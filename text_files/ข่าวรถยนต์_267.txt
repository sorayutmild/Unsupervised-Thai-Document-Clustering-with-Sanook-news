     All-new Honda Civic 2021 ใหม่ ถูกเผยโฉมอย่างเป็นทางการเป็นที่เรียบร้อยเมื่อวันที่ 18 พฤศจิกายนที่ผ่านมา (หรือวันที่ 17 พ.ย. ตามเวลาในสหรัฐฯ) จะมีอะไรเปลี่ยนแปลงไปบ้างไปติดตามกันเลย
     Honda Civic 2021 ใหม่ (หรือรุ่นปี 2022 ในตลาดอเมริกา) ถูกพัฒนาอย่างต่อเนื่องจนกลายมาเป็นเจเนอเรชั่นที่ 11 แล้ว หลังจากที่โฉมปัจจุบันถูกเปิดตัวเป็นครั้งแรกเมื่อช่วงปลายปี 2015 และสามารถทำยอดจำหน่ายสะสมสูงถึง 1.5 ล้านคันในสหรัฐอเมริกา จึงไม่แปลกที่ฮอนด้าเลือกเปิดตัวซีวิคใหม่ในภูมิภาคนี้
2021 Honda Civic
 
ดีไซน์ภายนอก
     ภายนอกของ Honda Civic 2021 ใหม่ ถูกออกแบบให้แตกต่างไปจากโฉม FC ในปัจจุบันอย่างชัดเจน หลังจากที่ก่อนหน้านี้มีการออกแบบเน้นความล้ำสมัยเป็นสำคัญ และมีเส้นสายคล้ายกับรถกลุ่ม 4-door Coupe ทั้งหลาย แต่โมเดลใหม่กลับเลือกออกแบบให้มีความอนุรักษ์นิยมมากขึ้น โดยยังคงยึดหลัก Man-Maximum, Machine-Minimum ที่เน้นผู้โดยสารเป็นสำคัญ
     หากดูเผินๆ ซีวิคโฉมใหม่ชวนให้นึกถึง Accord ที่ถูกย่อส่วนลงมา อันจะเห็นได้จากเส้นสายด้านข้างตัวถัง รวมถึงไฟหน้าแบบ LED ที่เน้นความเรียวยาวเชื่อมเข้ากับกระจังหน้า รับกับช่องดักลมขนาดใหญ่บริเวณกันชน
     จุดเปลี่ยนสำคัญอีกหนึ่งอย่างอยู่ที่ไฟท้ายจากเดิมที่ออกแบบให้เป็นรูปทรงตัว C ดูโฉบเฉี่ยว บัดนี้ถูกออกแบบให้มีลักษณะเป็นทรงยาวที่คนส่วนใหญ่คุ้นเคยดี โดยเวอร์ชั่นโปรโตไทพ์ที่ปรากฏในภาพถูกตกแต่งให้เป็นโคมดำ พร้อมแผงทับทิมสะท้อนแสงที่ย้ายไปไว้บริเวณกันชน และเสริมความสปอร์ตด้วยปลายท่อไอเสียแบบคู่ที่ตกแต่งด้วยกรอบสีดำ
 
ดีไซน์ภายใน
     แม้ว่าห้องโดยสารจะยังไม่มีภาพจริงปรากฏออกมาในขณะนี้ แต่ภาพสเก็ตช์ที่ถูกปล่อยออกมาโดยฮอนด้าเอง ก็แสดงให้เห็นถึงแนวทางการออกแบบที่ดูเรียบง่ายมากขึ้น ด้วยกรอบช่องแอร์กลางที่ตกแต่งแบบรังผึ้งเชื่อมต่อกับช่องแอร์ฝั่งผู้โดยสาร พร้อมด้วยพวงมาลัยแบบ 3 ก้านดีไซน์เรียบง่าย
2021 Honda Civic
     หน้าจออินโฟเทนเมนท์แบบสัมผัสความละเอียด Full-HD ขนาด 9 นิ้ว ถูกย้ายไปติดตั้งไว้บริเวณเหนือแผงคอนโซล ช่วยให้ผู้ขับขี่ไม่ต้องละสายตาจากถนนมากนัก พร้อมมาตรวัดความเร็วแบบดิจิตอลล้วน ขณะที่การย้ายฐานกระจกมองข้างไปติดตั้งไว้บริเวณประตูจะช่วยเพิ่มทัศนวิสัยด้านข้างให้ดียิ่งขึ้น
 
เครื่องยนต์
     ปัจจุบันฮอนด้ายังไม่เปิดเผยรายละเอียดใดๆ เกี่ยวกับขุมพลังของ Honda Civic 2021 ใหม่ แต่ระบุว่าเครื่องยนต์จะให้พละกำลังและประหยัดน้ำมันขึ้นกว่าเดิม จึงเป็นไปได้อย่างสูงว่าฮอนด้าจะยังคงใช้เครื่องยนต์เบนซิน 4 สูบ 1.5 ลิตร VTEC TURBO ที่พัฒนาให้มีพละกำลังเพิ่มขึ้น พร้อมเกียร์อัตโนมัติแบบ CVT โดยไม่มีเกียร์ธรรมดาให้เลือกในรุ่นซีดาน
 

 
ระบบความปลอดภัย
     Honda Civic 2021 จะถูกติดตั้งระบบความปลอดภัย Honda Sensing ที่ถูกปรับปรุงใหม่ รวมถึงระบบช่วยเหลือการขับขี่ต่างๆ และคาดว่าจะเริ่มนำถุงลมนิรภัย Front-center airbag ที่พบใน Jazz โฉมใหม่มาใช้เป็นครั้งแรก เพื่อลดอาการบาดเจ็บของผู้โดยสารด้านหน้า
 
2021 Honda Civic
 
รูปแบบตัวถัง
     ฮอนด้าในสหรัฐอเมริกาประกาศอย่างชัดเจนว่า นอกเหนือจากตัวถังแบบซีดาน 4 ประตูที่เห็นอยู่นี้ จะยังคงมีตัวถังแบบแฮทช์แบ็ค 5 ประตูให้เลือกเช่นเดิม รวมถึงเวอร์ชั่น Si ที่เน้นความแรงขึ้นจากรุ่นปกติ และตัวแรงในตำนานอย่าง Type R ก็จะยังไม่หายไปไหนอย่างแน่นอน
     และนี่คือทั้งหมดที่เราทราบเกี่ยวกับ Honda Civic 2021 ใหม่ หากมีความคืบหน้าอย่างไรเราจะกลับมานำเสนอกันอีกครั้งครับ
 