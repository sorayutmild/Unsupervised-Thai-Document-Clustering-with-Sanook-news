ตำรวจเกาะรอยตามจับ 2 ใน 4 ทีมยิงสังหาร เอ็กซ์ จักรกฤษณ์ หลบหนีอยู่ที่ชลบุรี สารภาพได้รับเงินค่าจ้างมาจากคนใกล้ชิดผู้ตาย
(9 พ.ย.) จากกรณีคดียิงสังหาร นายจักรกฤษณ์ พณิชย์ผาติกรรม หรือ เอ็กซ์ อดีตนักกีฬายิงปืนทีมชาติ เมื่อวันที่ 19 ตุลาคมที่ผ่านมา เจ้าหน้าที่ตำรวจชุดสืบสวนต่างเร่งสะสางคลี่คลายปมสังหาร จนกระทั่งตัดเหลือเพียงประเด็นความขัดแย้งภายในครอบครัว ระหว่างครอบครัวภรรยา พญ.นิธิวดี ภู่เจริญยศ หรือ หมอนิ่ม กับผู้เสียชีวิต โดยมีการออกหมายเรียกญาติฝ่ายภรรยาผู้เสียชีวิตไปสอบปากคำหลายราย
ความคืบหน้าล่าสุด มีรายงานข่าวจากแหล่งข่าว บช.น. ระบุว่า ตำรวจนครบาลสามารถจับกุมตัว 2 ใน 4 มือปืนที่ยิงสังหาร เอ็กซ์ จักรกฤษณ์ ได้แล้ว โดยสามารถติดตามจับกุมได้ในพื้นที่ จ.กระบี่ เมื่อวานนี้ (8 พ.ย.) ผู้ต้องหาคนแรกเป็นมือปืนที่ไล่ยิงสังหาร ส่วนผู้ต้องหาอีกคนเป็นคนขี่รถจักรยานยนต์ชี้เป้าหมาย ซึ่งการจับกุมในครั้งนี้ได้จากการรวบรวมพยานหลักฐานในที่เกิดเหตุและตามจุดต่างๆ จนเป็นเบาะแสนำไปสู่การจับกุมคนร้ายในที่สุด
นอกจากนี้ ตามรายงานยังระบุอีกว่า เจ้าหน้าที่ตำรวจได้ควบคุมตัวผู้ต้องหาทั้งสองเข้าห้องสอบปากคำอย่างหนัก เบื้องต้นได้ให้การสารภาพว่าได้รับเงินค่าจ้างหลักแสนบาท มาจากบุคคลใกล้ชิดของ เอ็กซ์ จักรกฤษณ์ แต่ยังไม่ปริปากว่าเป็นผู้ใด ก่อนจะมาวางแผนร่วมก่อเหตุกับคนอื่นๆ ซึ่งพบว่ามีคนร้ายทั้งหมด 4 คน ขณะนี้ได้ติดตามไล่ล่าอีก 2 คนที่ยังหลบหนี
ทั้งนี้ ผู้บัญชาการตำรวจนครบาล เตรียมเปิดแถลงข่าวการจับกุมผู้ต้องหาคดีสังหาร เอ็กซ์ จักรกฤษณ์ อีกครั้งในช่วงสายของวันนี้