ข้อดีของการทำ IF (Intermittent Fasting) หรือ การอดอาหารเป็นเวลา ไม่ได้ช่วยแค่เรื่องของการลดน้ำหนักเท่านั้น แต่ยังดีต่อสุขภาพในหลาย ๆ เรื่อง หากทำ IF ได้อย่างถูกวิธี จะทำให้ร่างกายแข็งแรง สุขภาพดีขึ้นได้อย่างไม่น่าเชื่อ
IF หรือ Intermittent Fasting คือการงดอาหารเป็นเวลา โดยมีเวลาให้เลือกหลายรูปแบบ แต่ที่เป็นที่นิยมที่สุดคือสูตร 16:8 คือสามารถกินอาหารได้ภายใน 8 ชั่วโมง และ 16 ชั่วโมงที่เหลือให้งดอาหารที่ให้พลังงานทุกชนิด เพื่อปล่อยให้ร่างกายดึงพลังงานที่สะสมอยู่ออกมาใช้
>> ลดน้ำหนักให้ได้ผลด้วย Intermittent Fasting (IF)>> งดมื้ออาหาร (Intermittent Fasting) เทรนด์ใหม่ “ลดน้ำหนัก” อย่างถูกวิธี
ข้อควรจำก่อนทำ IF
ก่อนอดอาหาร หรือทำ fasting ต้องจำเอาไว้ว่า กว่าร่างกายจะได้รับประโยชน์ ต้องอดอาหาร 8-12 ชั่วโมง น้อยกว่านี้ไม่ได้ และต้องอดจริง ๆ ห้ามกินอะไรที่ให้พลังงานเด็ดขาด เพื่อให้ร่างกายปรับเปลี่ยนการเผาผลาญพลังงานใหม่
หากสนใจอยากทำ IF ควรค่อย ๆ เริ่มทำ จากที่จะงดอาหาร 16 ชม. อาจเริ่มจาก 12 ชม. ก่อน แล้วค่อย ๆ เพิ่มเป็น 14 ชม. และค่อย ๆ เป็น 16 ชม. และไม่ควรรับประทานอาหารในช่วงที่รับประทานอาหารได้มากเกินไป ควรรับประทานตามปกติ หรือจำกัดประเภทของอาหารในแบบที่คนลดน้ำหนักรับประทานกัน เช่น ลดไขมันจากสัตว์ เพิ่มผักผลไม้ ฯลฯ จะทำให้การทำ IF ได้ผลมากกว่า
นอกจากนี้ กลุ่มคนที่มีโรคประจำตัวบางอย่าง หญิงตั้งครรภ์ ผู้สูงอายุ อาจจะต้องปรึกษาแพทย์ก่อนทำ IF เพื่อหลีกเลี่ยงผลเสียที่อาจเกิดขึ้นได้จากการอดอาหารนาน ๆ
ข้อดี/ประโยชน์ของการทำ IF
จากข้อมูลของวารสารทางการแพทย์ The New England Journal of Medicine ให้ข้อมูลเอาไว้ดังนี้

อนุมูลอิสระในร่างกายลดลง
การอักเสบซ่อนเร้นในร่างกายลดลง
ชะลอวัย อ่อนเยาว์ขึ้น เป็นผลมาจากอนุมูลอิสระ และการอักเสบในร่างกายลดลง
ร่างกายตอบสนองต่ออินซูลินได้ดีมากยิ่งขึ้น (ถ้าร่างกายมีภาวะดื้อต่ออินซูลิน อาจเสี่ยงโรคเบาหวาน)
ช่วยทำให้ยีนส์ที่ดีบางตัวแสดงออกได้ดีขึ้น โดยเฉพาะ สารที่ช่วยส่งเสริมการทำงานของสมอง ให้เราฉลาดขึ้น
ความจำดีขึ้น
ร่างกายซ่อมแซมดีเอ็นเอได้ดีขึ้น
ร่างกายจัดการกับเซลล์ที่ใช้ไม่ได้ได้ดีขึ้น โดยนำบางส่วนที่ยังใช้ได้อยู่นำกลับมาใช้ใหม่ ทำให้ระบบต่าง ๆ ในร่างกายดำเนินต่อได้อย่างมีประสิทธิภาพ
ลดความเสี่ยงในการเป็นโรคอ้วน โรคเบาหวาน และโรคหัวใจ

ทั้งนี้ ประโยชน์ที่กล่าวมาข้างต้น เกิดจากการวิจัยในระยะไม่นาน ยังไม่มีผลงานวิจัยในระยะเกิน 10 ปี ดังนั้นในอนาคตอาจจะต้องติดตามกันต่อว่าการทำ IF มีข้อดีข้อเสียอย่างไรเพิ่มเติมหรือไม่
การทำ IF กับ “มะเร็ง”
ปัจจุบันยังไม่มีรายงานการวิจัยที่เกี่ยวข้องกับการทำ IF ว่าส่งผลอย่างไรต่อเซลล์มะเร็งหรือไม่ แม้ว่าการทำ IF จะทำให้เซลล์มะเร็งขาดแหล่งพลังงานไปบ้าง แต่ยังไม่สามารถระบุได้ชัดเจนว่าจะสามารถช่วยลดความเสี่ยงต่อการเกิดโรคมะเร็ง หรือช่วยลดเซลล์มะเร็งได้หรือไม่