
ดาราหนุ่มใหญ่ที่คร่ำวอดอยู่ในวงการบันเทิงอย่าง "ทนงศักดิ์ ศุภการ" ผ่านตาทั้งบทบาทคนดีและคนร้ายในละครหลายเรื่อง ล่าสุดเตรียมเข้าสู่พิธีวิวาห์..รอบที่ 2 ในชีวิต หลังคุกเข่าขอแต่งงานแฟนสาว "น้องติ๊ก" ที่อายุห่างกันกว่า 20 ปี กลางงานวิ่งการกุศลเมื่อปลายปีก่อน
พิธีแต่งงานครั้งนี้ จัดขึ้นในธีม Wedding Run... ที่มีขึ้นในวันเสาร์ที่ 9 กรกฎาคมนี้ บริเวณสนามราษฎร์ สวนหลวง ร.9 ที่จะจำลองและจัดงานวิ่งขึ้นมาโดยเฉพาะ โดยพิธีจะเริ่มตั้งแต่เวลา 05.00 น. ก่อนจะมีการตั้งขบวนขันหมาก รดน้ำสังข์ ตามประเพณีแบบไทย
นอกจากนี้ยังได้ปล่อยภาพพรีเวดดิ้ง ที่จำลองย้อนภาพบรรยากาศตั้งแต่คู่ได้คบหากัน ซึ่งส่วนใหญ่จะเป็นกิจกรรมเพื่อสุขภาพ ทนงศักดิ์ เปิดเผยว่า พบกับแฟนสาวครั้งแรกที่เวทีมวย ก่อนจะชักชวนกันไปร่วมงานวิ่งและออกกำลังกายเป็นประจำ ทำให้ความรักก่อขึ้นเป็นตัว
อย่างไรก็ตาม การแต่งงานใหม่ครั้งนี้ ได้ผ่านความคิดเห็นจากลูกๆ ทั้ง 3 คนของเขาเรียบร้อยแล้ว พร้อมกับยินดีที่คุณพ่อจะเริ่มต้นชีวิตคู่ครั้งใหม่ หลังจากที่สูญเสียภรรยาไปด้วยโรคมะเร็ง งานนี้ดาราหนุ่มใหญ่รู้สึกจะตื่นเต้นเป็นพิเศษ เพราะมักจะอัพเดทเรื่องวันแต่งงานในแฟนๆ ได้รับรู้ผ่านแฟนเพจอยู่เป็นประจำ
ทางทีมข่าวบันเทิง Sanook! News ต้องขอแสดงความยินดีด้วยนะคะ รับรองว่างานวิวาห์ครั้งนี้ ต้องสนุกและไม่ซ้ำใครแน่ๆ