Top 10 อาวุธที่เหมาะสำหรับสู้ซอมบี้
เกมซอมบี้
แหม! ช่วงนี้เกมแนวซอมบี้มาแรงกันจริงๆ นอกจาก Infestation หรือ Warz ที่มาเปิดให้เล่นกันในประเทศไทยแล้ว ก็มีเกมแนวซอมบี้อื่นๆให้เล่นกันเยอะ แถมยังมีภาพยนตร์ซีรี่ส์ดังอย่าง The Walking Dead อีก และในเดือนกุมภาพันธ์นี้ก็ยังมี Resident Evil Revelations 2 ด้วย ไหนจะภาครีเมคอีก เรียกว่าช่วงนี้เกมซอมบี้มากันเยอะจริงๆ วันนี้ก็เลยหยิบประเด็นมาพูดถึงกันเล่นๆว่า สมมติว่าเกิดเหตุการณ์แบบในเกมซอมบี้ขึ้นมาจริงๆ มีซอมบี้ครองเมืองจ้องจับเราไปกิน เราจะเลือกอาวุธไหนต่อสู้เอาตัวรอดจากฝูงซอมบี้ดี ซึ่งจากที่ได้สำรวจมาหลายๆที่ ก็สรุปได้ออกมาทั้งหมด 10 อันดับดังนี้
 
เกมซอมบี้
อันดับ 10 ไม้เบสบอล
ความรุนแรง D
ประโยชน์ใช้สอย D
โอกาสรอดชีวิต 1%
เป็นอาวุธในเกมที่เวอร์เกินจริง ในเกมนี่หวดกบาลซอมบี้ตายอย่างง่ายดาย แต่ถ้าเรามองในชีวิตจริง อาวุธที่ไม่มีคมอย่างไม้เบสบอลเอาไปใช้ฆ่าซอมบี้ได้ยากมาก ถ้าคุณไม่หวดเต็มแรงชนิดทุบให้กบาลซอมบี้เละเป็นโจ๊กก็ทำให้มันตายไม่ได้หรอก แถมเอาไปใช้ประโยชน์อย่างอื่นก็ไม่ได้เลย โอกาสรอดมีต่ำมาก
 
เกมซอมบี้
อันดับ 9 มีด
ความรุนแรง D
ประโยชน์ใช้สอย A
โอกาสรอดชีวิต 10%
มีดเป็นอาวุธที่คนทั่วไปมองข้าม เพราะโจมตีไม่แรง แถมยังเสี่ยงตาย แต่มันสามารถใช้ทำอย่างอื่นนอกเหนือจากการเอาไปปักกบาลซอมบี้ได้เยอะ คุณสามารถใช้มีดในการประดิษฐ์เครื่องมือเครื่องใช้ สร้างกับดัก และอื่นๆ เพื่อเอาตัวรอดได้หลายแบบ แต่อย่างว่า มันขึ้นอยู่กับฝีมือคนใช้งานด้วยแหละ
 
เกมซอมบี้
อันดับ 8 ขวาน
ความรุนแรง B
ประโยชน์ใช้สอย B
โอกาสรอดชีวิต 15%
อาวุธประชิดที่มักมีให้ใช้ในเกมซอมบี้หลายเกม แถมมันยังใช้ตัดต้นไม้เพื่อนำไปใช้ประโยชน์อื่นๆได้อีก แต่ในแง่เอาไปใช้สู้ซอมบี้แล้ว มันไม่ง่ายเหมือนในเกมน่ะสิ เพราะถึงมันจะรุนแรง แต่ค่อนข้างช้า มีโอกาสที่ฟันซอมบี้ไปแล้วปลายขวานจะติดกับศพซอมบี้ ทำให้ดึงออกยาก ถ้าต้องสู้กับซอมบี้เป็นฝูง ก็เตรียมเป็นอาหารพวกมันได้เลย
 
เกมซอมบี้
อันดับ 7 ปืนพก
ความรุนแรง B
ประโยชน์ใช้สอย C
โอกาสรอดชีวิต 25%
อาวุธสุดฮิตที่ต้องมีในทุกเกมแนวซอมบี้ และยังเป็นอาวุธเอาตัวรอดพื้นฐานด้วย พลังทำลายของปืนพกแม้จะไม่มาก แต่มันก็เพียงพอจะฆ่าซอมบี้ได้ในนัดเดียว ถ้ายิงหัวมัน อีกทั้งยังใช้งานง่าย มีความคล่องตัวสูง รีโหวดได้เร็ว กระสุนหาง่ายกว่าปืนชนิดอื่นๆ แต่ยิงต่อเนื่องไม่ได้มาก ถ้าซอมบี้มาเป็นฝูง ก็เผ่นดีกว่า
 
เกมซอมบี้
อันดับ 6 ปืนกล
ความรุนแรง B
ประโยชน์ใช้สอย C
โอกาสรอดชีวิต 30%
อาวุธปืนยอดฮิตในเกมซอมบี้อีกชนิด ที่ในเกมมีกระสุนให้ใช้อย่างมากมาย แต่ในโลกจริงกระสุนของปืนกลถือว่าเป็นอาวุธสงคราม จึงหาได้ค่อนข้างยากกว่าปืนพก แถมความแม่นยำก็ไม่มากนัก ยิงรัวๆกระสุนก็หมดไว มีดีก็ตรงพอจะใช้ปราบฝูงซอมบี้ได้ แต่ถ้ากระสุนหมดก็ตัวใครตัวมัน
 
เกมซอมบี้
อันดับ 5 ดาบซามุไร
ความรุนแรง A
ประโยชน์ใช้สอย B
โอกาสรอดชีวิต 35%
อาวุธระยะประชิดที่มีพลังโจมตีรุนแรงระดับท็อปของเกมแนวซอมบี้ ประมาณว่าฟันทีเดียวซอมบี้ขาด 2 ท่อน แต่ในความเป็นจริง ดาบซามุไรแม้จะคม ยาว และรุนแรง แต่มันมีน้ำหนักมากไม่ใช่เล่น มันเหมาะจะใช้สู้ซอมบี้ที่มาไม่กี่ตัว ถ้าเป็นฝูง คุณคงหมดแรงก่อนแน่ ยกเว้นว่าคุณมีแรงเยอะ + มีเพลงดาบล่องนภา อันนั้นก็ไม่แน่
 
เกมซอมบี้
อันดับ 4 ปืนลูกซอง
ความรุนแรง A
ประโยชน์ใช้สอย B
โอกาสรอดชีวิต 40%
ปืนยอดนิยมอันดับหนึ่งในเกมซอมบี้เลยก็ว่าได้ คุณคงรู้สึกสะใจในเกมหากคุณเอาลูกซองไปเป่ากบาลซอมบี้จนหัวปลิวกระจาย แต่ในโลกจริงนั้น ลูกซองใช้งานไม่ง่ายอย่างที่คุณเห็นในเกมเลย มันรีโหลดช้า กระสุนหาไม่ง่ายนัก แรงถีบสูง ต้องยิงระยะใกล้ และถ้าคุณไปใช้ปืนลูกซองแบบเก่าที่เรียกว่า pump action shotgun ที่ต้องโยนลำทุกครั้งเพื่อปลดปลอกเก่า คัดปลอกใหม่เข้าลำกล้อง ฝูงซอมบี้คงตบคุณลงไปนอนกองก่อนแล้วล่ะ
 
เกมซอมบี้
อันดับ 3 ปืนสไนเปอร์
ความรุนแรง A
ประโยชน์ใช้สอย B
โอกาสรอดชีวิต 50%
อยู่แนวหลัง ย่อมมีโอกาสรอดมากกว่าไปสู้ประชิดในแนวหน้าอยู่แล้ว ปืนสไนเปอร์นั้นเล็งหวังผลได้มาก ความรุนแรงสูง เสียอย่างเดียวคือความคล่องตัว เพราะปืนมีขนาดค่อนข้างมาก น้ำหนักก็มาก ยิงต่อเนื่องไม่ได้ มันเหมาะจะใช้ฆ่าซอมบี้ในระยะไกล ถ้าคุณรู้ตัวก่อน หรือไม่ก็ใช้ช่วยเพื่อนที่อยู่แนวหน้า อย่างไรก็ตาม ต้องหาที่หลบซ่อนดีๆ อย่าให้ซอมบี้มาตบหลังเอาได้
 
เกมซอมบี้
อันดับ 2 เลื่อยไฟฟ้า
ความรุนแรง A
ประโยชน์ใช้สอย A
โอกาสรอดชีวิต 60%
สุดยอดอาวุธระยะประชิด ที่แทบจะทำให้ซอมบี้ไม่สามารถเข้าใกล้ได้เลย มันสามารถฉีกร่างฝูงซอมบี้ที่มารุนกินโต๊ะคุณได้ในพริบตา เสียอยู่ตรงจังหวะที่เลื่อยฉีกร่างซอมบี้นั้น เลือดของมันจะสาดกระเด็นจนคุณอาจมองไม่เห็นอะไรเลย ถ้าไม่ระวังให้ดีอาจเสียท่าได้ แถมถ้าเลื่อยพลังงานหมดก็จบกัน นอกจากนี้เลื่อยยังเอาไปใช้ประโยชน์ประดิษฐ์ของต่างได้อีก
 
เกมซอมบี้
อันดับ 1 ปืนพ่นไฟ
ความรุนแรง A
ประโยชน์ใช้สอย B
โอกาสรอดชีวิต 80%
ขึ้นชื่อว่าซอมบี้ ก็เป็นผีดิบ ยังไงก็ต้องแพ้ไฟแน่นอน ดังนั้นปืนพ่นไฟจึงเหมาะมากที่จะใช้ฆ่าซอมบี้ เพียงคุณพ่นไฟร่างของซอมบี้จะติดไฟค่อนข้างง่าย และมันจะตายลงอย่างรวดเร็ว แถมปืนพ่นไฟยังใช้ง่ายเพียงแค่หาน้ำมันเชื้อเพลิงให้ได้ก็สามารถใช้ได้เรื่อยๆแล้ว สิ่งที่ต้องระวังเพียงอย่างเดียวก็คือ ซอมบี้มันจะยังคงวิ่งพล่านอยู่ขณะที่ติดไฟ ก็รักษาระยะระวังอย่าไปโดนไฟด้วยก็พอ หรือจะเอาไปใช้ร่วมกับกับดักวางเพลิงก็ไม่เลว แต่แปลกที่ว่าในเกมแนวซอมบี้กลับไม่ค่อยมีปืนชนิดนี้ให้ใช้มากนัก