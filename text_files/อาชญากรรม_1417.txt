ตำรวจมหาสารคามซุ่มทำแผนฆ่าสาวนักเรียนนอกช่วงเช้าตรู่ กันเหตุชาวบ้านโกรธแค้นรุมประชาทัณฑ์มือฆ่าโหด
 ผู้สื่อข่าวรายงานว่า (23 ก.ค.) เมื่อเวลา 06.00 น. สภ.เมืองมหาสาราคาม  พร้อมชุดสืบสวน สภ.เมือง นำตัวนายศักดิ์ดา ประเสริฐสังข์ อายุ 22 ปี ซึ่งเป็นผู้ต้องหาฆ่า น.ส.รุจิษยา อมรศรีรัตนชัย หรือ น้องแจน อายุ 23 ปี ซึ่งเพิ่งกลับมาจากศึกษาต่อที่ประเทศออสเตรเลีย สาเหตุที่ฆ่าแค้นที่ผู้ตายทวงเงิน 1,300 บาท ไปทำแผนประกอบคำรับสารภาพ
            โดยจุดแรกที่นัดพบกันบริเวณตลาดเกษตร ต.แก่งเลิงจาน อ.เมือง แต่การเจรจาทวงเงินไม่สามารถตกลงกันได้ ผู้ต้องหาจึงขี่รถจักรยานยนต์หนีไปตามถนนบายพาส ผู้ตายขี่ตามไปจนถึงที่เกิดเหตุทางโค้ง จากนั้นได้จอดรถคุยกันข้างทางแต่รถที่สัญจรไปมามีจำนวนมาก ทั้งคู่จึงแวะเข้าไปคุยกันยังจุดเกิดเหตุ
 โดยผู้ตายนั่งอยู่บนรถจักรยานยนต์ ผู้ต้องหาจึงฉวยโอกาสคว้าเชือกที่ตกอยู่บริเวณนั้นรัดคอผู้ตายทางด้านหลัง พร้อมกระชากอย่างแรงจนตกลงมายังพื้นทำให้ศีรษะกระแทกพื้น หลังจากรัดคออยู่ประมาณ 5 นาทีผู้ตายเสียชีวิต จึงได้เหวี่ยงร่างผู้ตายลงไปข้างทางซี่งเป็นพงหญ้า หลังพบว่าเสียชีวิตแล้วจึงเก็บโทรศัพท์มือผู้ตายที่ตกอยู่ไปด้วย 
จากนั้นขี่รถจักรยานยนต์หลบหนีไปยังสี่แยกแก่งเลิงจาน พอถึงบริเวณตรงข้ามโรงสีข้าว ได้ทิ้งเชือกที่รัดคอไว้ เป็นจุดสุดท้ายที่ทำแผน สำหรับการรีบทำแผนในช่วงเช้ามืดเนื่องจากหวั่นว่าจะเกิดความวุ่นวาย เพราะคาดว่าจะมีประชาชนมาดูจำนวนมาก เนื่องจากเป็นคดีที่ประชาชนชาวมหาสารคามให้ความสนใจ
           ด้าน พ.ต.ท.วุฒ ศรีวิลัย รองผกก.สส.สภ.เมืองมหาสารคาม กล่าวว่า หลังทำแผนประกอบคำรับสารภาพเสร็จวันนี้ จะนำตัวผู้ต้องหาส่งฝากขังที่ศาลจังหวัดมหาสารคาม 12 วัน สำหรับข้อหาฆ่าผู้อื่นโดยเจตนาแล้ว ได้แจ้งข้อหาลักทรัพย์โดยใช้ยานพาหนะในเวลากลางคืน รวม 2 ข้อหา