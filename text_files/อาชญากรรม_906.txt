ตำรวจ สภ.น้ำพอง และชาวบ้าน ช่วยกันตามล่าพ่อเลี้ยงใจทราม หลังก่อเหตุข่มขืนลูกเลี้ยงสาววัย 16 ปี แล้วหลบหนีเข้าป่าอ้อย
ผู้สื่อข่าวรายงานว่า (19 ธ.ค.) เจ้าหน้าที่ตำรวจ สภ.น้ำพอง จังหวัดขอนแก่น พร้อมด้วยชาวบ้านกว่า 20 คน กระจายกำลังกันบริเวณป่าอ้อยท้ายหมู่บ้านหนองบัวเงิน ตำบลบัวเงิน อำเภอน้ำพอง จังหวัดขอนแก่น เพื่อช่วยกันติดตามตัวนายขาล ผู้ต้องหาข่มขืนลูกเลี้ยงวัย 16 ปี หลังก่อเหตุแล้วได้วิ่งหลบหนีเข้าไปในป่าอ้อย เจ้าหน้าที่กระจายกำลังตามหาแต่ยังไม่พบตัว
ตำรวจชุดสืบสวนกว่า 10 นาย ลงพื้นที่เกิดเหตุ เมื่อไปถึงพบว่ามีชาวบ้านราวๆ 10 คน กระจายกำลังกันออกตามหาผู้ต้องหาที่ก่อเหตุ
จากการสอบถาม มารดาเด็กสาวผู้เสียหาย ทราบว่า ช่วงเช้าวานนี้ (18 ธ.ค.) นายขาล สามี ได้บอกให้ น้องเอ (นามสมมุติ) ซึ่งเป็นลูกเลี้ยง ให้ขับขี่รถจักรยานยนต์ไปส่งที่หมู่บ้านใกล้กัน พร้อมกับปืนแก๊ปบอกว่าจะไปยิงหนู
แต่พอน้องเอขับรถไปถึงระหว่างทางซึ่งเป็นป่าละเมาะ นายขาลได้บอกให้หยุดรถเพื่อจะลงไปยิงหนู ขณะที่น้องเอกำลังจะขับรถกลับนายขาลได้เข้าสวมกอดจากทางด้านหลัง แล้วอุ้มน้องเอเข้าไปในป่าลึกประมาณ 100 เมตร แล้วใช้กำลังบังคับข่มขืนจนสำเร็จความใคร่
จากนั้นน้องเอได้ตัดสินใจวิ่งหนีเอาตัวรอด โดยมีเพียงแค่เสื้อยืดที่สวมใส่เท่านั้น เป็นระยะทางกว่า 1 กิโลเมตร เพื่อมาร้องขอความช่วยเหลือจากชาวบ้านและพาไปอยู่ในการดูแลของแม่ ขณะที่นายขาลก็พยายามวิ่งไล่ตามแต่ไม่ทัน เมื่อชาวบ้านทราบเรื่องจึงโทรแจ้งเจ้าหน้าที่ตำรวจ พร้อมกับนำกำลังช่วยกันตามจับตัวนายขาล แต่จนถึงขณะนี้ก็ยังไม่พบตัว
ผู้กำกับการ สภ.น้ำพอง กล่าวเพิ่มเติมว่า ขณะนี้เจ้าหน้าที่ตำรวจกำลังเร่งติดตามตัวผู้ต้องหารายนี้ คาดว่าจะหลบหนีไปยังบ้านเกิดที่อำเภอกุดจับ จังหวัดอุดรธานีและจังหวัดระยอง ซึ่งผู้ต้องหาเคยไปทำงานที่นั่น พร้อมทั้งส่งชุดสืบสวนเฝ้าตามสถานีขนส่งผู้โดยสารและเส้นทางที่คนร้ายจะหลบหนี และภายในวันนี้จะได้ขอศาลจังหวัดขอนแก่นเพื่อออกหมายจับ