แฟนกำปั้นได้เฮ! พีพีทีวี เอชดี ช่อง 36 ประกาศยืนยันถ่ายทอดสด ศึกกำปั้นโลก เดิมพันเข็มขัดแชมป์สมาคมมวยโลก (WBA) รุ่นเวลเตอร์เวต ระหว่าง ''แมนนี่ ปาเกียว'' ตะบันกำปั้น กับ ''คีธ เธอร์แมน'' ณ สังเวียนเอ็มจีเอ็ม แกรนด์ ลาสเวกัส, เนวาดา ประเทศ สหรัฐอเมริกา ในวันอาทิตย์ที่ 21 กรกฎาคมนี้ เริ่มถ่ายทอดสดเวลา 09.00 น. เป็นต้นไป   สุรินทร์ กฤตยาพงศ์พันธุ์ กรรมการผู้อำนวยการใหญ่ สถานีโทรทัศน์พีพีทีวี เอชดี ช่อง 36 กล่าวว่า สิ้นสุดการรอคอยของแฟนมวยทั่วโลกเสียที กับศึกมวยชิงแชมป์โลกที่เหล่ากูรู และแฟนๆ กีฬามวยต่างยกย่องให้เป็นไฟต์แห่งปี เมื่อ ''แมนนี่ ปาเกียว'' ยอดนักชกขวัญใจมหาชนจะกลับมาขึ้นสังเวียน กับ ''คีธ เธอร์แมน'' ยอดมวยไร้พ่ายชาวอเมริกัน ในศึกชิงเข็มขัดแชมป์โลก รุ่น เวลเตอร์เวต ของสมาคมมวยโลก (WBA)  โดยคู่มวยระดับไฟต์ใหญ่ที่สุดของปีแบบนี้ ในหลายประเทศทั่วโลกต่างต้องเสียค่ารับชมจำนวนมาก แต่ พีพีทีวี เอชดี ช่อง 36 นำความยิ่งใหญ่ของไฟต์ที่ทั้งโลกรอคอยนี้ มาให้คนไทยได้ชมกัน ฟรี จึงอยากเชิญชวนให้มารับชมความแข็งแกร่งของนักชกทั้งสอง เพราะไม่รู้ว่าจะมีมวยดีๆ แบบนี้มาให้รับชมกันอีกเมื่อไหร่แฟนมวยชาวไทย ไม่ควรพลาด สามารถรับชมการถ่ายทอดสดและติดตามรายละเอียดเพิ่มเติมได้ทางพีพีทีวี เอชดี ช่อง 36 และ https://www.pptvhd36.com