     เจ้าของรถหลายคนอาจเคยสังเกตเห็นว่าบริเวณด้านหลังของกระจกมองหลังที่อยู่ภายในรถ จะมีแผงจุดไข่ปลาสีดำเรียงตัวกันอยู่บนกระจกหน้าเต็มไปหมด แล้วรู้ไหมว่ามันมีเอาไว้เพื่ออะไร?
     เชื่อว่าคนจำนวนไม่น้อยมีความสงสัยว่าจุดไข่ปลาสีดำที่อยู่หลังกระจกมองหลังคืออะไรกันแน่ บ้างก็ว่ามันคือเสาอากาศ บ้างก็ว่ามันถูกเว้นเอาไว้สำหรับติดอีซี่พาส แต่อันที่จริงแล้วจุดเหล่านี้มีชื่อเรียกว่า “Frit” ซึ่งมีประโยชน์เอาไว้เพื่อการกรองแสงจากภายนอก เนื่องจากบริเวณดังกล่าวไม่สามารถดึงแผงบังแดดมาบดบังแสงอาทิตย์ได้ จะช่วยลดแสงภายนอกเข้ามาแยงสายตา จึงสามารถมองกระจกหลังได้อย่างสะดวกมากขึ้นนั่นเอง
     ส่วนข้อสงสัยที่ว่าการติดฟิล์มรถยนต์ จำเป็นต้องติดทับจุดไข่ปลาเหล่านี้หรือไม่นั้น ก็ขึ้นอยู่กับความหนาของฟิล์มที่จะติดตั้ง เนื่องจากฟิล์มบางรุ่นสามารถติดตั้งทับได้โดยไม่ทำให้เกิดปัญหา แต่ฟิล์มบางรุ่นอาจทำให้เกิดฟองอากาศบริเวณจุดไข่ปลาเหล่านี้ได้ ทางที่ดีควรปรึกษากับช่างติดตั้งเสียก่อน จะช่วยให้ไม่เกิดปัญหาในภายหลัง

     นอกจากนี้ จะเห็นได้ว่าบริเวณขอบกระจกหน้าโดยรอบจะมีลักษณะเป็นจุดไข่ปลาสีดำเช่นเดียวกัน นั่นเป็นเพราะผู้ผลิตกระจกจำเป็นต้องเว้นขอบเพื่อให้สามารถติดตั้งกระจกเข้ากับตัวรถได้ โดยจุดไข่ปลาเหล่านี้จะช่วยปกปิดขอบให้ดูเป็นระเบียบเรียบร้อยมากขึ้น รวมถึงยังช่วยลดความร้อนจากแสงอาทิตย์ซึ่งอาจทำให้กาวติดกระจกเสื่อมสภาพได้
     รู้แบบนี้คงหายข้องใจกันแล้วนะครับ
 