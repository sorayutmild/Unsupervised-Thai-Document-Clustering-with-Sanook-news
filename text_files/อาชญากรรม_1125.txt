กทม. 26 มิ.ย. - พบรถสปอร์ตหรูของลูกชายอดีต ผบ.ทร. จอดไว้ในอพาร์ตเมนต์หรูย่านทาวน์อินทาวน์ หลังถูกคนร้ายขโมยไปจากโรงแรมเจ โฮเต็ล พัทยา 
เจ้าหน้าที่กองพิสูจน์หลักฐานเข้าตรวจสอบรถยนต์นิสสัน สปอร์ต จีทีอาร์ สีดำ ป้ายแดง ทะเบียน ษ-2808 กทม. ที่จอดอยู่ลานจอดรถใน เจดับเบิลยู บลูเลอวาด ศรีวรา ซึ่งต้องสงสัยว่าเป็นรถของนายฐิติพันธ์ เกยานนท์ ผู้บริหารหนุ่มแห่งคลื่นลูกทุ่งเอฟเอ็ม 88.5 และเป็นลูกชายอดีตผู้บัญชาการทหารเรือที่ถูกขโมยไปจากในโรงแรมเจ โฮเต็ล เมื่อกลางดึกวันที่ 24 มิถุนายนที่ผ่านมา หลังมีพลเมืองดีแจ้งเบาะแสไปยังตำรวจภูธรภาค 2 จึงประสานงานกับตำรวจ สน.วังทองหลาง เข้าตรวจสอบ 
จากการตรวจสอบกล้องวงจรปิดบริเวณอพาร์ทเมนต์ดังกล่าว พบรถต้องสงสัยขับเข้ามาเมื่อเวลา 02.18 น.ของวันเกิดเหตุ  แต่ไม่สามารถจับภาพคนร้ายภายในรถได้ และจากการสอบปากคำเจ้าหน้าที่รักษาความปลอดภัยยืนยันว่า ชายที่นั่งมาในรถคันดังกล่าวพักอาศัยอยู่ที่อพาร์ตเมนต์แห่งนี้ ขณะที่ตำรวจเร่งตรวจสอบเพื่อติดตามคนร้ายมาดำเนินคดีในข้อหาลักทรัพย์ในเวลากลางคืน
อย่างไรก็ตาม นายฐิติพันธ์ ยืนยันรถคันดังกล่าวเป็นรถของตน แม้ว่าคนร้ายจะนำทะเบียนป้ายแดงมาสวมทับเพื่ออำพรางการจับกุม แต่สามารถจดจำลักษณะการตกแต่งไว้เฉพาะได้ โดยก่อนเกิดเหตุได้เสียบกุญแจไว้เพื่อชาร์จแบตเตอรี่โทรศัพท์มือถือ เพราะคิดว่าไม่น่าจะหาย ซึ่งสงสัยว่าคนร้ายน่าจะเป็นคนที่อยู่ในกลุ่มคนที่ไปร่วมงานแรลลี่
ไฮโซกอล์ฟ แจ้งความ รถสปอร์ตคันหรูหาย