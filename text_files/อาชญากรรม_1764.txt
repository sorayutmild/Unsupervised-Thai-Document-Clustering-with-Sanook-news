เฟซบุ๊ก Namwan Banjamaporn ได้โพสต์ภาพและข้อความเตือนภัย หลังถูกผู้ชายลวนลามและคุกคามทางเพศบนรถประจำทาง ระบุว่า อย่ามัวแต่คุยหรือเล่นโทรศัพท์เพราะภัยอาจมาถึงตัวได้ และหากเป็นผู้เสียหายอย่ากลัวหรืออายที่จะแจ้งความ
ผู้สื่อข่าวได้เดินทางไปที่อู่รถประจำทางสายปรับอากาศสาย 104 วิ่งระหว่าง ปากเกร็ด-หมอชิต ถนนติวานนท์ อ.ปากเกร็ด จ.นนทบุรี สอบถาม น.ส.ฐิติมา อายุ 29 ปี กระเป๋ารถเมล์ ถึงเรื่องราวที่เกิดขึ้น ทราบว่า น้องผู้หญิงขึ้นมาจากบีทีเอส หมอชิต ผู้ชายคนก่อเกตุขึ้นมาจากรัชโยธิน เหตุการณ์เป็นอย่างไรไม่รู้ แต่น้องนั่งแถวที่สี่จากข้างหลัง ไม่มีผู้โดยสารด้านหลัง พอมาถึงเดอะมอลล์งามวงศ์วานน้องเขาตะโกนว่า พี่คะ บนรถมีคนโรคจิต ตนไม่เห็นว่าเกิดอะไรขึ้น แต่เห็นเสื้อน้องที่หน้าอกมีรอยมือ และที่ต้นขามีรอยแดง และที่ข้อมือผู้ชายทีรอยเล็บ คนขับเลยปิดประตูรถและเรียก รปภ.ของห้างมาช่วยเรียกตำรวจ เราก็อยู่ช่วยน้องและถ่ายภาพนิ่งไว้
ด้าน น.ส.น้ำหวาน ผู้เสียหาย เปิดเผยว่า ตนนั่งรถเมล์กำลังจะกลับบ้าน ระหว่างนั้นตนก็ถือโทรศัพท์อยู่ไม่ได้สนใจอะไร ผู้ชายที่ก่อเหตุขึ้นมาจากเมเจอร์รัชโยธินหรือลาดพร้าวตนไม่แน่ใจ และมานั่งข้างๆ ตน ตนก็ไม่ได้สนใจ จากนั้นเขาก็เอาข้อศอกมาชนตนหลายครั้ง และมีเอามือมาสะกิด ตนจึงหันไปมอง และก็กลับมาคุยโทรศัพท์ต่อ ชายคนนั้นได้มีการพูดคุยกับตนว่ามีเรื่องจะคุยด้วย ขอเบอร์โทรศัพท์หน่อย เขาก็ชวนตนไปทานข้าว ตนก็ปฏิเสธ ตนเริ่มโมโหจึงโกหกเขาไปว่าตนมีลูกแล้วเขาก็ขอดูรูป จากนั้นเขาก็เริ่มเอามือมาจับแขนตนเอง ชวนตนไปบ้านเขา จากนั้นเขาก็เริ่มลวนลามที่ต้นขา ตนก็ปัดออก ชวนพูดคุยต่างๆ นานา
ตนจึงบอกไปว่าอย่ายุ่งกับตน ตนก็ว่าไปแต่เขาก็เหมือนชอบยิ้ม ลวนลามมากขึ้น ตนข่วนเขาไปจนเลือดออกเขาก็ยิ่งชอบ เขาใช้มือล้วงเขาไปถึงกางเกงและอีกมือจับหน้าอกตน ตนจึงใช้มือจิกหัวและกระชากคอเสื้อเขา ตนร้องให้กระเป๋ารถเมล์ช่วย และแจ้งตำรวจ ตอนแรกตนจะเอาเรื่องให้ถึงที่สุด แต่ตนสงสารเขาที่มีลูกเล็ก 2 คน เขาเหมือนคนไม่สบายไม่ยอมพูดอะไร ปิดบังข้อมูลทั้งหมด สุดท้ายตนก็ไม่ได้ติดใจเอาความให้ตำรวจปรับเขาไป และจ่ายค่าเสียหายมาให้ 10,000 บาท เหตุการณ์แบบนี้เคยได้ยินรุ่นพี่เจอแต่ตนไม่เคยเจอ ตนก็กลัวคราวหน้าจะเล่นโทรศัพท์แล้วจะสังเกตคนให้มากกว่านี้
เบื้องต้นจากการสอบถามเจ้าหน้าที่ตำรวจทราบว่าผู้ก่อเหตุ คือ นายจักรพงศ์ (สงวนนามสกุล) อายุ 35 ปี อยู่ที่ ต.บ้านใหม่ อ.ปากเกร็ด จ.นนทบุรี ยอมรับสารภาพว่าก่อเหตุจริง จึงได้ควบคุมตัวส่งพนักงานสอบสวนเพื่อทำการเปรียบเทียบปรับ เนื่องจากผู้เสียหายไม่ติดใจเอาความ และได้ปล่อยตัวไป