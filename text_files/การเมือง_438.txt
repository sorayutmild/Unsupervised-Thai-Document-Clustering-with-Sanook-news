19.36 น. ปิดการประชุมสภา นัดหารือต่อพรุ่งนี้
18.45 น. นายวิสุทธิ์ ไชยณรุณ รองประธานสภาผู้แทนราษฎร คนที่ 2 ที่ขึ้นเป็นประธานแทน พยายามยื้อการประชุมต่อไป
18.43 น. นายสุเทพ เทือกสุบรรณ สส.ประชาธิปัตย์ เสนอประธานปิดประชุม
ขณะที่ ส.ส.รังสิมา รอดรัศมี จากพรรคประชาธิปัตย์ เข้าไปแย่งเก้าอี้ประธานสภาทั้ง 3 ตัวลงมา โดยบอกว่าประธานแย่มาก แต่ถูก เดียร์ ส.ส.ขัตติยา สวัสดิผล จากพรรคเพื่อไทยและ ส.ส.หญิง อีกส่วนหนึ่งเข้าไปป้องกันเอาไว้ มีการยิ้อแย่งกัน โดยมีกระแสข่าวว่า ส.ส.รังสิมา ตบหน้า ส.ส.ขัตติยา แต่นางรังสิมายืนยันว่าไม่ได้ตบ แค่จังหวะโดนหน้าตอนที่แย่งเก้าอี้กัน และ ส.ส.ขัตติยา ก็โพสต์ข้อความในทวิตเตอร์ยืนยันว่าไม่ได้โดนตบ
--------------------------------------------------------------------------------------------
สภาวุ่น ส.ส.ประชาธิปัตย์ไม่พอใจประธานสภาฯ เข้าไปรุมล้อม ตร.กว่า 20 คน ป้องกันเอาไว้
ผู้สื่อข่าวรายงานว่า หลังจากตึงเครียดตลอดทั้งวัน จากการพิจารณาร่าง พ.ร.บ.ปรองดอง เมื่อเวลาประมาณ 18.06 น.ประธานสภา นายสมศักดิ์ เกียรติสุรนนท์ ได้ขอให้สมาชิกลงมติเลื่อนวาระ แต่ถูก ส.ส.พรรคฝ่ายค้านโห่ไม่พอใจตะโกนว่า"เผด็จการรัฐสภา เป็นลูกจ้างหรือเปล่า ไม่ได้เป็นขี้ข้าใคร" ขณะนั้น ส.ส.ประชา ประสพดี จากพรรคเพื่อไทย อภิปรายในสภาว่า "ประชาธิปัตย์ จะโห่ทำเหี้ยอะไรครับ" หลังจากนั้นความวุ่นวายก็เกิดขึ้นเมื่อมี ส.ส.พรรคประชาธิปัตย์ เข้าไปรุมล้อมประธานสภา เนื่องจากไม่พอใจการทำหน้าที่ควบคุมสภา โดยต้องการดึงออกจากเก้าอี้ ขณะที่ ส.ส.จากพรรคเพื่อไทย ก็เข้าไปรุมล้อมป้องกัน โดยมีตำรวจสภากว่า 20 คน เข้าป้องกันไว้ เบื้องต้น ประธานสั่งพักการประชุมเป็นเวลา 15 นาที 
รายละเอียดจะรายงานให้ทราบต่อไป