นิติเวช รพ.จุฬาฯ เชิญแม่ของ "ลันลาเบล" พริตตี้สาวดับปริศนา มาฟังชี้แจงผลชันสูตรศพ - ระงับออกใบชันสูตรให้ตำรวจ
พล.ต.ต.สัมฤทธิ์ ตงเต๊า ผู้บังคับการตำรวจนครบาล 8 เปิดเผยว่า ในวันนี้ (2 ต.ค.) ทางตำรวจยังไม่มีการแถลงความคืบหน้าในคดีการเสียชีวิตของ น.ส.ธิติมา หรือ ลันลาเบล แต่อย่างใด เนื่องจากทางพนักงานสอบสวนยังไม่ได้รับผลรายงานการชันสูตรขั้นสูงจากทางนิติเวช รพ.จุฬาฯ เพราะทางครอบครัวยังข้องใจถึงสาเหตุการเสียชีวิตและสงสัยในขั้นตอนการทำงานของเจ้าหน้าที่โรงพยาบาลที่ทำการชันสูตรศพ
ดังนั้นตามระเบียบปฏิบัติของทางโรงพยาบาลจึงของดการออกใบชันสูตรให้กับทางตำรวจ เพื่อเชิญนางศุภมาส มารดาของลันลาเบล มาเข้ารับฟังวิธีการและขั้นตอนการทำงานของทางเจ้าหน้าที่โรงพยาบาล ซึ่งข้อมูลในการรับฟังนั้นจะเป็นความลับระหว่างโรงพยาบาลกับครอบครัวผู้เสียชีวิตเท่านั้น
ส่วนคดีดังกล่าว ยืนยันว่าทางพนักงานสอบสวน สน.บุคคโล ยังคงมีอำนาจในการสอบสวน เนื่องจากเหตุการณ์มีความคาบเกี่ยวในหลายพื้นที่ โดยคณะทำงานจะต้องทำสำนวนด้วยความละเอียด รอบคอบให้มากที่สุด เพื่อระบุเวลาการเสียชีวิตที่ชัดเจน

>> อ่านทุกประเด็นข่าว "ลันลาเบล" 