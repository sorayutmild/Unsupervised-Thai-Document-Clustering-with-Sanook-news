เล็ก ไอศูรย์ ตัดสินใจถ่ายนู้ดจนกลายเป็นตำนาน เผยตัดสินใจเองล้างหนี้ 18 ล้าน 
เล็ก ไอศูรย์ อดีตพระเอกสุดฮอตอิมพอร์ตจากเดนมาร์ก กับเจ้าของผลงานนู้ดในตำนานที่ผู้คนกล่าวถึงมากที่สุด วันนี้ผ่านมา 18 ปีแล้วกับการตัดสินใจครั้งนั้นอะไรเป็นแรงผลักดันทำให้เขาต้องเปลื้องผ้าถ่ายนู้ด
ล่าสุด เล็ก ไอศูรย์  ได้มาเปิดใจผ่าน "รายการเปิดโปง ทางช่อง 2"  โดยเจ้าตัวบอกอย่างตรงไปตรงมาว่าเหตุที่ตัดสินใจถ่ายนู้ดในครั้งนั้นเป็นเพราะในช่วงเวลาดังกล่าวเศรษฐกิจฟองสบู่แตก สถาบันการเงินถูกปิดไปหลายแห่ง บริษัทที่ทำอยู่ทั้งหมดเจ๊งไม่เป็นท่า เงินสดที่มีอยู่กว่า 40 ล้านบาทหายไปในพริบตา 
"สมัยโน้นไม่มีใครเคยทำมาก่อนเลยทำให้เกิดกระแส ภาพเซ็ทนี้ บี๋ ธีระพงษ์ เป็นคนถ่ายเพราะส่วนตัวเราสนิทกันเป็นเพื่อนกันมานาน ตอนถ่ายมันสนุกนะทำไปทำมาเลยรู้สึกว่ามันเลยเถิดไปเล็กน้อย (หัวเราะ)" 
"ถามว่าเสียหายต่อภาพพจน์ไหม มันก็รู้สึกแบบนั้นแหละครับ  ที่ถ่ายเพราะมีเหตุจำเป็นต้องถ่าย เวลาเราทำงานเป็นกลุ่มเราจะไม่อาย เหมือน ป๋า ส. อาสนจินดา ที่เคยบอกว่าเป็นนักแสดงต้องใจกล้าหน้าด้าน ถ่ายเป็นกลุ่มแบบนี้ตอนถ่ายไม่ได้อายเลยนะ"
"ตัดสินใจถ่ายภาพนู้ดเพราะผมต้องการปลดหนี้เท่านั้นเอง ปี 1997 เศรษฐกิจฟองสบู่แตก ตอนนั้นผมทำหลายอย่างมาก ผมเปิดอยู่ประมาณ 4-5 บริษัท ทำอสังหาริมทรัพย์ ทำงานสตั้นโชว์ ส่งออกอาหารไปยุโรป สมัยก่อนเราจะบริหารงานแบบฝรั่งจะบริหารงานบนกระดาษ มีการเซ็นรายจ่ายออกไปก่อน"
"พอเศรษฐกิจไม่ดี เกิดภาวะค่าเงินบาทลอยตัว สถานบันการเงิน ไฟแนนซ์ถูกปิดตัว เป็นเหตุให้เงินสดผมหายไปประมาณ 40 ล้าน แต่ผมมีภาระเช็คที่ออกไปแล้วประมาณ 18 ล้านบาท นักธุรกิจจะรู้ว่ามันคดีอาญาไม่สามารถยอมความกันได้ เป็นอะไรที่น่ากลัวมาก ตอนนั้นเราคุยกับเพื่อนว่าเราพึ่งใครไม่ได้แต่เราพึ่งตัวเองได้ เลยเป็นที่มาของการถ่ายนู้ด"
"หลังจากถ่ายเสร็จผมไม่กล้าออกจากบ้านเลย มีต้องไปถ่ายละครแถวคลองเตยตอนแรกกังวลเหมือนกันแต่พอเราไปถึงคนให้การต้อนรับเราผมก็ดีใจครับ แต่ก็ยังมีคนที่เขาไม่เข้าใจเราด่าเราอยู่เหมือนกัน" 
"ผลงานจากการถ่ายนู้ดได้รายได้มาประมาณ 70 เปอร์เซนต์ของการจะปลดหนี้คือประมาณ 9 ล้านกว่าบาท จากนั้นผมไปอยู่กับแม่ที่เดนมาร์กเลยครับ ปิดการรับรู้ของสื่อไปเลยเพราะเราอาจจะเครียดกับกระแสเหล่านั้นได้ "
"มีกลุ่มนักธุรกิจบางคนพูดเชิงดูถูกเราว่าไม่มีทางไปอย่างอื่น ประโยคเหล่านี้มันสะเทือนใจมาก ต้องบอกก่อนว่าผมเป็นเด็กอุดร ผมพูดได้ 7 ภาษา ความรู้ผมมี  ผมเป็นนักแสดงกับนักธุรกิจในคนๆ เดียวกัน มาวันนี้ผมไม่โกรธเขาแล้ว " 
"ตอนนั้นมีผู้หญิงเสนอเข้ามาช่วยปลดหนี้เหมือนกันครับ แต่ผมปฏิเสธไปเพราะหนึ่งผมยังมีทางของผมอยู่ สองผมมีแฟนแล้ว และสามผมไม่ชอบคนแก่ บางคนบอกให้เลิกกับแฟนซะแล้วมาหมั้นกับลูกสาวเขาเดี๋ยวจะเคลียร์หนี้ให้ (ยิ้ม)" 
"ผมว่าการถ่ายนู้ดของเมื่อก่อนกับสมัยนี้มันแตกต่างกันนะครับ ปัจจุบันมีเยอะและค่อนข้างแรงแค่เด็กยังอยากโชว์ ทุกวันนี้ผมยังอายเหมือนเดิมนะ เล็กว่าทุกคนมีโอกาสอย่างอื่นมากกว่าเราเขาไม่ทำหรอก ช่วงนั้นของผมโอกาสมันไม่มี ถ้ามีโอกาสอย่างอื่นผมไม่ทำหรอกครับ" 
"ตอนนั้นมีแฟนอยู่เรื่อยๆ ผมไม่ใช่เกย์ครับ ผมไม่ได้แต่งงานนะ แต่มีครอบครัวแล้วครับอยู่กันมาถึงวันนี้ 30 ปีแล้วครับ ตอนนั้นต้องปิดบังมีข้อกำหนดมาก ห้ามเที่ยว เรามีหน้าที่เล่นหนังเท่านั้น มีลูกสาว 1 คนวันนี้อายุ 24 ปีแล้วครับ ผมไม่หวงนะเพราะเขามีสังคมที่ดี มีเพื่อนที่ดีเราเลยไม่ห่วงครับ" 
"ลูกผมคลอดที่อังกฤษครับ ภรรยาผมเป็นคนไทยครับ ช่วงที่ผมมีปัญหาผมไม่ให้เขารู้หมดนะครับ แต่เขาให้กำลังใจกันเคียงข้างกันเสมอนะ" 
"วันนี้ผมกลับมารับงานละครบ้างควบคู่กับการทำธุรกิจไปด้วยเหมือนเดิม ผมเป็นที่ปรึกษาให้กับบริษัทที่เดนมาร์ก ทำธุรกิจที่ประเทศลาว ผมเป็นลูกจ้างครับไม่ใช่นักธุรกิจระดับพันล้านแบบที่เขาลือนะครับ (หัวเราะ)"
 
ขอบคุณ คลิปจากรายการเปิดโปง ช่อง 2  