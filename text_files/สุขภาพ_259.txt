อาการท้องอืดแม้ว่าจะไม่ใช่อาการบาดเจ็บคอขาดบาดตายอะไรมาก แต่ก็ทำให้รู้สึกไม่สบายท้องจนนอนไม่หลับ กระสับกระส่าย จนต้องวิ่งไปหายามาทานกันวุ่นไปหมด ดังนั้นถ้าเป็นไปได้หลังจากทานอาหารอร่อยๆ แล้ว ไม่มีใครอยากมีอาการท้องอืดให้รำคาญใจอย่างแน่นอน
สาเหตุที่ทำให้ท้องอืดมีมากมาย ตั้งแต่ระบบการย่อยอาหารในแต่ละคนที่อาจทำงานไม่เหมือนกัน พฤติกรรมในการทานอาหารมากน้อย เวลาในการทาน หรือแม้กระทั่งอาหารที่อาจทำให้ท้องอืดได้
ทั้งนี้ ไม่ได้หมายความว่าอาหารที่เราจะพูดถึงต่อไปนี้ทำให้ท้องอืด 100% แต่อาจจะพอให้คุณสังเกตตัวเองได้ว่า ก่อนหน้านี้คุณทานอาหารเหล่านี้เข้าไปหรือไม่ เพราะอาหารเหล่านี้อาจทำให้คุณท้องอืดได้โดยที่คุณอาจไม่เคยทราบมาก่อน
 

 ผลิตภัณฑ์จากนม

ไม่ใช่ทุกคนที่มีอาการแพ้จากผลิตภัณฑ์ที่ทำจากนม แต่ก็มีบางคนที่ระบบย่อยอาหารมีปฏิกิริยากับแลคโตส และเคซีนที่อยู่ในนม ดังนั้นหากก่อนหน้าที่จะมีอาการท้องอืด 3-4 ชั่วโมง คุณทานอาหารที่ทำจากนมเข้าไป ลองงดอาหารเหล่านี้ดูสัก 2-3 อาทิตย์ แล้วสังเกตตัวเองว่ายังมีอาการท้องอืดอยู่หรือไม่
 

 กลูเตน

กลูเตน เป็นโปรตีนที่พบได้ในเมล็ดธัญพืช เช่น ข้าวสาลี ข้าวไรย์ ข้าวบาร์เลย์ อาจมีบางคนที่มีปฏิกิริยากับอาหารที่มีกลูเตน หรืออาจเป็นโรคแพ้กลูเตน (celiac disease) หากคุณท้องอืด อาจจะลองดูว่าคุณเพิ่งทานพาสต้า โดนัท ซีเรียล หรืออาหารที่ทำจากแป้งสาลีหรือไม่
 

 ถั่วเหลือง

อาหารจากถั่วเหลืองอาจทำให้เกิดแก๊สในกระเพาะอาหารได้ จึงทำให้เกิดอาการท้องอืดได้เช่นกัน ดังนั้นลองสังเกตตัวเองดูว่าเพิ่งทานเต้าหู้ หรือนมถั่วเหลืองไปหรือเปล่า
 

 ใยอาหาร

เรามักถูกสอนว่าให้ทานอาหารที่มีกากใยอาหารเยอะๆ เพื่อช่วยในเรื่องของระบบขับถ่ายให้เป็นไปอย่างมีประสิทธิภาพ พูดง่ายๆ คือทานแล้วจะถ่ายคล่องขึ้นนั่นเอง แต่การทานอาหารที่มีกากใยอาหารมากจนเกินไป ก็อาจทำให้ท้องอืดได้เช่นกัน ผลไม้อย่างแอปเปิ้ล และลูกแพร์ จะมีเพกทิน ที่จะทำให้เรารู้สึกอิ่มท้องไปได้ในระยะเวลาที่นานขึ้น เพราะเพกทินจะทำให้ระบบย่อยอาหารทำได้ช้าลง แต่หากระบบย่อยอาหารทำได้ช้าลง ก็จะทำให้เรารู้สึกท้องอืดได้เช่นกัน ดังนั้นหากคุณอยากทานอาหารที่มีใยอาหารมากๆ อย่าลืมดื่มน้ำตามมากๆ ด้วย เพื่อช่วยให้ร่างกายลำเลียง และย่อยกากใยอาหารได้ง่ายขึ้น
 

 ถั่ว

ถั่วก็เป็นอาหารที่มีใยอาหารสูงเช่นกัน ดังนั้นหลังทานถั่วควรดื่มน้ำตามให้มากขึ้นด้วย เพื่อป้องกันอาการท้องอืด
 

 อาหารน้ำตาลสูง

เป็นอีกหนึ่งเหตุผลที่เราควรลดน้ำตาล เพราะน้ำตาลอาจเป็นอาหารของเหล่าแบคทีเรียในท้องของเราได้ และเมื่อแบคทีเรียเหล่านั้นปล่อยแก๊สออกมา ก็จะทำให้เราท้องอืด
 

 ผักตระกูลกะหล่ำ

กะหล่ำปลี ดอกกะหล่ำ บร็อคโคลี่ และกะหล่ำดาว เป็นพืชที่สามารถสร้างแก๊สในกระเพาะอาหารได้มากมาย โดยเฉพาะหากใครทานผักเหล่านี้แบบดิบ จะยิ่งมีความเสี่ยงที่ทำให้เกิดอาการท้องอืดได้ วิธีแก้ง่ายๆ คือทานผักเปล่านี้โดยปรุงให้สุก และอย่าทานมากเกินไป
 

 อาหารไขมันสูง

เช่นเดียวกันกับอาหารที่มีกากใยสูง อาหารไขมันสูงอย่างอาหารทอดๆ ผัดๆ จะทำให้ระบบย่อยอาหารทำงานช้าลง และเมื่อมีอาหารค้างอยู่ในกระเพาะอาหารนานขึ้น ก็จะทำให้มีอาการท้องอืดได้ง่ายขึ้น ใครที่ทานปิ้งย่างแล้วท้องอืด ก็ไม่ต้องสงสัยกันอีกต่อไป
 

 อาหารเค็ม

แม้ว่าโซเดียมจะไม่ได้สร้างแก๊สในกระเพาะอาหาร แต่ทำให้ร่างกายบวมน้ำ ดังนั้นคุณจึงอาจดูบวมๆ หรือท้องอืดได้เช่นกัน
 
ทั้งนี้ อาหารที่กล่าวมาอาจไม่ได้ทำให้คุณมีอาการท้องอืดได้ทุกอย่าง ดังนั้นเราเองที่ต้องสังเกตอาการของตัวเองไปเรื่อยๆ แต่หากคุณมีอาการท้องอืดบ่อยผิดปกติ อาจจะลองทานอาหารให้น้อยลง หรือปรึกษาแพทย์เพื่อหาทางรักษาอย่างถูกวิธีต่อไป