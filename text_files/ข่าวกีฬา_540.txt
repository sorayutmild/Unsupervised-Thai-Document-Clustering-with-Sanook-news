พาไปดูราคาค่าตัวของ ชนาธิป สรงกระสินธ์ ดาวเตะทีมชาติไทยที่เดินทางไปค้าแข้งกับ "เจ้านกฮูก" ฮอกไกโด คอนซาโดเล่ ซัปโปโร่ สโมสรในศึกเจลีก ญี่ปุ่น หลังเจ้าตัวทำผลงานได้อย่างยอดเยี่ยมในซีซั่นที่ผ่านมาโดย Transfermarket.com เว็บไซต์ที่น่าเชื่อถือในตลาดการซื้อขายนักเตะโลก ที่จะกำหนดราคาค่าตัวแบบเป็นกลางตามการประเมินจากผลงานในขณะนั้นของแข้งทั่วโลกว่าเหมาะสมกับราคาเท่าใด ได้อัพเดทราคาปี 2019 ออกมาเป็นที่เรียบร้อยซึ่งถึงตอนนี้ มิดฟิลด์ร่างเล็กทีมชาติไทยวัย 25 ปี กลายเป็นแข้งที่มีค่าตัวสูงเป็นอันดับที่ 1 ของประเทศไทยเป็นที่เรียบร้อย รวมถึงเป็นนักเตะที่มีมูลค่าสูงที่สุดในสโมสรจากเกาะฮอกไกโด เมื่อได้รับการคัดเลือกให้ติดทีม 11 นักเตะยอดเยี่ยมเจลีก ประจำฤดูกาล 2018 จากผลงานทำ 8 ประตู กับอีก 2 แอสซิสต์ จากการลงเล่นเกมลีก 30 นัด พร้อมทั้งพา คอนซาโดเล่ ซัปโปโร่ ต้นสังกัดจบอันดับที่ 4 ของตารางฤดูกาล 2018 ทำให้ปัจจุบันราคาค่าตัวอยู่ที่ 1.5 ล้านยูโร (ประมาณ 54 ล้านบาท) กระโดดขึ้นมาจาก 7.5 แสนยูโร (ประมาณ 27 ล้านบาท) ภายในเวลาเพียงแค่ปีเดียวขณะที่ส่วนระดับโลกจะเป็นอันดับที่ 3,774 แต่หากนับในตำแหน่งเดียวกัน ชนาธิป จะเป็นอันดับที่ 308 ของโลก และเป็นอันดับที่ 39 ของผู้เล่นทุกตำแหน่งในลีกแดนปลาดิบ (มีทั้งหมด 566 คน)  อย่างไรก็ตามในตลาดลูกหนังยุคปัจจุบัน ราคาในการซื้อขายไม่ได้เป็นไปตามค่าตลาดกลางอีกต่อไป เพราะด้วยปัจจัยหลายๆ อย่างไม่ว่าจะเป็นเรื่องความโด่งดังนอกสนาม รวมถึงภาพลักษณ์ที่สโมสรสามารถนำไปต่อยอดทำเงินได้ ทำให้ค่าตัวจะสูงกว่าราคาที่ทางเว็บไซต์ประเมินแน่นอน