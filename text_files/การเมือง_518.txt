เรียกได้ว่ายังคงเป็นบุคคลที่ผู้คนให้ความสนใจอยู่ไม่น้อยทีเดียว สำหรับ "บิ๊กโจ๊ก-พล.ต.ท.สุรเชษฐ์ หักพาล" ที่ปรึกษาพิเศษประจำสำนักนายกรัฐมนตรี ที่ถูกย้ายแบบฟ้าผ่ากลางกรมปทุมวันจากตำแหน่งผู้บัญชาการสำนักงานตรวจคนเข้าเมือง (ผบช.สตม.)
แม้จนถึงตอนนี้ผ่านมาเกือบ 3 เดือนแล้ว แต่ก็ยังไม่มีใครทราบเหตุผลที่แท้จริงของคำสั่งย้าย เดอะโจ๊ก อันลือลั่นสนั่นวงการสีกากี (ไม่นับข้อสันนิษฐานมากมายที่ปลิวว่อนทั่วโลกโซเชียลนะ) ซึ่งอันที่จริงหลายคนอาจจะลืมไปแล้วด้วยซ้ำ
ทว่าช่างบังเอิญที่ช่วง 2-3 วันที่ผ่านมา มีข่าวและภาพปรากฏให้เห็นความเคลื่อนไหวของอดีตนายตำรวจคนดังที่ดูเหมือนอยู่ระหว่างเดินสายไหว้สักการะสิ่งศักดิ์สิทธิ์อยู่ที่ จ.นครศรีธรรมราช
>> ภาพแรกหลังพ้นมรสุม "บิ๊กโจ๊ก" เดินสายสักการะสิ่งศักดิ์สิทธิ์ที่นครศรีธรรมราช
>> "บิ๊กโจ๊ก" ยังโผล่ตัวอยู่เมืองคอน ซุ่มทำภารกิจแบบเงียบๆ ย่านทุ่งสง
กลายเป็นเรียกเสียงฮือฮาจากบรรดาทั้งแฟนคลับที่ตามเชียร์และกองแช่งหรือกลุ่มคนที่ไม่ค่อยชอบบทบาทที่ผ่านมาของนายตำรวจหนุ่มซึ่งเคยได้ชื่อว่า "ผบ.ตร.น้อย" มาแล้ว แต่ที่ Sanook! News ต้องถึงกับขยับมานำเสนอเรื่องราวของ บิ๊กโจ๊ก ในคราวนี้ ไม่ใช่แค่เพราะการกลับมาปรากฏตัวแต่อย่างใด
หากแต่เป็นเพราะกระแสข่าวที่ปลิวลอยตามลมมาอยู่เป็นระยะๆ ต่างหาก ชนิดที่ โพสต์ทูเดย์ สื่อชื่อดังสำนักหนึ่งในบ้านเราถึงกับเอามานำเสนอ (ขออภัยที่ต้องเอ่ยนาม อะแฮ่ม! ยืมวลีที่มักจะได้ยินในการประชุมแห่งหนึ่งมาใช้ซะหน่อย) จริงๆ แล้วที่อ้างอิงถึงสื่อสำนักอื่น นอกจากจะเป็นการให้เครดิตอย่างเปิดเผยแบบที่ควรจะเป็นแล้ว ยังเพราะเป็นการยืนยันได้อย่างดีว่ากระแสข่าวที่ว่านี้ไม่ได้แว่วไปเองคนเดียว!
เมื่อวานนี้ (21 มิ.ย.) โพสต์ทูเดย์เผยแพร่รายงานข่าวชิ้นหนึ่งในชื่อ จับตา "บิ๊กโจ๊ก" โอนย้ายรับตำแหน่งผู้ช่วยผู้บัญชาการตำรวจแห่งชาติ ซึ่งมีเนื้อหาตอนหนึ่งระบุว่า
"ล่าสุด แหล่งข่าวจากทำเนียบรัฐบาล เปิดเผยโพสต์ทูเดย์เอ็กคลูซีฟว่า หลังจาก พล.อ.ประยุทธ์ จันทร์โอชา นายกรัฐมนตรี ทำการจัดตั้งคณะรัฐมนตรี (ครม.) เป็นที่เรียบร้อยแล้ว ในส่วนงานของสำนักงานตำรวจแห่งชาติ (สตช.) จะมีการเสนอเรื่องการโอนย้าย พล.ต.ท.สุรเชษฐ์ จากที่ปรึกษาประจำสำนักนายกรัฐมนตรีไปดำรงตำแหน่งผู้ช่วยผู้บัญชาการตำรวจแห่งชาติ (ผช.ผบ.ตร.) ต่อไป"
เอาเป็นว่านอกจากจะต้องรอลุ้นหน้าตาคณะรัฐมนตรีประยุทธ์ 2/1 ว่าจะออกมาแล้วประชาชนร้อง เย้ หรือ ยี้ ก็คงต้องติดตามกันอย่างใกล้ชิดเช่นกันว่า บิ๊กโจ๊ก จะกลับมาผงาดในกรมปทุมวันได้อีกครั้งแบบที่มีกระแสข่าวจริงหรือไม่
เพราะเจ้าตัวก็อาจจะกำลังลุ้นอยู่ด้วยเหมือนกัน หากตีความผ่านภาพที่ปรากฏออกมาคล้ายตระเวนเดินสายไหว้สิ่งศักดิ์สิทธิ์อยู่ที่ จ.นครศรีธรรมราช ดินแดนที่ได้ชื่อว่ามีบุคคลจำนวนมากทุกระดับชั้นให้ความเคารพศรัทธา...
>> บิ๊กโจ๊กคือใคร ไฉนจากนายตำรวจอนาคตไกล กลับเจอเด้งเข้ากรุแบบสายฟ้าแลบ