(3 ก.ค.) เจ้าหน้าที่ตำรวจกองบังคับการปราบปราม ได้รับแจ้งความร้องทุกข์จาก น.ส.เอื้อมบุญ จันทรสมา อายุ 60 ปี บุตรสาวของ นายทองใบ จันทรสมา อดีตนักกีฬาขี่ม้าและยิงปืนทีมชาติไทย พร้อมกับทนายความ เข้าร้องเรียนว่าเงินฝากในบัญชีธนาคารไทยพาณิชย์ สูญหายไปจำนวนหลายร้อยล้านบาท
ทนายความได้เปิดเผยว่า น.ส.เอื้อมบุญ ซึ่งป่วยเป็นบุคคลทุพลภาพ ได้มอบหมายให้ นายถนอมศักดิ์ ชลิตังกูร ผู้จัดการธนาคารไทยพาณิชย์ ดูแลทรัพย์สินและเงินฝากภายในบัญชีธนาคาร เพราะความสนิทสนมกันตั้งแต่สมัย นายทองใบ บิดาของ น.ส.เอื้อมบุญ ยังมีชีวิตอยู่ ซึ่ง นายถนอมศักดิ์ เคยทำงานเป็นผู้จัดการธนาคารไทยพาณิชย์มาแล้วหลายสาขาทั่วกรุงเทพฯ
จนกระทั่งเมื่อ 6 ปีก่อน จึงได้มอบอำนาจให้ดูทรัพย์สินเพราะความไว้เนื้อเชื่อใจ และในปี 2550 น.ส.เอื้อมบุญ ต้องขายที่ดิน 1 ไร่ที่ได้รับเป็นมรดก ย่านหลังสวนเบญจศิริ จึงได้ให้ นายถนอมศักดิ์ จัดการติดต่อดูแลเรื่องการขายให้ เมื่อขายได้ น.ส.เอื้อมบุญ กลับได้เงินเพียง 115 ล้านบาท ซึ่งในความเป็นจริงน่าจะมีราคาสูงกว่านี้ แต่ก็ไม่ติดใจเอาความอะไร จึงได้ให้นำเงินที่ได้เข้าบัญชีเงินฝาก ซึ่งหากรวมมูลค่าทั้งหมดแล้วน่าจะมีอยู่ประมาณ 150 ล้านบาท
ต่อมา น.ส.เอื้อมบุญ เริ่มผิดสังเกตและเห็นพฤติกรรมไม่ชอบมาพากลของ นายถนอมศักดิ์ เพราะไม่ยอมให้ดูสมุดบัญชีธนาคาร ขณะที่เอกสารหลักฐานการซื้อขายที่ดินก็ไม่พบ หรือกุญแจตู้นิรภัยของธนาคารปกติจะได้รับ 2 ดอก แต่จะได้รับเพียงดอกเดียว และยังมีพฤติกรรมพิรุธอีกหลายอย่าง
จนเมื่อเดือนพฤษภาคมที่ผ่านมา น.ส.เอื้อมบุญ ได้มอบอำนาจให้ตนเข้าไปตรวจสอบเงินในบัญชีดังกล่าว ทำให้ทราบว่าเงินในบัญชีถูกแยกออกเป็น 21 บัญชี กับ 3 กองทุน เมื่อประมวลหลักฐานก็พบว่าถูกถอนเงินออกไปราว 107 ล้านบาท จึงได้รีบถอนเงินในบัญชีออกมาทั้งหมด แต่กลับถอนออกมาได้เพียง 3 ล้านบาทเท่านั้น ทำให้ต้องดำเนินการร้องเรียนถึงธนาคารไทยพาณิชย์ให้ตรวจสอบ ก็พบว่า นายถนอมศักดิ์ ผู้จัดการธนาคารรายนี้มีส่วนเกี่ยวข้องกับเงินที่หายไปจริง แต่ยอดที่ถูกยักยอกไปแค่เพียง 1 ล้านเศษเท่านั้น ซึ่งเป็นไปไม่ได้อย่างแน่นอน จึงได้เข้าร้องเรียนกับเจ้าหน้าที่ตำรวจเพื่อให้ตรวจสอบข้อเท็จจริงในกรณีดังกล่าว
ความคืบหน้าล่าสุด นางองค์อร อาภากร ณ อยุธยา ผู้ช่วยผู้จัดการใหญ่อาวุโส สายบริหารงานสื่อสารองค์กร ธนาคารไทยพาณิชย์ กรณี นายถนอมศักดิ์ ชลิตังกูร ผู้จัดการสาขาพระราม 4 ยักยอกเงินบางส่วนจากบัญชีของลูกค้านั้น ธนาคารรับทราบเรื่องดังกล่าว และได้สั่งพักงานโดยทันทีเมื่อวันที่ 29 มิถุนายนที่ผ่านมา เพื่อสอบสวน ซึ่งขณะนี้หน่วยงานป้องกันการทุจริตของธนาคารได้แจ้งความตำรวจเรียบร้อยแล้ว จึงขอเรียนว่าเรื่องที่เกิดขึ้นธนาคารไม่ได้เพิกเฉย และหากเป็นการทุจริตของพนักงาน ธนาคารยืนยันที่จะดำเนินการตามขั้นตอนของกฏหมาย และให้ความเป็นธรรมกับลูกค้า สำหรับเรื่องที่เกิดขึ้นขณะนี้อยู่ในขั้นตอนของการตรวจสอบของตำรวจ เพื่อสืบหาข้อเท็จจริงในรายละเอียดที่เกี่ยวข้องต่อไป