กองทัพภาคที่ 2 นำคณะสื่อมวลชนบุกพิสูจน์เขมรใช้โล่มนุษย์ ที่เขาพระวิหาร จ.ศรีสะเกษ พบมีหญิงกัมพูชาออกมาจากบ้าน 
ผู้สื่อข่าวรายงานว่า (28 เม.ย.) ที่บริเวณผามออีแดง อุทยานแห่งชาติเขาพระวิหาร ต.เสาธงชัย อ.กันทรลักษ์ จ.ศรีสะเกษ พ.ท.สุรกิจ กาฬเนตร รอง ผบ.หน่วยเฉพาะกิจกรมทหารพรานที่ 23 อ.กันทรลักษ์ จ.ศรีสะเกษ และเจ้าหน้าที่จากกองทัพภาคที่ 2 ได้นำสื่อมวลชนตรวจสอบสถานการณ์บริเวณเขาพระวิหาร ซึ่งจุดแรกที่ไปตรวจสอบเป็นบริเวณผามออีแดง พบว่าทหารกัมพูชาได้นำเอารถถังจำนวน 11 คัน เป็นรถถังรุ่น ที 64 มาจอดอยู่ที่บริเวณบ้านสวายจรุม ด้านทิศตะวันออกของเขาพระวิหาร และหันปากกระบอกปืนรถถังมายังเขตแดนไทย ห่างจากปราสาทพระวิหารและชายแดนไทย-กัมพูชาด้าน อ.กันทรลักษ์ จ.ศรีสะเกษประมาณ 3 ก.ม. เท่านั้น 
ต่อมาที่บริเวณพลาญหิน ด้านทิศตะวันตกของปราสาทพระวิหาร ซึ่งมีทหารไทยตั้งฐานปฏิบัติการอยู่ พบว่าทหารกัมพูชากำลังทำการสร้างบังเกอร์อยู่บริเวณทางขึ้นปราสาทพระวิหารและได้มีการสร้างบังเกอร์เป็นแนวยาว ตั้งแต่วัดแก้วสิกขาคีรีสวาระไปจนถึงปราสาทโคปุระ ชั้นที่ 2 อีกทั้งทหารกัมพูชาได้มีการก่อสร้างอาคารถาวร บ้านเรือนอยู่หลายสิบหลังคาเรือน และในขณะที่กลุ่มสื่อมวลชนกำลังทำการบันทึกภาพอยู่นั้น พบว่ามีหญิงสาวชาวกัมพูชาออกมาจากบ้าน ซึ่งเป็นการยืนยันทหารกัมพูชามีการนำเอาโล่มนุษย์คือพลเรือนกัมพูชา ทั้งผู้หญิงและเด็กมาเป็นโล่มนุษย์อยู่ในเขตรอบเขาพระวิหาร
 
 