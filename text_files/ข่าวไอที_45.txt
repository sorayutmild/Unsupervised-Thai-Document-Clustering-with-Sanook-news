Nokia ประกาศส่งสมาร์ทโฟน Android บุกตลาดปีหน้า! พร้อมเปิดตัวหน้าเว็บไซต์หมวดมือถืออย่างเป็นทางการ
เป็นเรื่องราวที่ปล่อยมาให้อัปเดตกันระยะหนึ่ง หลังจากที่มีเบาะแสซึ่งบ่งชี้ว่า Nokia อดีตแบรนด์ยักษ์ใหญ่อาจหวนคืนสู่วงการสมาร์ทโฟนในปี 2017 ที่กำลังจะถึงนี้ ไม่ว่าจะเป็นภาพหลุดจากสไลด์ของบริษัท HMD หรือบริษัทที่จะทำหน้าที่ดูแลแบรนด์ Nokia ที่ได้ระบุแผนการกลับมาของแบรนด์ Nokia เอาไว้ในปีหน้า
รวมทั้งยังมีเบาะแสในเรื่องที่ HMD ได้ไปจองบูธงาน MWC17 ซึ่งเป็นมหกรรมมือถือระดับโลกเอาไว้หลายบูธ และล่าสุดบนเว็บไซต์อย่างเป็นทางการของ Nokia มีการเคลื่อนไหวอีกครั้ง พร้อมประกาศชัดเจนว่าพวกเขาจะกลับมาในปีหน้าอย่างแน่นอน

ภายในเว็บไซต์ Nokia ได้เพิ่มหน้าของหมวดมือถือ (Phones) ขึ้นมา พร้อมทั้งประกาศเอาไว้อย่างชัดเจนว่า "บริษัทกำลังพัฒนาสมาร์ทโฟนระบบ Android อยู่" อีกทั้งจะมีการเปิดตัวมือถือรุ่นใหม่ในปีหน้าด้วยหลังหมดสัญญากับ Microsoft ที่ร่วมกิจการกันไปเมื่อช่วงระยะเวลาที่ผ่านมา อย่างไรก็ดี เมื่อสำรวจดูในหน้าดังกล่าวจะเห็นว่ามือถือที่ปรากฏเป็นเพียงแค่ฟีเจอร์โฟนเท่านั้น ซึ่งคาดว่าจะมีการอัปเดตรายละเอียดสเปกว่าที่มือถือ Android รุ่นใหม่ในช่วงระยะเวลาการเปิดตัวนั่นเอง

Nokia X
อย่างไรก็ดี ครั้งนี้ไม่ใช่ครั้งแรกที่ Nokia ผลิตอุปกรณ์ที่ขับเคลื่อนด้วยระบบปฏิบัติการ Android เพราะก่อนหน้านี้เคยทดลองด้วยการส่ง Nokia X สมาร์ทโฟนรุ่นเล็กที่รันด้วย Android Jelly Bean มาแล้ว นอกจากนี้ยังเคยส่งแท็ปเล็ต Android ไซส์ใหญ่ที่มีหน้าจอแสดงผลถึง 7.9 นิ้ว ลงเข้าแข่งขันในท้องตลาดเช่นเดียวกันภายใต้ชื่อ Nokia N1 นั่นเอง สำหรับสมาร์ทโฟนสายพันธุ์ Android รุ่นใหม่ที่กำลังจะถูกเผยโฉมนั้น คาดว่าคือ Nokia D1C สมาร์ทโฟนระดับเริ่มต้น และอาจมีรุ่นเรือธงด้วย
แม้ว่าการกลับมาในครั้งนี้ Nokia จะไม่ได้ลงมือทำตลาดเองแบบทั้งหมดตั้งแต่ต้นจนจบเพราะปล่อยให้ HMD บริษัทจากฟินแลนด์ เป็นผู้ดูแลสิทธิในเรื่องของแบรนด์ Nokia ทั้งสมาร์ทโฟนและแท็ปเล็ตเป็นระยะเวลา 10 ปี แต่นับว่าเป็นสิ่งดีที่เราจะได้เห็นชื่อของอดีตพี่ใหญ่บนท้องตลาดอีกครั้ง ซึ่งน่าจับตามองไม่ใช่น้อยว่า Nokia จะงัดไม้เด็ดอะไรท้าชนสมาร์ทโฟน Android แบรนด์อื่นบ้าง
 