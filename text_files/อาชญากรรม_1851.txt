จากกรณี วันที่ 3 ก.ค.56 เจ้าหน้าที่ตำรวจพบศพผู้เสียชีวิตถูกฆ่ายัดใส่กระเป๋าเดินทาง ถูกนำมาทิ้งเอาไว้ที่ข้างถนนสายพนัส-หนองซาก กม.ที่ 5 หมู่ที่ 3 ตำบลนามะตูม อำเภอพนัสนิคม จังหวัดชลบุรี พบกระเป๋าเดินทางขนาดกว้าง 65 ซม.ยาว 90 ซม. สีดำคาดน้ำเงิน ยี่ห้อ PNORS ติดสะติ๊กเกอร์สีแดงว่า CURIEY และมีกลิ่นเหม็นออกมาจากกระเป๋า จนกระทั่งชุดสืบสวนได้ติดตามจับกุมผู้ต้องหาที่ลงมือฆ่าได้ คือ นายชลัช เยาวโรจนรุจิ หรือ ชื่อวงการคือ "แดงส์" ชาคริต เชาวนโรจนรุจิ เป็น ผู้อำนวยการสถาบันตักส์ศิลาแฟชั่น ที่รู้จักกันในชื่อ แดงส์ ดีไซน์เนอร์ และผู้ร่วมก่อตั้งโรงเรียนสอนตัดเสื้อกรสยามอายุ 61 ปี นักออกแบบเสื้อผ้าชื่อดังเมื่อ 20 ปีก่อน โดยจับกุมได้ที่บ้านเลขที่ 1111/44 ถนนลาดพร้าว เขตจตุจักร กรุงเทพมหานครได้
ล่าสุด เวลา 11.30 น. วันที่ 19 ก.ค. พล.ต.ต.คัชชา ธาตุศาสตร์ ผบก.ภ.จว.ชลบุรี นำตัวนายชลัช ไปทำแผนประกอบรับคำสารภาพว่า ตนเองได้ลงมือฆ่า นายธงชัย แมมิ่ง อายุ 60 ปี อยู่บ้านเลขที่ 902/233 แขวงสามเสน เขตห้วยขวาง กทม. ซึ่งเป็นคนสนิทที่ตนเองได้ว่าจ้างให้ไปทำพิธีไหว้ครู ในวันที่ 4 กรกฎาคม 2556 ในวงเงิน 1 แสนบาท และในวันที่ 2 ก.ค. เวลา 21.30 น. พาผู้ตายไปวางแผนเพื่อเตรียมงาน แต่นายธงชัยไม่ค่อยสนใจที่จะทำงาน จะขอเงินก่อนอย่างเดียว และก่อนหน้าที่จะทำงานก็ขอเบิกเงินไป 1 หมื่นแล้ว งานก็ยังไม่ได้เริ่มจนตนเองเกิดความโมโห จึงใช้แป๊บยาวประมาณ 1 ฟุตตีเข้าที่ศรีษะจนล้มลง และเข้าไปตีซ้ำจนเสียชีวิต หลังจากนั้นในคืนวันที่ 3 ก.ค.เวลา 02.00 น. ก็นำศพนายธงชัยใส่กระเป๋าเดินทางและนำศพขึ้นรถกระบะยี่ห้อโตโยต้า ไทเกอร์ หมายเลขทะเบียน ษค-9122 กรุงเทพมหานคร เพื่อที่จะเอาไปทิ้ง และขับรถไปเรื่อยๆ และนำมาทิ้งในจุดดังกล่าวเจ้าหน้าที่ตั้งข้อหา ฆ่าผู้อื่น และซ่อนเร้นอำพรางศพ
ผบก.ภ.จว.ชลบุรีเผยว่า สั่งการให้ชุดสืบสวน เจ้าของคดีติดตามคนร้ายที่ก่อเหตุในครั้งนี้มาดำเนินคดีให้ได้ ซึ่งชุดสืบสวนเริ่มที่รู้ว่าผู้ตายเป็นใคร หลังจากนั้นก็สอบถามภรรยาของผู้ตายว่าก่อนหายตัวไปจะไปที่ไหน ทางภรรยาบอกว่าจะไปหานายชาคริตที่บ้าน จึงได้ติดตามจับกุมตัวผู้ก่อเหตุมาได้
ประวัติ นายชาคริต เชาวนโรจนรุจิ เป็นผู้อำนวยการสถาบันตักศิลาแฟชั่น เมื่อปี 2514-2525 ร่วมก่อตั้งโรงเรียนสอนตัดเสื้อกรสยาม ปีพ.ศ.2525-2531 ร่วมก่อตั้ง สถาบันแดงส์ ดีไซน์เนอร์ พ.ศ.2545-2554 ตั้งสถาบันตักส์ศิลาแฟชั่น
ขอขอบคุณเนื้อหาข่าวจาก ข่าวสดออนไลน์