เชื่อว่าสาวชิคหลายคนต้องเคยเห็นเพื่อนๆ (หรือแค่คนรู้จัก) ใน Facebook โพสสเตตัสอะไรแหม่งๆที่เราอ่านแล้วรู้สึกว่า "จะโพสทำไมเนี่ยยยย?" กันมาบ้างเหมือนกันนะคะ 
แต่สาวๆจะรู้ตัวหรือเปล่าล่ะว่า ตัวเองก็อาจเคยสร้างความงงงวยปนรำคาญให้กับเพื่อนคนอื่นๆผ่านสเตตัสตัวเองมาบ้างเหมือนกัน ChicMinistry รวบรวมตัวอย่างสเตตัสใน Facebook ที่ไม่ควรตั้งมาให้ดูกันค่ะ ทุกคนต้องแอบเห็นด้วยเบาๆแน่เชื่อสิ

รักคุณแฟนที่สุดเลยยยย 
สาวๆขา เรื่องบางอย่างเก็บไว้เป็นความลับระหว่างเราสองกับคุณแฟนก็ไม่เสียหายนะคะ โพสแบบนี้อยากให้เพื่อนแสดงความคิดเห็นกันแบบไหน "ดีจัง มีแฟนให้บอกรัก" "แหมๆหวานกันจังเลยนะ" 
ถ้าคุณมีแต่เพื่อนดีๆก็ดีไป แต่ถ้าเพื่อนคุณหลายๆคนเค้ายังโสด หรือเพิ่งอกหัก เลิกกับแฟน มาเห็นสเตตัสแบบนี้เข้า เขาจะสะเทือนใจขนาดไหน ถ้าไม่อยากโดนเพื่อนหมั่นไส้ แนะนำให้บอกรักกันใน inbox ให้เต็มที่ไปเลยดีกว่าค่ะ จะใส่หัวใจกี่ดวงก็เอาเลย
หาเพื่อนทานข้าวด้วย ใครว่างลงชื่อ
จะบอกว่าเป็นการตั้งสเตตัสเช็คเรตติ้งเล่นๆก็ถูกนะ จริงๆคุณอาจจะเป็นคนมีเพื่อนเยอะ แต่สาวๆลองคิดดูดีๆว่า ถ้าคุณไม่ใช่เน็ตไอดอลที่ต้องคอยโพสสเตตัสเช็คเรตติ้งแฟนเพจเรื่อยๆ ละก็ โพสแบบนี้มันมีอีกความหมายหนึ่งว่า "คุณไม่มีเพื่อนสนิท" อาจทำให้คนอื่นมองว่าคุณไม่ค่อยมีเพื่อนคบก็เป็นได้ ทางที่ดีลองชวนเพื่อนผ่าน inbox หรือถามเพื่อนใน Line Group ดีกว่า ไม่ประเจิดประเจ้อดี
นอนล่ะนะ
อย่าคิดว่า Facebook เหมือนแชทใน Line หรือ MSN นะ ที่ต้องคอยบอกคู่สนทนาว่า "ไปนอนก่อนนะ" คุณจะนอนตอนไหนไม่มีใครอยากรู้หรอกค่ะ 
หรือว่าโพสเพื่อให้คนอื่นเข้ามาบอก "ฝันดี"? งั้นแสดงว่าคุณไม่ได้จะนอนจริงๆแล้วล่ะ เพราะคุณคงโพสว่าจะนอน แต่ก็คอยรีเฟรชหน้า Facebook ดูคนเข้ามากด Like และบอกฝันดีไปอีก 1 ชั่วโมงนั่นแหละ
อยาก unfriend ใครสักคน
เราเข้าใจนะว่าทุกคนมีจุดประสงค์ในการเล่น Facebook ไม่เหมือนกัน บางคน add friends ที่เป็น friends กันจริงๆ บางคนอาจจะแอดเพื่อนของเพื่อนที่รู้จักหลังไปเที่ยวด้วยกัน บางคนก็แอดเพื่อนที่รู้จักกันผ่านอินเตอร์เน็ต หรือแม้กระทั่งบางคนเป็นเพื่อนกันมาอยู่ดีๆ ก็ดันมาทะเลาะกันจนไม่อยากจะเป็นเพื่อนกันอีกทั้งในชีวิต online และ offline 
แต่ว่าการออกมาโพสสเตตัสว่าอยากจะ unfriend ใครเนี่ย คุณต้องการเตือนคนไหนโดยเฉพาะหรือเปล่า ถ้าใช่ คุยกับเขาโดยตรงเลยดีกว่าค่ะ เพราะเพื่อนๆของคุณที่เหลืออาจจะอกสั่นขวัญแขวน ระแวงว่าตัวเองไปทำอะไรไม่ดีให้คุณโกรธหรือเปล่า ทำให้เขา panic โดยใช่เรื่อง 
แต่ถ้าคุณต้องการจะเตือนเพื่อนๆทั้งหมดของคุณ ให้หยุดทำบางสิ่งบางอย่าง เช่น "หยุดแชร์รูปอุบัติเหตุโชกเลือดกันเสียที" อันนั้นเห็นด้วยค่ะ เตือนเลย เพราะคุณแค่ไม่อยากเห็นโพสบางโพสของเขา แต่ใช่ว่าไม่อยากจะอัพเดตชีวิตของเขาไปตลอดเสียทีเดียว จริงไหม
ดราม่าตลอดดดดดด (Go get a life girl!)
รวมทุกอย่างที่เป็นเรื่องดราม่า ทั้งบ่นในโชคชะตาอันโชคร้ายและต่ำต้อยของตัวเอง ไหนจะกร่นด่าใครก็ไม่รู้ลอยๆด้วยถ้อยคำที่หยาบคาย แถมโพสติดๆกันเป็นพรืด ถ้าชีวิตคุณจะเจอเรื่องดราม่ามาบ้าง เข้ามาบ่นๆให้เพื่อนคุณฟังบ้างมันโอเคที่สุดค่ะ แต่ถ้าจะดราม่าตลอดๆแถมบางครั้งเป็นเรื่องเดิมๆซ้ำซาก 
ไอ้ที่เพื่อนๆคุณคอมเมนต์ปลอบใจคุณ ช่วยหาวิธีแก้ไขให้คุณไปเมื่อสเตตัสที่แล้วก็ไม่เห็นคุณจะเอาไปใช้ บางครั้งอาจทำให้เพื่อนๆของคุณมองว่าคุณแค่ตั้งสเตตัสเพื่อเรียกร้องความสนใจก็ได้นะคะ ทางที่ดีหลังจากบ่นๆไปสเตตัสหนึ่งเสร็จ อ่านคอมเมนต์เพื่อน มองหาวิธีแก้ไข 
หรือถ้าเล็งเห็นเพื่อนคนไหนที่พอจะช่วยเป็นที่ปรึกษาเราได้ ก็แยกไปคุย inbox ส่วนตัวกันให้เป็นเรื่องเป็นราว ทีนี้ปัญหาของคุณก็คลี่คลายลงได้โดยที่คุณไม่ต้องกลายร่างเป็น Drama Queen อีกต่อไปค่ะ
ทั้งนี้ทั้งนั้น ChicMinistry สนับสนุนให้ทุกคนใช้ social network ให้พอเหมาะนะคะ แบ่งเวลาในชีวิตคุยกับเพื่อนจริงๆบ้าง หรือแม้กระทั่งปิด Facebook แล้วมองหาข้อมูลดีๆที่น่าสนใจในเว็บไซต์อย่าง ChicMinistry.com 
เพื่อเป็นเคล็ดลับในการดำเนินชีวิตหรือพัฒนาตัวเองให้เป็นคนที่ดีขึ้น แบ่งปันเรื่องราวดีๆหรือแม้กระทั่งมุขตลกฮาๆให้เพื่อนๆของคุณได้อ่าน เท่านี้คุณก็ไม่ต้องเป็นคนน่ารำคาญในสายตาเพื่อนๆแล้วล่ะค่ะ ดีไม่ดีเพื่อนๆอาจจะกลายเป็นแฟนคลับตัวยงของคุณก็ได้นะ
เนื้อหาโดย ChicMinistry