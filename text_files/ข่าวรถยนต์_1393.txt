     นิสสันเผยภาพ 2017 Micra/March ใหม่ ที่มาพร้อมตัวถังสีเขียวและฟ้า จากเดิมที่ใช้สีส้มเป็นสีชูโรงในงานเปิดตัวที่ปารีสมอเตอร์โชว์ 2016 ที่ผ่านมา
     แม้ว่า Nissan March ในตลาดบ้านเราเพิ่งวางจำหน่ายเป็นเจเนอเรชั่นแรก แต่ในยุโรปถูกพัฒนามาเป็นเจเนอเรชั่นที่ 5 แล้ว (ภายใต้ชื่อ Micra) โดยได้รับแรงบันดาลใจมาจากรถต้นแบบ Sway Concept มีการขยายตัวถังให้มีความยาวเพิ่มขึ้น 170 มิลลิเมตร กว้างขึ้น 77 มิลลิเมตร ความยาวฐานล้อเพิ่มขึ้น 75 มิลลิเมตร

     ห้องโดยสารภายในถูกปรับปรุงให้ดูพรีเมียมมากขึ้น ติดตั้งหน้าจอระบบอินโฟเทนเม้นท์ขนาด 7 นิ้ว รองรับ Apple CarPlay และระบบนำทาง พร้อมลำโพงคุณภาพสูงจาก Bose จำนวน 6 ตัว ติดตั้งจอ MID ขนาด 5 นิ้วบริเวณมาตรวัดความเร็ว  รวมถึงมีระบบ Active Ride Control และ Active Trace Control มาให้ด้วย
     ขุมพลังในเวอร์ชั่นยุโรปชูจุดเด่นอยู่ที่เครื่องยนต์เบนซิน 3 สูบ เทอร์โบชาร์จ ความจุ 899 ซีซี ให้กำลังสูงสุด 90 แรงม้า และเครื่องยนต์ดีเซลเทอร์โบ 4 สูบ ความจุ 1.5 ลิตร ให้กำลังสูงสุด 90 แรงม้า รวมถึงเครื่องยนต์เบนซิน 1.0 ลิตร ไม่มีระบบอัดอากาศ ให้กำลังสูงสุด 73 แรงม้า ติดตั้งในรุ่นเริ่มต้น

     2017 Nissan Micra/March จะถูกวางจำหน่ายในยุโรปช่วงเดือนมีนาคม 2560 ที่จะถึงนี้
 
     ที่มา Indiansautoblog
 