ตร. นับศพเด็กทารก รวมทั้งสิ้นได้ 1654 ศพ พบมีแฝดด้วย
(19 พ.ย.) ความคืบหน้าที่วัดไผ่เงินโชตินาราม เขตบางคอแหลม ขณะนี้เจ้าหน้าที่กำลังทยอยนำซากศพทารกที่ผ่านจากการทำแท้ง ล่าสุดเมื่อเวลา ประมาณ 15.20 น. เจ้าหน้าที่นับซากศพจากโกดังทั้ง 2 ตู้แล้วเสร็จ ได้ทั้งสิ้น 1654 ศพ ซึ่งโกดังที่ 9 พบซากทารกแฝด จำนวน 3 ถุง ระบุหมายเลขถุงที่ 001, 002 และ 003
 
ผงะพบศพเด็กทารกกว่า 1พันศพ ในช่องเก็บหมายเลข 9 ที่วัดไผ่เงิน หลังเค้นหนักสัปเหร่อ 
มีรายงานว่า หลังจากเจ้าหน้าที่นำตัว นายสุชาติ ภูมี อายุ 38ปี คนดูแลศาลาวัดไผ่เงินมาสอบเพิ่มเติมในเรื่องดังกล่าว ซึ่งได้ข้อมูลว่านอกจากในโกดังเก็บศพช่องที่ 17 ที่พบซากศพทารกจำนวน 348 ศพแล้ว ภายในช่องเก็บศพหมายเลข 9 ซึ่งอยู่ริมสุดด้านล่างยังมีซากศพทารกซุกซ่อนอยู่เป็นจำนวนมาก เจ้าหน้าที่ตำรวจจึงนำกำลังเข้าตรวจสอบทันที โดยเมื่อเปิดช่องเก็บศพดังกล่าวออกมาต้องถึงกับผงะ เมื่อพบว่าภายในมีถุงพลาสติกคาดว่าบรรจุซากศพทารกประมาณ 1 พันกว่าชีวิตอยู่ภายใน ส่งกลิ่นเหม็นตลบอบอวนไปทั่วบริเวณ เบื้องต้นตำรวจได้ประสานไปยังแพทย์ และเจ้าหน้าที่พิสูจน์หลักฐานให้เข้ามาตรวจสอบอย่างละเอียด ทั้งนี้คาดว่าจะมีการนำหลักฐานที่อยู่ในตู้เก็บศพออกมาชันสูตรอย่างละเอียด
 