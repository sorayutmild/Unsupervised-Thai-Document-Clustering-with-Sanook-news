ขายซะแล้ว! นักสะสมเกมมากที่สุดในโลก ประกาศขายเกมทั้งหมดที่สะสมมา
Michael Thomasson
ได้บันทึกสถิติลงในกินเนสเวิลด์เรคคอร์ดมาได้เพียงแค่ครึ่งปี ตอนนี้ Michael Thomasson หนุ่มนักสะสมเกมจากอเมริกาก็จะขายทิ้งเสียแล้ว เพราะตอนนี้เขาประกาศหาคนมาซื้อเกมที่เขาสะสมไว้ทั้งหมด โดยคนที่ซื้อเกมทั้งหมดของเขาไปนั้น เขาจะมอบตำแหน่งนักสะสมเกมมากที่สุดในโลก จากกินเนสเวิลด์เรคคอร์ดให้ไปพร้อมกันด้วย แต่ว่าจะต้องใช้เงินเท่าไหร่ล่ะ ถึงจะซื้อเกมทั้งหมดของเขาไปได้ ?
Michael Thomasson เริ่มสะสมเกมมาตั้งแต่ตอนที่เขาได้รับของขวัญคริสต์มาสชิ้นแรก เป็นเกม  Cosmic Avenger เมื่อตอนอายุ 12 ปี จากนั้นเขาก็ประทับใจในเกมอย่างมาก  และเริ่มสะสมมากขึ้นเรื่อยๆ  โดยเก็บเกมที่เขาซื้อมาสะสมไว้ในห้องใต้ดินของบ้าน ตอนนี้ก็สะสมมาเป็นเวลา  19 ปีแล้ว มีเกมที่เขาสะสมทั้งหมดก็ประมาณ 10,607 เกม  และเครื่องเกมต่างๆอีกมากมายแทบทุกรุ่น  โดยเกมที่เขาสะสมนั้นเป็นของแท้ถูกลิขสิทธิ์ทั้งหมด  มีตั้งแต่อันที่เป็นฟลอปปีดิสก์ ตลับเกม แผ่นเลเซอร์ดิสก์ แผ่นซีดี ดีวีดี  บลูเรย์ แม้แต่แบบเทป Casio Loopy ก็ยังมีด้วย  ทว่าเขาจะซื้อเฉพาะเกมเวอร์ชั่นธรรมดาเท่านั้น  เขาไม่ซื้อเกมเวอร์ชั่นพิเศษมาสะสม เพราะมันแพงเกินไป  อีกอย่างเขาไม่สนใจพวกของที่ขายมาในชุดพิเศษด้วย  เขาสนใจเพียงแผ่นเกมเท่านั้น
แต่ทำไมเขาถึงจะขายล่ะ? Michael บอกเหตุผลว่าเเป็นเพราะเขากำลังจะมีครอบครัวที่ใหญ่ขึ้น จึงจำเป็นต้องมีพื้นที่ให้สมาชิกในครอบครัวอยู่กัน เลยต้องขายเกมที่สะสมนี้ออกไป เพื่อจะเคลียร์พื้นที่ในบ้านให้ครอบครัวอยู่กันแทน รวมถึงนำเงินที่ขายมาช่วยเหลือครอบครัวด้วย ใจจริงแล้วเขาก็ไม่อยากจากเกมที่เขารักไปหรอก แต่เขาต้องรับผิดชอบต่อครอบครัวของเขา และนี่เป็นสิ่งหนึ่งที่เขาพอทำได้ เขาอยากได้พื้นที่สำหรับวางทีวีจอใหญ่ๆให้ลูกๆของเขาได้ดูการ์ตูนกัน มากกว่าใช้เป็นพื้นที่สำหรับเก็บเกมเกือบ 11,000 เกมส์
สภาพเกมที่เขาสะสมไว้ตอนนี้มีประมาณ 2600 กว่าเกมส์ที่สภาพไม่ค่อยดีแล้ว จึงต้องใช้การห่อพลาสติกแทน ส่วนอีก 8,300 กว่าเกมส์นั้นยังคงสภาพดีอยู่ โดยมีกล่องเกมส์คู่มือแพคเกจต่างๆอยู่ครบ ส่วนราคาที่จะขาย Michaelไม่ได้บอกราคาไว้ คาดว่าจะให้มาเจรจาต่อรองราคากันก่อน
ใครอยากมีชื่อบันทึกในกินเนสเวิลด์เรคเคอร์ดก็ไปซื้อเกมทั้งหมดต่อจาก Michael เอาได้เลยครับ