     เปิดตัวไปเรียบร้อยสำหรับ Honda Accord Hybrid รุ่นไมเนอร์เชนจ์ใหม่ ที่มาพร้อมระบบความปลอดภัย Honda SENSING เป็นครั้งแรกในไทย ซึ่งจะกลายเป็นอุปกรณ์มาตรฐานในรถฮอนด้าอีกหลายรุ่นในอนาคต

     จุดเด่นของ แอคคอร์ด ไฮบริด ใหม่ นอกเหนือจากอ็อพชั่นความปลอดภัยที่เพิ่มขึ้นแล้ว ยังมีฟังก์ชั่นภายในอีกหลายอย่างที่ปรับปรุงให้ดีขึ้นกว่ารุ่นเดิมเช่นกัน รวมถึงราคาจำหน่ายที่ลงต่ำลงกว่ารุ่นเดิม! โดยในรุ่นท็อปสุดซึ่งก็คือ Hybrid TECH มีราคาจำหน่ายลดลงจากเดิม 1,899,000 บาท ลงมาอยู่ที่ 1,849,000 บาท ซึ่งก็น่าจะดึงดูดใจผู้ที่ต้องการรถญี่ปุ่นขนาด D-Segment ระดับพรีเมี่ยม พร้อมขุมพลังไฮบริดที่ประหยัดน้ำมันกว่ารุ่นเบนซินปกติแน่นอน
     แต่คู่แข่งสำคัญในตลาดของ แอคคอร์ด ไฮบริด ใหม่ ก็คงหนีไม่พ้น โตโยต้า คัมรี่ ไฮบริด ที่ถูกปรับโฉมไมเนอร์เชนจ์มาได้สักระยะหนึ่งเช่นกัน ลองไปดูกันว่าทั้งสองรุ่นไฮไลท์เด็ดในครั้งนี้ จะมีอะไรเหมือนหรือแตกต่างกันบ้าง
 
เครื่องยนต์และมิติตัวถัง

     แม้ว่า Accord Hybrid จะใช้เครื่องยนต์เบนซินที่มีขนาดเล็กกว่า Camry Hybrid แต่ก็ได้เปรียบเรื่องกำลังจากมอเตอร์ไฟฟ้าที่มากกว่าอย่างชัดเจน ทำให้กำลังรวมสูงสุดของทั้งระบบไฮบริดอยู่ที่ 215 แรงม้า (PS) ต่างจากคัมรี่อยู่ 10 แรงม้า รวมถึงยังได้เปรียบในด้านขนาดตัวถังที่ใหญ่กว่าพอสมควรทั้งความยาวและความกว้าง แต่อย่างไรก็ดี ทั้งสองรุ่นถือเป็นซีดานขนาดใหญ่ที่มีห้องโดยสารภายในกว้างขวางมากอยู่แล้ว
 
อุปกรณ์ภายนอก

     ทั้งคู่ใช้เทคโนโลยีไฟหน้าแบบ LED มีระบบเปิด-ปิดอัตโนมัติมาให้ มาพร้อมไฟเดย์ไลท์แบบ LED โดยคัมรี่ยังมีระบบปรับไฟสูง-ต่ำอัตโนมัติไม่ให้แยงตารถคันอื่น ขณะที่แอคคอร์ดมีจุดเด่นอยู่ที่หลังคาซันรูฟแบบไฟฟ้า พร้อมระบบ One-touch รวมถึงชุดแต่งสเกิร์ตข้างและสปอยเลอร์ฝากระโปรงจากโรงงานมาให้เสร็จสรรพ
 
อุปกรณ์ภายใน

     ทั้งคู่ติดตั้งเบาะนั่งหุ้มด้วยหนังแท้ คู่หน้าสามารถปรับด้วยไฟฟ้าได้ แต่คัมรี่เหนือกว่าด้วยเบาะนั่งปรับไฟฟ้า 8 ทิศทางทั้งสองเบาะ (แอคคอร์ดปรับไฟฟ้าฝั่งผู้โดยสาร 4 ทิศทาง) รวมถึงเบาะหลังที่สามารถปรับเอนได้ด้วยระบบไฟฟ้าอีกด้วย มาพร้อมระบบปรับอากาศแบบ 3 โซน แยกซ้าย-ขวา-หลัง รวมถึงแท่นชาร์จมือถือแบบไร้สายมาให้ ขณะที่แอคคอร์ดก็ติดตั้งฟีเจอร์สตาร์ทเครื่องยนต์ด้วยรีโมทมาให้ เหมาะกับสภาพอากาศร้อนๆของบ้านเราเป็นอย่างดี
 
ระบบเครื่องเสียง

     ทั้งคู่ติดตั้งหน้าจอแบบสัมผัสพร้อมระบบนำทางมาให้ โดยใน แอคคอร์ด ไฮบริด ยังรองรับระบบ Apple CarPlay ได้ รวมถึงมีปุ่มเฉพาะสำหรับสั่งงานด้วยเสียงระบบ SIRI บนพวงมาลัยสำหรับผู้ที่ใช้มือถือระบบ iOS สามารถเชื่อมต่ออินเตอร์เน็ตผ่าน Wi-Fi ได้ ขณะที่คัมรี่จะได้เปรียบเรื่องลำโพงรอบคันถึง 10 จุด จาก JBL
 
ระบบความปลอดภัย

     Accord Hybrid มีจุดเด่นอยู่ที่ระบบ Honda SENSING โดยมีจุดเด่นที่เหนือกว่าคัมรี่คือระบบช่วยควบคุมรถให้อยู่ในเลน LKAS ที่ช่วยประคองพวงมาลัยให้รถตรงเลนอยู่เสมอ รวมถึงระบบป้องกันการออกนอกเลนโดยไม่ตั้งใจ (RDM with LDW) ที่นอกจากจะส่งสัญญาณเตือนแล้ว ยังช่วยดึงพวงมาลัยกลับเพื่อไม่ให้รถออกนอกเลน รวมถึงชะลอความเร็วลงอัตโนมัติ ในกรณีออกนอกเส้นทึบเพื่อป้องกันรถตกถนน ขณะที่คัมรี่จะได้เปรียบเรื่องถุงลมนิรภัยบริเวณหัวเข่ามาอีก 1 ตำแหน่ง
     ทั้งคู่ถือว่าเป็นรถขนาดใหญ่ระดับพรีเมี่ยมที่มีอ็อพชั่นมาให้แบบครบครัน ซึ่งอุปกรณ์ที่ให้มาในแต่ละรุ่นก็ต่างกันออกไปบ้าง กับราคาค่าตัวที่ต่างกันราว 50,000 บาท แต่ทั้งนี้ สกู๊ปนี้เป็นเพียงการแนะนำรายละเอียดทางเทคนิคและอุปกรณ์มาตรฐานเท่านั้น แต่ด้านสมรรถนะการขับขี่คงต้องไปทดลองขับกันดูที่โชว์รูมครับ
 
     ราคาจำหน่าย
     - Honda Accord Hybrid TECH - 1,849,000 บาท     - Toyota Camry 2.5HV Premium - 1,899,000 บาท
 
 