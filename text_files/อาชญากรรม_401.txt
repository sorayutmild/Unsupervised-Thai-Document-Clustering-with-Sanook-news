"ปวีณา" รุดตรวจสอบความคืบหน้าคดี เด็กหญิงอนุบาล 1 โดนรุ่นพี่ ม.2 ช่วยกันทำอนาจารในห้องน้ำหลังโรงเรียน ล่าสุดรวบตัวได้-ยอมรับสารภาพ
(18 ก.ย.) นางปวีณา หงสกุล อดีตรัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมคณะเจ้าหน้าที่มูลนิธิปวีณาเพื่อเด็กและสตรี เดินมาตรวจสอบความคืบหน้าคดี หลังได้รับการร้องเรียนจากคุณแม่เด็กหญิงอนุบาล วัย 4 ขวบ ถูกรุ่นพี่ชั้น ม.2 ก่อเหตุกระทำอนาจาร ภายในโรงเรียนแห่งหนึ่งใน อ.บางละมุง จ.ชลบุรี
สืบเนื่องจาก นางโม (นามสมมติ) อายุ 41 ปี ได้รับแจ้งจากคุณคูรประจำชั้นของน้องแนน (นามสมมติ) บุตรสาวคนเล็กวัย 4 ขวบ เรียนอยู่ชั้นอนุบาล 1 ที่โรงเรียนแห่งหนึ่งใน อ.บางละมุง จ.ชลบุรี ระบุว่า ลูกสาวมีเลือดออกที่กางในให้มาตรวจสอบด่วน
เมื่อมาถึงพบลูกสาวอยู่ในอาการตกใจและหวาดกลัว นางโมจึงเค้นสอบถามอยู่นาน กระทั่ง น้องแนน เอ่ยพูดว่า "พี่ทำหนู พี่เอามีดมาทิ่มหนู" พร้อมกับพา นางโม และคุณครูประจำชั้นเดินทางไปยังห้องน้ำหลังโรงเรียน ซึ่งเป็นจุดเกิดเหตุ โดยเล่าอีกว่า ระหว่างน้องแนนเดินมาเข้าห้องน้ำได้พบรุ่นพี่ระดับชั้น ม.2 เป็นนักเรียนชาย 3 คน ยืนอยู่หน้าห้องน้ำ
จากนั้นได้ผลักน้องแนนเข้าไปในห้องน้ำ คนแรกจับแขนทั้ง 2 ข้าง คนที่ 2 จับถ่างขา และคนที่ 3 พยายามก่อเหตุข่มขืน น้องแนนจึงร้องไห้ด้วยความเจ็บปวด รุ่นพี่ทั้ง 3 คนจึงย่อมปล่อยให้น้องแนนกลับไปที่ห้องเรียน เมื่อคุณครูท่านหนึ่งสังเกตเห็นว่ามีคราบเลือดติดบริเวณกางเกงในของน้องแนน ตอนช่วงนอนกลางวันจึงรีบปรึกษาและแจ้งผู้ปกครองมาตรวจสอบ
ซึ่งภายหลังเกิดเหตุได้พา น้องแนน ไปรักษาอาการบาดเจ็บและตรวจร่างกายที่ รพ.แหลมฉบัง และเดินทางมาแจ้งกับเจ้าหน้าที่ตำรวจ สภ.บางละมุง พร้อมทำการร้องทุกข์มายัง สายด่วนมูลนิธิปวีณาฯ เพื่อติดตามเอาผิดกับคนร้ายให้ถึงที่สุด
โดยเจ้าหน้าที่มูลนิธิปวีณาฯ ได้ติดต่อประสานงานกับเจ้าหน้าที่ตำรวจ สภ.บางละมุง และเจ้าหน้าที่สหวิชาชีพ ได้พาน้องแนนไปสอบปากคำและตรวจสอบที่โรงเรียนอีกครั้ง พร้อมให้น้องแนนแสดงพฤติกรรมของรุ่นพี่ให้กับเจ้าหน้าที่ดู พบว่านักเรียนชายพยายามใช้อวัยวะเพศสอดใส่ แต่น้องแนนเข้าใจว่าเป็นมีด เพราะรู้สึกเจ็บ แต่ไม่สามารถอธิบายได้ถูกต้อง
อีกทั้งจากการตรวจสอบยังพบนักเรียนอนุบาล ซึ่งพบเห็นเหตุการณ์ในวันเกิดเหตุ แต่ไม่กล้าเข้าไปช่วย เนื่องจากเกรงว่าถูกทำร้าย ซึ่งผู้ปกครองยินดีให้มาเป็นมาร่วมเป็นพยานในคดี ทั้งนี้ จากการนำรูปนักเรียนชายต้องสงสัย มาปะปนกับนักเรียนชายคนอื่นๆ มาให้น้องแนน และพยานชี้ตัว ผลปรากฏว่าสามารถระบุตัวผู้ต้องสงสัยได้ตรงกัน เป็นนักเรียนรุ่นพี่ อายุ 14, 16 ปี และ 18 ปี ตามลำดับ
ต่อมาเจ้าหน้าที่ตำรวจได้ทำการจับกุมตัว นายนิว (นามสมมติ) อายุ 16 ปี บุคคลที่น้องแนนให้การว่าใช้อาวุธมีดทิ่มทำให้เจ็บ ก่อนจะส่งตัวให้กับสถานพินิจ ฐานร่วมกันกระทำอนาจารเด็กหญิง ส่วนเยาวชนอีก 2 คน อยู่ระหว่างทำการเรียกตัวมาดำเนินคดีตามกระบวนการยุติธรรม
นางปวีณา เปิดเผยว่า ตนเป็นห่วงเรื่องความปลอดภัยในโรงเรียน ซึ่งต้องแก้ไขให้เป็นไปอย่างรวดเร็วและมีประสิทธิภาพ เนื่องจากเหตุการณ์อันน่าสลดใจนี้เกิดขึ้นในสถานศึกษา โดยผู้ก่อเหตุซึ่งเป็นเยาวชนอีกด้วย
ทั้งนี้ จึงขอให้กระทรวงศึกษาธิการมีมาตรการในการรักษาความปลอดภัยในห้องน้ำหญิงและเด็กเล็ก อาทิ การติดตั้งกล้องวงจรปิดหน้าห้องน้ำ การมีแม่บ้านหรือเจ้าหน้าที่คอยสอดส่องดูแลอย่างต่อเนื่อง การแยกชาย-หญิงให้ชัดเจน และการปรับปรุงห้องน้ำไม่ควรอยู่ในที่ลับตาคน เพื่อความปลอดภัยอย่างสูงสุดสำหรับนักเรียน เด็ก และสตรี ต่อไป