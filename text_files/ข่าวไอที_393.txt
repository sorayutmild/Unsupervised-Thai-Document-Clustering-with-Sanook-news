     เผยโฉมอย่างเป็นทางการไปแล้ว สำหรับ Samsung Galaxy S6 สมาร์ทโฟนรุ่นเรือธงตัวล่าสุด ที่ในปีนี้ เปิดตัวพร้อมกับ Samsung Galaxy S6 edge มือถือขอบจอโค้งทั้ง 2 ด้าน
     โดยจุดเด่นของ Samsung Galaxy S6 รุ่นนี้ ก็คือ ดีไซน์ที่เปลี่ยนใหม่ทั้งหมด จากตัวเครื่องพลาสติก กลายเป็นตัวเครื่องแบบโลหะ ที่ดูหรูหรามากขึ้น และพรีเมียมมากกว่าเดิม อีกทั้งยังเน้นเรื่องการถ่ายรูปเป็นหลักอีกด้วย
     และเมื่อปลายปีที่ผ่านมา แบรนด์คู่แข่งอย่าง Apple ก็ได้เปิดตัวทั้ง iPhone 6 และ iPhone 6 Plus ที่อัพเกรดหน้าจอให้มีขนาดที่ใหญ่ขึ้น และตัวเครื่องบางลงกว่าเดิม จึงทำให้ทั้ง Samsung Galaxy S6 กับ iPhone 6 โดนเปรียบเทียบกันอย่างหลีกเลี่ยงไม่ได้
     ซึ่งในวันนี้ ทีมงาน techmoblog ได้นำสเปคของทั้ง Samsung Galaxy S6 และ iPhone 6 มาเปรียบเทียบให้ชมกัน มาดูกันว่า แต่ละรุ่น โดดเด่นในด้านไหนกันบ้าง

     จากภาพข้างต้น จะเห็นได้ว่า Samsung Galaxy S6 นั้น โดดเด่นกว่า iPhone 6 แทบจะทุกด้าน ไม่ว่าจะเป็น ตัวเครื่องที่บางกว่าเล็กน้อย, หน้าจอที่มีขนาดใหญ่กว่า, ความละเอียดของหน้าจอสูงกว่า
     รวมไปถึงด้านการใช้งานกล้องถ่ายรูป ที่ Samsung Galaxy S6 เน้นการถ่ายรูปในที่แสงน้อยได้ดี ด้วยรูรับแสงกว้าง F/1.9 นั่นเอง เช่นเดียวกับ กล้องด้านหน้า ที่มาพร้อมกับความละเอียดถึง 5 ล้านพิกเซล พร้อมโหมดการถ่ายภาพต่างๆ
     สำหรับ iPhone 6 นั่น เด่นในเรื่องน้ำหนักตัวเครื่องที่เบากว่า เนื่องจากขนาดตัวเครื่องเล็กกว่านั่นเอง ส่วนในเรื่องของแบตเตอรี่ Samsung Galaxy S6 มีขนาดแบตเตอรี่อยู่ที่ 2550 mAh เทียบกับ iPhone 6 ที่มีขนาดแบตเตอรี่อยู่ที่ 1810 mAh
     อีกทั้ง Samsung Galaxy S6 ยังมีระบบ Fast Charging ด้วยการชาร์จเพียงแค่ 10 นาที แต่สามารถใช้งานได้นานถึง 4 ชั่วโมง ลดปัญหาแบตเตอรี่ไม่เพียงพอต่อการใช้งานในแต่ละวันได้เป็นอย่างดี
      แม้ว่าในตอนนี้ จะยังไม่มีข้อมูลราคา Samsung Galaxy S6 เผยออกมา แต่คาดว่า ไม่น่าจะต่างจาก iPhone 6 มากเท่าที่ควร อย่างไรก็ดี ตารางข้างต้น ไม่ได้หมายความว่า Samsung Galaxy S6 นั้น ใช้งานได้ดีกว่า และประมวลผลได้เร็วกว่า iPhone 6 เนื่องจากทั้ง 2 รุ่นนี้ รันระบบปฏิบัติการที่แตกต่างกัน ซึ่งรุ่นใดจะดีกว่า อยู่ที่ความชื่นชอบของผู้ใช้เป็นหลักครับ
เปรียบเทียบสเปค iPhone 6 vs Samsung Galaxy S6


รายละเอียดเพิ่มเติม : techmoblog.com


