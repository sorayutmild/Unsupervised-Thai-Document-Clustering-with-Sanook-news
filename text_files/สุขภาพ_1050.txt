คุณพ่อคุณแม่บางท่านอาจจะส่งต่อข้อความที่แชร์ๆ กันมาในโลกออนไลน์ที่ว่า “เม็ดมังคุดช่วยรักษาอาการปวดเข่าได้” โดยมีวิธีทาน คือ ระหว่างที่ทานมังคุดเป็นผลๆ ให้เคี้ยวเม็ดมังคุดให้แหลก แล้วกลืนลงไปพร้อมเนื้อมังคุด
เรื่องนี้ อาจารย์เจษฎา เด่นดวงบริพันธ์ อาจารย์ประจำภาควิชาชีววิทยา คณะวิทยาศาสตร์ จุฬาลงกรณ์มหาวิทยาลัย ได้ออกมาให้ข้อมูลว่า “ไม่เป็นความจริง” เพราะยังไม่มีผลการวิจัยสนับสนุน และยังไม่พบว่ามีสารใดในมังคุดที่สามารถบรรเทาอาการปวดเข่าได้ค่ะ
สามารถอ่านรายละเอียดได้จากโพสในเฟซบุ๊ค ของอาจารย์เจษฎา ด้านล่างค่ะ
____________________
"เม็ดมังคุด ช่วยหายปวดเข่า ... เป็นแค่ข่าวลือ"
อันนี้ก็แชร์กันมาได้สักพักแล้ว ว่ากินมังคุด ให้เคี้ยวเม็ด (เมล็ด) ให้แหลกแล้วกลืนลงไปด้วย จะช่วยแก้อาการปวดเข่าได้ ... เรื่องไม่จริงนะครับ
(จาก http://www.thairath.co.th/content/515807) รศ.รัชนี คงคาฉุยฉาย สถาบันโภชนาการ ม.มหิดล บอกว่า ยังไม่มีผลการวิจัยสนับสนุนได้ และก็ไม่พบว่ามีสารใดในมังคุดที่สามารถบรรเทาอาการปวดเข่าได้ด้วย
ส่วนสรรพคุณต่างๆ ของมังคุดนั้น ส่วนใหญ่จะอยู่ที่เปลือกของผลตามตำรายาไทย ส่วนใหญ่จะใช้เปลือกผลมังคุดแก้ท้องเสีย แก้บิด และรักษาแผล ขณะที่ผลการวิจัยทางเภสัชศาสตร์ พบสารในมังคุดที่เรียกว่า “แซนโทน”  ในเปลือกและเมล็ด ซึ่งมีฤทธิ์ในการต้านออกซิเดชั่น ต้านการอักเสบ และมีฤทธิ์ทางเภสัชวิทยาอื่นๆอีกมากมาย ( ดูเพิ่มเติมได้ที่ https://www.doctor.or.th/article/detail/2172 ครับ )
____________________


ขอบคุณเนื้อหาจาก เฟซบุ๊ค Jessada Denduangboripant ภาพประกอบจาก istockphoto