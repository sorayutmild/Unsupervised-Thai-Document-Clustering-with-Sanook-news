(4 ก.พ.) ผู้สื่อข่าวรายงานว่าเกิดการปะทะกันระหว่างทหารไทยและทหารกัมพูชา บริเวณภูมะเขือและรอบเขาพระวิหาร ชายแดน อ.กันทรลักษ์ จ.ศรีสะเกษ กระสุนปืนใหญ่เข้ามาตกฝั่งไทย ทำให้ชาวบ้านภูมิซรอล เด็กนักเรียนวิ่งหนีตายเข้าหลุมหลบภัยกันอลหม่าน ด้านผอ.โรงเรียนภูมิซรอลสิ่งปิดเรียนให้ นร.กลับบ้านเป็นการเร่งด่วนแล้วจากการปะทะทำให้เกิดเพลิงไหม้บริเวณป่าตลอดแนวเขาพระวิหาร ซึ่งการปะทะครั้งนี้เบื้องต้นยังไม่มีรายงานทหารทั้งสองฝ่ายได้รับบาดเจ็บ หรือเสียชีวิตแต่อย่างใด ตลอดเวลาทหารทั้งสองฝ่ายยังคงปะทะยิงถล่มเข้าใส่กันอย่างต่อเนื่อง ด้านสำนักข่าวเอเอฟพีรายงานว่า ทหารไทยและทหารกัมพูชาได้ปะทะกันใกล้บริเวณเขาพระวิหาร ท่ามกลางความตึงเครียดที่เพิ่มขึ้นระหว่างทั้งสองฝ่าย โดยนายเขียว กันหะริด โฆษกรัฐบาลกัมพูชาเปิดเผยว่า การปะทะได้ปะทุขึ้นแล้ว ขณะที่ทหารกัมพูชาที่ประจำการใกล้เขาพระวิหาร ซึ่งถูกอ้างกรรมสิทธิจากทั้งฝ่ายไทยและกัมพูชา กล่าวกับผู้สื่อข่าวเอเอฟพีทางโทรศัพท์ระบุว่า การสู้รบระหว่างทั้งสองไทยและกัมพูชาได้เกิดขึ้นแล้ว โดยผู้สื่อข่าวยังได้ยินเสียงปืนระหว่างการสัมภาษณ์ด้วยอย่างไรก็ตาม มีรายงานข่าวว่า ทหารกัมพูชาเป็นฝ่ายเปิดฉากยิงใส่ทหารไทยก่อน ทหารไทยจึงยิงตอบโต้เพื่อรักษาอธิปไตย นอกจากนี้ ทางด้านช่องสะงำได้สั่งให้คนไทยกลับประเทศแล้ว ขณะที่ตลาดโรงเกลือ ผู้ค้าชาวกัมพูชาได้รีบปิดร้านและเดินทางข้ามชายแดนกลับบ้าน หวั่นสถานการณ์บานปลายUpdateนายประเวศ พนมใส ผู้อำนวยการโรงเรียนภูมิซรอลเปิดเผยเมื่อเวลา 17.00 น. ทางสถานีโทรทัศน์สปริงนิวส์ ว่า มีกระสุนปืนใหญ่มาตกอยู่หลังโรงเรียนทำให้ประชาชนและนักเรียนต่างพากันหนี เข้าไปในหลุมหลบภัย นับตั้งแต่มีการยิงกันตั้งแต่เวลา 15.00 น. มีเสียงปืนใหญ่ดังเกือบทุกนาที จนถึงขณะนี้ยังระบุไม่ได้ว่ามีใครบาดเจ็บหรือไม่Updateพ.อ.สรรเสริญ แก้วกำเนิด โฆษกกองทัพบก ระบุว่าจนถึงขณะนี้ยังมี การปะทะกัน สาเหตุเบื้องต้นได้รับรายงานจากทหารในพื้นที่ว่า มีลูกกระสุน ปลส.หรือปืนใช้แรงสะท้อนถอยหลัง ไม่ทราบขนาด จำนวน 1 นัด ของฝั่งกัมพูชามาตกที่ฝั่งไทย ใกล้กับที่ตั้งการวางกำลังของไทย บริเวณภูมะเขือ ที่ อ.กันทรลักษ์ จ.ศรีสะเกษ และหลังจากนั้นได้ทหารแจ้งเตือนด้วยการยิงกลับไป ตามกฎของการใช้กำลัง ในชั้นต้นเท่าที่ตรวจสอบ ยังไม่อยากระบุชัดเจนว่าทางกัมพูชาเป็นฝ่ายเริ่มก่อน เพราะจะเป็นการโต้ตอบกันไปมา ซึ่งยังเชื่อมั่นว่าเบื้องต้นอาจเกิดความเข้าใจผิดกัน กรณีหนึ่งกรณีใดพ.อ.สรรเสริญระบุว่า การปะทะนั้นไทยไม่ได้อ่อนด้อยกว่ากัมพูชา สมน้ำสมเนื้อ แต่ มีวัตถุประสงค์ไม่ต้องการให้การปะทะขยายตัวรุนแรงไป ผู้บังคับบัญชาทุกระดับชั้น ผู้บัญชาการทหารบก แม่ทัพภาค 2 ผบ.กองกำลังสุรนารี ก็พยายามประสานกับผู้บังคับหน่วยของทหารกัมพูชาในพื้นที่ ที่จะควบคุมไม่ให้การปะทะขยายวงออกไป และให้จบสิ้นโดยเร็ว จนถึงขณะนี้การปะทะยังจำกัดอยู่ในพื้นที่ภูมะเขือ และพระวิหาร และยังคงมีการพูดคุยกันของผู้บัญชาการของทั้ง 2 ฝ่าย มีรายงานผู้ได้รับบาดเจ็บแต่ยังอยู่ในขั้นการตรวจสอบ และย้ำว่าหากสถานการณ์รุนแรงขึ้นไปอยากให้สบายใจว่าทหารของกองทัพบกมีความ พร้อมที่จะดูและรักษาอธิปไตยของไทยขอให้ประชาชนไทยเกิดความมั่นใจ มั่นใจว่าดูแลได้ และขณะนี้ก็กำลังพยายามเจรจากันอยู่แต่ก็ต้องรอดูสถานการณ์ในพื้นที่ต่อไปUpdateเมื่อเวลา 18.05 น. นายสุริยา สิทธิพล ผู้ช่วยผู้ใหญ่บ้านภูมิซรอล ให้สัมภาษณ์ผ่านช่องทีเอ็นเอ็น ว่ามีผู้เสียชีวิตแล้ว 1 ราย เบื้องต้นทราบว่าเป็นชาย ชื่อนายเจริญ ผาหอม อายุ 50 ปี ซึ่งศพยังอยู่ในที่เกิดเหตุและยังไม่ได้รับการช่วยเหลือแต่อย่างใดUpdateเมื่อเวลา 18.25 น. สถานีโทรทัศน์ CTN ของกัมพูชา รายงานว่ามีชาวกัมพูชาเสียชีวิตแล้ว 2 คน จากเหตุปะทะระหว่างทหารไทยและทหารกัมพูชาบริเวณภูมะเขือ อ.กันทรลักษ์ จ.ศรีสะเกษ และทหารไทยถูกกัมพูชาควบคุม 4 นายUpdateเมื่อเวลา 18.49 น. พ.อ.สรรเสริญ แก้วกำเนิด โฆษกกองทัพบก ให้สัมภาษณ์ผ่านรายการข่าวว่า พล.ท.ธวัชชัย สมุทรสาคร แม่ทัพภาคที่ 2 กำลังเจรกับผู้นำระดับสูงของกัมพูชาเพื่อให้หยุดยิง ส่วนทหารไทยที่ถูกควบคุมไปนั้นปลอดภัยดี แต่ไม่อยากชี้ว่าเป็นการควบคุมตัวหรือถูกจับกุม โดยยืนยันว่าจุดที่ทหารไทยถูกคุมตัวคือจุดประสานงานร่วมกับเขมรบนวัดแก้ว สิกขาคีรีสวาระUpdateเมื่อเวลา 19.10 นายอภิสิทธิ์ เวชชาชีวะ นายกรัฐมนตรี กล่าวว่าให้รอฟังกองทัพแถลงเหตุปะทะที่ชายแดนเขมร ยืนยันขณะนี้ทั้ง 2 ฝ่ายหยุดยิงแล้ว
Updateเมื่อเวลา 21.30น. นายจุรินทร์ ลักษณวิศิษฏ์ รัฐมนตรีว่าการกระทรวงสาธารณสุข เปิดเผยว่าจากเหตุการณ์ที่เกิดขึ้น ทำให้นายเจริญ ผาหอม ชาวบ้านเสียชีวิต 1 ราย ขณะที่นายทหารบาดเจ็บ 5 นาย คือ ส.อ.ธวัชชัย ศรีวลิน,จ.ส.อ.มงคล พลเยี่ยม,ทหารพรานดำรง พรหมโพจน์,จ.ส.อ.วิรัตน์ นามสูงเนินและทหารพรานสุวรรณ ก่อแก้ว