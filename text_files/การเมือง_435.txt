(16 พ.ย.) นายภาณุวัฒน์ พันธุ์วิชาติกุล ประธานสถาบันศาสตร์แห่งชีวิต แห่งประเทศไทย เปิดเผยว่า ขณะนี้ดวงของ น.ส.ยิ่งลักษณ์ ชินวัตร นายกรัฐมนตรี กำลังเข้าสู่ขาลง ซึ่งหากพิจารณาตามหลักโหงวเฮ้งจะเห็นได้ชัดว่าในปี 2556 ดวงของ น.ส.ยิ่งลักษณ์เดินอยู่ที่แก้ม ซึ่ง น.ส.ยิ่งลักษณ์มีแก้มที่สวยตามหลัก แต่ในปี 2557 ดวงจะเคลื่อนไปเดินอยู่ที่ปลายจมูก ซึ่ง น.ส.ยิ่งลักษณ์มีปลายจมูกบานทั้ง 2 ข้าง ตามหลักแล้วนับว่าไม่สวยจะตกต่ำลงเรื่อยๆ
"ดวงคุณยิ่งลักษณ์มีลักษณะเดียวกับตอนที่คุณหญิงสุดารัตน์ เกยุราพันธุ์ ถูกตัดสิทธิ์ทางการเมือง 5 ปี และหากดูตามปีเกิดแล้ว คุณยิ่งลักษณ์เกิดปีมะแม ซึ่งจะเข้าเคราะห์หนักในปี 2557 ช่วงเดือน มี.ค."
สำหรับดวงของ พ.ต.ท.ทักษิณ ชินวัตร อดีตนายกรัฐมนตรี ซึ่งเกิดปีฉลูนั้น ในปี 2556 เป็นปีที่เกื้อหนุนจึงกล้าก่อการต่างๆ แต่ในปี 2557 จะตรงกันข้าม โดยจะเข้าเคราะห์หนักช่วงเดือน เม.ย. และจะหนักที่สุดในปี 2558
"ผมเคยพูดไว้ตั้งแต่ปี 2546 ว่าหาก พ.ต.ท.ทักษิณ ไม่หยุดจะไม่มีแผ่นดินอยู่ มาถึงตอนนี้แล้วเป็นไง ผมขอบอกไว้ว่าถ้ายังไม่หยุดต่อจะถึงขั้นไม่มีโลกให้อยู่" ซินแสภาณุวัฒน์กล่าว
นายภาณุวัฒน์ กล่าวอีกว่า ภายใน 3-4 เดือนหลังจากนี้ บ้านเมืองจะเข้าสู่จุดพลิกผันเปลี่ยนแปลง และขอเตือนไปยังนายอภิสิทธิ์ เวชชาชีวะ หัวหน้าพรรคประชาธิปัตย์ว่า ช่วงนี้ให้อยู่นิ่งๆ เกิดอะไรขึ้นหรือมีการเปลี่ยนแปลงใดๆ ควรให้คนอื่นดำเนินการแทน ปล่อยให้คนอื่นบริหารประเทศไปก่อน