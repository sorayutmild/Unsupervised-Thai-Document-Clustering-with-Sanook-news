สาวพยาบาลผวาหนัก แฟนหนุ่มรุ่นน้องที่เพิ่งคบหาโมโหไม่เล่นด้วย ค้นเอาทรัพย์สินมีค่าในบ้าน แถมเขียนข้างฝาคู่อาฆาตจะเอาให้ตายอีกด้วย จนไม่กล้าอยู่บ้านคนเดียวแล้ว
ผู้สื่อข่าวรายงานว่า (16 ธ.ค.) เมื่อเวลา 22.00 น. ที่บ้านหลังหนึ่ง หมู่ 2 ถนนเทศบาลพัฒนา 1 ตำบลเหมือง อำเภอเมือง จังหวัดชลบุรี สภ.แสนสุข ได้รับแจ้งว่ามีเหตุลักทรัพย์ของมีค่าหลายรายการ จึงได้เดินทางมาตรวจสอบ และได้พบ น.ส.ชุติญา อายุ 49 ปี มีอาชีพเป็นพยาบาลประจำศูนย์แลป พร้อมกับเชิญเจ้าหน้าที่เข้าไปดูหลักฐานการรื้อค้นของคนร้าย 
น.ส.ชุติญา กล่าวว่า คนร้ายไม่ใช่ใครอื่นเป็นแฟนใหม่ที่เพิ่งคบหากันได้ไม่นานและอยู่ในระหว่างดูใจกัน เพราะฝ่ายชายอายุน้อยกว่ามากและเพิ่งพ้นทหารมาจึงยังไม่คิดอะไร แต่ฝ่ายชายพยายามที่จะเอาตนมาเป็นภรรยา และหลายครั้งพยายามที่จะผูกมัดตนเอาเป็นเมียให้ได้ จนตนเองต้องออกอุบายหลบออกจากบ้านหลายครั้ง 
ล่าสุด เมื่อวันที่ 2 ธ.ค.ที่ผ่านมา ฝ่ายชายทะเลาะกับตนเพราะรู้ว่าตนไม่เล่นด้วยเป็นแน่ ถึงขนาดเอามีดไล่ฟันและบังคับตนจนต้องหลบเข้าห้อง รอจนได้โอกาสหนีออกจากบ้านหลายวัน ไปอาศัยอยู่บ้านเพื่อนปล่อยให้ฝ่ายชายอยู่บ้านคนเดียว หลังกลับมาที่บ้านเพื่อจะมาดูบ้านเมื่อเห็นว่าฝ่ายชายไม่อยู่บ้านแล้ว
ตนจึงเข้าไปและพบว่าสิ่งของที่ตนหวงแหนและสะสมมา ทั้งชีวิตหลายรายการหายไป อีกทั้งงัดกรอบแบงก์ที่ข้างฝาไปด้วยแล้วก็เขียนคำขู่อาฆาตตนไว้ที่ข้างฝาอีกด้วย ตนจึงโทรแจ้งขอความช่วยเหลือจากเจ้าหน้าที่ตำรวจดังกล่าว พร้อมให้มาตรวจสอบทรัพย์สินที่หายไปจากในตู้ด้วย  
ทั้งนี้ พ.ต.ท.สุกิจ เหมรา พนักงานสอบสวน ก็ได้ให้ผู้เสียหายเดินทางมาที่สถานีตำรวจภูธรแสนสุข เพื่อทำการลงบันทึกประจำวันไว้เป็นหลักฐาน เพื่อติดตามตัวผู้ก่อเหตุมาดำเนินคดีตามกฎหมายต่อไป