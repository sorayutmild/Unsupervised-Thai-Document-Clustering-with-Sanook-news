เมื่อเวลา 01.00 น. วันที่ 1 ตุลาคม ร.ต.ท.สำเริง แก้วมณี พนักงานสอบสวน สน.บางโพงพาง รับแจ้งเหตุรถยนต์พุ่งชนร้านอาหาร มีผู้บาดเจ็บและเสียชีวิต ใกล้ตลาดบางกอกสแควร์ ถนนพระราม 3 ฝั่งขาออก แขวงบางโพงพาง เขตยานนาวา กทม. จึงไปตรวจสอบพร้อม แพทย์นิติเวช ร.พ.จุฬาฯ เจ้าหน้าที่มูลนิธิร่วมกตัญญู
ที่เกิดเหตุเป็นร้านขายอาหารอีสาน ไม่มีชื่ออยู่บนฟุตบาทริมถนน พบโต๊ะ เก้าอี้ แตกหักกระจัดกระจายทั่วบริเวณ ใกล้กันพบรถเก๋ง ยี่ห้อฮอนด้า รุ่นอินเทกรา สีขาว ทะเบียน ญฌ 1700 กรุงเทพมหานคร สภาพรถตะแคง หลังคาชนอัดอยู่กับเสาไฟ จนเสาไฟเอียง รถเสียหายทั้งคัน ชิ้นส่วนหลุดกระจกแตกกระจายเต็มพื้น
ห่างไปประมาณ 50 ม. ซึ่งเป็นลานจอดรถของตลาด พบศพ น.ส.สุภาภรณ์ ชัยมงคล อายุ 21 ปี พนักงานแคชเชียร์ บริษัท บริงค์ส (ประเทศไทย) จำกัด สาขาย่อยพระราม 3 สภาพศพสวมชุดหมีช่าง สีน้ำเงิน ของบริษัท กระดูกแขนขา หัก ศีรษะแตก และยังมีผู้ได้รับบาดเจ็บอีก 2 คน คือ นายศิวพล แสงพิทักษ์ อายุ 25 ปี คนขับ มีอาการแน่นหน้าอก และนายกรธนา อินทรสุข อายุ 37 ปี ลูกค้าร้านอาหาร มีอาการปวดหลัง เจ้าหน้าที่นำส่งร.พ.บางปะกอก 1
จากการสอบสวน นายอดุลย์ ป้องโลห์ อายุ 53 ปี เจ้าของร้านอาหาร ให้การว่า รถคันดังกล่าวขับมาด้วยความเร็ว ช่วงถนนพระราม 3 ขาเข้า แล้วไปกลับรถมาฝั่งขาออก ก่อนที่จะถึงร้านตน ถนนเป็นทางโค้ง ทำให้รถเสียหลักพุ่งเข้ามาชนโต๊ะ เก้าอี้ร้านของตนที่ตั้งอยู่บนฟุตบาท ทำให้ น.ส.สุภาภรณ์ ที่นั่งรออาหารอยู่ถูกชนกระเด็นลอยข้ามรั้วเข้าไปภายในลานจอดรถ ที่อยู่ติดกัน เสียชีวิต  ด้าน นายนิคม อุทธิยา อายุ 35 ปี แฟนผู้ตาย เปิดเผยว่า ตนและน.ส.สุภาภรณ์ ทำงานอยู่บริษัทเดียวกัน ขณะที่พักเบรก ออกมารับประทานอาหารที่อยู่ใกล้ๆ บริษัท โดยแฟนสาวนั่งรอที่โต๊ะ ส่วนตนเดินไปสั่งอาหาร ก่อนจะถูกรถเก๋งพุ่งเข้าชนแฟนจนเสียชีวิต ทั้งนี้ รู้สึกเสียใจกับสิ่งที่เกิดขึ้น ที่ผ่านมาแฟนเป็นคนดี ใจบุญ ได้บริจาคดวงตาไว้กับ ร.พ.จุฬาฯ ด้วย  ร.ต.ท.สำเริง เปิดเผยว่า มีพยานเห็นว่ารถคันดังกล่าวขับวนไปมาบริเวณนี้ ด้วยความเร็วสูงมา 2 - 3 คืนแล้ว และคืนนี้ได้เกิดอุบัติเหตุ ขึ้น หลังจากนี้จะทำการสอบปากคำพยานที่เห็นเหตุการณ์ พร้อมตรวจสอบกล้องวงจรปิด ในเบื้องต้น แจ้งข้อหาขับรถโดยประมาท เป็นเหตุให้ผู้อื่นถึงแก่ความตาย และตรวจสอบว่า มีการดื่มแอลกอฮอล์มาด้วยหรือไม่