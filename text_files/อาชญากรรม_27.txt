(9 ส.ค.) เมื่อเวลาประมาณ 05.30 น. ที่ผ่านมา เจ้าหน้าที่ตำรวจได้รับแจ้งมีอุบัติเหตุรถยนต์นั่งส่วนบุคคล พุ่งตกจากทางต่างระดับรัชวิภา แยกตัววาย มีผู้เสียชีวิตและบาดเจ็บ
ที่เกิดเหตุพบรถยนต์ ยี่ห้อเมอร์เซเดส-เบนซ์ สีน้ำเงิน ทะเบียน 1อ 3331 กรุงเทพมหานคร สภาพรถพังเสียหาย อยู่ในลักษณะพลิกตะแคงด้านขวา ตรวจสอบภายในมีผู้บาดเจ็บและเสียชีวิต กองอยู่รวมในฝั่งคนขับ เนื่องจากไม่ได้คาดเข็มขัดนิรภัย
เจ้าหน้าที่มูลนิธิป่อเต็กตึ๊ง รีบให้การช่วยเหลือนำคนเจ็บส่งโรงพยาบาลเปาโล พหลโยธิน ทราบชื่อต่อมา คือ น.ส.มาธวี วัฒนกุล หรือ มายด์ อายุ 21 ปี ลูกสาวคนเล็กของดารารุ่นใหญ่ชื่อดัง โกวิท วัฒนกุล ได้รับบาดเจ็บสาหัสและได้เสียชีวิตในเวลาต่อมาที่โรงพยาบาล ส่วนผู้เสียชีวิตอีกราย คือ นายจักรพงษ์ เจริญผล อายุ 22 ปี
เบื้องต้นจากการสอบถาม ทราบว่า รถคันที่เกิดเหตุ วิ่งมาจากถนนกำแพงเพชร มุ่งหน้าขึ้นต่างระดับ ด้วยความเร็ว และเกิดเสียหลักพุ่งตกทางต่างระดับ จนเป็นเหตุให้มีผู้เสียชีวิตและบาดเจ็บดังกล่าว ส่วนสาเหตุที่แน่ชัด อยู่ระหว่างการตรวจสอบของ พ.ต.ท.นรา พันธุ์ยิ่งยก สารวัตรเวร สน.ประชาชื่น
อัพเดทข่าวล่าสุดของ น้องมายด์ มาธวี วัฒนกุล
สำหรับศพของ น.ส.มาธวี ล่าสุดมีรายงานว่า ทางครอบครัวจะนำศพตั้งบำเพ็ญกุศาลที่ วัดชลประทานรังสฤษฎ์ จ.นนทบุรี ต่อไป
สำหรับประวัติของ น้องมายด์ มาธวี เป็นนิสิตคณะมนุษยศาสตร์ สาขาการโรงแรมและการท่องเที่ยว มหาวิทยาลัยเกษตรศาสตร์ ลูกสาวของโกวิท วัฒนกุล ดารานักแสดงรุ่นใหญ่ และยังเป็นน้องสาวของ มิณฑิตา วัฒนกุล หรือ "มิ้นท์ เอเอฟ 3″ นอกจากนี้ยังเคยเข้าประกวดสาวงามจากหลายเวทีอีกด้วย 