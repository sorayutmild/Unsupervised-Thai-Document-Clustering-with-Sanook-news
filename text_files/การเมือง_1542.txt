เนวิน มั่นใจ ยิ่งลักษณ์ ไม่ได้นั่งนายกฯ เชื่อทักษิณอาจเปลี่ยนใจ แนะอภิสิทธิ์ ควรลาออกจากหัวหน้าพรรคหากประชาธิปัตย์แพ้เลือกตั้ง
(25 พ.ค.) ที่พรรคภูมิใจไทย นายเนวิน ชิดชอบ แกนนำพรรคภูมิใจไทย กล่าวว่า จากการดูผลสำรวจของสำนักต่างๆ พบว่า พรรคเพื่อไทย จะมีคะแนนนำพรรคประชาธิปัตย์ แต่อย่างไรก็ตามยังเชื่อว่าพรรคเพื่อไทยจะได้เสียงไม่ถึงครึ่ง เพราะยังมีกลุ่มพลังเงียบที่ยังไม่ตัดสินใจว่าจะเลือกใครมากถึง 50 เปอร์เซ็นต์ ซึ่งถือเป็นตัวเลขที่สูงที่สุดเป็นประวัติการณ์ ทำให้ทั้ง 2 พรรค จะต้องหาวิธีการเพื่อช่วงชิงคะแนนเสียงจากคนกลุ่มนี้มาให้ได้
นายเนวิน กล่าวต่อว่า หากพรรคเพื่อไทยชนะการเลือกตั้งจริง น.ส.ยิ่งลักษณ์ ชินวัตร คงไม่ได้เป็นนายกรัฐมนตรี เพราะไม่สามารถฝืนกระแสสังคมได้ จะทำให้เกิดความแตกแยกได้เหมือนเมื่อครั้งที่ พ.ต.ท.ทักษิณ ชินวัตร ชู นายสมชาย วงศ์สวัสดิ์ เป็นนายกรัฐมนตรี จึงคิดว่า พ.ต.ท.ทักษิณ อาจตัดสินใจเปลี่ยนตัวแคนดิเดตนายกรัฐมนตรีจากน้องสาวเป็นบุคคลอื่น แต่การที่ พ.ต.ท.ทักษิณ ชู น.ส.ยิ่งลักษณ์ขึ้นมาในตอนนี้ ก็เพราะต้องการทำให้กระแสรวมทั้งคะแนนของพรรคเพิ่มขึ้นเพื่อสร้างอำนาจต่อรอง
สำหรับนายอภิสิทธิ์ เวชชาชีวะ หัวหน้าพรรคประชาธิปัตย์ ก็คงไม่ได้เป็นนายกรัฐมนตรีเช่นกัน เมื่อแพ้การเลือกตั้ง ในฐานะผู้สมัคร ส.ส.ระบบบัญชีรายชื่อลำดับที่ 1 นายอภิสิทธิ์จะต้องแสดงสปิริตด้วยการลาออกจากตำแหน่งหัวหน้าพรรค เหมือนเมื่อครั้งที่นายบัญญัติ บรรทัดฐาน ดำรงตำแหน่งหัวหน้าพรรค ไม่สามารถชนะการเลือกตั้งได้ ก็ลาออกจากตำแหน่ง
 