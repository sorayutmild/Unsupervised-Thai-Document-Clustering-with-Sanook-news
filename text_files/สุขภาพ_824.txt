ต้องยอมรับว่าหลังจากสถานการณ์โควิด-19 เข้ามาวุ่นวายในชีวิต ทำให้หลายคนปรับเปลี่ยนการใช้ชีวิต หันมาดูแลตัวเองกันมากขึ้น ประกอบกับมีการหาข้อมูลต่างๆนานาเกี่ยวกับการรับประทานอาหาร อาหารเสริม และต้องยอมรับว่า หากมีการค้นหาข้อมูลจะพบว่า สมุนไพรไทย “ฟ้าทะลายโจร” เป็นหนึ่งในยาแพทย์แผนไทยที่ผู้คนให้ความสนใจ เพราะด้วยคุณประโยชน์ที่มากมาย ทั้งรักษาอาการไข้ เจ็บคอ อุจจาระร่วง แต่คุณรู้หรือไม่ว่า ยาฟ้าทะลายโจรต้องทานในปริมาณเท่าไรถึงจะเหมาะสมในการช่วยเสริมภูมิคุ้มกันให้กับร่างกาย 
ประโยชน์ของ ฟ้าทะลายโจร
อย่างที่รู้กันดีว่า ฟ้าทะลายโจร ตั้งแต่อดีตมีการใช้อย่างกว้างขวางในวงการแพทย์แผนจีน สำหรับ แก้การอักเสบ และแก้ท้องเสีย รวมทั้งกรมพัฒนาการแพทย์แผนไทยและการแพทย์ทางเลือก กระทรวงสาธารณสุข และสถาบันวิจัยสมุนไพร กรมวิทยาศาสตร์การแพทย์ ได้รวบรวมข้อมูลจากการศึกษาในสัตว์ทดลองและในหลอดทดลอง ก็พบว่า ฟ้าทะลายโจรมีฤทธิ์ทางเภสัชวิทยาหลายประการ เช่น 

มีฤทธิ์ลดไข้และต้านการอักเสบ 
กระตุ้นภูมิคุ้มกัน 
ต้านเชื้อแบคทีเรีย 
ต้านเชื้อไวรัส HIV 

ฯลฯ 
และด้วยเหตุนี้ ฟ้าทะลายโจร จึงเป็นสมุนไพรเบอร์หนึ่งที่ผู้คนให้ความสนใจในช่วงที่ไวรัสโควิด-19 กำลังระบาด โดยข้อมูลของกรมการแพทย์แผนไทยและการแพทย์ทางเลือก แนะนำการใช้ฟ้าทะลายโจรกับผู้ป่วยโควิดให้มีอาการดีขึ้นใน 2 กรณี คือ 

ผู้ป่วยโควิด-19 ที่ไม่แสดงอาการสามารถใช้ฟ้าทะลายโจรที่มีสารแอนโดรกราโฟไลด์ขนาด 60 มิลลิกรัมต่อวัน นาน 5 วัน
ผู้ป่วยโควิด-19 ที่แสดงอาการเล็กน้อย สามารถใช้ฟ้าทะลายโจรที่มีสารแอนโดรกราโฟไลด์ขนาด 180 มิลลิกรัมต่อวัน นาน 5 วัน 

กินฟ้าทะลายโจรอย่างไรให้ปลอดภัย
ข้อมูลล่าสุดอ้างอิงจากประกาศราชกิจจานุเบกษา ประกาศคณะกรรมการพัฒนาระบบยาแห่งชาติ เรื่อง บัญชียาหลักแห่งชาติด้านสมุนไพร (ฉบับที่ 2) พ.ศ. 2564 ลงวันที่ 4 มิถุนายน 2564  ยาสารสกัดจากฟ้าทะลายโจรได้ขึ้นบัญชียาหลักแห่งชาติด้านสมุนไพร สามารถใช้ในการบรรเทาอาการของโรคหวัดและโรคโควิด-19 ที่มีความรุนแรงน้อย เพื่อลดการเกิดโรคที่รุนแรง 
แต่หากใครอยากจะเพิ่มภูมิคุ้มกันฟ้าทะลายโจรก็พอเป็นพระรองในการดูแลร่างกายได้ โดยสามารถรับประทานในประมาณ 20 มิลลิกรัมต่อวัน ติดต่อกันไม่เกิน 5 วัน และต้องเว้น 2 วัน จึงค่อยรับประทานต่อ โดยใช้สูตร 5 วันพัก 2 วัน ที่สำคัญไม่ควรรับประทานต่อเนื่องเกิน 3 เดือน
เลือกยาฟ้าทะลายโจรอย่างไร ให้มีประโยชน์ต่อสุขภาพได้จริง
ปัจจุบันยาฟ้าทะลายโจร มีขายกันอย่างแพร่หลาย ซึ่งหากจะมองหาฟ้าทะลายโจรที่มีคุณภาพ ต้องเลือกที่มีปริมาณสารสำคัญ “แอนโดรกราโฟไลด์” ให้มีความเข้มข้นในปริมาณไม่ต่ำกว่า 24 มิลลิกรัม ต่อแคปซูล จึงจะเพียงพอต่อการดูแลสุขภาพ 
นอกจากนี้ สิ่งสำคัญที่ต้องคำนึงถึงเสมอว่า การใช้ฟ้าทะลายโจรในผู้ป่วยโควิด-19 จะต้องอยู่ในความดูแลของแพทย์ และสิ่งสำคัญคือ การดูแลสุขภาพ รับประทานอาหารที่มีประโยชน์ สวมหน้ากากอนามัยและล้างมือบ่อยๆ เพียงแค่นี้คุณก็สามารถป้องกันเชื้อไวรัสวายร้ายได้แล้ว