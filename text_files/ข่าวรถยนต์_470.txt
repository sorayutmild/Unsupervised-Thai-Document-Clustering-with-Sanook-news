     หลายคนอาจเคยสงสัยว่าในขณะที่รถหยุดติดไฟแดงนั้น ควรผลักคันเกียร์ไปยังตำแหน่งเกียร์ว่าง (N) หรือคาไว้ที่ตำแหน่งเดินหน้า (D) พร้อมกับเหยียบเบรกค้างไว้ แบบไหนจึงจะเป็นวิธีที่ถูกต้องใช่ไหมครับ?
     จริงๆ แล้วหากรถติดไฟแดง ไม่มีสูตรตายตัวว่าจะต้องใส่เกียร์ D พร้อมกับเหยียบเบรกค้างไว้ หรือผลักคันเกียร์ไปที่ตำแหน่ง N เพื่อให้รถเป็นเกียร์ว่าง แต่ทั้งสองแบบก็มีข้อดี-ข้อเสียแตกต่างกันออกไป
     ข้อดีของการใส่เกียร์ D แล้วเหยียบเบรกค้างไว้ คือ ช่วยให้สามารถออกตัวได้อย่างรวดเร็วทันใจ เหมาะสำหรับการจราจรเคลื่อนตัวช้าสลับหยุดนิ่ง เพราะการสลับเกียร์ D และ N บ่อยๆ จะทำให้ชุดเกียร์สึกหรอไว แต่อย่าเผลอปล่อยเบรกโดยไม่ตั้งใจเชียวล่ะ เพราะจะทำให้รถพุ่งไปข้างหน้าจนเกิดอุบัติเหตุได้

     ส่วนการผลักตำแหน่งเกียร์ไปยัง N นั้น จะช่วยลดอัตราสิ้นเปลืองลงได้ประมาณ 30% เลยทีเดียว (ทดสอบจากรถ Ford Ranger เครื่องยนต์ดีเซล 3.2 ลิตร ที่มีอัตราสิ้นเปลืองเชื้อเพลิง 1.2 ลิตรต่อชั่วโมงขณะเข้าเกียร์ D และ 0.8 ลิตรต่อชั่วโมงขณะเข้าเกียร์ N) เหมาะสำหรับกรณีที่ติดหยุดนิ่งเป็นระยะเวลานาน จะช่วยให้คุณประหยัดน้ำมันขึ้นได้
     แต่ถึงกระนั้น อย่าลืมว่าขณะอยู่ในตำแหน่งเกียร์ N รถอาจไหลไปข้างหน้าหรือข้างหลังได้ หากไม่ต้องการเหยียบเบรกค้างไว้ ก็ควรดึงเบรกมือขึ้นควบคู่กันไปด้วยเพื่อความปลอดภัย
 