Resident Evil Village ได้ปล่อยตัวอย่าง Demo ออกมาให้ผู้ที่มีเครื่อง PlayStation 5 ได้สัมผัสภาพอันสวยงามและบรรยากาศอันน่าขนลุกของเกมกันแล้ว แต่ดูเหมือนว่าสิ่งที่ผู้เล่นหลายคนต่างพูดถึงในตอนนี้จะไม่ใช่เรื่องทั้งหมดที่กล่าวไป เพราะสิ่งที่ถูกพูดถึงกันมากใน Internet ตอนนี้กลับเป็นเรื่องของ Lady Dimitrescu สาวแวมไพร์ร่างใหญ่ในเกมภาคนี้ ซึ่งแทนที่จะทำให้ผู้เล่นกลัวจนต้องวิ่งหนี กลับเป็นตัวละครที่หลายคนหลงรักหัวปักหัวปำจนอยากวิ่งเข้าใส่แทนมากกว่า

Lady Dimitrescu เป็นสาวสวยร่างสูงใหญ่ ที่มีความเป็นไปได้สูงว่าเธอจะเป็นแวมไพร์ เนื่องด้วยการที่เธอเขี้ยวที่แหลมคม และมีสีผิวที่ซีดผิดจากปกติ และเธอก็ยังมีเล็บที่ยาวและมีการแต่งตัวที่ดูดีมีสกุล แต่จุดเด่นของเธอนั้นคือร่างกายที่มีขนาดสูงใหญ่แตกต่างจากคนทั่วไปมาก ซึ่งชวนให้นึกถึงตัวร้ายที่มีความสูงในซีรี่ส์อย่าง Jack Baker จาก Resident Evil 7, Mr. X จาก Resident Evil 2 และ Nemesis จาก Resident Evil 3 ด้วยความสูงใหญ่นี้จึงทำให้เธอน่าจะเป็นตัวละครที่โดดเด่นเมื่อได้พบเจอมากทีเดียว
ในตัวอย่างนั้นเราจะได้เห็น Lady Dimitrescu ใช้ร่างกายอันสูงใหญ่ของเธอก้มลอดผ่านประตูเข้ามา ซึ่งได้มีการวิเคราะห์กันว่าเธอมีความสูงถึง 8 ฟุต หรือ 244 ซม. เลยทีเดียว เรียกได้ว่ามีความสูงกว่า Sandra Elaine Allen ผู้หญิงที่สูงที่สุดในโลกจากความสูง 7 ฟุต หรือ 231 ซม. และนั่นทำให้ทั้งเครื่องแต่งกายหรือแม้แต่หมวกของ Lady Dimitrescu มีสัดส่วนที่ใหญ่มากตามไปด้วย แต่ด้วยลักษณะการแต่งตัวในชุดสีขาวพร้อมหมวกใบใหญ่ ก็ทำให้มีการอ้างอิงว่าเธออาจจะได้รับแรงบันดาลใจมาจาก Hachishaku-sama ซึ่งเป็นตำนานพื้นเมืองของญี่ปุ่นที่เกี่ยวกับผู้หญิงร่างสูงที่ได้ออกมากินเหยื่อเช่นเดียวกับ Lady Dimitrescu ที่เป็นแวมไพร์

เรื่องราวของตัวละครใน Resident Evil Village ยังไม่ชัดเจนมากเท่าไหร่นัก ทว่าในตัวอย่างได้เผยให้เห็นว่า Lady Dimitrescu กำลังพูดคุยกับผู้ที่ถูกเรียกว่า Mother Miranda ซึ่งอาจจะเป็นผู้ที่อยู่เบื้องหลังเรื่องทั้งหมดของเหตุการณ์สยองในหมู่บ้านแห่งนี้ อีกทั้งเธอยังได้พูดถึงเหล่าลูกสาวของเธอ และเรื่องที่ Ethan ตัวเอกของเกมได้หลบหนีจาก Heisenberg ผู้ที่น่าจะมีความเกี่ยวข้องทางสายเลือดกับ Lady Dimitrescu เนื่องจากเธอได้บอก Ethan ตัวเอกของเกมว่า "คุณหลบหนีจากเกมงี่เง่าของพี่ชายของฉันใช่ไหม? งั้นมาดูกันว่าคุณมีความพิเศษแค่ไหนกันเชียว"Lady Dimitrescu ได้ปรากฏตัวมาพร้อมกับผู้หญิงสามคนในชุดสีดำ ซึ่งดูแล้วพวกเธอเหล่านี้น่าจะเป็นลูกสาวของสาวแวมไพร์ร่างสูงคนนี้ แต่ยังไม่อาจพิสูจน์ได้ว่าพวกเธอเป็นลูกสาวทางสายเลือดจริงๆ หรือเพียงเป็นแค่ในนามจากการได้รับการถ่ายทอดความสามารถอันน่าพิศวงให้เท่านั้น แต่สิ่งที่แน่ชัดคือพวกเธอสามารถเปลี่ยนตัวเองให้เป็นแมลงจำนวนมากได้ ซึ่งโดยปกติแล้วแวมไพร์มักจะถูกอธิบายว่าสามารถกลายเป็นค้างคาวได้ แต่การเป็นแมลงนั้นก็สามารถนำมาใช้ได้ด้วยเหมือนกัน และสำหรับเกมนี้แล้วมันยังดูน่าขยะแขยงมากกว่าเสียอีก

Demo ของเกมที่มีชื่อว่า MAIDEN ได้ให้ผู้เล่นได้สัมผัสบรรยากาศและเรื่องราวที่แฝงอยู่ในปราสาทหรูแห่งหนึ่ง ซึ่งดูแล้วที่นี่น่าจะเป็นบ้านของ Lady Dimitrescu อย่างชัดเจน เพราะผู้เล่นจะได้พบกับชุดแต่งตัวที่มีขนาดใหญ่ รวมถึงหนึ่งในลูกสาวของเธอที่มาคอยไล่ล่า และแน่นอนว่าสิ่งที่หลายคนต้องการมากที่สุด นั่นก็คือผู้เล่นจะได้พบกับ Lady Dimitrescu ที่ปรากฏตัวออกมาด้วย ซึ่งเธอนั้นดูเหมือนจะมีความเกี่ยวข้องกับการเปลี่ยนหญิงสาวให้กลายเป็นแวมไพร์หรือพิธีกรรมอะไรบางอย่าง แต่ผู้เล่นหลายคนก็คงต้องการที่จะถูกเธอจับและทำอะไรก็ได้ตามแต่ที่เธอต้องการมากกว่าซะแล้ว
ด้วยความนิยมและเรื่องราวที่ลึกลับน่าติดตาม รวมกับสเน่ห์ที่น่าหลงใหลของ Lady Dimitrescu ก็คงบอกได้ว่านี่จะเป็นอีกหนึ่งตัวละครที่ถูกพูดถึงเป็นอย่างมาก หลังจากที่เกมวางจำหน่ายออกมาแล้วอย่างแน่นอน ซึ่งผู้เล่นสามารถพบกับเธอได้ใน Ressident Evil Village ที่มีกำหนดวางจำหน่ายวันที่ 7 พฤษภาคม 2021 บนเครื่อง PlayStation 4, PlayStation 5, Xbox One, Xbox Series X/S, และ PC

