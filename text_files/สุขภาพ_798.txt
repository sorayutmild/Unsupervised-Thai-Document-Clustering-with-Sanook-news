งานวิจัยชิ้นล่าสุดย้ำ หากไม่ได้กลิ่น และไม่รู้รสชาติ อาจเป็นอาการโควิด-19 ที่พบได้ก่อนจะมีไข้ ไอ จาม เสียอีก
อาการสูญเสียการรับรู้กลิ่น และการรับรู้รส เป็นที่ทราบกันทั่วโลกว่าเป็นหนึ่งในการของผู้ป่วยติดเชื้อไวรัสโคโรนา 2019 หรือ โควิด-19 (COVID-19) แต่ยังไม่รายงานวิจัยที่ยืนยันได้อย่างชัดเจนว่าอาการนี้จะเป็นหนึ่งในอาการของผู้ติดเชื้อโควิด-19 จริงแท้แค่ไหน แต่จากงานวิจัยที่ตีพิมพ์ในวารสารออนไลน์ International Forum of Allergy & Rhinology พบว่า อาการสูญเสียการรับรู้กลิ่น และการรับรู้รส เป็นหนึ่งในอาการที่พบได้ทั่วไปในผู้ป่วยติดเชื้อทีมีอาการไม่หนักมาก
ผู้ติดเชื้ออาจยังสามารถรับรู้ความแตกต่างของรสชาติได้บ้าง เช่น รสเค็ม หรือรสหวาน แต่จะไม่สามารถระบุรสชาติที่แน่นอนได้อย่างชัดเจน ดังนั้นคนที่สูญเสียความสามารถในการรับรู้กลิ่น ก็มักจะสูญเสียความสามารถในการรับรู้รสได้เช่นกัน
“จากงานวิจัยพบว่า หากคุณสูญเสียความสามารถในการรับรู้รส และกลิ่น คุณมีความเสี่ยงมากกว่า 10 เท่าที่จะติดเชื้อโควิด-19 มากกว่าอาการอื่นๆ ที่พบได้เสียอีก” Dr. Carol Yan แพทย์ผู้เชี่ยวชาญด้านโสตศอนาสิกวิทยา จากมหาวิทยาลัยแคลิฟอร์เนีย ซานดิเอโก้เฮลธ์ กล่าว
“งานวิจัยนี้ชี้ชัดว่า เราสามารถระบุอาการสูญเสียการรับรู้รสชาติ และกลิ่นได้ว่า เป็นอาการเริ่มแรกหลังจากติดเชื้อโควิด-19”
จากกลุ่มผู้ป่วยที่ติดเชื้อในงานวิจัยจำนวน 102 คน มี 59 คนที่มีอาการสูญเสียความสามารถในการรับรู้กลิ่นและรสชาติ โดยแบ่งเป็น 68% ที่ไม่รับรู้กลิ่น และ 71% ไม่รับรู้รส และยังเป็นอาการที่พบได้ชัดเจนมากกว่าอาการอื่นๆ ในผู้ป่วยที่มีอาการไม่หนักด้วย
ผู้ป่วยส่วนใหญ่ที่มีอาการสูญเสียการรับรู้รสชาติและกลิ่น มักจะค่อยๆ มีอาการดีขึ้นราว 2-4 สัปดาห์ต่อมา 
ดังนั้น นอกจากอาการมีไข้ ไอ จาม เจ็บคอ และหายใจเหนื่อยหอบแล้ว หากสังเกตตัวเองได้ว่าจู่ๆ ก็รับรู้รสชาติไม่ได้ และเริ่มไม่ได้กลิ่นอะไรชัดเจน ไม่สามารถระบุได้ว่าเป็นรสอะไร หรือกลิ่นอะไร ควรรีบพบแพทย์ทันที