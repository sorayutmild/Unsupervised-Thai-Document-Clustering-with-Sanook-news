     ปัจจุบันนี้การขอรับใบขับขี่จะมีเฉพาะแบบชั่วคราวเท่านั้น (ใครทันใบขับขี่ตลอดชีพถือว่าโชคดีมาก) ซึ่งหลายคนที่เพิ่งได้ใบขับขี่ใบแรก หรือเคยต่ออายุใบขับขี่เมื่อนานมาแล้ว อาจไม่ทราบขั้นตอนและเอกสารว่าต้องใช้อะไรบ้าง? Sanook! Auto จึงขอแนะนำการต่อใบขับขี่ทีละขั้นตอน ดังนี้
ต่อใบขับขี่ล่วงหน้าได้ 60-90 วัน
ผู้ที่ใบขับขี่ใกล้หมดอายุสามารถขอต่อใบขับขี่ล่วงหน้าได้ โดยผู้ที่ถือใบอนุญาตขับรถชั่วคราว 1 ปี สามารถขอต่ออายุล่วงหน้าก่อนใบขับขี่หมดอายุไม่เกิน 60 วัน และจะได้รับเป็นใบอนุญาตขับรถชั่วคราว 5 ปี
ส่วนผู้ที่มีใบอนุญาตขับรถชนิด 5 ปี สามารถต่ออายุล่วงหน้าก่อนหมดอายุได้ไม่เกิน 90 วัน และจะได้รับเป็นใบอนุญาตขับขี่ชนิด 5 ปี เช่นเดิม
การขอรับใบขับขี่รถส่วนบุคคลชนิด 5 ปี จากเดิมแบบชั่วคราว 1 ปี
หลักฐานที่ต้องเตรียม

ใบขับขี่ส่วนบุคคลเดิมแบบชั่วคราว 1 ปี
บัตรประชาชนตัวจริง
ใบรับรองแพทย์ (ออกก่อนยื่นคำขอไม่เกิน 1 เดือน)

ขั้นตอนดำเนินการ

ขนส่งฯ ตรวจสอบเอกสารและออกคำขอ
ทดสอบสมรรถภาพร่างกาย ดังนี้- ทดสอบการมองเห็นสีที่จำเป็นในการขับรถ- ทดสอบสายตาทางลึก- ทดสอบสายตาทางกว้าง- ทดสอบปฏิกิริยาทางเท้า
ชำระค่าธรรมเนียม/ถ่ายรูป
รับใบขับขี่ส่วนบุคคลชนิด 5 ปี

ทั้งนี้ หากใบขับขี่หมดอายุเกิน 1 ปี แต่ไม่เกิน 3 ปี ต้องเข้ารับการทดสอบข้อเขียน แต่หากหมดอายุเกิน 3 ปีขึ้นไป จะต้องเข้ารับการอบรม, ทดสอบข้อเขียน และทดสอบขับรถใหม่ทั้งหมด
การขอรับใบขับขี่รถส่วนบุคคลชนิด 5 ปี จากเดิมชนิด 5 ปี
หลักฐานที่ต้องเตรียม

ใบขับขี่ส่วนบุคคลเดิมชนิด 5 ปี
บัตรประชาชนตัวจริง

ขั้นตอนดำเนินการ

ขนส่งฯ ตรวจสอบเอกสารและออกคำขอ
ทดสอบสมรรถภาพร่างกาย ดังนี้- ทดสอบการมองเห็นสีที่จำเป็นในการขับรถ- ทดสอบสายตาทางลึก- ทดสอบสายตาทางกว้าง- ทดสอบปฏิกิริยาทางเท้า
อบรม 1 ชั่วโมง
ชำระค่าธรรมเนียม/ถ่ายรูป
รับใบขับขี่ส่วนบุคคลชนิด 5 ปี

ทั้งนี้ หากใบขับขี่หมดอายุเกิน 1 ปี แต่ไม่เกิน 3 ปี ต้องเข้ารับการทดสอบข้อเขียน แต่หากหมดอายุเกิน 3 ปีขึ้นไป จะต้องเข้ารับการทดสอบข้อเขียน, การสอบขับรถ และเพิ่มใบรับรองแพทย์ 
อัตราค่าธรรมเนียมต่อใบอนุญาตขับรถยนต์ชั่วคราว 5 ปี
ค่าธรรมเนียม: 500 บาทค่าถ่ายรูปและพิมพ์บัตร: 100 บาทค่าคำขอ: 5 บาทรวมทั้งสิ้น: 605 บาท
ส่วนระยะเวลาการดำเนินการต่อใบอนุญาตขับขี่จะเสร็จสิ้นภายในวันเดียว ยกเว้นกรณีใบขับขี่เดิมหมดอายุเกิน 3 ปีขึ้นไป จะต้องเข้ารับการอบรมและทดสอบตามที่กำหนดด้วย
 