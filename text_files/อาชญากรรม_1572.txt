รายการโหนกระแส หนุ่มถูกตำรวจค้นรถเจอการบูร แต่อ้างเป็นยาเค ถูกชก-ใส่กุญแจมือ เผยรู้สึกแย่ เจ็บปวดที่ต้องเป็นฝ่ายยกมือไหว้ขอโทษตำรวจ
กรณีชายคนหนึ่งถูกตร.ค้นรถ เจอการบูรแต่อ้างว่าเป็นยาเค จับใส่กุญแจมือ ชกหน้า จับตรวจปัสสาวะโดยไม่ให้ผู้เสียหายดู ก่อนอ้างว่าฉี่ม่วง ด้านพี่สาวกับแม่มาถึงที่เกิดเหตุพบความจริงว่าเป็นแค่การบูร ไม่ใช่ยาเสพติด แม่พาลูกชายไปตรวจร่างกาย พบมีรอยฟกช้ำ ก่อนเดินทางไป สน.สำโรงเหนือ เพื่อลงบันทึกประจำวัน แต่เจอ ตร.ข่มขู่จะฟ้องข้อหาหมิ่นประมาทเจ้าพนักงาน
รายการโหนกระแสวันที่ 11 ม.ค. 65 “หนุ่ม-กรรชัย กำเนิดพลอย” ในฐานะผู้ดำเนินรายการ ผลิตในนามบริษัท ดีคืนดีวัน จำกัด ออกอากาศทุกวันจันทร์-ศุกร์ เวลา 12.35 น. ทางช่อง 3 กดเลข 33 สัมภาษณ์ ซัน (นามสมมติ) ผู้เสียหาย, เมย์ (นามสมมติ) พี่สาว และ แม่ดา (นามสมมติ) แม่ผู้เสียหาย

เรื่องเกิดอะไรขึ้น?
ซัน : เลิกงานไปบ้านแฟน เสร็จจากบ้านแฟนจะกลับบ้านตัวเอง วันศุกร์ที่ 7 ผมก็มีสายโทรศัพท์เข้าพอดี ก็เลยจอดข้างทางรับสายโทรศัพท์ แล้วมี ตร.อาสาขับมาเคาะกระจกขอตรวจค้นรถ เขาเชิญลงจากรถ ผมก็ลงให้เขาตรวจค้นตัว และตรวจค้นรถ รถผมเป็นรถเก๋ง เขาค้นอยู่ที่เก๊ะหน้ารถ แล้วบอกว่าไหนมึงบอกไม่ได้เล่นยา แล้วนี่คืออะไร เขาหยิบซองขึ้นมา ผมก็ถามว่าพี่ทำแบบนี้กับผมทำไมยัดยาผมทำไม เขาก็ ว.ไปที่ด่าน แล้วก็มี ตร.และอาสามาเพิ่ม และมาใส่กุญแจมือผม เอาผมขึ้นรถตัวเองด้านคนนั่ง มีเจ้าหน้าที่ ตร.มาชกที่หน้าแล้วบอกว่าผมพูดอย่างนี้ได้ไงว่า ตร.ยัดยา อาสาก็ทุบหลังแรงๆ
ตร.ต่อยหน้าคุณ?
ซัน : ครับ แล้วเอาผมไปตรวจที่ด่าน ตรวจปัสสาวะรอบแรก ผมยังไม่ทันได้ดูเลยเขาก็บอกว่าผมมีสารเสพติดพาผมไป สน.สำโรงเหนือ ผมก็นั่งอยู่ท้ายรถ รออยู่เกือบ 3 ชม.
ใส่กุญแจมือ นั่งอยู่ท้ายรถกระบะ 3 ชม. โดนต่อยหน้ากี่ที?
ซัน : 2 ทีครับ ตร.ต่อยทั้งสองที ส่วนอาสาทุบที่หลังแรงๆ บอกว่าให้ผมใจเย็นๆ อย่าโวยวาย
คุณโทรหาพี่สาวชื่อเมย์และแม่ บอกว่าถูกยัดยา เอาโทรศัพท์ที่ไหนโทร?
ซัน : ตอนนั้นถูกใส่กุญแจมือที่รถผมเอง ผมยังพอมีสติก็โทรหาแม่ บอกว่า ตร.ยัดยา ให้มาที่ด่านหน่อย หลังจากขึ้นรถตัวเอง ตร.ก็ยึดโทรศัพท์ไป ไม่ได้ติดต่อ
จุดจอดรถคุยโทรศัพท์กับด่าน ห่างกันมากมั้ย?
ซัน : ผมว่าห่างเยอะ เพราะตอนจอดผมมองไม่เห็นด่านเลย
อาสาคนนี้อยู่ดีๆ ขับมาจอดข้างๆ?
ซัน : ใช่ครับ ผมยังคิดว่าเขาขับรถตามผมมาหรือเปล่า เพราะผมเงยหน้ามาก็เจอเขา
เขาพาคุณไปที่ด่านไปตรวจสารเสพติดรอบแรก บอกว่า?
ซัน : มีสารเสพติดครับ ผมตกใจตั้งแต่ตรวจแล้วบอกว่ามียาแล้วครับ
ไปถึงก็ตรวจเลย แล้วนั่งรออีก 3 ชม. เขาบอกว่าเราฉี่ม่วง คุณตอบเขาว่าไง?
ซัน : ผมก็บอกว่าขอไปแยกสารที่ รพ. เขาบอกว่าได้ เดี๋ยวไปแยกให้ ก่อนมาขึ้นรถ เขาเจอยาและให้ผมมาดู มาชี้ว่าเจอของตรงไหน ผมว่าไม่ใช่ของผม ผมไม่ชี้หรอก รถคันนั้นเป็นรถชื่อแฟนผม มีผมกับแม่ใช้ไปตลาด

พอให้แยกสาร เขาบอกไปแยกให้ ผ่านไป 3 ชม. แม่กับพี่เมย์มา?
เมย์ : ไม่ถึง 3 ชม. พอน้องโทรมาเหมือนปลายสายน้องพูดว่าจะต่อยผมทำไม ผมเจ็บ เราก็เลยรีบออกจากบ้านไป พอไปถึงก็รีบไปหาน้องที่โดนควบคุมตัวที่รถกระบะ แล้วมี ตร.คนนึง ไม่แน่ใจว่าตร.หรืออาสาใส่เสื้อดำ เขาแจ้งว่าพบสารเสพติดในรถ และพบสารเสพติดในร่างกาย เราถามว่าประเภทไหน เขาบอกประเภทสอง เราก็ถามกลับไปว่าเป็นประเภทไหน เขาบอกอันนี้ไม่ได้ดูดหรืออะไรหรอก มันดมเคเข้าจมูก เขายืนยันแบบนี้ เราก็เลยถามว่าถ้าอย่างนั้นไปแยกสารที่ รพ.ได้มั้ย เขาบอกแยกได้ แต่ไม่เจอหมดหรอก เพราะของน้องเป็นเคตามีน จะแยกได้แต่เฟตามีนอะไรของเขา หลังจากนั้นเราก็ยืนยันว่าขอตรวจฉี่ซ้ำ เขาบอกว่าได้เดี๋ยวจะทำให้ แล้วปล่อยเราทิ้งไว้ตรงนั้น 3 ชม. แม่ขอเดินไปดูยาที่จับได้ เพราะเขาแจ้งว่า 4 กรัม เขาบอกเป็นยาเค
แม่ดา : บางคนบอกว่าไอซ์ บางคนก็บอกว่าเค แต่ป้าไม่เข้าใจว่าเคหรือไอซ์ เขาเลยเปิดโทรศัพท์ให้ดู ไปขอดูของที่เขาจับมา พอไปดูเสร็จก็ดมอย่างที่เห็นตามภาพ
สรุปถุงนี้คือการบูร แล้วไปอยู่ในรถคันนั้นได้ไงแม่?
แม่ดา : ก็เอาไว้เพื่อดับกลิ่น เราก็โบราณอ่ะ เอามาใส่มือแล้วสูดดม
เมื่อกี้ถามไปว่ารถคันนี้ใช้กี่คน ซันบอกว่าผมใช้ แม่ใช้ไปซื้อของ แม่ขับเองด้วย แม่เลยเอาการบูรไปใส่ในรถ แม่เคยบอกลูกชายมั้ย?
แม่ดา : อันนี้นานแล้ว ตั้งแต่ปีที่แล้วเลย

ขอดมหน่อย มันคือการบูร คำว่าจับผิดชีวิตเปลี่ยน เพราะหนึ่งถ้าจับผิดชีวิตซันจะเปลี่ยนทันที ถ้าหากแม่ไม่ได้ไปพิสูจน์ เพราะตรวจปัสสาวะครั้งแรกไปแล้วว่ามีฉี่ม่วง แล้วบอกว่านี่คือสารเสพติดเป็นเคเป็นไอซ์ กับอีกอย่างชีวิตคุณจะเปลี่ยน เมื่อไหร่ความจริงเปิดเผยขึ้นมา อย่างครอบครัวนี้เขาไม่กลัว เขาต้องการความเป็นธรรม เขาเลยร้องมา วันนี้คนเดือดร้อนคือพวกคุณแล้ว?
แม่ดา : พอ ตร.ปล่อยลูกเสร็จ ตัวเองเป็นคนขับรถพาไป รพ.ให้ตรวจร่างกาย คุณหมอก็ลงตามใบแพทย์ว่ามีรอยฟกช้ำ ก็โทรปรึกษากับ 191 ว่าถ้าเหตุเกิดแบบนี้เราไปแจ้งความที่ไหนได้ ที่จริงเราก็ไม่ได้อยากมาสำโรงเหนือหรอก เราอยากแจ้งที่สมุทรปราการ แต่ทาง 191 เขาแนะนำว่าเหตุเกิดที่ไหนต้องไปแจ้งที่นั่น ก็ขับเอาลูกมาโรงพักสำโรงเหนือ เพื่อลงบันทึกประจำวัน
หลังเจอการบูร ตร.ว่าไงก่อน?
แม่ดา : ตร.ว่าการบูรไม่เป็นไร เขาเอาลูกไปตรวจฉี่ซ้ำอีกครั้งนึง เขาบอกว่าในร่างกายยังมีสารเสพติดอยู่
เมย์ : เขาแจ้งว่าถ้าเจอการบูรก็ไม่เป็นไร ผมเคลียร์ตรงนี้เอง แต่ในร่างกายน้องยังมีสารเสพติดอยู่ เราก็ถามกลับไปว่าประเภทไหน เพราะอยากรู้ว่าตร.ตรวจสอบจริงมั้ย เขาบอกประเภท 1 เราเลยถามกลับว่าประเภท 1 คืออะไรเขาบอกว่ายาบ้าไง ถ้าตรวจซ้ำยังไงก็เจอ เพราะอยู่ในร่างกาย ก็ขอตรวจซ้ำต่อหน้า เพราะเขาบอกตรวจซ้ำยังไงก็เจอ
ตรวจครั้งที่สองยืนยันว่าไม่มีสารเสพติด ครั้งแรกได้เห็นมั้ย?
ซัน : ไม่ได้เห็น เขามาแจ้งปากเปล่าว่ามีสารเสพติด ครั้งที่สองผมเลยดูเอง ไม่มีสารเสพติด และไม่มีคำขอโทษเลยสักคำ
แม่ดา : แถมเราต้องไปขอโทษเขาอีกต่างหาก คุณผู้กองอ่ะ เขาบอกว่าน้องก็ขอโทษพี่เขาเสีย น้องพูดคำว่ายัดยา เขาบอกว่าเขาเสียศักดิ์ศรี คำนี้คือหมิ่นประมาท ตร. หาว่า ตร.ยัดยา
ตร.ให้คุณขอโทษใคร?
ซัน : ขอโทษ ตร.ที่เสียงดังๆ เราก็รู้สึกแย่ แต่ต้องไหว้ขอโทษเขา มันเจ็บปวดครับ
หลังจากนั้นไป สภ.สำโรงเหนือ ไปทำอะไร?
ซัน : จะไปลงบันทึกประจำวันเรื่องโดนทำร้ายร่างกาย ไปถึงร้อยเวรบอกผมกับแม่ว่าจะให้คุยกับคนทำร้ายร่างกาย และให้เคลียร์กันซะ เห็นว่าร้อยเวรพูดไม่ดี แม่ก็เลยชวนผมออกจากห้อง
แม่ดา : เขาบอกว่าเขาจะเป็นคนกลางประสานให้ ถ้าไม่เคลียร์ก็ลงบันทึกประจำวันไปเลย เขาเสียงดัง แล้วตร.ที่จับน้องกับอาสาก็ขึ้นมาหลายคน และมาเสียงดัง บอกว่าไม่จบใช่มั้ย จะแจ้งความ ตร.ใช่มั้ย ได้ เดี๋ยวตร.จะแจ้งกลับว่าดูหมิ่นเจ้าพนักงานว่ายัดยา และไปศาล ตร.พูดอย่างนี้แต่ไม่ได้ถ่ายคลิป เพราะวันนั้นเข้ากันมาเยอะแล้วตกใจ พอเสร็จแล้วก็บอกให้ลูกถอยออกมาทางประตู เพราะเขามากันหลายคน เรารู้ว่าจะเกิดอะไรขึ้นก็ให้ลูกออกจากโรงพักจะไปขึ้นรถ แม่เป็นคนขับ ตร.กับอาสาก็ลงตามมาที่รถ มาคุยว่าจะจบมั้ย พูดคำเดิมว่าถ้าแจ้ง ตร. เขาก็จะแจ้งกลับ ตอนนั้นคิดในใจว่าต้องเอาลูกหนี
หลังขึ้นรถเป็นยังไง?
ซัน : กำลังจะออก เขาก็เคาะกระจกอีกรอบ ตร.บอกว่ามึงจะจบมั้ย ถ้าไม่จบได้แจ้งความหมิ่นประมาท ถ้าจะไปร้องที่ไหนไปร้องเลย ไม่กลัว
แม่ดา : แล้วถามมาอีกคำว่าจบมั้ย จะไปแจ้งที่ไหนอีกมั้ย ชี้มาในรถ เราก็มองแล้วเหมือนปืน ก็รีบขับออกมา
 แม่ใส่การบูรในซองไว้แบบนี้ทำไม?
แม่ดา : ซื้อมาแบบนั้น ก็ใส่มาแบบนั้นเลย แม่ซื้อจากร้านช้างทองที่ตลาด เขาก็ใส่มาให้อย่างนี้เลย

อยู่ในสายกับ “พล.ต.ต.ชุมพล พุ่มพวง” ผู้บังคับการตำรวจภูธรจังหวัดสมุทรปราการ ทราบเรื่องนี้แล้ว?
พล.ต.ต.ชุมพล : ได้รับรายงานเบื้องต้นจากผู้กำกับสำโรงเหนือแล้วครับ
สั่งลงดาบยังไงบ้าง?
พล.ต.ต.ชุมพล : เบื้องต้นเนื่องจากขณะเกิดเหตุมีคนอยู่กันหลายคน มีกล้องที่เจ้าหน้าที่ประจำด่านมีการบันทึกไว้ รวมกับกล้องที่โรงพัก ขณะไปแจ้งความที่โรงพัก เบื้องต้นเพื่อให้สังคมคลายข้อสงสัยและให้ฝั่งผู้แจ้งเขาสบายใจ ทางผมได้ออกคำสั่งให้เจ้าหน้าที่ ตร.ทั้ง 4 นาย มาประจำที่ ศปก.ตร.ภูธรประจำจังหวัด ส่วนอาสาสมัครที่อยู่ในที่เกิดเหตุ ตอนนี้เราสั่งยุติการเป็นผู้ช่วยเหลือเจ้าพนักงานทั้งหมด เราไม่ให้ปฏิบัติ เพื่อให้การตรวจสอบข้อเท็จจริงเป็นไปด้วยความโปร่งใส และสบายใจ
เรื่องที่เกิดขึ้น เขามองว่าทำไมตร.มองไม่ออกระหว่างการบูรกับเคตามีน?
พล.ต.ต.ชุมพล : จริงๆ เรื่องการแยกต้องใช้นักวิทยาศาสตร์ว่าเป็นยาเสพติดหรือเปล่า แต่เนื่องจากสถานการณ์ตอนนั้นเท่าที่ฟังจากผู้เสียหายคุยกับคุณหนุ่ม กับการตรวจเบื้องต้น เมื่อเจ้าหน้าที่ ตร.ไปค้นรถแล้วเจอซองนี้ ตอนแรกไม่รู้เป็นอะไร พอหยิบออกมา ปรากฏว่าคุณซันใช้เสียงดังว่าเจ้าหน้าที่ตร.ไปยัดยาเสพติด เป็นลักษณะนั้น เลยอาจทำให้คนอยู่ในบริเวณใกล้เคียงเข้าใจว่าเป็นยาเสพติด มันเลยทำให้เหตุการณ์บานปลาย จริงๆ แล้วส่วนเจ้าหน้าที่ ตร. ในฐานะผู้บังคับบัญชา เราก็ยอมรับในข้อบกพร่องตรงนี้ที่ไม่ได้พิสูจน์ให้ชัดเจนก่อนจนเกิดเหตุการณ์นี้ขึ้นมา แต่เหตุการณ์เฉพาะหน้าตรงนั้นอาจทำให้เชื่อได้ว่าเป็นยาเสพติด เพราะว่าทางฝ่ายคุณซันมีการพูดว่า ตร.ยัดยา
เรื่องการทำร้ายร่างกาย ต่อให้เขาผิดจริง เป็นผู้ต้องสงสัย ไปทุบตีเขา แล้วด่าเขาว่ามาหาว่าเขายัดยาเหรอ สุดท้ายบอกให้เขายกมือไหว้อีก อีกประเด็นเอาเขาไปตรวจสารเสพติดครั้งแรกแล้วออกมาบอกเขาโดยไม่ให้เขาดูด้วยว่าฉี่ม่วง สองประเด็นนี้จะชี้แจงยังไง?
พล.ต.ต.ชุมพล : ทั้งสองประเด็นก็ยอมรับว่าเป็นการเข้าใจกันคลาดเคลื่อน เนื่องจากสถานการณ์มันพาไป แต่อย่างไรก็ตามเรามีระเบียบปฏิบัติในการตรวจค้น พิสูจน์ยาเสพติดอะไรต่างๆ เราคงต้องให้คณะกรรมการตรวจสอบข้อเท็จจริงให้แน่ชัด เพราะที่เกิดเหตุมีพยานอยู่หลายคน ต้องตรวจให้ได้ข้อเท็จจริงก่อนว่าเจ้าหน้าที่ตร.มีความบกพร่องตรงส่วนไหนยังไง ถ้าเจ้าหน้าที่ ตร.บกพร่อง เราลงโทษตามระเบียบอยู่แล้ว แต่ต้องเรียนให้ทราบว่าคดีนี้ไม่มีการเรียกรับผลประโยชน์ ตั้งใจปฏิบัติหน้าที่ของเจ้าหน้าที่ แต่เมื่อมีความผิดพลาดก็เป็นการบ้านให้เจ้าหน้าที่ตร. ว่าเราจะไปวางมาตรการให้รอบคอบรัดกุมมากกว่านี้ ไม่ให้เกิดเหตุการณ์แบบนี้ขึ้นอีก
ฝั่งนี้กลัวฝั่งอาสาไปรังแกเขาอีก?
พล.ต.ต.ชุมพล : ทางอาสาตอนเข้ามาปฏิบัติหน้าที่เรามีการอบรม ทำประวัติเรียบร้อย เราสามารถพิสูจน์ติดตามตัวบุคคลได้ ผมได้กำชับผู้กำกับสำโรงเหนือไปแล้ว เรื่องผู้เสียหาย เราไปทำความเสียหายให้เขาไม่ได้ ในส่วนเจ้าหน้าที่ ตร.ทั้งสี่นาย สั่งการให้มาประจำที่ ศปก.ตร.ภูธรสมุทรปราการแล้วเบื้องต้น เพื่อไม่ให้ยุ่งเกี่ยวกับหลักฐานทางคดี ในการตรวจสอบของคณะกรรมการ ผู้เสียหายสบายใจได้ ถ้าท่านคิดว่าไม่ได้รับความเป็นธรรมก็ไปร้องทุกข์ได้ที่ สภ.สำโรงเหนือ หรือมาที่ผมได้เลย ผมพร้อมให้ความเป็นธรรม
ตร.หรืออาสากลุ่มนั้นบอกว่าไปร้องใครก็ได้ กูไม่กลัว ไปร้องเลย?
พล.ต.ต.ชุมพล : คงเป็นคำพูดคะนองปาก ถ้าพูดอย่างนั้นจริงๆ เรามีระเบียบในการลงโทษอยู่แล้ว ถ้าการใช้กิริยาวาจาไม่สมควร ยังไงระเบียบ กฎหมาย ต้องให้ความเป็นธรรม ผิดก็ว่ากันไปตามผิด ตามระเบียบ ตามกฎหมาย
ซัน : ท่านบอกว่าเป็นความผิดพลาดที่ไม่ได้ดู ถ้าทางครอบครัวผมไม่ไปเปิดดู ผมต้องไปอยู่คุกสน.อีก 2 วันใช่มั้ย กว่าจะพิสูจน์

มีคำสั่งมาเรียบร้อย 4 ตร. ร.ต.อ. 2 นาย, ส.ต.อ., ส.ต.ต. ตอนนี้เด้งแล้ว อีกอันนึงเป็นคำสั่งสถานีตำรวจภูธรสำโรงเหนือ ยกเลิกคำสั่งการปฏิบัติหน้าที่ของอาสา  ต่อสายหา “ว่าที่ ร.ต.ธนกฤต จิตรอารีย์รัตน์” เลขานุการรัฐมนตรีว่าการกระทรวงยุติธรรม ตอนนี้ทุกคนกลัวอาสาที่ถูกห้ามทำงานจะมารังแก?
ว่าที่ร้อยตรีธนกฤต : ดีที่สุดคือให้ผู้เสียหายไปพบยุติธรรมจังหวัด ถ้าอยู่ใกล้ผมมากระทรวงยุติธรรมเลย ผมจะให้ทางกรมคุ้มครองสิทธิ์จัดชุดคุ้มครองพยานไว้ให้ เรื่องนี้เขาต้องลงไปกล่าวโทษไว้ก่อนให้เป็นคดีความในลักษณะนี้ไว้ก่อน ถ้าเป็นประเด็นนี้มายุติธรรมจังหวัดเลย เดี๋ยวประสานให้ยุติธรรมจังหวัดดูแลโดยตรงเลยดีกว่าครับ
ไม่น่าติดปัญหาอะไรในการดูแลหรือคุ้มครองพยาน?
ว่าที่ร้อยตรีธนกฤต : ไม่ติดปัญหา เพราะการดูแลหรือคุ้มครองพยานไม่ว่าจะเป็นโจทก์หรือจำเลย หรือผู้เสียหาย หรือใครก็ตาม ต้องให้เกิดความยุติธรรม การจะใช้เรื่องอำนาจมืด ใต้ดินมาทำ เราให้ทำอย่างนั้นไม่ได้ ต้องต่อสู้กันอย่างตรงไปตรงมา ด้วยเรื่องพยานหลักฐาน จะใช้อำนาจบารมีข่มขู่ทำไม่ได้ ใครทำแบบนี้ต้องเจอกันครับ
มีอะไรอยากร้องอีกมั้ย คุณเป็นผู้ถูกกระทำ?
ซัน : อยากให้เจ้าหน้าที่ทำงานให้รอบคอบมากกว่านี้ ถ้าคนบริสุทธิ์ไม่ทันได้ดูของกลาง มันก็เสียอิสรภาพ เสียงานเสียการ
เมย์ : อยากฝากแค่ว่าในส่วนตรงนี้ใครจะมารับผิดชอบ ในส่วนที่โดนจับกุมใส่กุญแจมือตั้ง 3 ชม. โดนต่อยอีกต่างๆ นานา มีการข่มขู่เราอีกค่ะ

หนุ่มเจอด่านค้นรถ เจอการบูรอ้างเป็นยาเค ถูกจับใส่กุญแจมือ ชกหน้า ทุบหลัง
เด้ง 5 ตำรวจ สภ.สำโรงเหนือ ไปช่วย ศปก. หลังตรวจเจอการบูรแล้วบอกเป็นยาเค
