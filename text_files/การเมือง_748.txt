หลัง บิ๊กตู่ พล.อ.ประยุทธ์ จันทร์โอชา ผบ.ทบ.ประกาศยึดอำนาจ เมื่อเย็นวันที่ 22 พฤษภาคม ภายใต้คณะรักษาความสงบแห่งชาติ (คสช.) ที่มี "บิ๊กตู่" เป็นหัวหน้า คสช. และผู้บัญชาการเหล่าทัพ ทั้ง ผบ.สส.-ผบ.ทอ.-ผบ.ทร. และ ผบ.ตร. เป็นรองหัวหน้า
งานในอันดับต้นๆ ที่ คสช.ต้องดำเนินการ นั่นคือการจัดทัพข้าราชการระดับสูงใหม่ โดยเฉพาะงานด้านความมั่นคงทั้งทหารและตำรวจ ด้วยเหตุเพื่อให้การปฏิบัติงานเป็นไปตามเหมาะสมกับสถานการณ์ (ความไว้วางใจ)
ดังนั้น วันที่ 24 พฤษภาคม คำสั่ง คสช. ฉบับที่ 9/2557 เรื่องการแต่งตั้งให้ข้าราชการปฏิบัติหน้าที่และให้รักษาราชการแทน จึงออกมา
คำสั่งระบุว่า "เพื่อให้การปฏิบัติงานของส่วนราชการต่างๆ เป็นไปด้วยความเรียบร้อยและเหมาะสมยิ่งขึ้น หัวหน้าคณะรักษาความสงบแห่งชาติ จึงมีคำสั่งดังต่อไปนี้ 1.ให้ พล.อ.นิพัทธ์ ทองเล็ก ปลัดกระทรวงกลาโหม มาปฏิบัติราชการที่สำนักนายกรัฐมนตรี โดยให้ได้รับเงินเดือนทางสังกัดเดิมไปพลางก่อน โดยให้ พล.อ.สุรศักดิ์ กาญจนรัตน์ รองปลัดกระทรวงกลาโหม รักษาราชการแทนปลัดกระทรวงกลาโหม"
เป็นที่รู้กันว่า "บิ๊กแป๊ะ พล.อ.นิพัทธ์ ทองเล็ก" นั้น ขึ้นเป็นปลัดกลาโหม ในรัฐบาลของ ยิ่งลักษณ์ ชินวัตร ด้วยความสัมพันธ์ที่แนบแน่น
ในห้วงที่ "ยิ่งลักษณ์ ชินวัตร " ถูกม็อบ กปปส.ไล่ล่า ก็ยังมีสำนักงานปลัดกลาโหมเป็นที่ทำงานให้อุ่นใจได้
จึงเป็นเหตุผลหนึ่ง ที่ คสช.อาจไม่วางใจและเกรงว่าจะกระทบต่อการปฏิบัติการด้านต่างๆ จึงต้องเด้ง "บิ๊กแป๊ะ" พ้นจากเก้าอี้ไป
24 พฤษภาคม วันเดียวกัน ก็มีคำสั่งให้ "บิ๊กอู๋ พล.ต.อ.อดุลย์ แสงสิงแก้ว" ผบ.ตร. ไปปฏิบัติราชการที่สำนักนายกฯ และให้ "บิ๊กกุ้ย พล.ต.อ.วัชรพล ประสารราชกิจ" รอง ผบ.ตร.รักษาราชการแทน ผบ.ตร. (รรท.ผบ.ตร.)
แม้ "บิ๊กอู๋" จะเป็นรองหัวหน้า คสช. แต่หาใช่หลักประกันว่า ตำแหน่ง ผบ.ตร.จะมั่นคง
"บิ๊กอู๋" เป็นนักเรียนนายร้อยตำรวจ (นรต.) รุ่นที่ 29 แม้ไม่ได้เป็นนักเรียนเตรียมทหาร (ตท.) แต่ได้รับเกียรติให้ร่วมรุ่น ตท.13 และเคยเป็นประธานรุ่น ตท.13 เป็นนายตำรวจครบเครื่อง สมัยรับตำแหน่ง ผบช.ภ.9 บัญชาการภารกิจดับไฟใต้ มีคอนเน็กชั่นอันดีกับคนในพรรคประชาธิปัตย์ แต่ถูกเลือกเป็น ผบ.ตร.ในสมัยรัฐบาล ยิ่งลักษณ์ ชินวัตร
เมื่อมีม็อบ กปปส.ออกมาต่อต้านรัฐบาล "บิ๊กอู๋" ต้องนำทัพตำรวจดูแลสถานการณ์ แต่ก็ถูกมองว่าตำรวจปกป้องรัฐบาล "ยิ่งลักษณ์ ชินวัตร" อย่างเต็มที่ แม้ "บิ๊กอู๋" จะวางตัวเป็นกลาง แต่ก็ไม่อาจคุมบิ๊กสีกากีระดับ ผบช.ได้ คสช.จึงเกรงว่า บิ๊กสีกากีบางคนอาจเป็นอุปสรรคในการปฏิบัติงาน จึงจำเป็นต้องเด้ง "บิ๊กอู๋" พ้นจากเก้าอี้ ผบ.ตร.
เหตุที่ คสช.เลือก "บิ๊กกุ้ย" เพื่อนร่วมรุ่น นรต.29 ของ "บิ๊กอู๋" มาคุมแทน ไม่เพียงเพราะเป็น รอง ผบ.ตร.อาวุโส ลำดับที่ 1 แต่ยังมีสายสัมพันธ์แนบแน่นกับขั้วอำนาจตรงข้ามรัฐบาล "ยิ่งลักษณ์ ชินวัตร"
"บิ๊กกุ้ย" เป็นโฆษกสำนักงานตำรวจแห่งชาติ สมัย พล.ต.อ.พัชรวาท วงษ์สุวรรณ เป็น ผบ.ตร. ซึ่ง พล.ต.อ.พัชรวาทเป็นน้องชาย พล.อ.ประวิตร วงษ์สุวรรณ อดีต ผบ.ทบ. และอดีตรัฐมนตรีว่าการกระทรวงกลาโหม ที่ "บิ๊กตู่" และกองทัพให้ความเคารพเกรงใจ
"บิ๊กกุ้ย" เป็น พล.ต.อ.ดีกรี ดร. โดดเด่นในด้านบริหาร ด้านวิชาการ เป็นมือขับเคลื่อนปฏิรูปตำรวจหลายสมัย เคยมีชื่อเป็นแคนดิเดตว่าที่ ผบ.ตร.หลายครั้ง กระทั่งรัฐประหารครั้งนี้ ได้รับความไว้วางใจจาก คสช.ให้นั่ง รรท.ผบ.ตร. เพื่อจัดทัพสีกากีใหม่
หลัง คสช.ย้าย "บิ๊กอู๋" ไม่กี่ชั่วโมง "บิ๊กกุ้ย" ในฐานะ รรท.ผบ.ตร. ก็ออกคำสั่งย้ายผู้บัญชาการหน่วยหลัก 8 นายที่เติบโตในยุครัฐบาล "ยิ่งลักษณ์ ชินวัตร" มาช่วยราชการที่ ศปก.ตร. เพื่อไม่ให้เกิดคลื่นใต้น้ำ
เช็กชื่อ 8 บิ๊กสีกากีที่ถูกเด้ง คนแรก "บิ๊กแจ๊ด พล.ต.ท.คำรณวิทย์ ธูปกระจ่าง" ผบช.น. สายตรงคนแดนไกล และน้องเลิฟของ ร.ต.อ.เฉลิม อยู่บำรุง คีย์แมนในรัฐบาลยิ่งลักษณ์ ชินวัตร เป็นกุนซือสายบู๊ในห้วงรัฐบาลเผชิญวิกฤตม็อบ กปปส.
คนที่ 2 พล.ต.ท.ภาณุ เกิดลาภผล ผบช.สตม. สายตรงคนแดนไกลเช่นกัน ที่ถูกกากบาทไว้เพราะคุมตรวจคนเข้าเมืองทุกทางเข้าออกประเทศ ในห้วงเปลี่ยนอำนาจ จึงถูกเปลี่ยน คนที่ 3 พล.ต.ท.นเรศ นันทโชติ ผบช.ภ.1 สายสัมพันธ์รัฐบาลแน่นปึ้ก เป็นเพื่อนรุ่นพี่ของ ยิ่งลักษณ์ ชินวัตร คนที่ 4 พล.ต.ท.กวี สุภานันท์ ผบช.ภ.2 สายตรง เจ๊แดง-นางเยาวภา วงศ์สวัสดิ์ น้องสาว พ.ต.ท.ทักษิณ ชินวัตร อดีตนายก
คนที่ 5 พล.ต.ท.อนุชัย เล็กบำรุง ผบช.ภ.4 สายสัมพันธ์ใกล้ชิดคนแดนไกลเช่นกัน คนที่ 6 พล.ต.ท.สุเทพ เดชรักษา ผบช.ภ.5 สายตรง ร.ต.อ.เฉลิม อยู่บำรุง และ "เจ๊แดง" คนที่ 7 พล.ต.ท.หาญพล นิตย์วิบูลย์ ผบช.ภ.7 สายตรง พล.ต.อ.เพรียวพันธ์ ดามาพงศ์ และสุดท้าย พล.ต.ท.สฤษฎ์ชัย เอนกเวียง ผบช.สันติบาล สายตรง "บิ๊กอู๋" ที่คุมการข่าว เมื่อหัวเปลี่ยนจึงถูกเปลี่ยน  ฟากที่ถูกวางตัวรับตำแหน่งแทน คนแรก "บิ๊กแป๊ะ-พล.ต.ท.จักรทิพย์ ชัยจินดา" ผู้ช่วย ผบ.ตร. ควบ รรท.ผบช.น. สายสัมพันธ์ไม่ธรรมดากับบิ๊กในกองทัพ พล.ต.ท.วันชัย ถนัดกิจ ผู้ช่วย ผบ.ตร.นั่ง รรท.ผบช.ภ.5 พล.ต.ท.เดชณรงค์ สุทธิชาญบัญชา ผบช.สำนักงานประมาณและการเงิน นั่ง รรท.ผบช.ภ.4 พล.ต.ต.ศานิตย์ มหาถาวร รอง ผบช.ก.ตร.นั่ง รรท.ผบช.ภ.2 พล.ต.ท.สมบูรณ์ ฮวบบางยาง จเรตำรวจ (สบ 8) นั่ง รรท.ผบช.ภ.7 พล.ต.ท.ศักดา ชื่นภักดี จเรตำรวจ (สบ 8) เป็น รรท.ผบช.สตม. พล.ต.ต.ศรีวราห์ รังสิพราหมณกุล รองผบช.ก. นั่งรรท ผบช.ภ.1 และ พล.ต.ต.เรวัช กลิ่นเกสร รองจเรตำรวจ (สบ 7) นั่ง รรท.ผบช.ส.
เช็กโปรไฟล์สายสัมพันธ์ เหล่า รรท.ผบช. ล้วนมีสายสัมพันธ์อันดีกับขั้วตรงข้ามรัฐบาล และกองทัพไว้ใจ
นอกจากนี้ วันที่ 25 พฤษภาคม มีคำสั่ง จาก รรท.ผบช.ภ.5 เด้ง พล.ต.ต.กริช กิตติลือ ผบก.ภ.จว.เชียงใหม่ ตามออเดอร์ของแม่ทัพภาค 3 ชี้ความผิดให้การช่วยเหลือ "โอ๊ค-พานทองแท้ ชินวัตร" แต่เพียงไม่กี่ชั่วโมงก็มีคำสั่งยกเลิก แว่วว่าเพราะไม่รายงานระดับ ตร.ก่อนลงดาบ ความทราบถึง รรท.ผบ.ตร.จึงถูกติดเบรก
นอกจากการปรับทัพทหารและตำรวจแล้ว คสช.ยังมีคำสั่งให้ ธาริต เพ็งดิษฐ์ อธิบดีกรมสอบสวนคดีพิเศษ(ดีเอสไอ) ไปปฏิบัติราชการที่สำนักนายกรัฐมนตรี และโยก พล.ต.อ.ชัชวาลย์ สุขสมจิตร์ รอง ผบ.ตร.ไปนั่ง รรท.อธิบดีดีเอสไอ แทน
เป็นที่คาดกันอยู่แล้ว "ธาริต เพ็งดิษฐ์" คงอยู่ตำแหน่งเดิมยาก ด้วยความชัดเจนถึงความแนบแน่นกับคนในรัฐบาล ที่ออกตัวแทนมาตลอดในการจัดการกับม็อบ กปปส.
ส่วน พล.ต.อ.ชัชวาลย์นั้นถือเป็นนายตำรวจมือดี เป็นครูสอบสวน เก่งด้านกฎหมาย กองทัพไว้ใจ ห้วงนี้รัศมีโดดเด่นวงการสีกากีเริ่มจับตาว่า เมื่อลุกจาก รรท.อธิบดีดีเอสไอ อาจมีลุ้นกลับมานั่งเก้าอี้ใหญ่ ในสำนักงานตำรวจแห่งชาติ
การปรับทัพบิ๊กข้าราชการดังกล่าว พ.อ.วินธัย สุวารี รองโฆษกกองทัพบก (ทบ.) ในฐานะรองโฆษก คสช. ชี้แจงว่า เรื่องนี้ พล.อ.ประยุทธ์ จันทร์โอชา ผบ.ทบ ในฐานะหัวหน้า คสช. ยืนยันว่าการปรับย้ายการปฏิบัติหน้าที่ของข้าราชการพลเรือน ตำรวจและทหารนั้นมิได้เป็นการลดทอนในเกียรติยศศักดิ์ศรีของบุคคลหรือหน่วยงานใด แต่จำเป็นต้องลดความกดดันที่มีต่อกลุ่มบุคคลดังกล่าว
"เพื่อให้เกิดความไว้วางใจจากสังคมและประชาชน อยากให้เห็นใจผู้ที่ถูกปรับย้ายการปฏิบัติหน้าที่ และงดที่จะแสดงออกถึงการดูถูกเกลียดชังกัน เพราะท่านเหล่านั้นไม่ได้มีความผิดใดๆ ขอให้ถือว่าเป็นการปรับย้ายเพื่อให้เกิดความเหมาะสมต่อสถานการณ์ในห้วงปัจจุบัน"
โปรดฟังอีกครั้ง..."เป็นการปรับย้ายเพื่อความเหมาะสมต่อสถานการณ์ในห้วงปัจจุบัน"