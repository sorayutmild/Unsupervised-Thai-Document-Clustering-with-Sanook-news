ศาลสั่งจำคุก 1 ปี ปรับ 2 หมื่น 11 คนไทย แชร์โพสต์หมิ่น "บิ๊กป้อม" กล่าวหาจัดซื้อดาวเทียม 9 หมื่นล้าน - รออาญา 2 ปี
วันที่ 3 ส.ค. ที่ห้องพิจารณา 708 ศาลอาญา ถ.รัชดาภิเษก ศาลนัดอ่านคำพิพากษาคดีแชร์โพสต์เฟซบุ๊ก หมายเลขดำ อ.444/2563 ที่พนักงานอัยการฝ่ายคดีอาญา 6 เป็นโจทก์ฟ้อง นายสุทัศน์ หรือ ปะตัง กับพวกรวม 21 คน เป็นจำเลยฐานกระทำผิด พ.ร.บ.คอมพิวเตอร์ฯ
จากกรณี เมื่อวันที่ 4 มิ.ย. 2561 นางวัฒนา ซึ่งยังไม่ได้ตัวมาฟ้อง ได้โพสต์ภาพ พล.อ.ประวิตร วงษ์สุวรรณ รองนายกรัฐมนตรี และ รมว.กลาโหม ลงเฟซบุ๊กพร้อมบรรยายข้อความ ในทำนองว่าใช้งบประมาณ กระทรวงกลาโหม ซื้อดาวเทียม 9 หมื่นล้าน โดยกล่าวหาว่า จะนำไปใช้ละเมิดสิทธิ พร้อมภาพและข้อความอื่นๆ
ซึ่งข้อความดังกล่าวคนอ่านเข้าใจได้ว่า ขณะนั้น พล.อ.ประวิตร มีโครงการจะจัดซื้อดาวเทียม ราคา 91,200 ล้านบาท มาเพื่อใช้ละเมิดสิทธิของประชาชน และหาผลประโยชน์จากการจัดซื้อดาวเทียมดังกล่าว ซึ่งล้วนเป็นเท็จ เพราะความจริงแล้วกระทรวงกลาโหมไม่มีโครงการที่จะซื้อดาวเทียมราคา 91,200 ล้านบาท มาเพื่อละเมิดสิทธิของประชาชนแต่อย่างใด
ต่อมาระหว่างวันที่ 4 มิ.ย. – 11 มิ.ย. 2561 จำเลยทั้งหมด ได้นำข้อความดังกล่าวไปโพสต์ลงในเฟซบุ๊ก เป็นการเผยแพร่หรือส่งต่อซึ่งข้อมูลคอมพิวเตอร์อันเป็นเท็จ โดยที่น่าจะเกิดความเสียหายต่อการรักษาความมั่นคงปลอดภัยของประเทศ และก่อให้เกิดความตื่นตระหนกแก่ประชาชน อันเป็นการฝ่าฝืนกฎหมาย เหตุเกิดที่สหราชอาณาจักร และประเทศไทยเกี่ยวพันกัน
อย่างไรก็ตาม ปรากฏว่าในชั้นสอบคำให้การของศาลปรากฏว่ามีจำเลย 10 คน ให้การรับสารภาพ ศาลจึงมีคำสั่งให้พนักงานคุมประพฤติสืบเสาะประวัติการกระทำความผิด รายงานให้ศาลทราบเพื่อใช้พิจารณาประกอบคำพิพากษา
ศาลพิเคราะห์แล้วเห็นว่า การกระทำของจำเลยทั้ง10 คนเป็นความผิดโดยการเผยแพร่หรือส่งต่อซึ่งข้อมูลคอมพิวเตอร์ โดยรู้อยู่แล้วว่าเป็นข้อมูลอันเป็นเท็จ ที่น่าจะเกิดความเสียหายต่อการรักษาความมั่นคงปลอดภัยของประเทศ พิพากษาลงโทษจำคุก จำเลยทั้ง 10 คนๆ ละ 2 ปี ปรับคนละ 40,000 บาท
จำเลยให้การรับสารภาพเป็นประโยชน์ต่อการพิจารณาลดโทษให้กึ่งหนึ่ง คงจำคุกไว้คนละ 1 ปี ปรับคนละ 20,000 บาท ไม่ปรากฏว่าจำเลยทั้งหมดเคยต้องโทษจำคุกมาก่อนจึงให้โอกาสกลับตัวเป็นคนดี โทษจำคุกจึงให้รอการลงโทษไว้ 2 ปี ส่วนจำเลยอีก 11 คนที่ให้การปฏิเสธ ต่อสู้คดี ศาลได้นัดตรวจพยานหลักฐาน และสืบพยานทั้ง2ฝ่ายต่อไป