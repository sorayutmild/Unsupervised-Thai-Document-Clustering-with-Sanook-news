จากกรณีที่ สมาคมกีฬายิมนาสติกแห่งประเทศไทย ได้ออกหนังสือด่วน เชิญสื่อมวลชนเข้าร่วมทำข่าว กรณีเข้าจับกุมนายทหารยศเรือตรี ที่แฝงตัวเข้าไปแอบถ่ายภาพนักกีฬา ในการแข่งขันยิมนาสติกลีลา ที่อาคารนิมิบุตร สนามกีฬาแห่งชาติ ปทุมวัน- สุดฉาว! ส.ยิมนาสติก ร่อนหนังสือด่วนจับกุมทหารเรือแอบถ่ายนักกีฬาสาว ทำให้ล่าสุด กองทัพเรือ ได้ให้ นาวาโทหญิง มธุศร  เลิศพานิช รองโฆษกกองทัพเรือ ออกชี้แจงข่าวดังกล่าว "กองทัพเรือขอแสดงความเสียใจต่อเหตุการณ์ที่เกิดขึ้น โดยได้เร่งดำเนินการตรวจสอบแล้วเบื้องต้นทราบว่าผู้ก่อเหตุเป็นข้าราชการกองทัพเรือจริง คือ เรือตรี อชิตะ เทพเสนา นายทหารพระธรรมนูญ สังกัด โรงพยาบาลสมเด็จพระปิ่นเกล้า กรมแพทย์ทหารเรือ ได้แฝงตัวเข้าไปถ่ายภาพนักกีฬา ขณะที่มีการแข่งขันกีฬายิมนาสติกลีลา ที่อาคารนิมิบุตร สนามกีฬาแห่งชาติ""โดยสมาคมยิมนาสติกแห่งประเทศไทยได้มีหนังสือมาถึงกองทัพเรือ ให้พิจารณาสอบสวนและลงทัณฑ์ทางวินัย ซึ่ง โรงพยาบาลสมเด็จพระปิ่นเกล้า ได้แต่งตั้งคณะกรรมการสอบสวนข้อเท็จจริง สรุปได้ว่าเมื่อวันที่ 21 กันยายน 2563 เวลาประมาณ 16.30 น. เรือตรี อชิตะฯ ได้เข้าชมและถ่ายบันทึกภาพนักกีฬาเด็กและเยาวชนหญิงในการแข่งขันกีฬายิมนาสติกลีลาระหว่างโรงเรียนส่วนกลาง ประจำปี 2563 ที่อาคารนิมิบุตร สนามกีฬาแห่งชาติ" "ในขณะที่ถูกรุมล้อมและยึดกล้องถ่ายรูปไปเพื่อตรวจสอบภาพถ่ายจากกล้องโดยผู้เกี่ยวข้องในการจัดการแข่งขันกีฬายิมนาสติกลีลา ทั้งนี้ เรือตรี อชิตะฯ ถูกนำตัวส่งเจ้าหน้าที่ตำรวจสถานีตำรวจนครบาลปทุมวัน เพื่อดำเนินคดี" "คณะกรรมการสอบสวนฯ ได้พิจารณาการกระทำของ เรือตรี อชิตะฯ  เห็นว่าเป็นการกระทำที่ทำไปโดยขาดจิตสำนึกหรือวุฒิภาวะที่บุคคลที่อยู่ในตำแหน่งหน้าที่ดังกล่าวจะพึงประพฤติปฏิบัติ จึงถือได้ว่า เรือตรี อชิตะฯ ปฏิบัติฝ่าฝืนระเบียบกระทรวงกลาโหม ว่าด้วยประมวลจริยธรรม พ.ศ.2551 อันเป็นความผิดในทางวินัย ฐานประพฤติตนไม่สมควร จึงให้ลงทัณฑ์ และงดบำเหน็จครึ่งปีแรกของปี 2564  ตามระเบียบกระทรวงกลาโหม ว่าด้วยการพิจารณาบำเหน็จประจำปีของข้าราชการทหาร พ.ศ.2544" รองโฆษกกองทัพเรือ ย้ำว่า กองทัพเรือ ขอแสดงความเสียใจต่อเหตุการณ์ที่เกิดขึ้น  และขอยืนยันจะให้ความเป็นธรรมตามกระบวนการทางกฏหมายและจะไม่ปกป้องผู้กระทำผิดโดยเด็ดขาด ทั้งนี้เป็นไปตามนโยบายของ พลเรือเอก  ชาติชาย  ศรีวรขาน  ผู้บัญชาการทหารเรือ ในการเป็นกองทัพเรือที่ประชาชนเชื่อมั่นและภาคภูมิใจ  พร้อมทั้งจะกำชับกำลังพลในทุกระดับเพื่อไม่ให้เหตุการณ์เช่นนี้เกิดขึ้นอีกกองประชาสัมพันธ์ สำนักงานเลขานุการกองทัพเรือ