หนุ่มวัย 31 ปี พลัดตกบันไดเลื่อนจากชั้น 3 ห้างดังย่านปิ่นเกล้า ดับสยองคอหัก แขนขาทั้ง 2 ข้างหักผิดรูป คาดเดินอยู่บนบันไดเลื่อน แล้วเกิดอาการหน้ามืด
ผู้สื่อข่าวรายงานว่า  (11 ก.พ.) เมื่อเวลา 13.00 น. สน.บางยี่ขัน รับแจ้งเหตุมีชายพลัดตกจากบันไดเลื่อนภายในห้างสรรพสินค้าชื่อดังแห่งหนึ่ง ย่านปิ่นเกล้า เข้ามารักษาตัวที่โรงพยาบาลเจ้าพระยา และเสียชีวิตในเวลาต่อมา ทราบชื่อคือนายพงศธร สุวรรณนาคร อายุ 31 ปี เสียชีวิตในสภาพคอหัก แขนและขาทั้ง 2 ข้างหักผิดรูป ในตัวพบบัตรนักศึกษา มหาวิทยาลัยรามคำแหง ระบุปีเข้าเรียน พ.ศ. 2546
       สอบสวนผู้เห็นเหตุการณ์ ทราบว่า ก่อนเกิดเหตุเห็นผู้ตายเดินซื้อของอยู่ภายในห้าง จากนั้นก็เดินขึ้นบันไดเลื่อนบริเวณชั้นที่ 3 ระหว่างนั้นผู้ตายได้ชะโงกหน้ามามองข้างล่าง ก่อนพลัดตกลงมาที่ ชั้น G ซึ่งเป็นชั้นล่างสุดได้รับบาดเจ็บสาหัส เบื้องต้น เจ้าหน้าที่ตำรวจสันนิษฐานว่า ขณะผู้ตายเดินอยู่บนบันไดเลื่อน น่าจะเกิดอาการหน้ามืด แล้วพลัดตกลงมาด้านล่าง โดยจะได้นำศพส่งแผนกนิติเวช รพ.ศิริราช เพื่อชันสูตรสาเหตุการตายที่แท้จริงต่อไป