 ผ่านพ้นการแข่งขันในเกมนัดที่ 2 ในสัปดาห์ที่ 2 ของศึกวอลเลย์บอลหญิง "เวิลด์ กรังด์ปรีซ์ 2015" ที่ประเทศบราซิล  แม้เกมล่าสุดทีมสาวไทย จะเป็นฝ่ายปราชัยต่อ บราซิล ไป 1-3 แต่ผู้เล่นของทีมชาติไทย เข้าไปติดในอันดับของแต่ละตำแหน่ง หลังจากผ่านเกมนัดที่ 5 ของรอบแบ่งกลุ่ม   เริ่มจาก "ซาร่า" นุศรา ต้อมคำ มือเซตเบอร์หนึ่งของทีมชาติไทย รั้งอยู่ในอันดับ 2 ของการแข่งขันทัวร์นาเม้นนี้ โดยเซตให้เพื่อนทำคะแนนไปทั้งหมด 181 คะแนน ตามหลัง "ดานีเล่ ลินซ์" มือเซตของทีมชาติบราซิล ที่เซตให้เพื่อนทำคะแนนทั้งหมด 190 คะแนน 
ส่วนตัวตบทำคะแนนของทัวร์นาเม้นนี้ "น้องอร" อรอุมา สิทธิรักษ์ จอมตบเบอร์หนึ่งของทีมไทย อยู่ในอันดับ 4 โดยทำได้ 68 แต้ม ตลอด 5 เกม ที่ผ่านมา ส่วนผู้เล่นตัวตบที่ทำคะแนนได้มากที่สุดหลังผ่านมา 5 เกม คือ "นาตาลีว่า กอนชาโรว่า" สาวจากรัสเซีย ที่ทำไปแล้วถึง 83 คะแนน  นอกจากนี้ "น้องอร" ยังรั้งในอันดับ 8 ของตัวเสิร์ฟ โดยเธอ เสิร์ฟเป็นคะแนน(เสิร์ฟ ACES) ได้ถึง 6 ครั้ง
ตามหลังอันดับ 1 อย่าง "หยวน ซินยู่" จอมเสิร์ฟหนักของทีมชาติจีน อยู่เพียง 2 ลูกเท่านั้น
ทั้งนี้ทีมลูกยางสาวไทย จะลงสนามนัดที่ 3 ของสัปดาห์ที่ 2  พบกับ ทีมชาติเบลเยียม ในวันนี้(12 ก.ค.)
ถ่ายทอดสด : ทาง ช่อง 7 สี ,ทรูสปอร์ต HD และ ทรูสปอร์ต 7  เวลา 22.00 น. (ตามเวลาประเทศไทย)

ตารางคะแนนรวมของทั้ง 12 ทีม หลังผ่านไป 5 เกม  ทีมไทยอยู่ในอันดับที่ 8
(ภาพจาก : http://worldgrandprix.2015.fivb.com)
 
 