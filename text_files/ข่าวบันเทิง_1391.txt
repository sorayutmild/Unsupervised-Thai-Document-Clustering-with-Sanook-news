จากกรณีที่มีข่าวของนักแสดงอาวุโส "ไพโรจน์ ใจสิงห์" ที่มีอาการป่วยหลายรุมเร้า จนมีอาการลิ้นแข็งพูดไม่ได้ ครอบครัวนั้นต้องแบกรับค่าใช้จ่ายต่างๆ เดือนละร่วมแสนบาท อีกทั้งธุรกิจผ้าขนหนูเยื่อไผ่ ชุดสังฆภัณฑ์ ที่เป็นรายได้หลักก็ล้มเหลว จนมีการแชร์เรื่องราวและมีผู้คนหลั่งไหลให้ความช่วยเหลือจำนวนหนึ่ง
ขณะเดียวกันก็ยังมีคำถามเกิดขึ้นในสังคม เกี่ยวกับปัญหารายได้ของนักแสดง ที่มักจะมีค่าตอบแทนที่ค่อนข้างสูงกว่าอาชีพอื่นๆ แต่เหตุใดถึงไม่มีเงินเก็บในช่วงบั้นปลายชีวิต งานนี้ได้นางงามคนสวย "บุ๋ม ปนันดา" ออกมาชี้แจงตอบข้อสงสัยนี้ให้ได้หายแคลงใจ จนชาวเน็ตต้องปรบมือให้
สาวบุ๋ม โพสต์ลงอินสตาแกรม @boompanadda ชี้แจ้งไว้ว่า "เป็นคำถามที่น่าสนใจมาก ขออนุญาตตอบนะคะ เพราะบุ๋มเชื่อว่ามีหลายคนก็สงสัยแบบนี้ ว่า ทำไมดาราอาวุโสถึงไม่ค่อยมีเงินเหลือเก็บ เวลาเจ็บป่วยก็ต้องหาคนมาช่วยกัน ทำไมไม่ทำประกัน ขอตอบดังนี้นะคะ
1.ประกันชีวิตสมัยก่อน เป็นแบบตายแล้วญาติค่อยได้เงิน เพิ่งมายุคหลังๆ ที่ประกันได้ปรับรูปแบบให้มีความหลากหลาย
2.คนที่จะจ่ายค่าเบี้ยประกันได้ ต้องมีความมั่นคงทางการเงิน ปีนี้จ่ายได้แต่ไม่รู้ว่าปีหน้าจะมีละครรึเปล่า
3.อาชีพดาราค่าเบี้ยสูงมากค่ะ เพราะเป็นอาชีพที่ไม่มั่นคงและมีความเสี่ยงสูง
4.ดาราเล่นละครเรื่องนึงใช้เวลา 6 เดือนถึง 1 ปี เราจะได้เงินหลังถ่ายทำจนเสร็จสิ้น ซึ่งนั่นหมายถึงระหว่างที่ถ่ายละครก็อาศัยกินข้าวกองถ่าย และใช้เงินเก็บจากเรื่องก่อนๆ
5.ดาราที่รวยมีอยู่ไม่กี่คนหรอกนะคะ ลองนึกดีๆ จากจำนวนดารานักร้องทั้งหมด
6.งานที่ได้เงินดีในวงการ คือ งานโชว์ตัว และงานพรีเซนเตอร์ ซึ่งก็เป็นพวกซุปตาร์หน้าซ้ำๆ ทั้งนั้น ที่ได้เงินตรงนี้ ดารารุ่นพ่อรุ่นแม่รุ่นป้าไม่เคยได้เงินเยอะแบบนี้หรอกค่ะ
7.ภาษีรายบุคคลก็สูง
8.ดาราไม่มีสมาคมหรือมูลนิธิใดมาคุ้มครองสิทธิดาราอย่างจริงจัง
9.ดาราไปแย่งใช้30บาทได้ไหม คนจนๆ ชาวบ้านด่าตาย ไปแย่งคิวพวกเค้าทำไม
10.ข้อสุดท้าย คุณอาไพโรจน์ ใจสิงห์ นักแสดงอาวุโส ไม่ได้ขอเงินฟรีๆ ขอทำงานแลก และชื่อเสียงที่แกมี จะใช้เพื่อตัวเองและครอบครัว ตราบที่ยังประคองลมหายใจอยู่ แล้วทำไมเราจะช่วยๆ กันอุดหนุนแกไม่ได้บ้าง จริงไหม (ทั้งหมดคือความคิดเห็นส่วนตัวค่ะ)"