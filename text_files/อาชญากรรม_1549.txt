แชร์ว่อนเน็ต ภาพระทึกหน้าห้างดังรังสิต เด็กอาชีวะยกพวกตีกัน ผู้คนต้องวิ่งหนีหลบกระเจิง พบนักศึกษาบาดเจ็บปางตาย 2 คน ตร.จับได้บางส่วน
(8 มิ.ย.) ผู้สื่อข่าวรายงานว่า โลกออนไลน์กำลังให้ความสนใจเหตุการณ์ทะเลาะวิวาทยกพวกตีกันของกลุ่มนักศึกษาอาชีวะ บริเวณหน้าห้างสรรพสินค้าชื่อดังแห่งหนึ่ง ย่านรังสิต ส่งผลทำให้มีผู้ได้รับบาดเจ็บสาหัสจากเหตุครั้งนี้ ทำให้เกิดเป็นกระแสวิจารณ์อยู่ในเวลานี้
ภาพเหตุการณ์ที่หน้าห้างเมเจอร์รังสิต อ.ธัญบุรี จ.ปทุมธานี เมื่อช่วงสายที่ผ่านมา เผยให้เห็นกลุ่มวัยรุ่นตีอาวุธไล่ทำร้ายคู่กรณีอย่างไม่สนใจผู้คนรอบข้าง ประชาชนที่กำลังรอรถโดยสารประจำทางบริเวณดังกล่าว ต่างต้องวิ่งหลบหนีเอาชีวิตรอดกันจ้าละหวั่น
ตามรายงานระบุว่า เกิดขึ้นดังกล่าวเป็นเหตุทำให้มีผู้ได้รับบาดเจ็บ 2 คน เป็นนักศึกษาช่างไฟฟ้า จากวิทยาลัยแห่งหนึ่ง อายุ 17 ปี ถูกมีดฟันเข้าตามร่างกายหลายแห่ง อาการยังสาหัส ส่วนอีกรายเป็นนักศึกษาช่างยนต์ จากวิทยาลัยเดียวกัน อายุ 18 ปี ถูกยิงด้วยอาวุธปืนไม่ทราบขนาด
จากการสอบสวนเบื้องต้นทราบว่า ระหว่างที่นักศึกษากลุ่มหนึ่งกำลังเดินทางไปเรียนที่วิทยาลัย โดยพกอาวุธมัดติดตัวมาด้วย เพื่อเป็นการป้องกัน ระหว่างที่เดินข้ามสะพานลอยหน้าห้าง ปรากฏว่ามีนักศึกษาต่างสถาบันประมาณ 20 คน วิ่งเข้ามาทำร้าย ทำให้ต่างคนต่างวิ่งกันไปคนละทิศทาง ทำให้มีเพื่อนได้รับบาดเจ็บ 2 คน
อย่างไรก็ตาม หลังเกิดเหตุเจ้าหน้าที่ตำรวจ สภ.ประตูน้ำจุฬาลงกรณ์ ได้ติดตามจับกุมตัวผู้ก่อเหตุได้ 6 คน พร้อมกับอาวุธมีด 4 เล่ม พร้อมกับเสื้อผ้าในกระเป๋าใบใหญ่ เบื้องต้นทั้งหมดยังให้การปฏิเสธ จึงได้ติดตามขอภาพจากกล้องวงจรปิดมาเป็นหลักฐานเพื่อดำเนินคดีต่อไป
ทั้งนี้ ภาพเหตุการณ์ดังกล่าวถูกวิพากษ์วิจารณ์ในโลกออนไลน์เป็นอย่างมาก นับเป็นภาพที่ยังไม่หายไปจากสังคมไทย มักเกิดปัญหานี้ซ้ำซากขึ้นทุกปี และทุกครั้งที่เกิดความสูญเสียก็มักจะมีการล้อมคอกปัญหาขึ้นทุกครั้ง
ขอบคุณภาพจากเฟซบุ๊กคุณ Dam Mayduza