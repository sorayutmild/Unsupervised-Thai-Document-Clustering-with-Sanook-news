(26 มี.ค. 63) ผู้สื่อข่าวรายงานว่าได้รับเรื่องร้องเรียนจากหญิงวัย 64 ปี ใน อ.สุวรรณคูหา จ.หนองบัวลำภู ชื่อนางนี (นามสมมติ) ได้แจ้งว่า เด็กหญิงเอ (นามสมมติ) หลานสาวอายุ 11 ปี โดนปู่ข่มขืนกระทำชำเรา 4 ครั้ง ได้เดินทางเข้าแจ้งความ ที่ สภ.สุวรรณคูหา ตั้งแต่วันที่ 6 มี.ค. 2563 แล้วคดีไม่คืบหน้า นางนี (นามสมมติ) เล่าว่า ตนได้ยินเสียงหลานร้องจึ่งได้ลงไปดูพบนายบัวกำลังลงมือข่มขืนกระทำชำเราหลาน ตนเองจึ่งตะโกนขึ้น นายบัว จึงได้ตกใจวิ่งหลบหนีไป
ตนเองได้สอบถามเด็กหญิงเอ และได้เล่าให้ฟังว่า ปู่ได้ทำแบบนี้มาแล้ว 4 ครั้ง และข่มขู่ว่าอย่านำเรื่องนี้ไปเล่าให้ใครฟังไม่อย่างนั้นจะฆ่าให้ตาย จึงอยากให้เจ้าหน้าที่ตำรวจตามจับ นายบัว มาดำเนินคดีให้เร็วที่สุด เพราะที่ผ่านมานายบัวได้ข่มขู่ว่าจะกลับมาฆ่าให้ตายทั้งย่าและหลาน เพราะนายบัวมีญาติเป็นนักการเมืองท้องถิ่นมีเส้นมีสาย ตั้งแต่เข้าแจ้งความคดีก็ผ่านมา 20 วัน พาหลานสาวไปสอบปากคำที่สำนักงานอัยการจังหวัดหนองบัวลำภูแล้ว ตนเองเกรงว่าจะไม่ได้รับความเป็นธรรม จึงได้ร้องเรียนผ่านสื่อมวลชนช่วยเป็นสื่อกลางในคดีให้ด้วย เพราะตอนนี้มีชาวบ้านเล่าให้ฟังว่านายบัวก็ยังวนเวียนอยู่แถวๆ บ้านอยู่
พ.ต.อ.ชนาธิป ภาโนมัย ผกก.สภ.สุวรรณคูหา ให้สัมภาษณ์ทางโทรศัพท์ว่าคดีดังกล่าวคืบหน้าไปมากสาเหตุที่ล่าช้า เพราะผู้เสียหายเป็นเยาวชนซึ่งจะต้องสอบปากคำต่อหน้าสหวิชาชีพ ซึ่งในเบื้องต้นได้สั่งพนักงานสอบสวนรวบรวมพยานหลักฐาน และคาดว่าจะออกหมายจับผู้ต้องหาได้ในเร็วๆ นี้ ในเบื้องต้นได้สั่งชุดสืบสวนออกติดตามประกบตัวผู้ต้องหาไว้แล้ว ยังไงคดีนี้เป็นคดีที่สื่อมวลชนและสังคมให้ความสนใจ ทางเจ้าหน้าที่ตำรวจจะได้เร่งออกหมายจับและจับกุมตัวผู้ต้องหามาดำเนินคดีให้เร็วที่สุด