เตรียมตัวดี มีชัยไปกว่าครึ่ง กับวิธีการเล่นเบื้องต้นของ PUBG Mobile!!
PUBG Mobile
เชื่อว่ามีผู้เล่นจำนวนไม่น้อยที่เข้ามาสัมผัส PUBG บนระบบมือถือแล้วงงกัน เพราะระบบการเล่น การเล็งนั้นแทบไม่เหมือนกับบน PC เลยแม้แต่น้อย แต่แน่นอนว่าความสนุกนั้นไม่ต่างกันเท่าไหร่ เผลอๆจะเล่นง่ายกว่าด้วยซ้ำ สำหรับผู้เล่นมือใหม่ที่อยากรู้ว่า PUBG Mobile นั้นมีอะไรที่ต้องเรียนรู้เพิ่มเติมหรือไม่ หรือมีความแตกต่างอะไรยังไงจากเวอร์ชั่น PC ฐ้าง ต่อไปนี้เป็นสิ่งที่จำเป็นในการเล่น PUBG Mobile ครับ
PUBG Mobile
เรียนรู้การควบคุม
ข้อหนึ่งที่แตกต่างแน่นอนจากบน PC ก็คือการควบคุมที่ไม่เหมือนกันเลย แต่ก็ไม่เกินความสามารถของทุกคนแน่นอน เนื่องจากหน้าจอจะมีคำอธิบายเกี่ยวกับปุ่มและอื่นๆบอกไว้ครบถ้วน ที่ควรจำเอาไว้คือ นิ้วซ้ายใช้เคลื่อนที่ นิ้วขวาใช้เล็งยิงและกดคำสั่งต่างๆ และสำหรับการเคลื่อนที่ ถ้าหากดัน Touch Screen ไปจนเลยวงกลมไปก็จะเป็นการวิ่ง ส่วนการหมอบ ก้ม เล็งและอื่นๆจะอยู่ด้านขวา
PUBG Mobile
สิ่งหนึ่งที่ควรระวังไว้สักหน่อยก็คือการเผลอไปกดโดนปุ่มอื่นๆโดยไม่ได้ตั้งใจ(โดยเฉพาะปุ่มยิง) ใครที่นิ้วใหญ่ๆหน่อยต้องระวังเอาไว้นิดหนึ่ง ส่วนการเก็บของนั้น ให้เราเดินเข้าไปใกล้ๆแล้วเลื่อนเมนูเลือกหยิบของที่ต้องการได้เลย ส่วนถ้าเป็นกล่องจากศพศัตรูหรือ Air Drop ให้เลือกกดที่รูปกล่อง จะเป็นการเปิดกล่องขึ้นมาเลือกให้หยิบครับ
PUBG Mobile
เลือกเก็บของไวและครบถ้วน
สิ่งหนึ่งที่ช่วยอำนวยความสะดวกให้แก่ผู้เล่นได้มากก็คือระบบเก็บของและแต่งปืนอัตโนมัติที่ผู้เล่นไม่ต้องมาพะวงเรื่องการจัดของให้ยุ่งยากแบบบน PC แถมยังมีระบบแต่งปืนอัตโนมัติมาให้ด้วย(แค่เก็บ Mod มาก็จะติดตั้งให้เลยทันที) แต่เราก็สามารถเข้าไปปรับแต่งปืนและดูของที่เก็บมาได้ที่เมนูรูปกระเป๋าเป้ ฉะนั้นสิ่งแรกที่ควรทำหลังกระโดดร่มลงมาก็คือ พุ่งเข้าไปหาของที่วางกองอยู่ก่อน แทนที่จะเป็นกล่องหรืออย่างอื่น เพราะสามารถเห็นได้ทันทีจากทางด้านขวาว่าของบนพื้นนั้นมีอะไรอยู่บ้าง ซึ่งถือว่ามีประโยชน์มากในบริเวณที่มีคนโดดร่มลงมาเยอะๆ และเราสามารถเลือกเก็บของได้เลยทันที
PUBG Mobile
ไม่ต้องรีบยิง ค่อยๆเล็งจนแน่ใจก่อน
เนื่องจากการบังคับการเล็งในระบบมือถือนั้นแตกต่างจากบน PC ที่ใช้เมาส์อย่างมากเพราะต้องใช้นิ้วในการเล็งแทนใช้ทั้งมือ และจอยังเล็กกว่าปกติมาก ทำให้หลายคนลนเวลาปะทะกันอยู่บ่อยๆจนกลายเป็นว่ายิงไม่โดนจนกระสุนหมดไปเสียเฉยๆหรือกลายเป็นโดนยิงตายแทน ให้เราใจเย็นๆและรักษาระยะห่างในการยิงให้ดีๆ ในเวอร์ชั่นมือถือนี้มีระบบช่วยเล็งให้เรายิงโดนได้ง่ายขึ้นด้วย แนะนำว่าในระยะปานกลางที่ไม่ไกลจนเกินไปให้ยิงแบบไม่ต้องผ่านศูนย์เล็ง จะยิงได้ง่ายและคล่องตัวกว่าเพราะสามารถเคลื่อนที่ไปยิงไปได้ ส่วนในระยะไกลมากๆก็ให้เล็งผ่านศูนย์เล็งได้เลย อาจจะมีการขยับตำแหน่งบ้างเพื่อให้ฝั่งตรงข้ามเล็งยิงสวนคืนได้ยากขึ้น ซึ่งขึ้นอยู่กับการฝึกฝนของแต่ละคนด้วยว่าจะเล็งยิงได้คล่องหรือไม่ ดังนั้นลองใช้เวลากัยมันดูสักหน่อยครับ
PUBG Mobile
สังเกต Mini Map ด้านบนเสมอ
สิ่งหนึ่งที่เพิ่มเข้ามาใน PUBG Mobile ก็คือการแจ้งเตือนเกี่ยวกับเสียงที่เกิดขึ้นในหน้า Minimap เราจะรู้ได้ทันทีว่าในบริเวณนั้นมีใครยิงกันแหรือเสียงวิ่งที่ใกล้เข้ามาได้ ดังนั้นทุกครั้งที่ได้ยินเสียงอะไรดังขึ้น ให้รีบดูที่แผนที่ด้านบนเลย ว่าต้นตอของเสียงนั้นมาจากทางไหนเพื่อที่จะได้วางแผนรับมือได้ถูกครับ หรือถ้ามองไม่ชัดไม่ถนัดก็สามารถกางแผนที่ใหญ่ดูเพิ่มได้ด้วยครับ
PUBG Mobile
อย่าลืมเป้าหมายของเกม
อย่าลืมว่า PUBG ไม่ใช่เกมที่คนชนะต้องเป็นคนที่ฆ่าได้มากที่สุด แต่หมายถึงคนที่อยู่รอดเป็นคนสุดท้ายต่างหาก อะไรที่ควรทำในเกมหลักก็ควรทำในเกมเวอร์ชั่นนี้ด้วยเช่นกัน อย่างเช่นการเกาะรอบวง หรือเคลื่อนที่เมื่อวงบีบเข้ามา และการแบ่งของเมื่อเล่นร่วมกันเป็นทีม และการฟังเสียงสิ่งที่เกิดขึ้นรอบตัว ใครที่ชินจากการเล่น PUBG เวอร์ชั่นปกติมาแล้ว สิ่งเหล่านี้ก็คือสิ่งที่ต้องทำเช่นเดิมห้ามลืมเด็ดขาดครับ ไม่จำเป็นต้องฆ่าเยอะเพราะนี่ไม่ใช่แข่งขันใหญ่ ทำอย่างไรก็ได้ขอให้รอดเป็นคนสุดท้ายก็พอ ถ้าเล่นคนเดียวก็ต้องเฉียบคม เล่นเป็นทีมก็ต้องมีทีมเวิร์คที่ดีครับ
PUBG Mobile
ปรับภาพกราฟฟิกให้เหมาะสมกับเครื่อง หรือปรับตามที่เกมแนะนำ
ในตอนเริ่มเล่นใหม่ๆ เกมจะปรับภาพกราฟฟิกให้ตามสเปคของเครื่องมือถือ ซึ่งจะปรับมาอย่างเหมาะสมในหลายๆเครื่อง แต่ถ้าใครคิดว่าเกมยังกระตุกอยู่ ก็ให้เข้าไปปรับความละเอียดของกราฟฟิกลงมา เพื่อให้เล่นได้ไหลลื่นขึ้นได้ครับ
แม้โดยหลักแล้วการเล่นทั่วไปจะคล้ายคลึงกับเวอร์ชั่น PC แต่ก็จะมีรายละเอียดบางอย่างที่ลดทอนลง แต่ก็มีส่วนใหม่ๆเพิ่มเข้ามาด้วย สิ่งที่สำคัญที่สุดที่จะทำให้ได้เปรียบในเกมคือการควบคุมที่ดี ถ้าหากฝึกเคลื่อนระหว่างยิงได้คล่อง รับรองได้เลยว่าได้เปรียบกว่าคนอื่นๆแน่นอนครับ
 
ดาวน์โหลดเกม PUBG Mobile ได้ที่ iOS: https://itunes.apple.com/us/app/pubg-mobile/id1330123889?mt=8 Android: https://play.google.com/store/apps/details?id=com.tencent.ig

เรื่อง : StolenHeart

อ่านรีวิว PUBG MOBILE ได้ที่
http://game.sanook.com/1006329/