เกิดเหตุชายกระโดดระเบียงกลางห้างสรรพสินค้าชื่อดัง จ.นนทุบรี ร่วงตกใส่บันไดเลื่อน เป็นเหตุทำให้เสียชีวิต เจ้าหน้าที่เร่งสืบหาแรงจูงใจ
(26 ต.ค.) ผู้สื่อข่าวรายงานว่า เมื่อช่วงค่ำที่ผ่านมา เกิดเหตุชายก่อเหตุกระโดดระเบียงกลางห้างสรรพสินค้าชื่อดังแห่งหนึ่งใน จ.นนทุบรี ก่อนจะร่างตกลงมาค้างบริเวณบันไดเลื่อน สร้างความตื่นตกใจให้กับบรรดาผู้คนที่มาใช้บริการในช่วงวันหยุดเป็นอย่างมาก
ตามรายงานระบุว่า ชายคนดังกล่าวได้ตัดสินใจก่อเหตุกระโดดลงมาจากระเบียง บริเวณชั้น 4 ของห้างสรรพสินค้า ก่อนที่ร่างจะตกลงมาอยู่ที่บันได้เลื่อนชั้น 1 หลังเกิดเหตุเจ้าหน้าที่ประจำห้างได้ปิดกั้นพื้นที่เอาไว้ พร้อมกับรอเจ้าหน้าที่ตำรวจและกู้ภัยเข้าตรวจสอบและดำเนินการ
ขณะที่ในเวลาต่อมา ร.ต.อ.จรยุทธ บุญทอง ร้อยเวร สภ.ปากเกร็ด เปิดเผยว่า ผู้เสียชีวิตเป็นเด็กหนุ่มวัย 16 ปี เดินทางมาทานอาหารและซื้อของที่ห้างกับแม่ แต่ขณะที่แม่แยกตัวไปเลือกซื้อของ และกำลังโทรศัพท์ตามหาลูก ก็ได้รับแจ้งว่าลูกอยู่ที่โรงพยาบาล และเสียชีวิตลงในเวลาต่อมา เนื่องจากมีบาดแผลฉกรรจ์ที่ศีรษะ แขนและขาหัก ส่วนแรงจูงใจในการก่อเหตุยังไม่ทราบแน่ชัด