หากใครยังจำกันได้ถึง กรณีกวาดล้างอาหารเสริมที่ไม่ได้มาตรฐาน ซึ่ง เชน ธนา แห่งอมาโด้ ตอนแรกก็ไม่คิดว่าจะโดนผลกระทบ เพราะบริษัทของตนก็ทำถูกต้องมาตลอด มีเอกสารรองรับทุกอย่าง แต่พลอยโดนหางเลขไปด้วย ผู้บริโภคขาดความมั่นใจ ไม่กล้าซื้อของ ทำให้ธุรกิจเงียบ เงินติดลบ ขาดทุนหลายสิบล้านบาท เงินไม่พอจ่ายพนักงาน ต้องแบกภาระหนี้สินกว่า 66 ล้านบาท คิดจะถอดใจ ทิ้งทุกอย่าง 
นาทีนั้นคิดแต่หวังพึ่งสิ่งศักดิ์สิทธิ์ ตนได้ขอพรจากพระพิฆเนศวร ให้ผ่านพ้นช่วงวิกฤตนี้ไปได้ เชน กล่าวว่า เขาเห็นแต่หน้าใบเฟิร์น พิมพ์ชนก แว้บเข้ามา คืนนั้นอดหลับอดนอน รื้อแผนธุรกิจใหม่หมด ยอมทุ่มสุดตัว ลงทุนเงินก้อนสุดท้าย หมดหน้าตัก ติดต่อ ใบเฟิร์น พิมพ์ชนก มาเป็นพรีเซนเตอร์ หวังกอบกู้ธุรกิจคืนมา ถ้าโชคเข้าข้างก็รอด ถ้าไม่ก็จบ
ในตอนแรกก็ลุ้นว่า ใบเฟิร์น จะตอบตกลงหรือไม่ เพราะ ใบเฟิร์น ค่อนข้างจะเข้มงวดในการเลือกเป็นพรีเซนเตอร์ สินค้าต่างๆ แต่ก็เหมือนสวรรค์โปรด ใบเฟิร์น ตอบตกลง! 
ซึ่ง ใบเฟิร์น กล่าวว่า "เฟิร์นเห็นพี่เชน มาตั้งแต่เด็ก ตอนที่เขาเป็นนักร้องอยู่วง Nice to meet you และก็มารู้จักอีกทีพี่เขาก็มีชื่อเสียงในด้านนักธุรกิจไปแล้ว ตอนที่พี่เชนติดต่อมาก็ดีใจ และเฟิร์นรู้สึกสัมผัสได้ ถึงความจริงใจ และความตั้งใจของเขา คือเขาเล่าปัญหาทุกอย่างให้ฟัง ตอนแรกก็กังวลว่าเราจะพาพี่เขาผ่านวิกฤตไปได้หรือมั้ย เราจะช่วยเขาได้หรือเปล่า แต่พอผลออกมาดี ยอดขายถล่มทลาย ก็แฮปปี้มาก" ใบเฟิร์นกล่าว
หลังจากที่ได้ ใบเฟิร์น มาเป็นพรีเซนเตอร์ เชน ธนา ยอมรับว่า ทุกอย่างมันเหนือความคาดหมาย ธุรกิจกลับมาฟื้นได้อย่างน่าเหลือเชื่อ ปลดหนี้ 66 ล้าน ภายในเวลาอันรวดเร็ว เลยอยากเปรียบ ใบเฟิร์น เหมือน นางฟ้ามาโปรด 
ติดตามเรื่องชีวิตของทั้งคู่ ใบเฟิร์น พิมพ์ชนก และ เชน ธนา แบบเต็มๆได้ที่รายการตีสิบเดย์ วันเสาร์ ที่ 29 กุมภาพันธ์ 2563 ทางช่อง 3HD  เวลา บ่าย 3 โมง 
