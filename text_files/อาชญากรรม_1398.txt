จับได้แล้วมือฆ่าปาดคอแม่ดาราสาว รับสารภาพแค้นสามีผู้ตายกดขี่ด่าทอ วางแผนฆ่าทิ้งแต่คนตายรับเคราะห์แทน
เจ้าหน้าที่ตำรวจ สภ.คลองหลวง แถลงข่าวการจับกุม นายสฮีดุลราหรืออะดุลลาอายุ  34 ปี สัญชาติพม่า ตามหมายจับของศาลจังหวัดธัญบุรี ในข้อหาฆ่าผู้อื่นโดยไตร่ตรองไว้ก่อน
สืบเนื่องจากเมื่อวันที่ 14 มี.ค. นายสฮีดุลรา ได้ก่อเหตุใช้อาวุธมีดฆ่าปาดคอ นางจันทนา ปาทาน อายุ 40 ปี แม่ของนักแสดงสาว ซาร่า-ขวัญกมล ปาทาน เหตุเกิดภายในบ้านเลขที่ 3/23 ชุมชนแก้วนิมิต หมู่ 4 ต.คลองหนึ่ง อ.คลองหลวง นอกจากนี้ผู้ต้องหายังฉวยเอาทรัพย์สินของผู้ตายไปด้วย จากนั้นเจ้าหน้าที่ได้แกะรอยจนกระทั่งพบตัวบริเวณชายแดนไทย-พม่า อ.แม่สอด จ.ตาก จึงเข้าจับกุมตัวไว้
จากการสอบสวน นายสฮีดุลรา ให้การรับสารภาพว่า เป็นผู้ลงมือฆ่านางจันทนาจริง สาเหตุที่ฆ่านั้นเนื่องจากมีความแค้น นายอุสมาลย์ ปาทาน สามีผู้ตายที่ชอบด่าทำงานไม่ดีและตัดค่าแรง ทำให้เกิดความอาฆาตจึงไปปรึกษาเพื่อนคือ นายอาหม่อง วางแผนฆ่านายอุสมาลย์ แต่วันเกิดเหตุผู้ตายเดินลงมาเห็นตนปีนเข้ามาทางหลังบ้านพอดี จึงลงมือฆ่าชิงทรัพย์ก่อนหลบหนีและถูกจับได้ดังกล่าว
ด้านเจ้าหน้าที่ตำรวจขณะนี้กำลังเร่งล่าตัว นายอาหม่อง ที่ร่วมกันวางแผนฆ่าผู้อื่นโดยเจตนา