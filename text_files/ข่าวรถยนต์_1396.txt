     Suzuki Ciaz ใหม่ ว่าที่รถยนต์อีโคคาร์ซีดานรุ่นล่าสุด เผยโฉมคันจริงแล้วที่งาน Bangkok International Motorshow 2015 มีแผนเตรียมวางจำหน่ายจริงมิ.ย.นี้

     บูธของค่ายซูซูกิในงานมอเตอร์โชว์ ได้จัดแสดงรถยนต์หลากรุ่น ไม่ว่าจะเป็น Swift RX, Celerio, Ertiga รวมถึงกระบะเล็กอย่าง Carry แต่ไฮไลท์เด็ดสุดในงานก็คือ 'ซูซูกิ เซียส' ที่ถูกเปิดตัวเป็นครั้งแรกในประเทศไทยในงานดังกล่าว
     All New Suzuki Ciaz เป็นรถยนต์นั่งที่ซูซูกิระบุว่าเป็น 'รถซีดานขนานแท้' ผสมผสานความสปอร์ตและความหรูหราเข้าไว้ด้วยกัน ซึ่งซูซูกิมั่นใจว่าสามารถตอบโจทย์ความต้องการของลูกค้าชาวไทยได้เป็นอย่างดี
 

     Ciaz มีฟังก์ชั่นพื้นที่ห้องโดยสารภายในกว้างขวางสะดวกสบาย เมื่อเทียบกับซีดานในระดับเดียวกับ พร้อมติดตั้งเครื่องยนต์เบนซินความจุ 1.25 ลิตร ที่คาดว่าจะยกมาจาก Swift นั่นเอง ทำให้ Ciaz อยู่ในพิกัดอีโคคาร์ซึ่งมีจุดเด่นที่ความประหยัดน้ำมันและราคาที่จับต้องได้
     รูปลักษณ์ภายนอกของ Suzuki Ciaz ใหม่ ที่นำมาจัดแสดงนั้น ถูกออกแบบอย่างหรูหรา ด้านหน้าติดตั้งไฟหน้าแบบโปรเจคเตอร์ กระจังหน้าโครเมี่ยมแนวนอนเพิ่มความหรูหรา พร้อมไฟตัดหมอกคู่หน้า
 

     เส้นสายด้านข้างพาดยาวตั้งแต่บังโคลนหน้า ไปจรดไฟท้าย เพิ่มความเหลี่ยมสันช่วยให้ตัวรถดูแข็งแรง ตกแต่งกรอบหน้าต่างและมือจับประตูด้วยโครเมี่ยม ไฟท้ายถูกออกแบบให้มีขนาดใหญ่ ช่วยเพิ่มมิติตัวรถให้ดูกว้างขึ้น แยกไฟทับทิมไว้บริเวณกันชนด้านล่างล้อมด้วยกรอบสีดำ ช่วยเพิ่มความสปอร์ตขึ้นอีกนิด
     ทั้งนี้ ซูซูกิประเทศไทยมีกำหนดจำหน่าย Ciaz ใหม่ ช่วงเดือนมิถุนายนที่จะถึงนี้
 
 