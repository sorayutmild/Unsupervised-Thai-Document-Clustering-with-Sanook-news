เมื่อเวลา 13.00 น. วันที่ 18 มี.ค. ขณะที่ ร.ต.อ.ธวัช เกิดสกุลทรัพย์ พงส.สภ.เมืองสมุทรปราการ กำลังปฏิบัติหน้าที่ อยู่บนโรงพัก นางวิภา (นามสมมุติ) อายุ 41 ปี ได้พา ด.ญ.น้ำ (นามสมมุติ) อายุ 13 ปี นักเรียนชั้น ม.1 และ ด.ญ.แพร (นามสมมุติ) อายุ 13 ปี เข้าแจ้งความร้องทุกว่า ได้ถูกนายบุญชู (ขอสงวนนามสกุล) อายุ 43 ปี พ่อเลี้ยง ของ ด.ญ.แพร (นามสมมุติ) ลงมือข่มขืนในบ้านพัก นานกว่า 4 ปี
สอบถาม ด.ญ.แพร เล่าว่า พ่อของตนได้แยกทาง กับแม่ตั้งแต่ตนยังเด็ก จากนั้นแม่จึงได้ให้ ตนอยู่ที่สถานสงเคราะห์ กระทั่งตนอายุได้ 8 ขวบ แม่จึงรับตนกลับมาอยู่ด้วยกันที่บ้านพักแห่งหนึ่ง ใน ต.บางเมือง จ.สมุทรปราการ โดยมีนายบุญชู พ่อเลี้ยง ซึ่งมีอาชีพขับรถสองแถว พักอาศัยอยู่ด้วย จากนั้นระหว่างที่แม่ไม่อยู่ พ่อเลี้ยงจะล่วงละเมิดทางเพศตนอยู่บ่อยครั้ง และยังข่มขู่ว่าจะฆ่าให้ตายถ้านำเรื่องไปบอกคนอื่น ตนจึงได้เก็บเรื่องเงียบมาตลอด
ต่อมาตนได้รู้จักกับ ด.ญ.น้ำ ซึ่งเป็นเพื่อนเรียนอยู่ด้วยกัน และบ้านก็อยู่ห่างกันไม่มากนัก ด.ญ.น้ำ จึงมาเล่นที่บ้านตนอยู่บ่อยครั้ง จากนั้นพ่อเลี้ยงยังได้ลงมือข่มขืนเพื่อนของตนอีกด้วย และทำอย่างนี้มาตลอดระยะเวลากว่า 4 ปี กระทั่งแม่ของ ด.ญ.น้ำ ทราบเรื่อง จึงได้พาตนและเพื่อนมาแจ้งความ
เบื้องต้น เจ้าหน้าที่ได้ส่งตัวเด็กทั้งสองคน ไปตรวจร่างกายที่ รพ.สมุทรปราการ หากพบว่ามีร่องรอยถูกละเมิดทางเพศจริง ก็จะรวบรวมหลักฐานออกหมายจับพ่อเลี้ยงหื่นรายนี้ มาดำเนินคดีต่อไป