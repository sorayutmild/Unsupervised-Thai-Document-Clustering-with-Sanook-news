"ฟลอยด์ เมย์เวทเธอร์ จูเนียร์" ยอดกำปั้นชาวอเมริกัน วัย 38 ปี ออกโรงสับ "แมนนี่ ปาเกียว" นักชกชาวฟิลิปปินส์ ว่าเป็นคนขี้ขลาด หลังจาก "เดอะ แพ็คแมน" อ้างว่า ก่อนชกกับ "เดอะ มันนี่" ในศึกไฟต์หมื่นล้าน เมื่อวันที่ 2 พฤษภาคม สภาพร่างกายของเขาไม่สมบูรณ์ ทั้งยังมีอาการบาดเจ็บที่ไหล่ด้วย"ฟลอยด์ เมย์เวทเธอร์" กล่าวในรายการโชว์ไทม์ ที่จะออกอากาศวันเสาร์ที่ 9 พฤษภาคมว่า "ผมหมดศรัทธาในตัวปาเกียวแล้ว หลังจากการขึ้นชกในครั้งนั้น เขาชอบแก้ตัว"

"เขารวดเร็วมาก หมัดซ้ายเร็ว หมัดขวาก็เร็ว เขาปล่อยหมัดทั้ง 2 ข้างได้อย่างรวดเร็ว และแข็งแกร่งมาก ผมไม่เชื่อสิ่งที่เขาพูดออกมา และผมอยากให้ทุกคนไม่ต้องไปเชื่อเขา ขอให้รู้แค่ว่าเขาแพ้ เขาทำตัวเหมือนพวกคนขี้ขลาด ผมหมดศรัทธาในตัวเขาแล้ว"อย่างไรก็ดี ก่อนหน้านี้ เมย์เวทเธอร์ พร้อมเปิดโอกาสให้ เดอะ แพ็คแมน ได้แก้มือ แต่ล่าสุด เดอะ มันนี่ ยืนยันด้วยว่า จะไม่มีการชกรีแมตช์กับ ปาเกียว อย่างแน่นอน
