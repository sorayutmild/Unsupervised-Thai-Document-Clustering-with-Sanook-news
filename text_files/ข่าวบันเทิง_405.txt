หลังจากมีกระแสข่าวการเลิกราของคู่สามีภรรยา ทับทิม มัลลิกา และ ปลื้ม สุรบถ เพราะแฟนคลับและชาวเน็ตสังเกตเห็นความเปลี่ยนแปลงของคู่นี้ที่พักหลังดูเหมือนจะห่างกัน ถึงแม้ว่าทับทิมได้บอกในคอมเม้นท์แล้วว่า "ยืนยันยังอยู่ดี ไม่มีอะไรเปลี่ยนแปลง" แต่ล่าสุดทับทิมได้กลับไปใช้นามสกุลเดิม "จงวัฒนา" และเมื่อวันที่ 1 ก.พ. ทับทิมก็ได้ลงภาพที่กำลังไปเลือกซื้อบ้านหลังใหม่กับญาติๆ ซึ่งไร้เงาสามี
ล่าสุด (3 ก.พ.) ปลื้ม สุรบถ หลีกภัย ได้โพสต์ข้อความชี้อแจงลงอินสตาแกรม pleum_official ยืนยันว่า ตนเองและทับทิม "เลิกกันแล้วจริงๆ" หลังใช้ชีวิตคู่ร่วมกันกว่า 3 ปี
"ตามที่เห็นข่าวของผมกับทับทิม และผมได้คุยกับทับทิมแล้ว ผมจึงได้รับหน้าที่เป็นคนชี้แจงข่าวครับ ผมขอชี้แจงว่า "ครับ เราเลิกกันมาสักพักแล้ว" แต่ไม่ใช่เพราะว่าเราทะเลาะกันหรือมีเรื่องไม่พอใจต่อกันครับ เราคุยกันดี และเราเข้าใจกัน เราต่างรู้ว่า "เรารักกันมากแค่ไหน" แต่เราเพิ่งมารู้ว่า "เรามีความรักและความห่วงใยกันแบบเพื่อน" อาจเป็นเพราะเราเริ่มกันมาแบบเพื่อน เราห่วงใยกัน ดูแลกัน ผูกพันกัน เราเข้าใจกัน เราเลยคิดว่ามันเป็นความรักแบบคนรัก แต่หลังจากมาใช้ชีวิตอยู่ด้วยกัน เราจึงเพิ่งเข้าใจว่า "มันไม่ใช่แบบคนรักแต่มันเป็นแบบเพื่อน มันไม่ใช่ในรูปแบบชีวิตคู่" ทับทิมคือเพื่อนที่แสนดีของผม เราดีต่อกันมาตลอด และต่อจากนี้เราก็จะดีต่อกัน กราบขออภัยทุกท่านที่ติดตามนะครับ ขอให้ทุกท่านโปรดเข้าใจและเคารพในการตัดสินใจของเราทั้งสองด้วย ทั้งหมดมันมีเพียงเท่านี้ครับ
ขอบคุณครับ/ค่ะ...ปลื้ม/ทับทิม"