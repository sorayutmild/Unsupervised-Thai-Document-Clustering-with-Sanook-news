ลือ!!! iPhone 5 วางตลาดไตรมาส 3 ปีนี้
รายงานข่าวล่าสุดจากหนังสือพิมพ์ Far East อ้างว่า Apple  เตรียมวางจำหน่าย iPhone 5 ในช่วงเดือนมิถุนายน-กรกฎาคม ศกนี้ โดยสำหรับ  iPhone 5 จะได้มีการปรับปรุงการออกแบบเสาอากาศใหม่ให้ดีขึ้น  หน้าจอแสดงผลกว้างขึ้นเป็น 4 นิ้ว และมาพร้อมกับชิป NFC (Near-Field  Communication) สำหรับการใช้ iPhone 5 แทนกระเป๋าตังค์อิเล็กทรอนิกส์
นอกจากนี้ หนังสือพิมพ์ China Times รายงานเมื่อวานนี้ว่า  iPhone 5 ของ Apple กำลังอยู่ในขั้นตอนการทดลองผลิต แถมยังบอกอีกว่า  iPhone 5  จะมีตัวเครื่องเป็นโลหะ เพื่อพัฒนาการออกแบบเสาอากาศให้ทำงานได้มี ประสิทธิภาพยิ่งขึ้น โดยจะสามารถเปิดตัวได้ในช่วงไตรมาสที่สามของปี 2011  ทั้งนี้การออกแบบ iPhone 5 จะพุ่งประเด็นไปที่การแก้ปัญหาที่พบใน iPhone 4  โดยเฉพาะปัญหาสัญญาณหด  เนื่องจากการออกแบบเสาอากาศไว้มุมล่างซ้ายของตัวเครื่อง  และใช้แถบโลหะล้อมรอบตัวเครื่อง แทนการติดตั้งไว้ภายใน  เป็นเทคนิคการออกแบบที่ช่วยประหยัดพื้นที่ในตัวเครื่อง  แต่กลับทำให้เกิดปัญหาดังกล่าว

ตาม รายงานยังตอกย้ำข่าวลือที่ว่า iPhone 5 จะมาพร้อมกับชิป NFC  สำหรับการใช้งานเป็นกระเป๋าตังค์อิเล็กทรอนิกส์  ซึ่งช่วยให้เจ้าของเครื่องสามารถใช้ iPhone 5 ในการทำธุรกรรมตัดบัตรเครดิตตลอดจนใช้แทนบัตรเติมเงินของบริการต่างๆ  อย่างไรก็ดี หนังสือพิมพ์ New York Times ระบุว่า Apple จะติดตั้งชิป NFC  เข้าไปใน iPhone รุ่นใหม่ แต่ไม่ได้ยืนยันว่าเป็น iPhone 5  ไม่เพียงแต่จะมีรายงานเรื่องชิปดังกล่าวเท่านั้น  ข่าวที่หลุดออกมาระลอกใหม่นี้ยังอ้างอีกด้วยว่า Apple มีแผนจะขยายขนาดหน้าจอของ iPhone 5 เป็น 4 นิ้ว  โดยไม่เพิ่มขนาดของตัวเครื่อง นั่นหมายความว่า  การออกแบบขอบของหน้าจอด้านข้างแทบจะชิดขอบของตัวเครื่อง (edge-to-edge  screen) เลยทีเดียว

และ ประเด็นสุดท้ายก็คือ iPhone 5 จะทำงานด้วยโพรเซสเซอร์ dual-core  รุ่นใหม่ของ Apple นั่นก็คือ A5 ซึ่งมีพลังประมวลผลเป็นสองเท่า  และทำงานทางด้านกราฟิกได้เร็วกว่า A4 ถึง 9 เท่า โดยชิปตัวนี้ได้ถูกใช้ใน  iPad 2 นั่นเอง หนังสือพิมพ์ China Times ยังตั้งข้อสังเกตอีกด้วยว่า  ความต้องการในผลิตภัณฑ์ของ Apple ที่สูงมาก  ทำให้ทางบริษัทร่วมมือกับพันธมิตรอย่าง Foxconn  วางแผนที่จะเปิดโรงงานผลิตแห่งใหม่ใน Sao Paulo ประเทศบราซิล  โดยจะเริ่มผลิตสินค้าได้ในปี 2013
เว็บไซต์ในข่าว: Apple