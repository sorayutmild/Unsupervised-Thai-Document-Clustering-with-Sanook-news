     ไดชาร์จ (Alternator) ทำหน้าที่เป็นตัวผลิตไฟฟ้า โดยอาศัยกำลังเครื่องยนต์ส่งกำลังจากพูลเลย์ (Pulley) ข้อเหวี่ยงผ่านสายพาน มาขับเคลื่อนให้ไดชาร์จหมุน เพื่อปั่นกระแสไฟออกมาใช้ในรถยนต์ หากไดชาร์จเสีย ไฟไม่ชาร์จ รถจะไม่มีไฟใช้ก็ต้องหยุดวิ่ง ส่วนใหญ่คนที่ใช้รถที่เริ่มมีอายุก็จะต้องเคยเจอปัญหานี้ ตัวไดชาร์จมีอายุการใช้งาน ด้านในมันจะมี ทุ่นและแปลงถ่าน ถ้าสองอย่างนี้สึกมากเกินไปจะทำให้ไดชาร์จเสื่อมสภาพได้

     ไดชาร์จมีส่วนประกอบหลายอย่าง เช่น ทุ่นแม่เหล็ก ขดลวดที่ทำหน้าที่ตัดสนามแม่เหล็ก เพื่อให้เกิดประจุไฟฟ้า ใบพัดระบายความร้อน (ไดชาร์จรุ่นเก่าจะเป็นใบพัดอยู่ด้านนอก ส่วนรุ่นใหม่ใบพัดจะอยู่ด้านใน)
     ปกติแล้วเมื่อไดชาร์จเสีย จะมีสัญญาณส่งออกมาว่าไดชาร์จกำลังจะเสื่อมก็คือ ไฟในรถเริ่มอ่อนลง เช่น ไฟหน้าเริ่มหรี่ แอร์เริ่มเย็นน้อยลง บางทีจะมีอาการความร้อนขึ้นเพราะพัดลมไฟฟ้าหมุนไม่แรงพอ เครื่องเริ่มเร่งแย่ลง สังเกตง่ายๆ ถ้ารอบเดินเบามีอาการไฟเหี่ยว ต้องเร่งเครื่อง ไฟถึงจะชาร์จมากขึ้น มีอาการวูบๆ วาบๆ ก็ควรจะตรวจเช็กไดชาร์จและระบบไฟโดยรวมได้แล้ว
     ถ้าไดชาร์จไม่พอหรือเสีย ไม่ชาร์จเลย จะมีไฟรูปแบตเตอรี่ขึ้นที่หน้าปัด ถ้าโชว์ก็แสดงว่าเสื่อม ควรจะรีบนำรถเข้าเช็ก พยายามปิดอุปกรณ์กินไฟต่างๆ เช่น แอร์ เพื่อประหยัดไฟให้พอใช้ในการขับไปซ่อม
 

     แต่ถ้าไดชาร์จเสียจริงๆ รถจะวิ่งได้อีกสักพัก จนไฟหมดแล้วรถจะหยุด ส่วนการเช็กไดชาร์จนั้น ทางร้านไฟจะต่อแอมป์มิเตอร์ ถ้าเข็มชี้มาทางด้านลบ แสดงว่าไฟชาร์จไม่พอ ต้องเปลี่ยนใหม่ แต่ถ้ามันชี้ไปทางบวก แสดงว่ายังดี ส่วนรถที่มีเกจ์วัดโวลเทจ (Voltage) จะยิ่งชัดเจน ปกติจะต้องอยู่ประมาณ 13-14V แต่ถ้าต่ำกว่านั้น แสดงว่าชาร์จไม่พอ
     ส่วนกรณีไฟชาร์จเกินกำหนด (Over Charge) จะมีอาการไฟแรงผิดปกติ ไฟหน้าสว่างขึ้น ไฟหน้าปัดสว่างวาบ แอร์แรงขึ้น ฯลฯ เป็นอาการที่ไม่เคยเป็นมาก่อน จะส่งผลร้ายต่อระบบไฟ เมื่อโวลเทจเกินปกติ ไฟในรถจะ 12V ไดชาร์จก็ปั่นกระแส 13-14V จึงจะสามารถชาร์จไฟเข้าระบบได้ เป็นค่าปกติ แต่ถ้าไปถึง 16 V ขึ้นไป จะทำให้ระบบไฟในรถมีปัญหาได้ โดยเฉพาะพวกกล่อง ECU และอุปกรณ์ที่มีความละเอียดอ่อนต่างๆ จะเสียหายหรือวงจรไหม้ได้
 

     หากปล่อยให้ชาร์จเกินนานๆ โดยไม่แก้ไขต้องระวัง ส่วนที่ทำให้ชาร์จเกินนั้นจะมาจากตัวคัตเอาต์ที่ไดชาร์จเสีย หน้าที่ของคัตเอาต์หรือโวลเทจ เรกูเลเตอร์ (Voltage Regulator) คือ คอยตัดกระแสไฟส่วนเกิน ไดชาร์จไม่ได้ชาร์จตลอด เมื่อไฟเต็มตามที่กำหนดแล้ว คัตเอาต์จะตัดการชาร์จไฟเพื่อไม่ให้ชาร์จเกินกว่ากำหนด
 
 