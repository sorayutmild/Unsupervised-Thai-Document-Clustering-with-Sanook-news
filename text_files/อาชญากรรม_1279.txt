จากกรณี น้องพลอย เด็กสาววัย 15 ปี เสียชีวิตภายในบ้านพัก อ.บ้านโพธิ์ จังหวัดฉะเชิงเทรา เมื่อวันที่ 13 ก.ค.ที่ผ่านมา เบื้องต้น ครอบครัวสันนิษฐานว่าเสียชีวิตจากเหล็กดัดฟันตกลงไปในลำคอจนอุดหลอดลม ก่อนที่เจ้าหน้าที่จะส่งศพให้สถาบันนิติวิทยาผ่าพิสูจน์ จนทราบแน่ชัดว่าเกิดจากการถูกทำร้ายร่างกาย บาดเจ็บสาหัสจนเสียชีวิตนั้น
ล่าสุด (19 ก.ค.) พล.ต.ต.ธีรพล จินดาหลวง ผู้บังคับการตำรวจภูธรจังหวัดฉะเชิงเทรา (ผบก. ภ.จว.ฉะเชิงเทรา) เปิดเผยว่า ผลการตรวจสอบเปรียบเทียบทางนิติวิทยาศาสตร์ หรือ ผลจากดีเอ็นเอ จากผู้ต้องสงสัยที่พบในที่เกิดเหตุได้ผลออกมาแล้ว ปรากฏว่าตรงกันกับผู้ต้องสงสัย 1 ราย คือ นายสุพรชัย อายุ 31 ปี อาชีพรับจ้างทั่วไป เป็นคนในพื้นที่อาศัยอยู่ห่างจากบ้านเหยื่อเพียง 600 เมตร 
ทางเจ้าหน้าที่ได้เข้าควบคุมตัวไว้ได้แล้ว ทางผู้ต้องหาให้การรับสารภาพตลอดข้อกล่าวหา และในวันนี้ (19 ก.ค) เวลา 15.00 น. ทาง พล.ต.ท.จิตติ รอดบางยาง ผู้บัญชาการตำรวจภูธรภาค 2 (ผบช. ภ.2 ) จะเดินทางมาแถลงข่าว หลังจากนั้นเข้าสู่ขั้นตอนของการนำตัวผู้ต้องหาชี้จุดที่เกิดเหตุ ประกอบคำรับสารภาพต่อไป