ในช่วงที่เรารู้สึกเครียดหนักๆ บางครั้ง  แค่การกินอาหารที่ชอบ ขนมที่ใช่ หรือเครื่องดื่มที่ถูกใจ ก็มากเพียงพอแล้วที่จะช่วยบรรเทาความเครียด ความรู้สึกเป็นกังวล และความไม่สบายใจต่างๆ ออกไปด้วย
Hello คุณหมอ จะมาแนะนำ 5 เมนู เครื่องดื่มคลายเครียด ที่จะช่วยทำให้คุณรู้สึกสงบใจ และคลายความกังวลและความเครียดออกไปได้
เครื่องดื่มคลายเครียด เพิ่มความสงบใจ คลายความกังวล

ชาเขียว

ในชาเขียวนั้นจะมีกรดอะมิโนที่เรียกว่า ธีอะนีน (Theanine) มีงานวิจัยที่พบว่า สารธีอะนีนนี้อาจสามารถช่วยเพิ่มการทำงานของสมอง ทำให้อารมณ์ดีขึ้น และสามารถช่วยลดการตอบสนองของร่างกายต่อความเครียด ทำให้เรารู้สึกผ่อนคลายมากขึ้นได้ ผู้ที่เป็นโรคซึมเศร้าหลายๆ คนก็มักที่จะรับประทานอาหารเสริมธีอะนีนเพื่อช่วยในการลดความวิตกกังวลและความเครียด เช่นกัน
อย่างไรก็ตาม ในชาเขียวนั้นมีสารคาเฟอีน (Caffeine) อยู่ ผู้ที่ต้องระมัดระวังเรื่องการบริโภคคาเฟอีน เช่น ผู้ที่มีปัญหาเรื่องการนอนหลับ หรือผู้ที่มีอาการใจสั่นเมื่อรับประทานคาเฟอีน ควรระมัดระวังการบริโภคชาเขียว และดื่มชาเขียวอย่างพอดี ไม่มากเกินไป และอย่าลืมก่อนนอน เพราะอาจจะทำให้นอนไม่หลับได้

น้ำขิง

การดื่มน้ำขิงนั้นนอกจากจะสามารถช่วยบรรเทาอาการอาหารไม่ย่อย ท้องอืด ท้องเฟ้อ ได้แล้ว ในน้ำขิงยังมีสารต้านอนุมูลอิสระที่ช่วยเพิ่มประสิทธิภาพการทำงานของระบบประสาท ป้องกันความเสียหายที่เกิดขึ้นจากภาวะเครียดที่เกิดจากออกซิเดชัน (Oxidative stress) และสามารถส่งผลกระทบต่อสารเซโรโทนิน (Serotonin) ฮอร์โมนที่มีบทบาทสำคัญในการควบคุมอารมณ์ ทำให้สามารถช่วยลดระดับของความเครียด ความวิตกกังวล และยังอาจช่วยในการบรรเทาอาการของโรคซึมเศร้าได้อีกด้วย

นมร้อน

หลายคนอาจจะทราบกันอยู่แล้วว่า การดื่มนมร้อนก่อนนอนนั้นสามารถช่วยให้นอนหลับได้สบายมากยิ่งขึ้น เนื่องมาจากการดื่มนมร้อนนั้นสามารถช่วยผ่อนคลายทั้งทางร่างกายและจิตใจ โดยเฉพาะกับผู้ที่ดื่มนมร้อนก่อนนอนเป็นประจำทุกวัน เพราะเหมือนเป็นสัญญาณบ่งบอกร่างกายว่าถึงเวลานอนแล้ว ทำให้ร่างกายเกิดความรู้สึกผ่อนคลายและง่วงนอนขึ้นในทันที
นอกจากนี้ ยังมีงานวิจัยที่พบว่า อาหารที่มีแคลเซียมสูงนั้น นอกจากจะสามารถช่วยในเรื่องของการบำรุงสุขภาพกระดูกและฟันให้แข็งแรงแล้ว ยังสามารถช่วยลดอาการซึมเศร้าได้ อีกทั้งวิตามินดีที่พบในนมยังสามารถช่วยทำให้กล้ามเนื้อผ่อนคลาย และทำให้รู้สึกอารมณ์ดีขึ้นได้อีกด้วย
อย่างไรก็ตาม บางคนอาจจะมีอาการแพ้น้ำตาลแลคโตส (Lactose intolerance) ที่อยู่ในนม ทำให้มีอาการท้องไส้ปั่นป่วน หรืออาหารไม่ย่อยหลังจากดื่มนม ทางที่ดีคุณจึงไม่ควรดื่มนมขณะท้องว่าง แต่หาขนมปังหรือขนมมากินรองท้อง ช่วยให้ลำไส้สามารถย่อยได้ง่ายขึ้น หรือเลือกรับประทานนมที่ไม่มีน้ำตาลแลคโตส หรือนมถั่วเหลือง เป็นต้น

น้ำส้มคั้น

รสชาติหวานอมเปรี้ยวในน้ำส้มคั้นนั้นนอกจากจะทำให้รู้สึกสดชื่น กระปรี้กระเปร่าแล้ว ยังสามารถช่วยผ่อนคลายความเครียดได้อีกด้วย เนื่องจากมีงานวิจัยที่พบว่า วิตามินซีนั้นสามารถช่วยลดระดับของความเครียดสะสมในร่างกายได้ และยังอาจสามารถช่วยป้องกันความวิตกกังวลได้อีกด้วย
พยายามเลือกดื่มเป็นน้ำส้มคั้นสดใหม่ๆ เพราะหากทิ้งไว้นาน อาจทำให้สูญเสียวิตามินซีไปได้ นอกจากนี้ยังควรเลือกน้ำส้มนั้นที่ไม่ใส่น้ำตาลและน้ำเชื่อม หรือใส่ให้น้อยที่สุด เพื่อไม่เป็นการบริโภคน้ำตาลมากเกินไป และอาจนำไปสู่โรคเรื้อรังต่างๆ เช่น เบาหวาน หรือโรคอ้วน

ชาคาโมมายล์

ชาคาโมมายล์นั้นเป็นชาที่ขึ้นชื่อเรื่องคุณสมบัติที่ทำให้รู้สึกสงบ ผ่อนคลาย และทำให้เรานอนหลับได้ง่าย และหลับสบายมากยิ่งขึ้น นอกจากนี้ยังมีงานวิจัยที่พบว่า การรับประทานคาโมมายล์ในระยะยาว อาจสามารถช่วยลดอาการระดับปานกลางถึงรุนแรง ของโรควิตกกังวลทั่วไป (generalized anxiety disorder : GAD) ได้ กลิ่นหอมของดอกคาโมมายล์ยังช่วยทำให้เรารู้สึกผ่อนคลาย และมีอารมณ์มากขึ้นได้อีกด้วย
สุดท้ายนี้ อย่าลืมว่าเครื่องดื่มคลายเครียดเหล่านี้ เป็นเพียงแค่ผู้ช่วย ในการช่วยบรรเทาความรู้สึกเครียดและความกังวลเพียงส่วนหนึ่งเท่านั้น ไม่สามารถใช้ทดแทนการบำบัดหรือการรักษาโดยผู้เชี่ยวชาญได้ หากคุณเป็นคนที่มีความเครียดมากๆ อาจลองหากิจกรรมอื่นทำร่วมด้วยเพื่อช่วยในการผ่อนคลายความเครียด หรือเข้ารับคำปรึกษาโดยตรงจากคุณหมอที่มากประสบการณ์ เพื่อป้องกันไม่ให้ความเครียดนั้นบ่อนทำลายสุขภาพของเราในภายหลัง