จากกรณี นายภานุพัฒน์ อายุ 25 ปี พ่อค้าขายส่งผัก-ผลไม้ ขับรถยนต์กระบะบรรทุกผลไม้ พาหญิงสาวหน้าตาดีเข้าไปนอนพักภายในรีสอร์ตแห่งหนึ่ง ในพื้นที่หมู่ 6 ตำบลทุ่งหลวง อ.ละแม จ.ชุมพร จากนั้นได้มีชายฉกรรจ์อีกคนขับรถตามมาบุกเข้าไปในห้องพัก ซึ่งคาดว่าน่าจะเป็นคนรักของหญิงสาวคนดังกล่าว แล้วใช้มีดแทงนายภานุพัฒน์ตายคาห้องพัก ส่วนคนร้ายและหญิงสาวได้หายตัวไปด้วยกัน เหตุเกิดเมื่อบ่ายวันที่ 14 มี.ค.ที่ผ่านมา 
ล่าสุด ความคืบหน้ากรณีดังกล่าว ผู้สื่อข่าวรายงานว่า (16 มี.ค.) เมื่อเวลา 09.30 น. เจ้าหน้าที่ตำรวจได้ควบคุมตัว นายชยันต์ อายุ 27 ปี หรือฉายา “บอย หลังสวน” บ้านอยู่ อ.หลังสวน จ.ชุมพร ไปทำแผนประกอบคำรับสารภาพตามจุดต่างๆ ทั้งก่อนและหลังก่อเหตุแทงนายภานุวัฒน์ตายคาห้องพักรีสอร์ต
จากการสอบสวน นายชยันต์ ให้การรับสารภาพว่า ที่ผ่านมาตนระแคะระคายมานานแล้วว่า นายภานุพัฒน์ผู้ตายได้รู้จักพูดคุยกับเมียตนทางเฟซบุ๊ก จนมีความสัมพันธ์ใกล้ชิดกันและเคยนัดหมายออกไปเจอกันหลายครั้ง แต่ตนยังจับไม่ได้คาหนังคาเขา จึงเฝ้าดูพฤติกรรมเรื่อยมา
จนวันเกิดเหตุช่วงบ่ายได้สังเกตเห็นเมียตนเล่นไลน์และเฟซบุ๊ก จากนั้นไม่นานได้ขับรถยนต์กระบะออกไปจากบ้านในพื้นที่ อ.หลังสวน ตนจึงโทรศัพท์เรียกให้น้องชายขับรถมารับ แล้วออกติดตามหาจนไปเจอรถยนต์เมียตน และรถยนต์ของนายภานุวัฒน์จอดอยู่ในรีสอร์ตดังกล่าวในพื้นที่ อ.ละแม
ตนจึงให้น้องชายจอดรถหน้าห้องพักข้างรถยนต์ของเมีย แล้วเดินลงเพียงลำพังคนเดียว จากนั้นได้กระโดดถีบประตูจนพัง และพบกับภาพบาดตาเห็นเมียรักและชู้นอน เปลือยกายระเริงรักกันอยู่บนเตียง ตนจึงกระชากผมศีรษะเมียลงมาจากเตียง มาตบหน้าหลายครั้งจนทรุดลงกับพื้น
ซึ่งเป็นจังหวะที่นายภานุวัฒน์ทำท่าจะลุกขึ้นมาช่วย ตนจึงผลักจนเซหงายลงบนเตียง ก่อนจะจับหัวกดให้นอนราบลงบนเตียง แล้วชักมีดพกปลายแหลมออกมาจ่อจ้วงแทงกลางหน้าอก 1 ครั้ง จนตายดังกล่าว จากนั้นตนจึงได้กระชากเมียในสภาพนุ่งผ้าขนหนู รีบออกจากห้องพักไปขึ้นรถยนต์ คันที่เมียตนขับออกจากบ้านมาพบกับนายภานุวัฒน์ที่รีสอร์ตพากลับไปส่งที่บ้าน
ส่วนน้องชายที่ให้ขับรถมาส่งไม่รู้เรื่อง และไม่ได้ร่วมก่อเหตุด้วยแต่อย่างใด จากนั้นตนได้ขับรถไปทำแผลที่ขาขวา ซึ่งบาดเจ็บจากกระโดดถีบประตูที่ รพ.หลังสวน แล้วหลบหนีไปบ้านเพื่อนที่ อ.ไชยา จนถูกตำรวจตามจับกุมตัวได้ในที่สุด
เบื้องต้น เจ้าหน้าที่ได้ตั้งข้อหาฆ่าผู้อื่นโดยเจตนากับนายชยันต์ และจะสอบปากคำเพิ่มเติมหากมีประเด็นใดที่มีคนอื่นมาเกี่ยวข้องในคดีด้วยก็จะจับกุมต่อไป