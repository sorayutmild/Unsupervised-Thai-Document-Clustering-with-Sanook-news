(18 ม.ค.) ตำรวจยังติดต่อ พี ปรเมศวร์ ไม่ได้ ให้มารับทราบข้อหาฆ่าคนตายเพิ่ม ดาราช่อง 3 แห่รดน้ำศพ พี่เอ อย่างโศกเศร้า ยังไม่เชื่อเหตุปืนลั่น
ความคืบหน้ากรณีอดีตดาราช่อง 3 พี ปรเมศวร์ สิงห์โพธิ์ ใช้อาวุธปืนยิงใส่ นายนพปฎล อธิบาย หรือ เอ อายุ 44 ปี ซึ่งสองเป็นหุ้นส่วนมิวส์ ผับดังย่านทองหล่อ โดยเบื้องต้น พี ปรเมศวร์ ได้นำมือที่ใช้ก่อเหตุมามอบตัวกับเจ้าหน้าที่ตำรวจแล้ว โดยให้การอ้างว่าทำปืนลั่นใส่ นายนพปฎล ก่อนจะนำหลักทรัพย์มายื่นประกันตัวไป และภายหลัง นายนพปฎล ได้เสียชีวิต
ล่าสุดเจ้าหน้าที่ตำรวจ สน.ทองหล่อ ได้สอบปากคำเพื่อนสาวของผู้เสียชีวิตแล้ว 1 ราย ยังเหลือพยานอีก 3 ราย ที่ยังไม่มาให้ปากคำ ซึ่งหนึ่งในนั้นคือแฟนสาวของ พี ปรเมศวร์ ซึ่งเป็นบุคคลที่ นายนพปฎล เดินส่งที่รถของดาราหนุ่มพี ก่อนถูกยิงเสียชีวิต
ส่วนสาเหตุของการเสียชีวิตที่แท้จริง ขณะนี้เจ้าหน้าที่กำลังรอผลชันสูตรและพิสูจน์หลักฐาน รวมทั้งกำลังประสานงานขอตรวจสอบภาพจากกล้องวงจรปิด บริเวณจุดเกิดเหตุ พร้อมกับระบุว่าคดีดังกล่าวไม่มีการถูกกดดันจากฝ่ายใดฝ่ายหนึ่ง ทุกอย่างทำตามกระบวนการและขั้นตอน และให้ความเป็นธรรมแก่ทุกฝ่าย
ขณะที่ทางด้าน พี ปรเมศวร์ ผู้ต้องหา เจ้าหน้าที่ตำรวจพยายามติดต่อเพื่อให้มารับทราบข้อกล่าวเพิ่ม ฐานฆ่าผู้อื่นจนเสียชีวิต แต่ยังไม่สามารถติดต่อได้ ซึ่งดาราหนุ่มมีกำหนดจะต้องเข้ามารายงานตัวต่อเจ้าหน้าที่ตำรวจอีกครั้งในวันที่ 5 กุมภาพันธ์ ซึ่งหากมาตามนัดจะดำเนินการแจ้งข้อเพิ่มและเพิ่งวงเงินประกันตัว
อย่างไรก็ตาม เมื่อช่วงเย็นวันนี้ (18 ม.ค.) ที่วัดราชสิงขร มีพิธีรดน้ำศพ นายนพปฎล ท่ามกลางบรรยากาศโศกเศร้า โดยมีเพื่อนฝูงและดาราคนในวงการบันเทิงมาร่วมพิธีกันเป็นจำนวนมาก เช่น จ๋า ยศสินิ, เบนซ์ พรชิตา, มิค บรมวุฒิ, โบว์ เบญจวรรณ หรือ เอ็ม อภินันท์ เป็นต้น
ขณะที่รายการ สรยุทธ เจาะข่าวเด่น ทางช่อง 3 เมื่อช่วงเย็นที่ผ่านมา เพชร กรุณพล, เอ สุรพันธ์ นักแสดงหนุ่มซึ่งเป็นหุ้นส่วนร้านมิวส์ และ น.ส.แนน เพื่อนสาวที่อยู่ในเหตุการณ์ ได้มาสัมภาษณ์เปิดใจผ่านรายการดังกล่าว
เบื้องต้นทุกคนไม่เชื่อกรณีปืนลั่น เนื่องจากนิสัยของนายนพปฎลเป็นคนอะลุ้มอล่วย เป็นคนขี้กลัวเล็กๆ ไม่ค่อยมีเรื่องกับใคร แต่จะเข้าไปช่วยเคลียร์ปัญหาให้เฉยๆ เพราะคุณพีกับแฟนสาวกำลังมีปัญหากัน