     เปิดตัวไปอย่างเงียบๆ สำหรับ 2017 Toyota Corolla Altis โฉมไมเนอร์เชนจ์ใหม่ ซึ่งถือได้ว่าเป็นการปรับระดับบิ๊กไมเนอร์เชนจ์ เพื่อขับเคี่ยวกับคู่แข่งที่กำลังมาแรงอย่าง 2016 Honda Civic โดยเฉพาะ
     Sanook! Auto จึงนำเอารถ 2 รุ่นขายดีในตลาดบ้านเรา มาเทียบสเป็คกันให้ดูไปเลยว่า คันไหนคุ้มค่าน่าซื้อกว่ากัน โดยเรานำเอา Toyota Corolla Altis 1.8 V Navi ซึ่งเป็นรุ่นท็อปสุด มาเทียบกันระหว่าง Honda Civic 1.5 TURBO ซึ่งเป็นรุ่นรองท็อปจากตัว TURBO RS แต่มีราคาจำหน่ายใกล้เคียงต่างกัน 20,000 บาทเท่านั้น
 

     เครื่องยนต์และมิติตัวถัง
     Civic 1.5 Turbo มีจุดเด่นอยู่ที่เครื่องยนต์เบนซินเทอร์โบบล็อกใหม่ล่าสุด ให้กำลังสูงกว่า Altis ทั้งแรงม้าและแรงบิด ทั้งคู่มาพร้อมเกียร์อัตโนมัติแบบ CVT ขณะที่มิติตัวถังของ Civic เหนือกว่าทั้งความยาวและความกว้าง แม้ว่า Altis จะมีความยาวฐานล้อมากกว่า แต่ก็ต่างกันเพียงเล็กน้อยเท่านั้น
 

     อุปกรณ์มาตรฐานภายนอก
     ไฟหน้าของ Altis 1.8V เป็นแบบ LED ทั้งไฟสูงและไฟต่ำ ทั้งคู่มาพร้อม Daytime Running Light แบบ LED ขณะที่ Altis เหนือกว่าเล็กน้อยด้วยกระจกมองข้างพร้อมฟังก์ชั่นพับเก็บอัตโนมัติ และ Reverse Link ช่วยปรับองศาลงให้อัตโนมัติเมื่อเข้าเกียร์ถอยหลัง
 

     อุปกรณ์มาตรฐานภายใน
     ทั้งคู่เน้นความสปอร์ตด้วยการตกแต่งห้องโดยสารภายในสีดำ โดย Altis เพิ่มความสะดวกสบายด้วยเบาะนั่งปรับไฟฟ้า 8 ทิศทางคู่หน้า พร้อมระบบดันหลังไฟฟ้าทั้ง 2 เบาะ ส่วนเบาะหลังยังสามารถปรับพับแยกแบบ 60:40 ได้ มีระบบเปลี่ยนเกียร์ที่พวงมาลัย, กระจกมองหลังปรับลดแสงอัตโนมัติ, ม่านบังแดดสำหรับผู้โดยสารตอนหลัง และระบบกรองอากาศแบบ nanoe แบบเดียวกับที่พบในเล็กซัส
     ขณะที่ Civic 1.5 Turbo ติดตั้งเบาะไฟฟ้าคู่หน้าเช่นกัน แต่ปรับระดับได้ 4 ทิศทางฝั่งผู้โดยสาร มีระบบปรับอากาศอัตโนมัติแยกปรับซ้าย-ขวามาให้, ระบบสตาร์ทเครื่องยนต์ด้วยรีโมท, ระบบเบรกมือไฟฟ้า พร้อม Auto Brake Hold, มีระบบช่วยประหยัดน้ำมัน ECON มาให้ด้วย
 

     ระบบเครื่องเสียง
     ทั้งคู่ติดตั้งเครื่องเสียงหน้าจอสัมผัสขนาด 7 นิ้ว แต่ Altis ยังคงมีเครื่องเล่น CD/DVD แบบ 1 แผ่นมาให้ ขณะที่ Civic ก็ถูกทดแทนด้วยระบบ Apple CarPlay (รวมถึง Android Auto ซึ่งปัจจุบันยังไม่เปิดให้ใช้อย่างเป็นทางการในบ้านเรา) รองรับระบบการสั่งงานด้วยเสียง SIRI เมื่อเชื่อมต่อกับโทรศัพท์ระบบ iOS และลำโพงทั้งหมด 8 จุดรอบคัน
 

     ระบบความปลอดภัย
     Toyota Altis ถูกติดตั้งถุงลมนิรภัย 7 จุดมาให้ตั้งแต่รุ่นล่างไปจนรุ่นท็อปสุด ขณะที่ Civic มีให้ทั้งหมด 6 จุด นอกนั้นไม่แตกต่างกันมาก ทั้งระบบเบรก ABS/EBD, ระบบควบคุมการทรงตัว, ระบบช่วยออกตัวบนทางลาดชัน โดย Civic เพิ่มระบบสัญญาณไฟฉุกเฉินเมื่อเบรกกะทันหันมาให้ด้วย
 
     ราคาจำหน่าย 
Toyota Altis 1.8V Navi - 1,079,000 บาทHonda Civic 1.5 TURBO - 1,099,000 บาท
 