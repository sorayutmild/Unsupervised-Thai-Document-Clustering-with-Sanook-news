ชูวิทย์ โพสต์ ตอกกลับคนด่า ทำไมต้องมีจิตสำนึก ซัด สุเทพ พาคนไปตายแล้วร้องไห้หาอะไร?
ผู้สื่อข่าวรายงานว่า (18 ม.ค.) นายชูวิทย์ กมลวิศิษฎ์ หัวหน้าพรรครักประเทศไทย โพสต์ภาพผ่านเฟซบุ๊ก "ชูวิทย์ I m No.5" โดยเป็นภาพนายสุเทพ เลขาธิการ กปปส. ร้องไห้ ซึ่งในภาพมีข้อความว่า "อย่าร้องไห้สะอึกสะอื้นไปเลยคุณสุเทพ กลับไปสุราษฎร์ฯดีกว่า อย่าเที่ยวเดินเชื้อเชิญแขกอีกต่อไปเลย หากคุณสุเทพยังทำแบบนี้อยู่ก็จะต้องร้องไห้อีก และอาจจะต้องร้องไห้ทั้งคืนอย่างที่คุณอภิสิทธิ์เคยร้องที่ราชประสงค์เมื่อหลายปีก่อน"
ในเวลาต่อมา นายชูวิทย์ ได้โพสต์ข้อความว่า สำนึกของคนชื่อชูวิทย์ เมื่อผมโพสต์ข้อความล่าสุดไป มีคนมาคอมเม้นท์ต่อว่าผมถึงสำนึก ผมจึงขอตอบดังนี้ จิตสำนึกของผมไม่ได้หนักหัวใครอีกต่อไป ในเมื่อเล่นการเมืองนอกกติกา ไม่มีรูปแบบให้ยึดถือ จะไปปิดสี่แยก ปิดสถานที่ไหน หรือแกนนำอยากจะทำอะไรก็ไม่จำเป็นต้องมีกฎ กติกา มารยาท แล้วทำไมผมต้องมีจิตสำนึก ในเมื่อผมไม่ได้เป็นคนเที่ยวเชื้อเชิญคนอื่นออกมาตาย หากคุณเกลียดผมที่พูดความจริง ผมไม่แปลกใจหรอก แต่ถ้าคุณดัดจริตมากนัก บอกมาสิว่าตรงไหนไม่ใช่เรื่องจริง ที่ไปเดินชวนคนเขาออกมา พาคนเขาไปตาย แล้วจะมาร้องไห้หาอะไร? เดี๋ยวไปเดินอีกก็ต้องมีตายอีก แล้วบอกไม่กลัว ก็ชีวิตใครชีวิตมัน ไม่ใช่ชีวิตคุณสุเทพ แต่เป็นชีวิตของคนบริสุทธิ์ทั้งนั้น ผมพูดผิดตรงไหน? แล้วจิตสำนึกของใครควรจะมีมากกว่ากัน?