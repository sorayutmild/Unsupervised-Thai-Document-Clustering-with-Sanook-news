จากกรณีที่คุณแม่ยังสาว "ตั๊ก บงกช" อาการควันออกหู เมื่อมีภาพหลุดจากทริปท่องเที่ยวบนเรือยอร์ช ซึ่งเป็นทริปส่วนตัวเฉพาะครอบครัวเท่านั้น ภาพดังกล่าวหลุดออกมาเผยแพร่ โดยที่เจ้าตัวไม่ได้เต็มใจจะให้บันทึกภาพ ทำให้ส่งตัวแทนไปแจ้งความดำเนินคดีที่ สน.พหลโยธิน เมื่อวันที่ 20 มิ.ย.ที่ผ่านมา
ต่อมา มีหญิงสาวใช้ชื่อว่า "โรส" ออกมาชี้แจง ว่าเป็นตัวแทนผู้ประสานงาน ยืนยันทีมงานทำงานด้วยความเป็นมืออาชีพนั้น (อ่านข่าวที่เกี่ยวข้อง : ภาคต่อ! ตั๊ก บงกช ตอบโต้สาวปริศนา ปมภาพหลุดเรือยอร์ช)
ล่าสุด ตั๊ก บงกช ได้โพสต์ข้อความผ่านอินสตาแกรมส่วนตัว @takbongkod โดยเป็นภาพจากโปรแกรมแชท ของบุคคลที่มีชื่อว่า ชาลี ซึ่งเป็นลูกน้องคนสนิทของเจ้าสัวบุญชัย เบญจรงคกุล สามีของตั๊ก บงกช ได้ติดต่อผ่านคุณอภิวัฒน์ ซึ่งเป็นตัวแทนที่รับมอบอำนาจจากตั๊ก บงกช ในการดำเนินคดีดังกล่าว
โดยมีข้อความว่า "คุณอภิวัฒน์ ผมชาลีนะครับ จะให้ผมไปมอบตัวที่ สน. ไหนดีครับ และวงเงินประกันตัวเท่าไหร่ รบกวนด้วยครับ ผมขอรับผิดแต่เพียงผู้เดียว ไม่อยากให้คนที่ไม่เกี่ยวข้องต่อการรู้เท่าไม่ถึงการณ์ของผมต้องมารับกรรมด้วย"
ซึ่งภาพดังกล่าว ตั๊ก บงกช ได้ระบุข้อความว่า "ชาลีคือลูกน้องของสามีตั๊ก ลูกน้องที่ไปขอเบอร์โรส แต่เขาขอไม่พูดว่าขอเบอร์โรส เพราะมีผลถึงครอบครัวเขา แต่เขาให้การแล้วว่าให้รูปโรสไป ตอนนี้เป็นหน้าที่ตำรวจค่ะ"
ทั้งนี้ ในเวลาต่อมา ตั๊ก บงกช ได้โพสต์ภาพซึ่งเป็นข้อความชี้แจงกรณีดังกล่าวอีก 2 ภาพ
ขอขอบคุณภาพจากอินสตาแกรม @takbongkod