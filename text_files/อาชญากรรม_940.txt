ขสมก.สั่งตั้งกรรมการสอบสวน พร้อมย้ายพนักงานขับรถเมล์ กรณีคลิปปะทะมอเตอร์ไซค์กลางทาง ภาพอีกมุมจากกล้องบนรถโดยสาร พบว่าอีกฝ่ายเข้ามาตำหนิต่อว่า กลายเป็นชนวนศึก
จากกรณีที่โลกโซเชียลมีเดียวิพากษ์วิจารณ์ภาพเหตุการณ์ทะเลาะวิวาทชกต่อยระหว่างคนขับรถเมล์โดยสารและคนขับจักรยานยนต์คันหนึ่ง ต่อหน้าผู้คนบริเวณป้ายรถเมล์เป็นจำนวนมาก การกระทบกระทั่งเกิดขึ้นอย่างชุลมุนวุ่นวาย กระทั่งพลเมืองดีต้องเข้ามาช่วยเหลือห้ามปราม แยกออกจากกันสุดพัลวัน
ล่าสุดเพจเฟซบุ๊ก Bangkokbusclub.com ชุมชนคนรักรถเมล์ ได้ระบุว่า เหตุการณ์ดังกล่าวเกิดขึ้นบนรถเมล์โดยสารสาย 510 พร้อมกับนำภาพหลักฐานในมุมมองจากกล้องบนรถโดยสารมาเผยแพร่ เผยให้เห็นว่าฝ่ายคนขับรถจักรยานยนต์ได้จอดรถขวางและยืนตำหนิหาเรื่องคนขับรถเมล์โดยสารก่อน กระทั่งเกิดเป็นกรณีทะเลาะวิวาทกัน
ทั้งนี้ยังไม่แน่ชัดว่าสาเหตุที่แท้จริงของเรื่องนี้เพราะเรื่องอะไร อาจจะเป็นกรณีขับรถปาดหรือเบียดกันระหว่างทาง แต่ขณะนี้ ขสมก.ได้ตั้งคณะกรรมสอบสวนประเด็นดังกล่าว เนื่องจากเป็นภาพลักษณ์ที่เสื่อมเสียต่อองค์กร พร้อมทั้งมีคำสั่งย้ายพนักงานขับรถเมล์โดยสารคนดังกล่าวไปประจำการที่เส้นทางเดินรถสายอื่นแทน โดยมีผลทันที
>> แชร์สนั่น! คนขับรถเมล์ปะทะมอเตอร์ไซค์กลางถนน ผู้โดยสารหลบจ้าละหวั่น
