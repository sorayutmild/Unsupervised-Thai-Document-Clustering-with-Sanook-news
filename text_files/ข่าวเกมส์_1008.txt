จุดที่ทำให้ PUBG ทั้งเวอร์ชั่น PC และมือถือแตกต่างจากเกมแนว Battle Royale อื่นๆนั้นก็คือการเพิ่มของแต่งปืนเข้าไป(และก็มีเกมอื่นหยิบยืมไปใช้ตามระเบียบ)  ซึ่งของแต่งปืนในเกมนี้ก็มีความหลากหลายมากจนผู้เล่นบางคนปวดหัว วันนี้เราจะมาดูกันว่าของแต่งประเภทไหน มีอะไรกันบ้าง
 
ทำความเข้าใจเบื้องต้น
ก่อนอื่นเรามาดูก่อนว่าของแต่งในเกมแบ่งเป็นชนิดอะไรบ้าง และใช้ได้กับปืนประเภทไหน ซึ่งแม้ในเกมจะติดตั้งให้อัตโนมัติอยู่แล้ว แต่เราก็สามารถเลือกออกมาติดเองในภายหลังได้ เผื่อเอาไว้เปลี่ยนใช้ในกรณีฉุกเฉินได้ โดยเราจะแบ่งของแต่งหลักๆได้ตามนี้

Muzzle ปลอกสวมปากกระบอกปืน
Lower Rail ด้ามจับเสริม
Upper Rail กล้องเล็งหรือเป้าเสริมต่างๆ
Magazine ซองกระสุน
Stock พานท้าย

และของแต่งแต่ละชนิดก็แยกย่อยไปตามประเภทของปืนแต่ละกระบอกอีก ซึ่งต้องแยกกันใช้ลูกเดียว (แต่ในอนาคตคาดว่าปืน DMR จะสามารถใช้ของแต่งของปืน AR ร่วมกันได้แบบในเวอร์ชั่น PC) เพื่อให้เข้าใจได้ง่ายๆ ผู้เขียนขอแยกหัวข้อให้อ่านได้ง่ายตามนี้ครับ
 
ปลอกสวมปากกระบอกปืน 
Muzzle
Compensator – ปลอกลดแรงกระแทกที่จะช่วยให้ปืนส่ายและสะบัดน้อยลงเวลายิงรัว ช่วยให้คุมกลุ่มกระสุนให้อยู่ในวงได้ง่ายขึ้น
Flash Hider – ช่วยลดแสงไฟของปากกระบอกปืนเวลายิงให้น้อยลง แม้จะไม่ถึงกับหายไปเลย แต่ก็ทำให้คนถูกยิงหาตำแหน่งของเรายากขึ้นไปด้วย และยังช่วยลดแรงดีดของปืนลงได้เล็กน้อย
Suppressor – ปลอกเก็บเสียงที่ทุกคนใฝ่ฝันอยากได้มาไว้ครอบครอง ทั้งช่วยเก็บเสียง เก็บแสงไฟ ทำให้ระบุตัวคนยิงแทบไม่ได้เลยถ้าไม่เห็นเต็มๆตัว ซึ่งถึงแม้เสียงจะไม่ได้หายไปเลยโดยเฉพาะถ้าใช้กับปืนพวก Sniper Rifle แต่ก็ทำให้กะระยะของคนที่ยิงออกได้ลำบากมากแน่นอนครับ
Choke – มีให้ใช้เฉพาะในปืนลูกซอง(ยกเว้น SK12)เท่านั้น จะช่วยลดการกระจายตัวของลูกปราย เสริมให้ยิงได้แม่นยำขึ้นทั้งในระยะประชิดและระยะห่างตัวเล็กน้อย
 
ด้ามจับเสริม 
Lower Rail 
Angled Foregrip – สามเหลี่ยมที่คนไทยเรียกกันติดปาก ช่วยลดแรงสะบัดซ้ายขวาของปืนลง ทำให้กระสุนไม่หลุดหลุ่มไปซ้ายขวา แต่ต้องคุมแรงดีดของปืนให้ดีๆ
Vertical Foregrip – แท่งจับด้ามยาวที่ช่วยลดแรงดีดของปืนลง ทำให้คุมปืนให้อยู่ในแนวตั้งได้ง่ายขึ้น แต่ต้องระวังการสะบัดของปืนที่จะเฉไปด้านซ้ายขวาด้วย
Quiver For Corssbow – ซองใส่ลูกธนูของหน้าไม้ที่จะช่วยบรรจุกระสุนได้เร็วขึ้น
 
กล้องเล็งหรือเป้าเสริมต่างๆ 
Upper Rail
Red Dot Sight – ศูนย์เล็งพื้นฐานที่ติดตั้งได้กับอาวุธเกือบทุกแบบ ช่วยให้เล็งอาวุธได้ง่ายขึ้นจากการเล็งผ่านศูนย์ และยังทำให้ตั้งเป้าเล็งได้ไวขึ้นด้วย
Holographic Sight – สามารถติดตั้งได้กับอาวุธเกือบทุกประเภทนอกจากปืนพกและอาวุธพิเศษ ช่วยให้ตั้งอาวุธได้ไวและเล็งได้เร็วขึ้น
2x – 15x Scope – สโคปเล็งระยะไกล ซุมได้ไกลแค่ไหนก็ขึ้นอยู่กับขนาดของลำกล้องสโคป ยิงตัวคูณมากยิ่งซูมได้ไกล แต่ก็จะใช้เวลาในการตั้งเล็งนานขึ้นตามไปด้วย เหมาะกับติดปืน Sniper, DMR หรือ AR ที่ยิงระยะไกลๆได้โดยที่กระตุนไม่ตกไว
 
ซองกระสุน 
Magazine
Quick Draw Magazine – ทำให้บรรจุกระสุนได้เร็วขึ้น แต่จะไม่เพิ่มจำนวนกระสุนสูงสุดให้
Extended Magazine – เพิ่มจำนวนกระสุนสูงสุดในซองกระสุน แต่ความเร็วในการบรรจุกระสุนจะเท่าเดิม
Extended Quick Draw – เพิ่มจำนวนกระสุนในซองและบรรจุกระสุนเร็วขึ้น เป็นของดีที่ควรรีบเก็บมาใช้งานโดยเฉพาะแม็กกาซีนของปืนประเภทที่เราใช้งานอยู่
 
พานท้าย 
Stock
Bullet Loop – ทำให้บรรจุกระสุนได้เร็วขึ้น ใช้ได้เฉพาะปืนประเภทที่บรรจุกระสุนแบบทีละนัดเท่านั้น
Cheek Pad – ประกับแก้มที่ช่วยลดแรงดีดของปืนลง เหมาะกับปืน DMR ที่ต้องยิงต่อเนื่องและมีแรงดีดมากอย่าง SKS ถ้าเป็นปืนไรเฟิลที่ยิงทีละนัดอาจจะเห็นผมลัพท์ไม่ชัดเจนนัก
Tactical Stock – ช่วยลดแรงดีดและการสะบัดของปืนลง รวมไปถึงทำให้รูปแบบกระสุนเกาะกลุ่มกันดีขึ้น ใช้ได้เฉพาะ M416 กับ Vertor เท่านั้น
Uzi Stock – ใช้ได้เฉพาะปืน Uzi เท่านั้น ช่วยลดแรงดีดและการสะบัดของปืน Uzi ลงอย่างมาก ทำให้สามารถเข้าบวกในระยะประชิดได้ดีขึ้น
 
ของแต่งอื่นที่อาจจะเข้ามาเสริมในอนาคต(จากเวอร์ชั่น PC)
Scope 3x, 6X
Scope 3x, 6X – การใช้งานจะเหมือนกับกล้องเล็งระยะไกลอื่นๆ และสามารถติดตั้งลงบนปืนประเภท AR ได้ เพราะสโคปที่เล็งได้ไกลกว่า 8X จะไม่สามารถใช้งานกับปืน AR ได้แล้ว
Duckbill – ใช้ได้กับปืนลูกซองเท่านั้น จะทำให้กลุ่มกระสุนแนวนอนแคบลง แต่จะทำให้การกระจายของกระสุนแนวตั้งเพิ่มขึ้น มีโอกาสที่จะยิงโดนหัวได้มากขึ้นเมื่อเล็งตรงช่วงอก
Thumb Grip
Thumb Grip – ช่วยลดแรงสะบัดซ้ายขวาของปืนลง แต่เพิ่มแรงดีดแนวตั้งและใช้เวลาตั้งลำนานขึ้นหลังยิง
Half Grip – ด้ามจับสีส้มที่ลดทั้งแรงดีดและแรงสะบัดลงอย่างละนิดหน่อย เป็นด้ามจับที่สมดุลแต่การลดแรงดีดและแรงสะบัดจะสู้ Foregrip ดั้งเดิมทั้งสองแบบไม่ได้
Light Grip – ช่วยทำให้ปืนกลับมาตั้งลำเล็งได้ไวขึ้น แต่แรงดีดจะเพิ่มขึ้น เหมาะกับเอาไปใส่ปืน DMR อย่าง SKS มากกว่า
 
ทั้งหมดนี้คือของแต่งเสริมประสิทธิภาพของปืนต่างๆในเวลานี้ ถ้าหากโชคดี แต่งปืนได้ครบก็จะทำให้ได้เปรียบมากขึ้น แต่ถ้าหากไม่มี ก็อาจจะต้องพึ่งดวงหรืออย่างอื่นแทน ขอให้โชคดีในการหาชุดแต่งและปืนดีๆมาใช้งานครับ

 
ติดตามข่าวสารได้ทางเฟซบุ๊คเพจหลัก: www.facebook.com/PUBGMOBILE
ดาวน์โหลดเกม PUBG Mobile Thailand จิ้มเบาๆข้างล่าง!

 
เรื่อง StolenHeart