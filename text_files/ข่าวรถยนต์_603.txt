     หากกวาดสายตามองไปยังรถยนต์ที่วิ่งกันบนท้องถนนบ้านเราแบรนด์รถยนต์ยอดฮิตที่สุดในเมืองไทย คงหนีไม่พ้น โตโยต้า และฮอนด้า สองค่ายรถชื่อดังจากประเทศญี่ปุ่น ที่คุ้นเคยกับคนไทยมาตั้งแต่อดีตจนถึงปัจจุบัน เพราะเหตุใด 2 ค่ายนี้ ถึงเป็นรถยอดนิยมตลอดกาลในบ้านเรา Tonkit360 อาสาพาไปหาคำตอบ

ความเชื่อสืบต่อกันมา
     นี่คือรถยนต์ 2 ยี่ห้อที่คุ้นเคยกับคนไทยมายาวนาน ตั้งแต่ในช่วงปลายทศวรรษ 1980 และต้นปี 1990 มาจนถึงปัจจุบัน ที่สำคัญมันคือยี่ห้อที่สร้างความเชื่อมั่นให้กับคนรุ่นก่อน แบบรุ่นต่อรุ่น ประมาณว่า เมื่อในยุคคุณพ่อใช้โตโยต้าหรือฮอนด้ากันมาแล้ว หากจะมีการซื้อรถใช้ในรุ่นลูก แน่นอนว่า 2 ยี่ห้อนี้คือตัวเลือกอันดับแรก
     ที่สำคัญคือ “ราคา” หากเทียบในเซ็กเมนท์เดียวกัน กับรถจากฝั่งยุโรปและสหรัฐอเมริกาแล้ว รถแบรนด์ญี่ปุ่น 2 เจ้านี้ มีราคาที่คนไทยจับต้องได้มากที่สุด ฉะนั้นไม่น่าแปลกใจที่หากเรามองไปบนท้องถนน จะเห็นรถ 2 ยี่ห้อนี้ครองเจ้าถนนเกินกว่า 50 เปอร์เซนต์

ราคาขายต่อ
     หากวัดกันที่ราคาของรถมือหนึ่ง กับรถจากประเทศญี่ปุ่นด้วยกัน หรือกระทั่งรถในระดับเดียวกันในแบรนด์จากประเทศอื่น ต้องยอมรับว่า ทั้งโตโยต้า และ ฮอนด้า อาจมีราคาสูงกว่าเมื่อเทียบกันแบบปอนด์ต่อปอนด์ ทว่าเมื่อเวลาผ่านไป เมื่อรถของคุณจะต้องเข้าสู่ตลาดรถมือสอง กลายเป็นว่า ทั้งโตโยต้า และฮอนด้า คือรถญี่ปุ่น 2 ค่ายที่ทำให้คุณเจ็บตัวน้อยที่สุด ยกตัวอย่างเช่น ในรถรุ่นระดับเดียวกันที่ซื้อมาพร้อมกัน หากเป็นโตโยต้าหรือฮอนด้าจะสามารถขายต่อได้ราคามากกว่าในหลักแสนบาทเลยทีเดียว

ศูนย์บริการ
     บริการหลังการขายถือเป็นปัจจัยสำคัญในการซื้อใจลูกค้า มีคำพูดมากมายว่า รถยี่ห้ออื่นๆ เวลารถเข้าศูนย์แล้วเจ้าของแทบจะเป็นลม เพราะราคาค่าบริการค่อนข้างสูง อย่างไรก็ดีในยุคปัจจุบัน ต้องยอมรับว่า ราคาค่าบริการหรืออะไหล่แท้จากศูนย์ ไม่ว่าจะโตโยต้า ฮอนด้า หรือยี่ห้อใดก็ตาม ล้วนมีราคาที่ใกล้เคียงกัน ไม่ได้แตกต่างอย่างที่หลายคนพูดกัน
     อย่างไรก็ดี จุดที่ทำให้ลูกค้าส่วนใหญ่ เทใจให้ 2 ค่ายรถยักษ์ใหญ่จากญี่ปุ่น คือคุณภาพของการบริการ ไม่ว่าจะเป็นบริการจากพนักงาน สิ่งอำนวยความสะดวกในโชว์รูม รวมถึง วัน-เวลา ในการเปิดให้บริการ ที่ โตโยต้า ฮอนด้า มักจะเปิดให้บริการตรวจเช็คระยะทุกวัน ไม่มีวันหยุด ขณะที่บางยี่ห้อปิดให้บริการในวันอาทิตย์

อะไหล่แท้-อะไหล่เทียบ
     ถือเป็นประเด็นต่อเนื่องจากเรื่องของราคาเมื่อนำรถเข้าเซอร์วิสที่ศูนย์บริการ ความที่ทั้งโตโยต้า และฮอนด้า มีปริมาณของการใช้มาก ก็ทำให้มีทางเลือกสำหรับผู้ใช้รถ 2 ยี่ห้อนี้ ในกรณีที่ต้องเปลี่ยนอะไหล่ เนื่องจากสามารถหาอะไหล่ซึ่งเป็นของเทียบเท่า และราคาถูกจากร้านข้างนอกได้ง่ายกว่า จึงเป็นอีกหนึ่งปัจจัยในเรื่องของความนิยม นอกจากนี้หากใครที่ไม่ต้องการใช้บริการเซอร์วิสจากศูนย์บริการ ก็ยังสามารถหาช่างจากอู่นอกได้ง่ายเช่นเดียวกัน

ปัญหาจุกจิก
     หนึ่งในเหตุผลหลักที่ผู้ใช้รถในบ้านเราเทใจให้ กับ โตโยต้า และฮอนด้า คือเรื่องของความอึดและทน รวมไปถึงปัญหาจุกจิกของรถที่พบน้อยกว่ายี่ห้ออื่นอย่างเห็นได้ชัด ว่ากันว่า หากคุณซื้อรถทั้ง 2 ยี่ห้อนี้ อาจไม่ต้องซ่อมไปประมาณ 5 ปีเลยทีเดียว

คำว่า “รถดี” ของคุณคืออะไร
     สุดท้ายการเลือกซื้อรถก็อยู่ที่นิยามของคำว่า “รถดี” ของแต่ละคนที่ไม่เหมือนกัน บางคนอาจมองว่ารถที่ดี คือรถที่ขับสนุก อัตราเร่งดี ช่วงล่างแน่นหนึบ พวงมาลัยแม่นยำ ส่วนบางคนมองว่ารถที่ดีคือรถที่ซื้อง่ายขายคล่อง ไม่จุกจิก ไม่ไปดับหรือเสียกลางทาง
     ซึ่งทั้งหมดอยู่ที่การตัดสินใจของคุณเองคนเดียวเท่านั้น ฉะนั้น Tonkit360 ขอแนะนำว่า ไม่ว่าจะซื้อรถยี่ห้อใด ควรจะไปลองขับและสัมผัสด้วยตัวคุณเองก่อน แล้วค่อยตัดสินใจ บางทีคุณอาจจะประทับใจรถยี่ห้ออื่นๆ นอกเหนือจาก 2 แบรนด์ยอดนิยมนี้ก็เป็นได้
 