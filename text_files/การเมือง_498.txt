มดดำ-คชาภา ตันเจริญ ถึงกับโพสต์สตอรี่แสดงความยินดีในวันนี้ (31 พ.ค.) เมื่อนายสุชาติ ตันเจริญ สมาชิกสภาผู้แทนราษฎร (ส.ส.) จ.ฉะเชิงเทรา พรรคพลังประชารัฐ ซึ่งเป็นพ่อของมดดำ ได้รับการโปรดเกล้าฯ ให้ดำรงตำแหน่งรองประธานสภาผู้แทนราษฎร คนที่ 1
โพสต์ดังกล่าวเป็นรูปที่พ่อของพิธีกรเสียงแหบเสน่ห์คนนี้ยืนอยู่ในพิธีรับสนองพระบรมราชโองการ โดยมีนายชวน หลีกภัย ประธานสภาฯ จากพรรคประชาธิปัตย์ และนายศุภชัย โพธิ์สุ รองประธานสภาฯ คนที่ 2 จากพรรคภูมิใจไทย ยืนขนาบข้าง พร้อมคำบรรยายว่า "Love U Na my dad... แม้หนูคิดต่างจากพ่อ แต่ก็ดีใจในฐานะลูกนะพ่อ"
แหม... งานนี้ก็ไม่รู้ว่าคิดต่างเรื่องอะไร แต่อย่างน้อยๆ เจ้าตัวเป็นหนึ่งในเพื่อนสนิทของ โอ๊ค-พานทองแท้ ชินวัตร บุตรชายอดีตนายกรัฐมนตรี นายทักษิณ ชินวัตร ซึ่งถือได้ว่าอยู่ฝั่งตรงข้ามกับพรรคพลังประชารัฐ ที่นายสุชาติ สังกัดอยู่ในปัจจุบัน