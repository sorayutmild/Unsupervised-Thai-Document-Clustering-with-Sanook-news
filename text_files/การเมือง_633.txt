"อภิสิทธิ์" ปรี๊ด!!! ภาพพิมพ์ลายนิ้วมือหลุดว่อนเน็ต ระบุข้อความว่า "เป็นภาพประวัติศาสตร์" โทรจวกดีเอสไอละเมิดสิทธิ
ผู้สื่อข่าวรายงานว่า (13 ธ.ค.) ภายหลังนายอภิสิทธิ์ เวชชาชีวะ หัวหน้าพรรคประชาธิปัตย์ และนายสุเทพ เทือกสุบรรณ ส.ส.สุราษฎร์ธานี พรรคประชาธิปัตย์ เดินทางมายังกรมสอบสวนคดีพิเศษ หรือ ดีเอสไอ เพื่อรับทราบข้อกล่าวหาร่วมกันก่อให้ผู้อื่นฆ่าคนตายโดยเจตนาเล็งเห็นผล โดยนายอภิสิทธิ์และนายสุเทพปฏิเสธว่าไม่ได้กระทำความผิดในทุกข้อกล่าวหา แต่ต้องยอมพิมพ์ลายนิ้วมือเป็นผู้ต้องหาทำประวัติ และเซ็นรับทราบข้อกล่าวหา
ซึ่งหลังจากนั้นปรากฎว่าได้มีภาพขณะนายอภิสิทธิ์ ขณะพิมพ์ลายนิ้วมือเป็นผู้ต้องหา เผยแพร่ในโลกออนไลน์ พร้อมระบุข้อความว่า "เป็นภาพประวัติศาสตร์" ทำให้นายอภิสิทธิ์ ได้โทรศัพท์มาต่อว่าพร้อมกับสอบถามมายังดีเอสไอว่า ภาพดังกล่าวหลุดออกมาได้อย่างไร เพราะเป็นการละเมิดสิทธิ ด้าน นายธาริต เพ็งดิษฐ์ อธิบดีดีเอสไอ ได้มีคำสั่งให้ตั้งกรรมการสอบสวนเหตุการณ์ที่เกิดขึ้นแล้ว