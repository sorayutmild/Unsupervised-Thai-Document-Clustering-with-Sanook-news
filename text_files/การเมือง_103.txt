พลันที่เสียงปืนดังขึ้น กระสุนปริศนาทำให้ร่างของพล.ต.ขัตติยะ สวัสดิผล หรือ "เสธ.แดง" ผู้ทรงคุณวุฒิกองทัพบก ร่วงผลอย ก่อนที่บรรดาการ์ดนปช.ที่เขาเป็นผู้ดูแลจะนำตัวส่งโรงพยาบาลหัวเฉียวฯ และเปลี่ยนเป็นวชิรพยาบาลในเวลาต่อมา
ชื่อเสียงของนักรบผู้นี้โด่งดังขึ้นมาจากการเป็นหัวหน้าใหญ่การ์ด นปช. ด้วยบุคลิคโผงผาง กล้าพูด สามารถเรียกความสนใจจากผู้คนจนชื่อของเขาแทบจะไม่เคยหลุดออกจากแวดวงข่าว
คนทั่วไปเริ่มได้ยินชื่อของเสธ.แดง เกิดจากคดีความการรื้อบาร์เบียร์ย่านซอยสุขุมวิท 10 และถูก พล.ต.อ.สันต์ ศรุตานนท์ (ผู้บัญชาการตำรวจแห่งชาติในขณะนั้น) ฟ้องเรียกค่าเสียหายจากการที่เสธ.แดงกล่าวหาว่า พล.ต.อ.สันต์ มีพฤติกรรมในการใช้อำนาจโดยมิชอบและละเว้นการปฏิบัติหน้าที่ รวมทั้งทุจริตการจัดซื้อ-จัดจ้าง การทำสำนวนคดีรื้อถอนบาร์เบียร์ที่มีพฤติการณ์ช่วยเหลือนายชูวิทย์ กมลวิศิษฎ์ และเป็นผู้มีส่วนร่วมในการอุ้มนายชูวิทย์จากโรงแรมดิเอมเมอรัลด์ รัชดาภิเษก และเป็นจุดเริ่มต้นของการเขียนหนังสือ คม...เสธ.แดง ขึ้น
ต่อจากนั้นเขาเริ่มเข้าสู่วงการการเมือง โดยตั้งพรรคชื่อขัตติยะธรรม ใช้สโลแกน "พูดได้ แต่ทำไม่ได้" สร้างความฮือฮา แต่ไม่ได้สส.ในมือ
เสธ. แดง เริ่มเข้ามามีบทบบาทในการเคลื่อนไหวของกลุ่มเสื้อแดง โดยเป็นแกนนำในการฝึกกลยุทธ์ให้กับบรรดาการ์ด และให้ชื่ออย่างสวยหรูว่า "นักรบพระเจ้าตาก" ตั้งแต่ช่วงมีการชุมนุมยุคแรกๆ ทำให้ถึงทุกวันนี้การ์ดนปช.ล้วนแต่นับถือ และให้ความความยกย่องเสธ. แดงสูงมาก
เสธ.แดง  ยังนับว่าเป็นผู้ที่เชี่ยวชาญด้านอาวุธปืนและระเบิดมากคนหนี่งในกองทัพไทย จนทำให้เขามักถูกกล่าวหาว่าเป็นผู้อยู่เบื้องหลังการใช้ m79 ป่วนเมืองอยู่เสมอๆ ประกอบกับก่อนจะมีการระเบิด เขามักออกมาพูดก่อน ยิ่งที่ให้ความเชื่อที่ว่านี้หนาแน่นขึ้นไปอีก
เสธ. แดงเคยให้สัมภาษณ์ผ่านเสียงเข้มๆ ไว้ในหนังสือพิมพ์ฉบับหนึ่ง ซึ่งแสดงให้เห็นจุดยืนของเขาอย่างชัดเจนว่า
"ชีวิตพี่แดงเป็นนักรบมาทั้งชีวิต ความหมายของนักรบคือการที่เป็นคนตายไปแล้ว ไม่กลัวอะไร ชีวิตเกิดมาไม่ว่าจะรวยที่สุดหรือจะเป็นยังไง สุดท้ายก็ต้องตายอยู่ดี ...โถ...โป้งเดียวก็ตาย ก็มีอยู่แค่นี้ อยู่ที่ว่าเราจะตายอย่างไร ตายอย่างมีเกียรติแค่ไหน"  
ทุกวันนี้เสธ. แดงต้องใช้ชีวิตด้วยความระมัดระวังอย่าสูง ไม่เสี่ยงที่จะเข้าไปอยู่ในพื้นที่ที่เรียกว่า Killing Zone เพราะนั่นเท่ากับเป็นเป้าสังหารชั้นดี เพราะเขาเองก็รู้ว่ามีคนหลายกลุ่มที่จ้องเขาตาไม่กระพริบ เพราะบทบาทที่ผ่านมาได้สร้างศัตรูไว้หลายด้าน
แต่ค่ำคืนของเมื่อวานเขาก็พลาด เมื่อเข้าไปอยู่ในจุดที่คนร้ายสามารถซุ่มโจมตีเขาได้  ทำให้เขาต้องหยุดบทบาทที่เขารัก ชีวิตของนักรบผู้นี้กำลังคาบเส้นระหว่างความเป็นกับความตาย และต้องลุ้นกันเป็นรายนาทีว่าจะสามารถยื้อชีวิตไว้ได้หรือไม่ และถึงแม้เขาจะผ่านพ้นความยากลำบากครั้งนี้ไปได้ ก็ยังไม่รู้ว่าจะสามารถกลับมามีชีวิตได้ปกติอีกหรือไม่
-------------------------------------------------------ประวัติ
พล.ต. ขัตติยะ สวัสดิผล เป็นชาวอำเภอโพธาราม จังหวัดราชบุรี เกิดเมื่อวันที่ 2 มิถุนายน 2494 เป็นบุตรชายคนสุดท้องของ ร.อ.สนิท สวัสดิผล และนางสอิ้ง สวัสดิผล จากจำนวนพี่น้อง 4 คนซึ่งเป็นหญิง 3 คนและชาย 1 คน
การศึกษา
จบมัธยมศึกษาจากโรงเรียนศรีวิกรม์ การศึกษาด้านการทหารจบโรงเรียนเตรียมทหาร รุ่นที่ 11, โรงเรียนนายร้อยพระจุลจอมเกล้า รุ่นที่ 22 และโรงเรียนเสนาธิการทหารบก รุ่นที่ 63 เรียนต่อปริญญาตรี ครุศาสตร์บัณฑิต จุฬาลงกรณ์มหาวิทยาลัย สำเร็จการศึกษาปี 2528 ปริญญาโท คณะพัฒนาสังคมและส่งแวดล้อม สถาบันบัณฑิตพัฒนบริหารศาสตร์ สำเร็จการศึกษาปี 2539 ปริญญาตรี นิติศาสตร์บัณฑิต มหาวิทยาลัยศรีปทุม สำเร็จการศึกษาปี 2545 ปริญญาตรี เศรษฐศาสตร์บัณฑิต มหาวิทยาลัยรามคำแหง สำเร็จการศึกษาปี 2547 จบปริญญาเอก สาขาบริหารรัฐกิจ UNIVERSITY OF NORTHERN PHILLIPINES สำเร็จการศึกษาปี 2551
ผลงานพล.ต.ขัตติยะ เข้ารับราชการครั้งแรกในกองพันทหารราบที่ 4 ค่ายอิงคยุทธบริหาร จังหวัดปัตตานี และเติบโตมาในสายทหารม้า เคยได้รับโปรดเกล้าฯ แต่งตั้งเป็นนายทหารพิเศษ ประจำกองพันทหารม้าที่ 3 รักษาพระองค์ เมื่อปี 2543 เคยเป็นอาจารย์โรงเรียนนายร้อยพระจุลจอมเกล้าในช่วงปี 2529 เป็นนายทหารติดตามของ พล.อ.อาทิตย์ กำลังเอก รองนายกรัฐมนตรี ในสมัยรัฐบาล พล.อ.ชวลิต ยงใจยุทธ และเคยเป็นนายทหารคนสนิทของนายไตรรงค์ สุวรรณคีรี รัฐมนตรีว่าการกระทรวงแรงงานในรัฐบาล นายชวน หลีกภัย ปัจจุบันดำรงตำแหน่งผู้ทรงคุณวุฒิกองทัพบก
 