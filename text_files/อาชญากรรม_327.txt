(ภาพประกอบไม่เกี่ยวกับเนื้อหาข่าว)
หนุ่มใหญ่นายหน้าที่ดินเชียงใหม่ ทำทีอุปการะเด็กชาวเขา มอมยาข่มขืนคาบ้านกว่า 20 คน ผงะ! พบคลิปกว่า 50 คลิป
เมื่อวานนี้ (2 ต.ค.) เจ้าหน้าที่ตำรวจภูธรภาค 5 จ.เชียงใหม่ ร่วมกับศูนยพิทักษ์เด็กและสตรีภาค 5 และ สภ.พบพระ จ.ตาก ได้บุกตรวจค้นบ้านพักหลังหนึ่งใน อ.ดอยหล่อ หลังได้รับแจ้งร้องเรียนจากผู้ปกครองว่า มีการล่วงละเมิดทางเพศและกระทำชำเราเด็ก ทั้งชายและหญิงที่บ้านดังกล่าว มีผู้เสียหายมากกว่า 20 คน
พ.ต.อ.วีระชน บุญทวี ผู้กำกับการกองกํากับการสืบสวนสอบสวน กองบัญชาการตํารวจภูธรภาค 5 พร้อมด้วย พ.ต.ท.ศิริวัฒน์ กุมสันเที๊ยะ รอง ผกก.สภ.พบพระ ได้เข้าตรวจสอบบ้านไม่มีเลขที่ ตั้งอยู่กลางไร่ผลไม้ อ.ดอยหล่อ จ.เชียงใหม่ สืบเนื่องจากมีผู้ปกครองได้ร้องทุกข์แจ้งจับ นายกรไกรวิทย์ นาควิไล อายุ 55 ปี หลังก่อเหตุลักพาตัวเด็กชาย 3 คน อายุต่ำกว่า 15 ปี จากพื้นที่ จ.ตาก เพื่อไปกระทำอนาจารและถ่ายคลิปเก็บเอาไว้
จากการตรวจสอบภายในบ้านหลังดังกล่าว เจ้าหน้าที่พบเสื้อผ้าและชุดนักเรียนของเด็กชายและเด็กหญิงอยู่จำนวนหนึ่ง อีกทั้งยังพบฮาร์ดดิสต์บรรจุคลิปวิดีโอที่ผู้ต้องหาบันทึกคลิปภาพขณะกำลังล่วงละเมิดทางเพศ เด็กกว่า 20 คน ซึ่งส่วนใหญ่เป็นเด็กชาวเขา รวมทั้งเด็กหญิงอายุ 9 ขวบ ซึ่ง นายกรไกรวิทย์ ได้ขออุปการะรับเลี้ยงดูมาตั้งแต่อายุ 5 ขวบ
เจ้าหน้าที่ตำรวจเปิดเผยว่า จากการสืบสวนสอบสวนพบว่า ผู้ต้องหาเป็นคนมีฐานะ ทำทีเป็นใจบุญ มักไปขอรับอุปการะเด็กจากโรงเรียน ส่วนใหญ่จะเป็นเด็กชาวเขาหรือเด็กกำพร้า โดยหลอกให้พ่อแม่ผู้ปกครองที่ฐานะยากจนหลงเชื่อ รู้สึกยินดีที่มีผู้มาอุปถัมภ์เลี้ยงดูลูก
นอกจากนี้ จากการตรวจสอบภาพจากคลิปวิดีโอที่ผู้ต้องหาบันทึกภาพเอาไว้ กว่า 50 คลิป พบว่าเด็กถูกล่วงละเมิดทางเพศในลักษณะท่าทางที่ไม่สติ อีกทั้งจากการสอบถามผู้เสียหาย ก็ไม่มีผู้ใดทราบว่าถูกข่มขืนกระทำชำเรา จึงเชื่อว่า ผู้ต้องหาน่าจะมอมยาเด็กก่อนจะลงมือข่มขืนและถ่ายคลิปเอาไว้ เบื้องต้นเจ้าหน้าที่ได้แจ้งข้อหา พรากผู้เยาว์อายุต่ำกว่า 15 ปี ไปกระทำอนาจาร พร้อมกับควบคุมดำเนินคดีตามกฎหมายต่อไป