มีเรื่องให้สาวๆ กลุ้มใจกันอีกแล้ว สำหรับข้อมูลที่แชร์กันในโลกอินเตอร์เน็ตว่า “ถั่วเหลือง น้ำเต้าหู้ เพิ่มโอกาสในการเป็นมะเร็งเต้านม” ข้อเท็จจริงเป็นเช่นไร Sanook! Health นำคำตอบจาก นพ.สันต์ ใจยอดศิลป์ ผู้เชี่ยวชาญด้านเวชศาสตร์ครอบครัว หัวหน้าศูนย์สุขภาพ โรงพยาบาลพญาไท 2 มาให้เพื่อนๆ ได้หายสงสัยกันค่ะ
 
ถั่วเหลือง น้ำเต้าหู้ สาเหตุมะเร็งเต้านม?
แบ่งเป็นประเด็นย่อยได้ 2 ประเด็น คือ
- ตัวของถั่วเหลือง และน้ำเต้าหู้เอง ทำให้เป็นมะเร็งเต้านม
- สารเคมีตกค้างในถั่วเหลือง และน้ำเต้าหู้ ทำเป็นมะเร็ง
 
1. ถั่วเหลือง และน้ำเต้าหู้ ทำให้เป็นมะเร็งเต้านม
จากหลักฐานการทดลองที่พบในคน สรุปได้ว่า ถั่วเหลือง และน้ำเต้าหู้ ไม่ได้ทำให้คนเป็นมะเร็งเต้านมมากยิ่งขึ้น ในทางกลับกัน คนที่กินถั่วเหลืองมาก ยิ่งมีโอกาสในการเป็นมะเร็งเต้านมต่ำกว่าคนที่ไม่ได้กิน นอกจากนี้ผลการทดลองกับผู้ป่วยที่เคยเข้ารับการรักษามะเร็งเต้านมจนหาย กลับพบว่า กลุ่มที่กินถั่วเหลืองเป็นประจำ (ราวๆ นมถั่วเหลือง 1 แก้วต่อวัน) มีโอกาสที่จะกลับมาเป็นมะเร็งเต้านมซ้ำน้อยกว่าอดีตผู้ป่วยที่ไม่ได้กินถั่วเหลือง แถมยังมีอัตราการเสียชีวิตน้อยกว่าอีกด้วย
แต่หากกล่าวถึงหลักฐานในห้องทดลอง กลับพบทั้งในแง่ของ ไฟโตเอสโตรเจนจากถั่วเหลืองอาจกระตุ้นเซลล์มะเร็งได้ และอาจเป็นเสมือนยาต้านมะเร็งได้ จึงสรุปได้ว่าหากเป็นการทดลองในห้องแล็บ ยังให้ผลขัดแย้งกันเองอยู่
ตราบใดที่การทดลองในห้องแล็บยังไม่ชัดเจน หมอสันต์เลยแนะนำให้เชื่อถือผลการทดลองกับกลุ่มคนจะชัดเจนกว่าค่ะ
 
 
2. สารเคมีตกค้างในถั่วเหลือง และน้ำเต้าหู้ ทำเป็นมะเร็ง
เรื่องเกิดขึ้นเมื่อถั่วเหลืองเป็นพืชชนิดหนึ่งที่มีการปลูกแบบตัดแต่งพันธุกรรม หรือพืช GMO โดยใช้ร่วมกับยาฆ่าวัชพืชที่ได้รับการทดลองว่าฆ่าวัชพืชอื่นๆ ได้ทุกชนิด โดยไม่รบกวนถั่วเหลืองเลย แต่กลุ่มที่ต่อต้านพืช GMO กลับออกมาทำการทดลองโดยเอาสารที่อยู่ในยาฆ่าวัชพืชมาเพาะเลี้ยงในห้องแล็บ แล้วกล่าวว่านี่คือสารตกค้างที่จะอยู่ในถั่วเหลือง ซึ่งทำให้เซลล์ในร่างกายมีอันเป็นไปต่างๆ นาๆ รวมถึงกระตุ้นให้เกิดมะเร็งด้วย
แต่ในความเป็นจริงนั้น สารตกค้างจากยาฆ่าวัชพืชในถั่วเหลือง ไม่ได้เข้มข้นเหมือนที่กลุ่มนั้นนำมาเพาะเลี้ยงในห้องแล็บ ดังนั้นผลงานวิจัยนี้จึงไม่น่าเชื่อถือแต่อย่างใด และยังไม่มีการทดลองกับคนให้เห็นภาพจริงจังอีกด้วย
สรุปคือ ณ ตอนนี้ยังไม่มีหลักฐานทางวิทยาศาสตร์มายืนยันชัดเจนว่าสารตกค้างในถั่วเหลือง (โดยเฉพาะถั่วเหลืองที่ผ่านการตัดแต่งพันธุกรรม) จะทำให้เกิดมะเร็งได้จริงๆ
 
สุดท้ายหมอสันต์แนะนำว่า หากอยากใช้ชีวิตให้ห่างไกลโรคมะเร็งจริงๆ ทานผักผลไม้ให้มากขึ้น และออกกำลังกาย ตามอย่างที่มีผลงานวิจัยมากมายออกมารับรองแล้วจะดีกว่า
>> “เสาวรส” ทานมาก เสี่ยง “มะเร็งเต้านม” จริงหรือ?
>> วิธีเช็ก "มะเร็งเต้านม" ด้วยตัวเอง
>> 9 สาเหตุ “มะเร็งเต้านม” โรคที่คร่าชีวิตชาวไทยจำนวนไม่น้อยทุกปี