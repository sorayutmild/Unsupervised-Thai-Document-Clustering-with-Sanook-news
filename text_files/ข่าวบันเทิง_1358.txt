
กลายเป็นประเด็นขึ้นมาเล็กน้อย หลังจากที่ "น็อต วรฤทธิ์" ได้ไปออกรายการชื่อดัง "คลับฟรายเดย์" พร้อมกับเล่าย้อนไปถึงประสบความรักครั้งก่อน กระทั่งพีคสุดๆ กับความรักในอดีตเมื่อเร็วๆ นี้กับสาวในวงการ ที่เจ้าตัวยอมรับว่าจบไม่สวย และอาจจะคิดไปฝ่ายเดียว รวมทั้งยังออกปากว่า "คงร่วมงานกันไม่ได้"
งานนี้หลายคนก็เล็งไปที่ "จอย รินลณี" ที่เคยมีข่าวคบหาดูใจกับดาราหนุ่มคนนี้อยู่ระยะหนึ่ง ก่อนจะแยกย้ายแยกกันไปมีชีวิตของตัวเองได้สักพักใหญ่ ล่าสุด สาวจอย ได้ออกคอมเมนท์ถึงประเด็นดังกล่าว ถึงขนาดอยากจะขอโทษฝ่ายชาย ยืนยันเจอกันก็ยังทักทายกันได้เหมือนเดิม
สาวจอย เปิดเผยว่า ยังไม่เห็นคลิปที่ หนุ่มน็อต ไปออกรายการมา แต่ก็มีคนมาเล่าให้ฟังว่าอีกฝ่ายพูดเล่าแบบนี้แบบนั้น ก็ไม่ได้มีการพูดพาดพิงแบบไม่ดีอะไร อาจจะเป็นพาดหัวข่าวสร้างประเด็นไปมากกว่า ส่วนตัวไม่ได้รู้สึกเสียเซลฟ์กับเรื่องนี้เลย จากใจของเราก็เสียใจที่เคยทำให้เขาเสียความรู้สึก แต่เราก็ไม่รู้ว่าเกิดขึ้นตรงไหน
ดาราสาวยังบอกอีกว่า ตอนนี้ก็รู้สึกเหมือนเดิม ขอโทษได้ก็คงขอโทษ ตอนนี้ก็เห็นรูปกับแฟนเขาก็ยังตามไปกดไลค์อยู่เลย ส่วนเรื่องแต่งงานก็ยินดีด้วยอยู่แล้ว แต่เราก็ไม่ได้คุยอะไรกัน ทางเขาอาจจะไม่อยากคุยกับเราก็ได้ แต่ยังไงถ้าเจอกันก็ทักทายกันได้ปกติ ก็ไม่เห็นว่าจะเสียหายอะไร
ขอบคุณเนื้อหาข่าวจาก ห้องข่าวบันเทิง Workpoint