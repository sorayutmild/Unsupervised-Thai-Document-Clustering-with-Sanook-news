สาวๆ หลายคนไม่กล้าใส่เสื้อผ้าชิ้นโปรดบางตัว เพราะมีเหตุสำคัญอย่าง “เซลลูไลท์” ที่ทำให้ต้องปิดบังร่างกายไปเสียหมด หากใครยังไม่แน่ใจว่าเซลลูไลท์ที่ว่าน่ากลัว มันหน้าตาเป็นอย่างไร ก็ลองก้มไปจับต้นขา หรือหน้าท้อง แล้วบีบ หรือบิดเบาๆ จนเห็นผิวหนังเป็นตะปุ่มตะป่ำ ขรุขระเหมือนผิวเปลือกส้ม นั่นแหละที่เรียกว่าเซลลูไลท์ เป็นชั้นไขมันใต้ผิวหนังที่อัดตัวกันแน่น จากไขมันส่วนเกินที่เราทานเข้าไปแล้วไม่กำจัดมันออกมานั่นเอง
แต่อย่าเพิ่งนอยด์ไป เรามีท่าออกกำลังกายง่ายๆ ทำได้เองที่บ้านแคบๆ ใช้เวลาไม่นาน เพื่อกำจัดเซลลูไลท์เหล่านี้ออกไปจากชีวิตโดยเฉพาะ ทำตามกันเลย!
 
1. ท่า LungesiStock
จากท่ายืนตรง ยกขาข้างหนึ่งไปด้านหน้า ทิ้งน้ำหนักตัวไปข้างหน้าจนขาสัมผัสพื้น ย่อตัวจนต้นขาตั้งฉากกับพื้น เข่าด้านหลังสัมผัสพื้นหรือไม่สัมผัสก็ได้ ลำตัวตั้งตรง ท่านี้หากทำถูกวิธีจะรู้สึกตึงๆ ขา ทำบ่อยๆ รับรองขากระชับ ไขมันหายแน่นอน
 
2. ท่า SquatsiStock
เป็นท่าที่สาวๆ นิยมกันสุดๆ เพราะเป็นท่าออกกำลังกายเนรมิตก้นสวยๆ นั่นเอง เริ่มจากยืนตรง กางขา จากนั้นย่อขาลงให้ได้มากที่สุด พยายามรักษาสมดุลระหว่างขา เท้า และก้น อย่ายื่นไปข้างหน้า หรือข้างหลังมากเกินไป อาจจะยื่นแขนไปข้างหน้าเพื่อรักษาสมดุลของร่างกายได้ ถ้ารู้สึกตึงๆ ที่ขา และก้น แสดงว่าทำถูก นอกจากก้นสวยไร้ไขมันแล้ว ยังได้เรียวขาสวยราวกับนางแบบอีกด้วย
 
3. ท่า Dead LiftiStock
เล่นเวทก็เป็นการออกกำลังกายที่ช่วยกระชับกล้ามเนื้อได้ยิ่งขึ้น ถ้าอยากลดเซลลูไลท์ที่ต้นแขน เป็นไปไม่ได้เลยที่จะหลีกเลี่ยงการยกเวท หรือยกน้ำหนัก ใครถนัดดัมเบลก็ได้ แต่หากยกเวทด้วยท่า dead lift ทั้งสองแขนพร้อมกันแบบนี้ ก็จะยิ่งเห็นผลดี และเร็วยิ่งขึ้น ที่สำคัญประหยัดเวลามากกว่า เพราะยกทีก็ได้ออกกำลังกายพร้อมกันทั้ง 2 แขน
 
4. ท่า Hip BridgesiStock
ท่านี้ให้ผลดีมากๆ ในเรื่องของการลดไขมันส่วนเกิน หรือเซลลูไลท์ โดยเฉพาะช่วงต้นขา และก้น แต่ในส่วนของหน้าท้อง และ “ปีก” ใต้เสื้อชั้นในด้านหลังก็หายไปได้ด้วยเช่นกัน นอนหงาย วางแขนราบกับพื้น ตั้งเข่าตรง แล้วดันก้นให้ลอยจากพื้น สามารถยกขาข้างใดข้างหนึ่งเพิ่มความเมื่อยเข้าไปอีกก็ย่อมได้ (แล้วอย่าลืมสลับขาด้วย) ถ้าทำถูกจะเมื่อยมาก แต่ได้ผลแน่นอน
 
แต่ละท่า แนะนำให้ทำเป็นเซ็ต โดยคุณสามารถตั้งจำนวนครั้ง จำนวนเซ็ตด้วยตัวเอง โดยลองทำก่อนดูก่อนว่าทำได้มากที่สุดจนกว่าจะทนไม่ไหวถึงกี่ครั้ง (อย่าฝืนมากเกินไปจนบาดเจ็บนะ) จากนั้นค่อยๆ เพิ่มจำนวนครั้ง และจำนวนเซ็ตเข้าไปเรื่อยๆ และต้องมีอดทนนิดนึง ไม่ใช่วันสองวันจะเห็นผล ขอให้ลองทำอย่างน้อยสัปดาห์ละ 3-4 ครั้ง วันละ 1 ชั่วโมงไปเรื่อยๆ รับรองว่าคุณต้องเห็นผลแน่นอน