     โดยปกติแล้วรถเกียร์ออโต้จะถูกออกแบบให้ผู้ขับขี่ต้องผลักเกียร์ไปยังตำแหน่ง P (Park) ก่อนลงจากรถทุกครั้ง เพื่อช่วยให้รถหยุดนิ่งอยู่กับที่ไม่ขยับไปไหน แต่กรณีจำเป็นต้องจอดรถขวางคนอื่นหรือจอดซ้อนคันแล้วล่ะก็ ปุ่ม “Shift Lock” เป็นตัวช่วยสำคัญที่ช่วยให้รถสามารถเข็นไปมาได้ ไม่เดือดร้อนรถที่จอดอยู่ด้านในนั่นเอง
     มือใหม่หลายคนคงทราบดีอยู่แล้วว่าการจอดรถทุกครั้งจำเป็นต้องเข้าเกียร์ P เสมอ มิเช่นนั้นจะไม่สามารถดึงกุญแจรถออก หรือจะไม่สามารถกดล็อกรถได้ แต่กรณีมีความจำเป็นต้องจอดรถซ้อนคันแล้วล่ะก็ การเข้าเกียร์ P ทิ้งไว้ถือเป็นสิ่งที่ไม่ควรทำอย่างยิ่ง เพราะจะทำให้รถที่อยู่ด้านในเดือดร้อนเนื่องจากไม่สามารถเข็นรถของคุณเพื่อนำรถออกไปได้
     วิธีแก้ง่ายๆ คือ ภายหลังจากที่ดับเครื่องยนต์เรียบร้อยแล้ว ให้เหยียบเบรกค้างไว้ จากนั้นกดปุ่ม Shift Lock ที่อยู่ใกล้กับคันเกียร์ แล้วจึงลากเกียร์จากตำแหน่ง P มายังตำแหน่ง N จากนั้นค่อยๆ ปล่อยเบรก และตรวจสอบให้แน่ใจว่ารถไม่ไหล เพียงเท่านี้ก็จะสามารถจอดรถซ้อนคันได้อย่างสบายใจแล้วล่ะครับ
ปุ่ม Shift Lock แบบใช้กุญแจเสียบ
     อย่างไรก็ดี รถบางรุ่นอาจถูกออกแบบให้มีลักษณะของปุ่ม Shift Lock แตกต่างกันออกไป เช่น บางรุ่นอาจต้องใช้วิธีเสียบกุญแจเข้าไปในร่องเล็กๆ ใกล้กับคันเกียร์ บางรุ่นอาจถูกออกแบบให้ซ่อนอยู่ในฐานเกียร์ ฯลฯ จึงควรศึกษาวิธีใช้งานจากคู่มือควบคู่กันไปด้วย
     กรณีที่กลัวว่าจอดรถเกียร์ N แล้วรถจะไหล ให้หาวัตถุใกล้ตัว เช่น ก้อนหินหรือเศษไม้มาขัดล้อรถไว้ จะช่วยป้องกันไม่ให้รถไหลได้ แล้วอย่าเผลอใส่เบรกมือเด็ดขาดเชียวล่ะ มิเช่นนั้นแล้วรถก็จะไม่สามารถเข็นไปมาได้อยู่ดีนั่นเอง