หัวหน้าพรรคภูมิใจไทย ขอบคุณประชาชนที่ลงคะแนนให้พรรค ประกาศจุดยืน ยึดถือเสียงข้างมากผ่านสภาผู้แทนราษฎร
นายอนุทิน ชาญวีรกูล หัวหน้าพรรคภูมิใจไทย กล่าวหลังทราบผลเลือกตั้งอย่างไม่เป็นทางการ ระบุถึงจุดยืนของพรรคว่ากราบขอบพระคุณประชาชนที่ลงคะแนนให้พรรคภูมิใจไทย และยอมรับผลการเลือกตั้ง
ทั้งนี้เราจะเฝ้ารอผลการเลือกตั้งอย่างเป็นทางการ ก่อนตัดสินใจดำเนินการต่อไป ขอสัญญาว่า เราจะปฏิบัติหน้าที่ ส.ส. ของพี่น้องประชาชนชาวไทย อย่างสุดความสามารถ ด้วยความซื่อสัตย์ คำนึงถึงความอยู่ดีกินดี และจะธำรงไว้ ซึ่งระบอบประชาธิปไตย อันมีพระมหากษัตริย์ทรงเป็นประมุข ในเรื่องของการร่วมงานกับพรรคอื่น เราให้ความสำคัญกับระบอบประชาธิปไตย รัฐบาลต้องมีเสถียรภาพ รัฐบาลต้องเป็นเสียงข้างมาก
เมื่อถามว่าพร้อมร่วมงานกับพรรคพลังประชารัฐ หรือไม่ นายอนุทิน ตอบว่า เรายึดถือระบอบประชาธิปไตย และเรายึดถือรัฐธรรมนูญ เรายึดถือเสียงข้างมากผ่านสภาผู้แทนราษฎร เราไม่มีข้าง ไม่มีฝั่ง ไม่มีฝ่าย เราเป็นฝั่งประเทศไทย และพี่น้องประชาชน ทั้งนี้ ยืนยันว่า จะผลักดันนโยบายให้เกิดขึ้นเป็นรูปธรรมให้ได้เร็วที่สุด