     เชื่อว่าหลายคนคงตาลุกวาวหากได้ยินราคารถยนต์ที่ถูกแสนถูก และถ้ามีโอกาสก็พร้อมที่จะจับจองเป็นเจ้าของให้ได้สักคัน  จนลืมนึกไปว่ารถยนต์ราคาถูกมีอยู่จริงด้วยเหรอ?  ขอตอบให้หายข้องใจครับว่า มีจริง..!! ซึ่งรถยนต์ที่ว่านั้นก็คือรถหลุดจำนำนั่นเอง
 

     ทีนี้หลายคนคงถึงบ้างอ้อและคิดตามกันทันนะครับว่าถูกจริง แต่หลายคนก็ยังเกิดคำตามและความสงสัยว่าเจ้ารถหลุดจำนำที่ว่านั้นจะถูกกฎหมายหรือไม่ ขอตอบตรงว่าไม่ถูกกฎหมาย และก็ไม่ผิดกฎหมายด้วยครับ งงล่ะครับท่าน!! สรุปว่ามันยังไงกันแน่ ก่อนที่จะปวดหัวไปมากกว่านี้ ขอตอบอีกหนึ่งคำถามว่า แล้วจะใช้งานได้จริงหรือไม่ ตอบแบบตรงไปตรงมาว่า ใช้งานได้จริงและใช้งานไม่ได้จริงครับ  เอ๊ะยังไง???
     อย่าเพิ่งอารมณ์เสียไป อันนี้เรื่องจริงครับ ที่กล่าวมาข้างต้นนั้นเป็นเรื่องจริงของรถหลุดจำนำ แล้วมันจริงเท็จอย่างไรไปหาคำตอบกันครับ
     ก่อนอื่นเรามาทำความรู้จักกันก่อนว่า รถหลุดจำนำนั้นเป็นอย่างไร รถหลุดจำนำ คือรถที่ถูกเจ้าของนำมาจำนำกับพ่อค้าที่รับจำนำ โดยทำการต่อดอกไปเรื่อยๆ จนกว่าจะไถ่ถอนคืนได้ทั้งหมด เหมือนเราเอาของเข้าโรงรับจำนำนั่นแหล่ะครับ แต่ถ้าเจ้าของรถไม่สามารถไถ่ถอนได้ตรงตามเวลาที่กำหนด รถยนต์คันนั้นจะกลายเป็นรถหลุดจำนำทันที และเมื่อรถหลุดจำนำทางพ่อค้าจะนำมาขายทอดตลาดอีกที คราวนี้ก็เข้าใจกันแล้วนะครับว่าทำไมราคามันถึงได้ถูกแสนถูก
     แล้วรถหลุดจำนำที่นำมาขายเป็นรถถูกกฎหมายหรือไม่ ขอยืนยันคำตอบข้างต้นแล้วกันนะครับว่าถูกและไม่ถูก เรียกว่าเป็นสีเทาแล้วกันครับ ที่ว่าถูกกฎหมายก็เพราะว่าทางพ่อค้าจะรับจำนำรถที่มีเอกสารถูกต้อง ซึ่งส่วนใหญ่จะเป็นรถติดไฟแนนซ์ครับ  ดังนั้นหายห่วงได้เลยว่ารถที่นำมาจำนำนั้นไม่ใช่รถที่ถูกขโมยมาแต่อย่างใด ซึ่งเจ้าเอกสารที่ว่าจะมีดังนี้ครับ
     1.สำเนาหน้าเล่มทะเบียนรถยนต์     2.สำเนาบัตรประชาชนของเจ้าของรถ     3.สำเนาทะเบียนบ้านของเจ้าของรถ     4.เอกสารโอนลอยรถยนต์(เจ้าของรถเซ็นชื่อไว้เรียบร้อย)     5.เอกสารมอบอำนาจ(เจ้าของรถเซ็นชื่อไว้เรียบร้อย)
 

 
     แล้วในเมื่อไม่ใช่รถที่ขโมยมาแล้วมันผิดกฎหมายอย่างไร?
     ผิดตรงที่รถมันใช่ของเราน่ะสิครับ เพราะเมื่อเราซื้อรถมาแล้วเราไม่สามารถโอนรถได้  ถึงจะได้เอกสารของเจ้าของรถก็ตามที เพราะเจ้าของรถตัวจริงคือไฟแนนซ์นั่นเอง  และอาจจะโดนตามยึดพร้อมโดนแจ้งจับข้อหารับของโจรก็เป็นได้
     มาถึงตรงนี้หลายคนอาจจะหวั่นๆ แต่ยังคาใจว่าทำไมยังมีการซื้อกันอย่างมากมากและยังมีการนำรถไปใช้กันอย่างล้นหลาม 
     แต่สาเหตุที่ยังมีคนกล้าซื้อรถหลุดจำนำเนื่องจากหลายคนมองว่าราคาถูก และหากไม่ถูกตามยึดคืนจากไฟแนนซ์ ก็ไม่มีปัญหาอะไร หรือนำรถไปปิดกับไฟแนนซ์อันนี้ตาดีได้ตาร้ายเสียครับขึ้นอยู่กับยอดที่ต้องจ่าย นอกจากนี้ยังมีอีกวิธีการหนึ่งคือการนำซากรถมาสวมทะเบียนเพื่อให้ถูกกฎหมายและตามจับได้ยาก โดยใช้รถที่มีสี รุ่นและ ปีเดียวกัน มาสวมทะเบียน และมีการดัดแปลงเลขตัวถังให้ตรงกัน เท่านี้ก็สามารถขับรถได้อย่างชิวชิวบนท้องถนนแล้วล่ะครับ ซึ่งตรงนี้มีการทำกันเป็นขบวนการยากต่อการตรวจสอบ ทีนี้คงจะตอบคำถามได้แล้วนะครับว่ารถหลุดจำนำเอามาใช้งานได้จริง จะลองเสี่ยงดูมั้ยล่ะครับ..!!
     ทางด้านสาเหตุที่ไม่สามารถนำรถมาใช้บนถนนได้จริงนั้น เพราะอะไร? คำตอบก็คือ 'ความเสี่ยง' ยังไงล่ะครับ
 
     เนื่องจากรถหลุดจำนำไม่ใช่รถที่ถูกกฎหมายซะทีเดียวจึงย่อมเกิดความเสี่ยงกับผู้ที่ซื้อรถหลุดจำนำซึ่งมีดังนี้ครับ

เสี่ยงต่อการถูกยึดโดยไฟแนนซ์ คุณอาจจะต้องสูญเสียทั้งรถทั้งเงินโดยเปล่าประโยชน์
เสี่ยงต่อการเป็นเหยื่อแก๊งต้มตุ๋น วันดีคืนดีคุณอาจถูกแก๊งตุ้มตุ๋นพาตำรวจไปตามยึดรถคุณถึงที่บ้านพร้อมข่มขู่เอาเงินคุณก็ได้ หากคุณไม่ยอมก็จะถูกจับดำเนินคดี จนต้องยอมจ่ายไป
เสี่ยงต่อการถูกตรวจและโดนจับ ถึงแม้ว่าคุณจะได้รับเอกสารอย่างถูกต้องครบถ้วนมันก็ไม่ได้ช่วยอะไรคุณได้เลย เพราะถ้ารถที่คุณซื้อมาถูกแจ้งความรถหาย คุณก็อาจถูกดำเนินคดีได้ข้อหารับของโจร 
เอะอะก็ผิด เอะอะก็โดนจับ !! คุณอาจะหัวเสียพร้อมสงสัยว่าแล้วฉันผิดคนเดียวหรือไงที่เป็นคนซื้อรถหลุดจำนำ อันที่จริงก็ผิดกันหมดครับ ซึ่งพอจะอธิบายได้ดังนี้
ผู้ที่นำรถมาจำนำโดยไม่ได้รับความยินยอมจากไฟแนนซ์ หากไฟแนนซ์ฟ้องคนเอารถมาจำนำในความผิดฐานยักยอกทรัพย์ผู้อื่นแล้ว 
ผู้ที่รับจำนำไว้ก็จะมีความผิดฐานรับของโจร
ผู้ที่ซื้อไปอีกต่อหนึ่งก็มีความผิดในฐานรับของโจรเช่นกัน

 
     เห็นอย่างนี้แล้วคุณอยากจะเสี่ยงกับรถหลุดจำนำอีกหรือไม่ครับ หากคิดว่ามันคุ้มค่ากล้าที่จะเสี่ยงก็ลองดูครับ รถหลุดจำนำ ซื้อสนุก แต่ ทุกข์ถนัด อย่าหาว่าไม่เตือน!!!!!
 
 