ผ่าพิภพไททัน
กระแสการ์ตูนเรื่อง Shingeki no Kyojin Attack On Titan หรือผ่าพิภพไททันนั้นยังคงได้รับความนิยมอย่างมาก ไม่เพียงแค่ในญี่ปุ่นเท่านั้น ในประเทศไทยก็มีแฟนๆติดตามอ่านทั้งเวอร์ชั่นหนังสือการ์ตูนและยังมีเวอร์ชั่นแอนิเมชั่นให้ดูกันด้วย แม้แต่ทางตะวันตกพวกฝรั่งเองก็มีกลุ่มแฟนๆที่ชื่นชอบไม่น้อยเช่นกัน แม้จะไม่มากเท่าแถบเอเชียก็ตาม และเพราะเรื่องนี้กำลังดังมาก ช่วงหลังๆนี้งานแต่งและประกวดคอสเพลย์หลายๆงานจะเห็นว่ามีคนแต่งคอสเพลย์ Attack On Titan นี้กันเยอะมาก การแข่งขันเพื่อความสมจริงจึงเริ่มต้นขึ้น ทางญี่ปุ่นจึงได้พัฒนาและสร้างอุปกรณ์และอาวุธแบบใน Attack On Titan ออกมาใช้ควบคู่กับการแต่งคอสเพลย์ เพื่อจะได้สมจริงมากขึ้นนั่นเอง แถมทำออกมาได้เหมือนสุดๆด้วย แม้ว่าจะเอาไปใช้สู้จริงๆไม่ได้ก็เถอะ

อุปกรณ์ที่ว่าประกอบไปด้วยปืนยิงตะขอไวเยอร์ฮุคที่ใช้ยิงตะขอออกมาได้จริงๆหลังจากยิงไกปืน และยังปลดตะขอให้เคเบิลดึงกลับมายังกล่องเก็บที่ข้างๆตัวได้ และด้ามจับของปืนยิงตะขออันเดียวกันก็สามารถติดตั้งใบมีด เพื่อใช้เป็นดาบคู่ได้ด้วย เป็นอาวุธหลักสำหรับใช้สังหารเหล่ายักษ์ด้วยการแทงที่ท้ายทอยของพวกมัน สุดท้ายก็มีไอพ่นพลังงานแก๊สที่เมื่อกดสวิตช์แล้วก็มีแก๊สพุ่งออกมาจากด้านหลัง แต่ใช้พุ่งจริงๆแบบในการ์ตูนไม่ได้หรอกนะ ตัวถังแก๊สสามารถเปลี่ยนได้เช่นกัน
หากได้อุปกรณ์นี้ไปร่วมกันการประกวดคอสเพลย์การ์ตูน Attack On Titan จะช่วยเพิ่มความสมจริงขึ้นอีกหลายเท่าตัว