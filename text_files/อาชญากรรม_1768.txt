(1 มี.ค.) เมื่อเวลา 08.50น. ผู้สื่อข่าวรายงานว่าเกิดเหตุแผ่นปูนขนาดใหญ่ ของชานชลาโฮปเวลล์พังลงมาขวางรางรถไฟ บริเวณ ถ.กำแพงเพชร 6 ขาออก เลยวัดเสมียนนารี ประมาณ 100 เมตร ทำให้รถไฟต้องสลับรางวิ่ง เบื้องต้นไม่มีรายงานผู้ได้รับบาดเจ็บ 
ด้านนายยุทธนา ทัพเจริญ ผู้ว่าการรถไฟแห่งประเทศไทย พร้อมคณะทำงานได้มาตรวจสอบจุดเกิดเหตุ พร้อมให้ข้อมูลว่า จุดเกิดเหตุเป็นโครงการก่อสร้างทางเชื่อมโฮปเวลล์ที่ปล่อยทิ้งร้างมานาน และมีโครงการจะกลับมาใช้ใหม่ในเร็วๆนี้ ส่วนสาเหตุที่เกิดขึ้นน่าจะเกิดจากโครงเหล็กที่ค้ำยันเสื่อมคุณภาพ จนไม่สามารถรับน้ำหนักคานปูนเอาไว้ได้ทำให้ถล่มลงมา เพราะทิ้งร้างมาหลายปี ประกอบกับมีคนมาลักลอบตัดเอาเหล็กด้านล่างและน็อตยึดโครงเหล็กไปขาย จนทำให้โครงเหล็กรับน้ำหนักไม่ไหว เพราะน้ำหนักของคานปูนหนักหลายตัน
จากนี้จะได้ให้วิศวกรของการรถไฟเข้ามาตรวจสอบอย่างละเอียด รวมถึงจุดอื่นๆที่มีการก่อสร้างไว้แบบนี้ด้วย เพื่อความปลอดภัยและไม่ให้เกิดเหตุซ้ำอีก และจะเร่งระบายซากโครงเหล็กออกจากพื้นที่รางรถไฟ และจุดเกิดเหตุให้เสร็จภายในสัปดาห์นี้
ขอบคุณภาพจาก twitter FM91TRAFFICPRO