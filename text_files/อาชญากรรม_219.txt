(ภาพประกอบไม่เกี่ยวกับเนื้อหาข่าว)
สาวใจกล้า! ชิงปืนโจรจ่อยิงขมับดับคาบ้าน หลังบุกเข้ามาข่มขืนจนสำเร็จความใคร่ ยอมเข้ามอบตัวกับตำรวจ แต่โดนคัดค้านประกันตัว
(30 เม.ย.) เจ้าหน้าที่ตำรวจ สภ.บ่อพลอย จ.กาญจนบุรี ได้เปิดเผยว่า เมื่อช่วงกลางดึกที่ผ่านมา นางสาวสาวิตรี (ขอสงวนนามสกุล) อายุ 23 ปี ได้เดินทางเข้ามอบตัวกับเจ้าหน้าที่ หลังตกเป็นผู้ต้องหายิงผู้อื่นเสียชีวิต ซึ่งเจ้าหน้าที่ได้ควบคุมตัวเข้าสอบปากคำในทันที
สำหรับกรณีดังกล่าวสืบเนื่องจาก เมื่อวันที่ 27 เมษายนที่ผ่านมา นางสาวสาวิตรี ได้ก่อเหตุใช้อาวุธปืนปากกาขนาด .22 ยิงใส่ศีรษะ นายกบ บุญมั่ง อายุ 27 ปี จนเสียชีวิต หลังฝ่ายชายย่องเข้ามาก่อเหตุข่มขืนกระทำชำเรา ซึ่งต่อมาได้ผู้ต้องหาได้เก็บตัวเงียบและขอติดต่อเข้ามอบตัวในที่สุด
เจ้าหน้าที่ตำรวจ สภ.บ่อพลอย เปิดเผยว่า จากการสอบปากคำ นางสาวสาวิตรี ให้การรับสารภว่า เป็นผู้ยิง นายกบ จนเสียชีวิต เนื่องจากจากในคืนวันเกิดเหตุ นางสาวสาวิตรี กำลังรอสามีกลับมาจากการทำงานกะดึก แต่ได้เผลอหลับไป โดยที่ไม่ได้ปิดประตูบ้าน เมื่อตื่นขึ้นมาพบ นายกบ แอบเข้ามาภายในบ้าน ใช้อาวุธปืนปากกาจี้บังคับข่มขืนกระทำชำเราตน
หลังจากที่โดนข่มขืนจนสำเร็จความใคร่ นางสาวสาวิตรี ได้ใช้จังหวะทีเผลอชิงอาวุธปืนปากกามาได้ ก่อนจะจ่อเข้าที่ขมับขวาของ นายกบ ขณะกำลังใส่เสื้อผ้าและหลบหนีออกไปจากบ้าน เป็นเหตุทำให้ นายกบ เสียชีวิตทันที ภายหลังจากเกิดเหตุ นางสาวสาวิตรี ชี้แจงว่า ได้นำเอาอาวุธปืนที่ใช้ก่อเหตุไปฝากไว้กับญาติ เพื่อนำส่งให้กับตำรวจ และจะขอติดต่อเข้ามอบตัวอีกครั้งในเวลาต่อโดยไม่ได้หลบหนี
อย่างไรก็ตาม หลังจากการสอบปากคำ เจ้าหน้าที่พบว่าคำให้การมีน้ำหนักหลักฐานพอ ซึ่งได้นำส่งตัว นางสาวสาวิตรี ไปตรวจร่างกายที่โรงพยาบาล เพื่อหาร่องรอยการถูกข่มขืนและตรวจดีเอ็นเอ ขณะที่ญาติได้ทำเรื่องขอประกันตัว แต่ทางเจ้าหน้าที่ไม่อนุญาต เนื่องจากเป็นคดีซับซ้อนและต้องการหลักฐานสืบสวนยืนยันให้ชัดเจนก่อน