ภายหลังทัณฑสถานโรงพยาบาลราชทัณฑ์ได้ทำการปล่อยตัว นายสนธิ ลิ้มทองกุล อายุ 72 ปี อดีตแกนนำกลุ่มพันธมิตรประชาชนเพื่อประชาธิปไตย เนื่องจากได้รับพระราชทานอภัยโทษตามคุณสมบัติ เมื่อช่วงบ่ายวันที่ 4 ก.ย.  โดยข้อมูลระบุว่า นายสนธิสุขภาพแข็งแรง มีเพียงปัญหาเรื่องดวงตา และเลิกสูบบุหรี่มาได้สักระยะแล้ว ตามข่าวที่เสนอไปแล้วนั้น
>> เผยภาพแรกหลัง "สนธิ ลิ้มทองกุล" พ้นคุก อดีตแกนนำพันธมิตรฯ แห่ต้อนรับ
>> "ชูวิทย์" สอนวิชานับโทษ ไขประเด็น "สนธิ" ติดคุกจริงแค่ 3 ปี เฉพาะคนคุกเท่านั้นที่จะเข้าใจ
ล่าสุด (6 ก.ย.62) นายสนธิ ลิ้มทองกุล อดีตแกนนำพันธมิตรประชาชนเพื่อประชาธิปไตย ได้อัดคลิปวิดีโอเผยแพร่ผ่านเพจเฟซบุ๊ก "คุยทุกเรื่องกับสนธิ" เปิดเผยความรู้สึกหลังจากที่ได้รับพระราชทานอภัยโทษปล่อยตัวออกจากเรือนจำ ว่า
"สวัสดีครับพี่น้องทั้งหลาย ดีใจมากที่ได้พูดผ่านทางวิดีโอคลิปอันนี้ ผมกลับมาเมื่อวานนี้วันที่ 4 ก็ค่อนข้างที่จะรู้สึกแปลกๆ เหมือนกัน เหมือนกับว่าบ้านตัวเองเป็นสถานที่ที่แปลก เพราะห่างไป 2 ปี 11 เดือน กับอีก 27 วัน ท่านเชื่อหรือเปล่าเมื่อคืนผมนอนไม่หลับ นอนพลิกตัวไปพลิกตัวมา รู้สึกค่อนข้างทรมาน ให้เดาว่าเรื่องอะไร ฟังแล้วจะหัวเราะนะครับ เพราะว่าไม่ชินกับห้องแอร์ นอนในห้องขังมีพัดลมและก็ร้อนนรกเลย พอมาเจอห้องแอร์อากาศเย็นขึ้นมา ร่างกายมันปรับไม่ได้ ก็เลยไม่ได้นอนทั้งคืนเลย
วันนี้ผมอัดคลิปนี้เป็นเวลา 06.10 น. รู้สึกง่วงมาก เดี๋ยวทานข้าวเสร็จก็จะรีบนอนแล้ว ขอบพระคุณมากนะครับที่ทุกท่านมีความเป็นห่วงเป็นใยในตัวผม เอาไว้ว่างๆ เดี๋ยวผมจะเล่าอะไรให้ฟังอย่างสนุกสนาน เพราะว่า 2 ปี 11 เดือน 27 วัน จริงๆ มีเรื่องราวให้พูดถึงมากมายก่ายกอง แต่ผมจะเลือกเฉพาะเรื่องที่มีประโยชน์ให้ทุกคนฟัง เอากันเพียงแค่นี้ก่อนล่ะกันครับ สวัสดีครับ"
