     แม้ว่าระบบเกียร์อัตโนมัติทั้งแบบทอร์คคอนเวอร์เตอร์และ CVT จะถูกปรับปรุงให้มีความทนทานขึ้นกว่าสมัยก่อนมาก แต่หากใช้งานไม่ถูกวิธี ก็อาจสร้างความเสียหายให้กับชุดเกียร์ได้เช่นกัน Sanook! Auto จึงขอแนะนำ 4 พฤติกรรมที่ไม่ควรทำกับรถเกียร์ออโต้ มีอะไรบ้าง?
1.ปล่อยรถไหลในตำแหน่งเกียร์ N
     การปล่อยรถไหลเข้าไฟแดงในตำแหน่งเกียร์ N เป็นพฤติกรรมทำร้ายชุดเกียร์โดยตรง เนื่องจากปั๊มน้ำมันเกียร์จะหยุดการฉีดจ่ายน้ำมัน ซึ่งจำเป็นต่อการหล่อลื่นชุดเกียร์ จะทำให้ชุดเกียร์เกิดความร้อนมากกว่าปกติ และทำให้ฟันเฟืองเกิดความเสียหายได้ในระยะยาว
2.ออกตัวแบบกระชาก
     การออกตัวกระชากด้วยการเร่งรอบเครื่องยนต์ในตำแหน่งเกียร์ว่างแล้วใส่เกียร์ D เพื่อให้รถพุ่งออกไปอย่างรวดเร็วนั้น จะทำให้ชุดเกียร์และเพลาขับต้องรับแรงบิดที่เกิดขึ้นอย่างรุนแรง ส่งผลให้เกิดความเสียหายได้ในระยะยาว

3.คิกดาวน์เป็นประจำ
     การคิกดาวน์ คือ การกดแป้นคันเร่งจมมิดเพื่อเปลี่ยนอัตราทดเกียร์ จะช่วยให้รถพุ่งไปข้างหน้าได้อย่างรวดเร็ว เหมาะสำหรับการเร่งแซงหรือขณะอยู่ในสถานการณ์คับขัน แต่การคิกดาวน์บ่อยๆ จะส่งผลให้ชุดเกียร์ต้องรับแรงบิดที่เพิ่มขึ้นอย่างรวดเร็ว ส่งผลให้อายุการใช้งานของเกียร์ลดลง
4.ลากรถแบบล้อหมุน
     การลากรถที่ปลอดภัย ควรลากด้วยการยกล้อขับเคลื่อนขึ้นเหนือพื้น เพื่อไม่ให้ระบบส่งกำลังได้รับความเสียหาย แต่หากมีความจำเป็นต้องลากโดยไม่ยกรถจริงๆ ก็ควรใช้ความเร็วในน้อยที่สุดราว 20-30 กม./ชม. เพื่อไปยังอู่ใกล้เคียงเท่านั้น ไม่ควรลากเป็นระยะทางไกลๆ เนื่องจากการลากรถเกียร์อัตโนมัติจะทำให้เกิดความร้อนสูงในห้องเกียร์ ส่งผลให้เกียร์ได้รับความเสียหายได้
 