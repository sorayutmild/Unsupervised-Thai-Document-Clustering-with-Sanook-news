พลตำรวจตรี ไพศาล วงศ์วัชรมงคล ผู้บังคับการตำรวจภูธรจังหวัดนนทบุรี แถลงข่าวเมื่อวันอังคาร (26 เม.ย.) ว่าตำรวจเห็นควรให้สั่งฟ้องผู้ต้องหาทั้ง 6 คน ที่เกี่ยวข้องกับการเสียชีวิตของนักแสดง แตงโม-นิดา พัชรวีระพงษ์ นักแสดงวัย 37 ปี ทุกข้อหา ดังนี้ 

ปอ-นายตนุภัทร เลิศทวีวิทย์

กระทำโดยประมาทเป็นเหตุให้ผู้อื่นถึงแก่ความตาย
ควบคุมเรือโดยไม่มีประกาศนียบัตร
ทิ้งสิ่งของปฏิกูลใดๆ ลงในแม่น้ำ
แจ้งความเท็จ
ไม่ติดชื่อเรือเป็นอักษรไทยและอักษรฝรั่งที่หัวเรือ
ใช้เรือที่ไม่มีใบอนุญาต


เบิร์ต-นายไพบูลย์ ตรีกาญจนานันท์

กระทำโดยประมาทเป็นเหตุให้ผู้อื่นถึงแก่ความตาย
ควบคุมเรือโดยไม่มีประกาศนียบัตร


แซน-นายวิศาพัช มโนมัยรัตน์

กระทำโดยประมาทเป็นเหตุให้ผู้อื่นถึงแก่ความตาย


จ็อบ-นายนิทัศน์ กีรติสุทธิสาธร

เพื่อจะช่วยผู้อื่นไม่ให้ต้องรับโทษหรือรับโทษน้อยลง ทำให้เสียหาย ทำลาย ซ่อนเร้น เอาไปเสีย หรือทำให้สูญหายหรือไร้ประโยชน์ซึ่งพยานหลักฐาน
ทิ้งสิ่งปฏิกูลใดๆ ลงในแม่น้ำ


กระติก-นางสาวอิจศรินทร์ จุฑาสุขสวัสดิ์

เพื่อจะช่วยผู้อื่นไม่ให้ต้องรับโทษหรือรับโทษน้อยลง ทำให้เสียหาย ทำลาย ซ่อนเร้น เอาไปเสีย หรือทำให้สูญหายหรือไร้ประโยชน์ซึ่งพยานหลักฐาน
แจ้งข้อความอันเป็นความเท็จเกี่ยวกับความผิดอาญาแก่พนักงานสอบสวน


เอ็ม-นายภีม ธรรมธีรศรี

เพื่อจะช่วยผู้อื่นไม่ให้ต้องรับโทษหรือรับโทษน้อยลง ทำให้เสียหาย ทำลาย ซ่อนเร้น เอาไปเสีย หรือทำให้สูญหายหรือไร้ประโยชน์ซึ่งพยานหลักฐาน
เป็นผู้ใช้ให้ผู้อื่นแจ้งข้อความอันเป็นเท็จเกี่ยวกับความผิดอาญาแก่พนักงานสอบสวน



วอนสังคมเชื่อมั่น-แตงโมไม่ได้ตกเรือเอง
 พลตำรวจโท จิรพัฒน์ ภูมิจิตร ผู้บัญชาการตำรวจภูธรภาค 1 ที่ร่วมการแถลงข่าวนี้ด้วย เรียกร้องให้ทุกภาคส่วนเชื่อมั่นในการทำงานของตำรวจ
"ขอให้เชื่อมั่นในคณะทำงานตำรวจภูธรภาค 1 ขอให้เชื่อมั่นในกระบวนการยุติธรรม" พล.ต.ท.จิรพัฒน์ กล่าว
ผู้บัญชาการตำรวจภูธรภาค 1 ย้ำว่าการแถลงข่าวครั้งนี้ไม่ใช่การแถลงปิดคดีอย่างที่หลายฝ่ายเข้าใจ แต่เป็นการชี้แจงถึงสำนวนของคดีเพื่อส่งไปดำเนินการในขั้นต่อไปตามกระบวนการยุติธรรม
พล.ต.ท.จิรพัฒน์ ยืนยันว่าสาเหตุที่สั่งฟ้องผู้ต้องหาด้วยข้อกล่าวหากระทำการโดยประมาทเป็นเหตุให้ผู้อื่นถึงแก่ความตาย เพราะมีพยานหลักฐานที่ชี้ชัดว่าแตงโมไม่ได้ตกเรือโดยอุบัติเหตุด้วยตัวเอง แต่เกิดจากความประมาทของผู้ต้องหา
"ผมยืนยันนะฮะ อุบัติเหตุ อาจจะหลายคนเข้าใจได้ว่าอุบัติเหตุอาจจะเป็นเรื่องการที่คุณแตงโมประมาทตกน้ำเอง ผมยืนยันว่าไม่ใช่นะฮะ เรามีพยานหลักฐาน เชื่อมั่น แล้วก็สั่งฟ้องว่ามีคนกระทำประมาทเป็นเหตุให้คุณแตงโมถึงแก่ความตายนะครับ" พล.ต.ท.จิรพัฒน์ กล่าว
ไม่พบยูเรีย-ไม่มีการต่อสู้บนเรือ
พล.ต.ท.จิรพัฒน์ ตอบคำถามของสื่อมวลชนเกี่ยวกับประเด็นว่าแตงโมไปถ่ายเบาท้ายเรือหรือไม่ ว่าไม่พบสารยูเรียที่ท้ายเรือ เพราะเป็นสารที่ละลายน้ำ แต่มีหลักฐานเชื่อได้ว่าแตงโมไปบริเวณดังกล่าวของเรือจริง และย้ำว่าพยานหลักฐานชี้ว่าไม่ใช่เป็นการตกเรือไปเอง
"ตรงที่น้องนักข่าวถามที่ถามล่าสุดว่าพบสารอะไรเนี่ย มันไม่พบหรอกครับ เพราะสารยูเรียมันละลายในน้ำ แล้วแผ่นบอร์ดที่อยู่ตรงนั้นน้ำมันท่วมถึงตลอดเวลานะครับ เพราะงั้นตรงนั้นคือส่วนหนึ่ง แต่เราเอาหลักฐานอื่นๆ หลายๆ อย่างรวมๆ กัน แล้วมีความเห็นน่าเชื่อว่าน้องเขาจะไปตรงนั้น แล้วก็ตกลงไปนะครับ ด้วยการกระทำที่เกิดขึ้นตามที่เราแจ้งให้กับผู้ต้องหาทั้ง 3 ท่าน"
ผู้บัญชาการตำรจภูธรภาค 1 ยืนยันว่าไม่มีการต่อสู้บนเรือ
