(29 ก.ย.) จากกรณีคนร้ายลงมือฆ่าโหด น.ส.แอปเปิ้ล อายุ 18 ปี นักเรียนชั้นมัธยมปลายโรงเรียนชื่อดังของจ.ระนอง ขณะเดินไปหาเพื่อน โดยจุดเกิดเหตุอยู่ที่กลางซอยสำนักสงฆ์สะพานปลา ข้างโรงเจ ม.5 ต.บางริ้น อ.เมือง จ.ระนองนั้น
จากการตรวจสอบกล้องวงจรปิด บริเวณบ้านปากซอยสำนักสงฆ์สะพานปลา ข้างโรงเจ ม.5 ต.บางริ้น อ.เมืองระนอง จ.ระนอง ทางเข้าจุดเกิดเหตุ สามารถบันทึกภาพ น้องแอปเปิ้ล ผู้เสียชีวิตไว้ได้ ก่อนเกิดเหตุเพียงไม่ถึง 15 วินาที โดยจะเห็นภาพน้องเดินเลี้ยวเข้ามาในซอย โดยสวมกางเกงยีนส์ขาสั้น เสื้อยืดแขนยาว โดยที่มือขวาถือแท็บเล็ตโทรศัพท์มือถือแนบไว้กับหน้าอกขวา และขณะเดินเข้ามาได้ระยะประมาณ 10 ก้าว โดยได้หยุดเดินและเหลียวขวาไปมองเส้นทางริมฟุตบาทที่เดินมาก่อนหน้า คล้ายกับกำลังสงสัยว่ามีใครติดตามมาหรือไม่
จากนั้นเดินต่อเข้าซอยไปทันที และกลางซอยตรงจุดเกิดเหตุ คาดว่าน่าจะมีคนร้ายไปดักรออยู่ก่อน โดยเข้าทางด้านหน้าสำนักสงฆ์สะพานปลา สามารถทะลุออกถนนกลางซอยนี้ได้ และขณะเกิดเหตุกล้องไม่สามารถจับภาพไว้ได้ แต่ก็กำลังติดตามในส่วนที่เป็นประจักษ์พยาน ก่อนหน้าที่มีผู้คนสัญจรใช้เส้นทางนี้  ซึ่งหลังจากการตรวจสอบในที่เกิดเหตุ พล.ต.ต.นรินทร์ บุษยวิทย์ ผู้บังคับการตำรวจภูธรจังหวัดระนอง เรียกประชุมด่วน ทั้งชุดพนักงานสอบสวน และชุดสืบสวน สภ.เมืองระนอง เพื่อสรุปประเด็นสาเหตุที่เกิดการฆาตกรรมในครั้งนี้ หลังประชุมเสร็จสิ้นร่วม 2 ชั่วโมง พล.ต.ต.นรินทร์ เผยว่า ประเด็นแรกที่ให้น้ำหนักมากที่สุดคือ ประเด็นการโกรธแค้นเป็นการส่วนตัว
อีกประเด็นคือเรื่องการชิงทรัพย์ ในคดีนี้ ซึ่งเป็นการประมวลเหตุจากพนักงานสอบสวนและพนักงานสืบสวน รวมทั้งกล้องวงจรปิดที่บันทึกภาพลักษณะอาการของผู้ตายก่อนเกิดเหตุ ซึ่งมีความระแวงสงสัยก่อนหน้าที่จะเกิดเหตุ
(ที่มา ข่าวสดออนไลน์)
