ผู้สื่อข่าวรายงานว่า (4 มี.ค.) เมื่อเวลา 12.00 น. สน.หัวหมาก รับแจ้งเหตุผู้ผูกคอเสียชีวิต ภายในห้องพัก ชั้น 3 คอนโดมิเนียมแห่งหนึ่ง ซอยรามคำแหง 63 แขวงหัวหมาก เขตบางกะปิ กรุงเทพฯ
ที่เกิดเหตุอยู่บริเวณระเบียงนอกห้อง พบศพนายนพดล ศรีหมอก อายุ 67 ปี สภาพศพผูกคอตัวเองโดยใช้เชือกไนลอนผูกตรงราวระเบียง ในสภาพนั่ง ไม่สวมเสื้อ ใส่กางเกงกีฬาขาสั้นสีดำ โดยผู้เสียชีวิตคือคุณพ่อของนายณัฐวุฒิ ศรีหมอก หรือ กอล์ฟ ฟักกลิ้งฮีโร่ แร็ปเปอร์ชื่อดัง
ภายในห้องไม่พบจดหมายลาตายหรือร่องรอยการรื้อค้นแต่อย่างใด โดย กอล์ฟ ฟักกลิ้งฮีโร่ รุดเดินทางมาดูศพพร้อมกราบศพพ่อ และอัญเชิญดวงวิญญาณก่อนจะนำศพออกจากห้อง
จากการสอบสวนพยาน ให้การว่า ช่วงเช้าผู้ตายยังปั่นจักรยานออกกำลังกาย จนกระทั่งช่วงสายมีคนเห็นผู้ตายนั่งแน่นิ่งตรงระเบียง จึงรีบแจ้งตำรวจเพราะเห็นปมเชือกจึงคาดว่าอาจจะเสียชีวิตแล้ว ทั้งนี้ ผู้ตายไม่ได้ทำงานอะไร
เบื้องต้น เจ้าหน้าที่จะได้ส่งศพไปตรวจโดยละเอียด พร้อมให้ญาติรับศพไปบำเพ็ญกุศลตามพิธีกรรมทางศาสนาต่อไป