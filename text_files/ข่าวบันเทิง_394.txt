อาสีเทา หรือ จรัล เพ็ชรเจริญ ตลกอาวุโส เสียชีวิตแล้วด้วยวัย 84 ปี ด้วยอาการปอดติดเชื้อ เมื่อเวลา 2.19 น. ของวันที่ 17 ต.ค. 59  
สีเทา หรือ จรัล เพ็ชรเจริญ เป็นดาราตลกอาวุโส มีบุคลิกเด่นคือแสดงตลกด้วยหน้าตาท่าทาง ลักษณะหลังโกง พุงป่อง เหมือน "เท่ง" ตัวตลกดาราหนังตะลุง ของทางภาคใต้ 
สีเทา เกิดเมื่อวันที่ 7 มิถุนายน พ.ศ. 2475 ที่อำเภอเมือง จังหวัดสุราษฎร์ธานี บิดาคือ จ.ส.อ.เมฆ เพ็ชรเจริญ เป็นนายทหารเรือเก่า ส่วนมารดาคือ นางจรูญ เพ็ชรเจริญ เป็นแม่ค้าขายขนมหวาน ปัจจุบันเสียชีวิตแล้วทั้งคู่
เริ่มเข้าสู่วงการโดยชักชวนของเสน่ห์ โกมารชุน ให้เป็นมาเป็นนักพากย์ภาพยนตร์ และแสดงภาพยนตร์เป็นตัวประกอบในบทตลกเรื่องแรก คือ ฟ้าธรรมาธิเบศร์ นำโดย วิไลวรรณ-พันคำ ฉายวันที่ 8 มีนาคม 2499 ตามมาด้วย เรื่อง สี่สิงห์นาวี นำโดย วิไลวรรณ-พันคำ-สุรสิทธิ์ ฉายวันที่ 29 ธันวาคม 2499 เล็บครุฑ นำโดย อมรา อัศวนนท์-ลือชัย นฤนาท ฉายวันที่ 12 พฤษภาคม 2500 และอีกหลายเรื่อง ต่อมาเข้ารับราชการตำรวจ ตั้งแต่ประมาณ พ.ศ. 2520 จนเกษียณอายุราชการ
ชีวิตส่วนตัวสมรสกับยุพิน แก้วประเสริฐ มีบุตรสามคน และมีลูกติดจากภรรยาเก่า 1 คน
สีเทาเคยล้มป่วยจากโรคความดันโลหิตสูง และหลอดเลือดแตกในสมอง จนเกือบถึงแก่ชีวิตแต่ได้รับพระมหากรุณาธิคุณจากพระบาทสมเด็จพระเจ้าอยู่หัวพระราชทานดอกไม้มาเยี่ยม ซึ่งทำให้สีเทายังสำนึกในพระมหากรุณาธิคุณนี้มาโดยตลอด