สหพันธ์ฟุตบอลนานาชาติ หรือฟีฟ่า ออกมายกย่องให้ลูกยิงของ ศุภวุฒิ เถื่อนกลาง ดาวยิงทีมฟุตซอลทีมชาติไทยที่ยิงใส่ อาเซอร์ไบจาน เป็นสุดยอดลูกยิงประจำรอบ 16 ทีมสุดท้ายฟุตซอลโลกในเกมที่ ทีมฟุตซอลทีมชาติไทยพ่าย อาเซอร์ไบจานไป 8-13 ได้รับการยกย่องจากฟีฟ่าให้เป็นสุดยอดแมตช์ประจำรอบ 16 ทีมสุดท้าย พร้อมกับยกย่องลูกยิงของ “เจ้าอาร์ม” ในประตูที่ช่วยให้ไทยตีตื่นขึ้นมา 2-1 ด้วยการชิพบอลข้ามผู้รักษาประตูไปอย่างเหนือชั้น ว่าเป็นประตูที่ยอดเยี่ยม
โดยฟีฟ่าได้เขียนถึงจังหวะดังกล่าวผ่านเว็บไซต์อย่างเป็นทางการของตัวเองว่าเป็นจังหวะที่ปลุกให้ไทยตื่นขึ้นมาอีกครั้ง “ในช่วงที่เกมเริ่มจะเป็นใจให้กับทีมชาติไทยหน่อยๆนั้น ผู้รักษาประตู คฑาวุธ หาญคำภา ก็เขวี้ยงบอลไปยังฝั่งตรงข้าม ซึ่งดัลโล่กองหลังอาเซอร์ไบจานจะกระโดดโหม่งแต่ไม่ถึง และ ศุภวุฒิ เถื่อนกลางก็ดึงบอลลงอย่างช่ำชองด้วยเท้าขวาของเขา ก่อนจะหันหน้าเข้าหาประตูและชิพจากระยะเพียงไม่กี่หลาด้วยเท้าซ้าย ข้ามหัวนายทวาร รอฟชาน ฮูเซย์นลี่ ซุกก้นตาข่ายเข้าไปเป็น 2-1 ซึ่งถือว่าเป็นประตูที่เปี่ยมไปด้วยเทคนิคอันสุดยอดลูกหนึ่งเลยทีเดียว”ศุภวุฒิ เถื่อนกลาง เคยได้รางวัลประตูที่สวยที่สุดในฟุตซอลโลก 2012 ที่ประเทศไทยเป็นเจ้าภาพ จากประตูที่ยิงใส่ คอสตาริก้า มาแล้วสำหรับทีมฟุตซอลทีมชาติไทยจะเดินทางกลับมาถึงประเทศไทยในวันจันทร์ที่ 26 กันยายน เวลา 14.10 น.
สนับสนุนเนื้อหา 