ตู่ นันทิดา ปรากฏตัวต่อหน้าสื่อมวลชนเป็นครั้งแรกที่งานคอนเสิร์ต Seven Return สยามพารากอน เมื่อช่วงค่ำที่ผ่านมา เปิดใจพูดครั้งแรก หลังเกิดกรณี "วิวาห์สับสน" ระหว่างอดีตสามี เอ๋ ชนม์สวัสดิ์ กับนางเอกสาว เจนี่ เทียนโพธิ์สุวรรณ
กองทัพสื่อมวลชนหลายสำนักต่างเฝ้ารอ ตู่ นันทิดา เกือบ 2 ชั่วโมง จนกระทั่งเวลาประมาณ 18.40 น. นักร้องสาวเสียงดี ตู่ นันทิดา ได้เดินออกมาพบปะสื่อด้วยสีหน้ายิ้มแย้ม เปิดเผยว่า "ขอบคุณที่เป็นห่วงและเป็นกำลังใจให้กันตลอด พี่เองก็ทราบเรื่องทุกอย่าง พร้อมๆ กับสื่อในวันที่ พี่เอ๋ ชนม์สวัสดิ์ แถลงข่าว ตอนนี้พี่เองมีความสุขดีกับลูก ที่ผ่านมาไม่เคยมีโอกาสได้บอกความจริงกับสังคมได้ทราบ เรื่องที่ได้แยกทางกันกับพี่เอ๋ ชนม์สวัสดิ์ ซึ่งพี่กับพี่เอ๋ไม่เคยโกรธกัน เรายังเป็นเพื่อนที่ดีกันมาตลอด เพราะฉะนั้นเราไม่เคยแยกจากกันจากความเป็นพ่อเป็นแม่ของลูก ขอโทษจริงๆ ที่ไม่เคยชี้แจงเรื่องต่างๆ ทั้งหมด"
เมื่อถามถึงเรื่องจดทะเบียนสมรส ตู่ นันทิดา ชี้แจงว่า "พี่ว่าอย่าไปพูดถึงดีกว่าค่ะ มันไม่มีอะไรที่จำเป็นแล้ว มองที่ปัจจุบันกับอนาคตข้างหน้าดีกว่า เรื่องจ้างหย่า พี่ไม่จ้างหย่าหรอกค่ะ ก็เอาตามที่พี่เอ๋แถลงเลยดีกว่าค่ะ เพราะเราก็ทราบพร้อมกันทั้งหมด ส่วนเรื่อง คุณเจนี่ พี่ไม่ได้ตกใจ ไม่ได้โกรธค่ะ พี่คิดว่าเป็นเรื่องที่น่ายินดีมากกว่า เพราะตลอดระยะเวลาที่ผ่านมา ตั้งแต่ที่เราได้แยกกัน พี่เอ๋ไม่เคยคิดที่จะมีใคร แต่วันนี้เขาได้ตัดสินใจแล้ว มันก็เป็นสิ่งที่ควรจะยินดีด้วยค่ะ"
ส่วนความสัมพันธ์ของ น้องเพลง กับ เอ๋ ชนม์สวัสดิ์ นั้น ตู่ นันทิดา เปิดเผยว่า "เรื่องการเลี้ยงดู น้องเพลง ทุกอย่างก็ยังเป็นเหมือนเดิมค่ะ พ่อคือพ่อของลูก ลูกคือลูกของพ่อ ดูแลกันตลอดไปค่ะ ตอนนี้ น้องเพลง ก็ยังเป็นเด็ก หน้าที่ก็คือเรียนหนังสือ ที่ผ่านมาทั้ง 2 คนพ่อลูกก็ให้ความรักกันมาตลอด ส่วนเรื่องบ้านที่อเมริกา เครื่องบิน เรือยอร์ช อะไรนั้น อันนี้ไม่ใช่ของพี่นะคะ ทุกวันนี้พี่ไปก็ยังเช่าโรงแรมอยู่"
ตู่ นันทิดา เปิดเผยทิ้งท้ายเอาไว้ว่า "ความรู้สึกของพี่ตอนนี้ พี่อยากจะบอกว่า พี่เองก็มีความสุขกับลูก จะดูแลน้องเพลงอย่างดีที่สุด น้องเพลงเองก็เข้าใจคุณพ่อ และพ่อลูกเขาก็รักกันมานานแล้ว ขอบคุณทุกกำลังใจค่ะ ก็ขอให้ทุกอย่างจบลงด้วยดี พี่ยังเจอพี่เอ๋ได้ปกติทุกอย่าง ไม่เคยทะเลาะกันเลย เป็นเพื่อนกันเหมือนเดิม ขอโทษจริงๆ ที่ไม่เคยพูดความจริงให้สังคมได้ทราบ ขอโทษและขอบคุณจริงๆ ค่ะ"