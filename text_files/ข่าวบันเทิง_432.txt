
เมื่อเวลา 06.00 น. ของวันนี้ (19 ม.ค.59) สื่อมวลชนได้เดินทางมาเกาะติดการเคลื่อนย้ายศพพระเอกหนุ่ม ปอ ทฤษฎี จากห้องสุดท้าย (ห้องดับจิต) โรงพยาบาลรามาธิบดี เพื่อไปทำพิธีทางศาสนาที่วัดกลางพระอารามหลวง จ.บุรีรัมย์ อย่างหนาแน่น โดยบรรยากาศขณะนี้เต็มไปด้วยความโศกเศร้าของแฟนคลับทั้งรุ่นเล็กรุ่นใหญ่ที่ทยอยมาร่วมไว้อาลัยให้หนุ่มปอ
ซึ่งเมื่อเวลา 04.45 น. ที่ผ่านมา ดาราสาวรุ่นพี่ "จิ๊ก เนาวรัตน์" ได้เดินทางมาถึงโรงพยาบาลรามาธิบดี ก่อนที่จะเข้าไปแต่งหน้าศพให้ ปอ ทฤษฎี ในห้องสุดท้าย
06.40 น. แหม่ม จินตรา , อากอบสุข จารุจินดา และ ปู ปริศนา ได้เดินทางมาถึงโรงพยาบาลรามาธิบดีเพื่อร่วมไว้อาลัย ปอ ทฤษฎี
06.45 น. อายุ ยุวดี ไทยหิรัญ ผู้จัดละครของค่ายยูม่า เดินทางมาถึงโรงพยาบาลรามาธิบดี
06.50 น. แม่ก้อย ทาริกา, แม่หนู สรวงสุดา, ต้น จักรกฤษณ์ เดินทางมาถึงโรงพยาบาล
07.15 น. โบ๊ต วิบูลย์นันท์ ได้เป็นตัวแทนมูลนิธิร่วมกตัญญู พาร่าง ปอ ทฤษฎี กลับบ้านเกิดที่จังหวัดบุรีรัมย์ โดยโบ๊ต เผยว่า รู้จักกับปอ ทฤษฎีมานานพอสมควร ซึ่งในวันนี้ตนเป็นคนอาสาอยากจะพาน้องกลับบ้าน โดยคาดว่าจะใช้เวลาในการเดินทางประมาณ 4 ชั่วโมง และตลอดระยะเวลาการเดินทางได้มีการประสานงานในส่วนต่างๆไว้เสร็จสิ้นแล้ว
07.20 น. โบว์ แวนดา พร้อมคุณพ่อและคุณแม่ของ ปอ ทฤษฎี เดินทางมาถึงห้องสุดท้าย รพ.รามาธิบดี
07.30 น. หลังจากที่แต่งหน้าศพให้พระเอกหนุ่ม ปอ ทฤษฎี เสร็จ ดารารุ่นพี่ จิ๊ก เนาวรัตน์ ได้ออกมาเผยกับสื่อมวลชนว่า "พอทราบข่าวก็ติดต่อทางครอบครัวขอมาทำ และมี ท็อป ดารณีนุช มาช่วยด้วย ปอมีสีหน้าที่ดี พี่ทำสุดความสามารถและสุดหัวใจจริงๆ ไม่ได้มั่นใจว่าปอจะไปวันนี้ แต่ต้องน้อมรับว่าเป็นสัจธรรมชีวิต แต่เขาไปแล้วก็ต้องส่งให้เขาขึ้นสวรรค์ เชื่อว่าปอจะอยู่ในความทรงจำของทุกคนไม่มีวันลืม ตอนตัดผมพี่ไม่เคยตัดให้ใครเลย ต้องพยายามค่อยๆ ซอย ทำให้ดีที่สุดเท่าที่ทำได้"
07.50 น. ครอบครัวและคนในวงการบันเทิง รดน้ำศพปอ ทฤษฎี ภายในห้องสุดท้าย รพ.รามาธิบดี
08.00 น. มูลนิธิร่วมกตัญญูเตรียมรถไว้สามคัน คันแรกเป็นโลงเปล่า คันที่สองเตรียมไว้เคลื่อนย้ายศพ และคันสุดท้ายเป็นรถญาติที่จะร่วมเดินทางไปยังวัดกลางพระอารามหลวง จ.บุรีรัมย์
08.40 น. เคลื่อนย้ายศพ ปอ ทฤษฎี ซึ่งสวมเสื้อเชิ้ตลายสก๊อตสีน้ำเงิน มีผ้าแพรสีเหลืองคลุมร่าง โดยมีครอบครัวและคนในวงการนำพวงมาลัยไปเคารพศพ ก่อนจะนำร่างพระเอกหนุ่มขึ้นรถของมูลนิธิร่วมกตัญญู