ผู้สื่อข่าวรายงานว่า (6 ธ.ค.) พล.ต.อ.จรัมพร สุระมณี ที่ปรึกษา สบ 10 ร่วมแถลงเปิดเผยข้อมูลการตรวจพิสูจน์ ดีเอ็นเอกระดูกบนรถบัส ทะเบียน 30-0170 กำเเพงเพชร ซึ่งถูกเผาในวันที่ 1 ธ.ค.ที่บริเวณหน้ารามคำแหง โดยมีนางนฤมล คำพยัคฆ์ อายุ 36 ปี เข้าให้การว่าผู้เสียชีวิตน่าจะเป็นลูกชายชื่อนายสุรเดช คำเเปงใจ อายุ 17 ปี เนื่องจากหลักฐานใกล้กับโครงกระดูกทั้ง หัวเข็มขัด มือถือไอโฟน กุญเเจบ้าน เเละเเหวน เป็นของนายสุรเดช
พล.ต.อ.จรัมพร กล่าวว่า ผลการตรวจพิสูจน์ดีเอ็นเอ เปรียบเทียบบุคคลทั้งสองพบว่าตรงกันทุกตำแหน่ง มีความเกี่ยวข้องเป็นแม่ลูกกัน คดีนี้เราสอบปากคำพยานเป็นคนขับจยย.รับจ้างที่มากับผู้ตายระบุว่าเดินทางจากเอกมัย จะมาซื้อยาแก้ไอภายในซอย 53 ตรงข้าม ม.รามคำแหง และถูกชักชวนให้ร่วมชุมนุม ซึ่งพยานเป็นเยาวชนได้สอบปากคำต่อหน้า สหวิชาชีพ ตามกระบวนการสอบสวนข้อเท็จจริงจึงเชื่อถือได้มาก เมื่อลงไปเข้าร่วมชุมนุมได้รับแจกผ้าโพกศีรษะคำว่าการ์ดรามฯ
ทั้งนี้ ยังไม่ระบุตัวบุคคลว่าเป็นใครบ้างมีจำนวนหลายคน พากันขึ้นไปบนรถบัสทุบกระจก กรีดเบาะนั่งบนรถบัสแล้วเผา ตัวพยานอยู่ด้านล่างไม่ได้ขึ้นไปร่วมด้วย แต่ผู้ตายขึ้นไปข้างบนกับเขา พอไฟเริ่มไหม้ก็มีคนตะโกนเรียกให้ลงมา แต่ไฟลุกลามเร็วจากด้านหน้ารถไปด้านหลัง ซึ่งประตูรถบัสมีประตูด้านหน้าเปิดอยู่เท่านั้น ผู้ตายพยายามลงจากชั้นบนจะออกทางประตูหลังที่ปิดล็อกอยู่ ทำให้สำลักควันหมดสติถูกไฟคลอกจนเสียชีวิตพาดอยู่ตรงบันไดนั่นเอง ยืนยันได้ผู้ตายไม่ใช่นักศึกษารามแหง แต่ถูกชักชวนให้ร่วมชุมนุม