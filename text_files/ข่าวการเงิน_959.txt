หนุ่มวิศวกร ใช้เวลา 10 ปี เอาชนะธรรมชาติได้สำเร็จ คิดวิธีเปิดฝากะลามะพร้าวน้ำหอม แบบเดียวกับเปิดฝากระป๋องน้ำอัดลม ใช้นิ้วเดียวดึงฝาดื่มน้ำมะพร้าวได้ทันที เปิดตัวได้แค่ปีเดียวตลาดล้นมือ ทั้งในและต่างประเทศ


บรรพต เคลียพวงพิทย์ วิศวกรหนุ่มผู้หลงใหลรสชาติของมะพร้าวน้ำหอมเป็นการส่วนตัว แล้ววันหนึ่งก็ลุกขึ้นมาปฏิรูปการดื่มการกินมะพร้าวเผา/มะพร้าวน้ำหอมของมวล มหาคนไทย ซึ่งเดิมเคยเป็นเรื่องยุ่งยากในการใช้อำนาจโขกสับมะพร้าวสักลูกเพื่อดื่มน้ำ อันหอมหวานและกินเนื้ออันโอชะ อาศัยความรู้ด้านวิศวะเป็นอาวุธในการต่อสู้อย่างอริยะ เพื่อเอาชนะธรรมชาติ ในที่สุด คุณบรรพตก็กระทำการปฏิรูปมะพร้าวน้ำหอมได้สำเร็จ สามารถพลิกประวัติศาสตร์หน้าใหม่ของเมืองไทย ด้วยการติดที่เปิดไว้บนฝากะลามะพร้าวน้ำหอม เพียงใช้นิ้วดึงก็เปิดฝามะพร้าวได้อย่างง่ายดาย เหมือนเปิดฝาปลากระป๋องหรือเปิดฝากระป๋องน้ำอัดลมอย่างไรอย่างนั้น
 

 
ใช้เวลายาวนาน 10 ปีค้นพบวิธีเปิดฝากะลา
การเอาชนะธรรมชาติเพื่อตอบโจทย์ที่เกิดขึ้นในใจของคุณบรรพตเกิดขึ้นเมื่อ 10 ปีที่แล้ว ทุกครั้งที่ซื้อมะพร้าวเผา เขาจะเห็นภาพแม่ค้าใช้มีดเฉาะรอบกะลามะพร้าว จากนั้นใช้มีดงัดฝากะลาขึ้นมาจึงจะได้ดื่มน้ำมะพร้าวที่อยู่ภายใน ภาพที่เห็นเป็นประจำนี้ทำให้เขาคิดอยู่ในใจว่ามันน่าจะมีวิธีที่ง่ายกว่านี้
"ความที่ผมเป็นวิศวกร ก็คิดว่ามันน่าจะทำให้เปิดได้ง่าย ตอนคิดก็คิดว่ามันทำได้ แต่พอทำเข้าจริงๆ มันไม่ง่ายอย่างที่คิด แรกๆ ก็ใช้เลื่อยจิ๊กซอว์/เลื่อยฉลุเซาะเป็นร่องก็ไม่สำเร็จ แต่ผมไม่ยอมแพ้ ต้องเอาชนะมันให้ได้ พยายามค้นหาเครื่องไม้เครื่องมือทางอุตสาหกรรมมาใช้มันก็ไม่สำเร็จ พยายามไปเดินตามงานเอ็กซ์โปหรืองานที่เกี่ยวกับช่างอุตสาหกรรมเพื่อเดินหา เครื่องมือที่จะเอามาใช้ มันก็ไม่มีเครื่องมือที่ใช้ได้ตรงๆ ต้องใช้เครื่องมือชนิดหนึ่งมาประยุกต์กับเครื่องมืออีกชนิดแล้วก็ลองไป เรื่อยๆ ผมจะมีสมุดบันทึกอยู่เล่มหนึ่งคอยจดว่าทำอะไรไปบ้างแล้ว และคอยจดแบบที่คิดว่าใช่ บางครั้งนึกขึ้นได้กลางดึกต้องตื่นขึ้นมาจดก็ทำอยู่บ่อยๆ
ผมทำแล้วแก้ใหม่เปลี่ยนใหม่จนความคิดอิ่มตัว บอกกับตัวเองว่าทำมาถึงป่านนี้ มัน 10 ปีแล้ว ถ้าเราไม่ทำ แล้วใครจะทำ ก็เลยทำเครื่องเล็กๆ เอาเงินที่เก็บไว้ซึ่งเป็นจำนวนมากพอดู ลองทำดู เครื่องแรกไม่สามารถทำเป็นอุตสาหกรรมได้ คือทำได้น้อยในแต่ละวัน เมื่อต้องการแตกยอดเป็นอุตสาหกรรมก็ต้องเขียนแบบเครื่องจักรขึ้นมาใหม่"
 

 ไอเดียเลิศ เปิดฝา 2 จังหวะ ฝาแรกดูดน้ำ-ฝาสองกินเนื้อ
การผลิตมะพร้าวน้ำหอมเผาพร้อมดื่ม หรือมะพร้าวน้ำหอมที่เปิดฝาได้สะดวก ได้แนวคิดแบบเดียวกับการเปิดฝากระป๋องน้ำอัดลม จึงออกแบบเป็นห่วงอะลูมิเนียมติดกับฝากะลา สำหรับดึงเพื่อเปิดฝามะพร้าวน้ำหอม โดยใช้เครื่องยิงความร้อนเซาะร่อง
บางๆ บนผิวกะลาให้เป็นแนววงกลม 2 ชั้น ชั้นแรกเป็นวงขนาดเล็กติดห่วงอะลูมิเนียมเพื่อดึงฝากะลาออกแล้วดูดน้ำ มะพร้าว เมื่อดูดน้ำจนหมดแล้ว ใช้นิ้วสอดลงในวงเล็กแล้วดันกะลาขึ้นเพื่อเปิดฝากะลาตามแนววงที่ 2 เพื่อให้ผู้บริโภคเปิดกินเนื้อมะพร้าวได้สะดวก แนวคิดและวิธีการดังกล่าวทำให้เกิดนวัตกรรมขึ้นในเมืองไทย และได้รับการกล่าวขานผ่านโลกโซเชียลมีเดียอย่างกว้างขวางทั้งในประเทศและ ต่างประเทศ
การติดห่วงอะลูมิเนียมไว้ที่ตัวมะพร้าวน้ำหอมก็ดี รอยไหม้สีน้ำตาล 2 วงบนผิวกะลาก็ดี รวมถึงการใช้เครื่องยิงความร้อนติดโลโก้สินค้าลงบนผิวกะลาก็ดี ภาพโดยรวมที่ปรากฏกลายเป็นความสวยงามที่แฝงด้วยศิลปะอยู่ในตัวผลิตภัณฑ์ ต้องขอยกย่องความคิดอันเฉียบคมของวิศวกรหนุ่มท่านนี้ ผู้สร้างมูลค่าเพิ่มให้กับสินค้าเกษตรของไทยได้เหนือความคาดหมาย
 

 กระบวนการผลิต ห้ามแตะน้ำกับเนื้อ
สำหรับหลักการเบื้องต้นในการแปรรูปมะพร้าวน้ำหอมให้พร้อมบริโภคนั้น คุณบรรพต ย้ำหนักแน่นว่า ห้ามไปแตะต้องโดนเนื้อและน้ำของมะพร้าว ต้องคงความเป็นธรรมชาติให้มากที่สุด เทคโนโลยีอุตสาหกรรมที่นำมาใช้ในการผลิต ไม่ว่าจะเป็นเครื่องจักรกล หรือเครื่องเจาะเพื่อเซาะร่องโดยใช้ความร้อนสูงนั้น ต้องเป็นเทคโนโลยีที่มีต้นทุนสมเหตุสมผล ไม่เช่นนั้นจะไม่คุ้มกับการลงทุนเชิงพาณิชย์
ส่วนกระบวนการผลิต เริ่มต้นนำมะพร้าวลูกสีเขียวจากสวน นำมาปอกเปลือก จากนั้นเจียนผิวกะลาให้เกลี้ยง นำไปต้ม แล้วนำเข้าเครื่องยิงความร้อนเพื่อเซาะร่อง ติดห่วงสำหรับเปิดฝา กระบวนการทั้งหมดนี้ต้องทำให้เสร็จภายใน 1-2 วัน เพื่อให้ความสดคงอยู่ จากนั้นส่งเข้าตู้แช่เพื่อรอส่งลูกค้าต่อไป เปิดตลาดครั้งแรก ตกใจ ห้างรับไม่อั้น
คุณบรรพตนำมะพร้าวน้ำหอมที่ได้ชื่อว่าเป็นนวัตกรรม เปิดตลาดครั้งแรกเมื่อต้นปี 2556 "ผมคิดเล่นๆ ว่า ลองไปเสนอลูกค้าดู ก็เลยเอาไปเสนอห้างแม็กซ์แวลู (Max Valu) พอเขาเห็นปุ๊บเขาสั่งซื้อเลย ไม่ลังเลเลย ผมก็ตกใจว่าทำไมเขาสั่งซื้อง่าย แล้วก็ซื้อเยอะด้วย ตอนนั้นผมทำงานประจำด้วย ทำมะพร้าวไปด้วย วันเสาร์-อาทิตย์นั่งทำมะพร้าวส่งห้าง ใช้บ้านเป็นที่ผลิต ช่วงแรกทำได้ 100 ลูก ก็เก่งแล้ว ทำได้ระยะหนึ่งมะพร้าวขาดตลาดและมีราคาแพง จึงขอห้างหยุดส่ง ทางห้างก็เข้าใจ ผมจึงหยุดการผลิตไปพักใหญ่ พอกลับ มาผลิตอีกครั้งก็ลองเปลี่ยนตลาดใหม่ หันมาส่งให้สนามกอล์ฟ คนที่มาตีกอล์ฟส่วนใหญ่เป็นพ่อค้าและนักธุรกิจ พอเห็นมะพร้าวของเราก็สนใจติดต่อขอร่วมลงทุนด้วยเป็นจำนวนมาก"
การย้ายฐานการตลาดจากห้างแม็กซ์แวลูมาเป็นสนามกอล์ฟ ได้กลายเป็นจุดเปลี่ยนในการทำธุรกิจมะพร้าวน้ำหอมเปิดสะดวกของคุณบรรพตอย่าง สิ้นเชิง เมื่ออดีตประธานบอร์ดแบงก์ชาติ ร่วมลงหุ้นด้วย จากที่เคยผลิตอยู่กับบ้านต้องย้ายการผลิตเข้าสู่นิคมอุตสาหกรรมรังสิตพร อสเพอร์เอสเตท ย่านปทุมธานี ปรับปรุงเครื่องจักรที่เคยผลิตได้ 100 ลูก ต่อวัน ขยายกำลังการผลิตเพิ่มเป็น 1,000 ลูก ต่อวัน จากนั้นนำผลิตภัณฑ์ไปจดสิทธิบัตรครอบคลุมหลายประเทศ คุณบรรพต ยอมรับว่า ลูกค้าติดต่อเข้ามามากจนตั้งตัวไม่ทัน
"ตอนนี้มีลูกค้าต่างประเทศติดต่อเข้ามาเยอะมาก มีทั้งจีน ญี่ปุ่น เกาหลี ออสเตรเลีย ยุโรป อเมริกา ตะวันออกกลาง มีลูกค้ารายหนึ่งเอาผลิตภัณฑ์ไปเปิดตลาดที่ฮ่องกง มีคนไปเห็นจึงโพสต์รูปแล้วแชร์ต่อๆ กันในโซเชียลมีเดีย ทำให้ผลิตภัณฑ์ของเรากระจายไปอย่างรวดเร็ว จนไปถึงกลุ่มผู้ซื้อรายใหญ่ในต่างประเทศ"
 

 เผยเคล็ดลับความสำเร็จ มองให้ลึกถึงวิธีคิด-วิธีทำ
มะพร้าวน้ำหอมพร้อมดื่ม หรือมะพร้าวน้ำหอมเปิดสะดวก ภายใต้แบรนด์ โคโค อี ซี่ (COCO EASY) มีอายุ 30 วัน ต้องเก็บในอุณหภูมิ 2-4 องศา เก็บในที่แห้งและสะอาด สนนราคาขายอยู่ที่ 40-80 บาท ต่อลูก ความแตกต่างของราคาขึ้นอยู่กับสถานที่ที่แตกต่างกัน สำหรับวัตถุดิบคัดเลือกจากแหล่งมะพร้าวน้ำหอมคุณภาพในเขตจังหวัดสมุทรสงคราม ราชบุรี และนครปฐม อนาคตวางแผนเพิ่มไลน์ผลิตภัณฑ์ที่เกี่ยวข้องกับมะพร้าวให้หลากหลายมากขึ้น
คุณบรรพต ยอมรับว่า ที่ประสบความสำเร็จในวันนี้ เป็นเพราะเขาไม่ยอมแพ้ นอกจากนี้ ยังแนะเคล็ดลับการบริหารธุรกิจต้องปรึกษาคน 3 กลุ่ม มาพัฒนาและวางแผนการตลาด ได้แก่ คนมีประสบการณ์ : คนกลุ่มนี้จะมีมุมมองนำไปสู่ความสำเร็จได้ดี คนวัยทำงาน : คนกลุ่มนี้จะมีมุมมองและความคิดในเรื่องความมั่นคง ส่วนคนวัยเด็ก : คนกลุ่มนี้จะมีมุมมองแปลกใหม่ที่ต่างออกไป
เจ้าของผลิตภัณฑ์ใหม่รายนี้ยอมรับว่า บนเส้นทางธุรกิจที่กำลังมีอนาคต ทำคนเดียวแก้ไขปัญหาคนเดียวไม่ไหวแล้ว จึงเริ่มมองหาตัวช่วย ในที่สุด ก็ได้ตัวช่วยจากกรมส่งเสริมอุตสาหกรรม ซึ่งให้งบสนับสนุนทำวิจัยด้าน shelf life หรืออายุในการเก็บรักษาผลิตภัณฑ์ รวมทั้งพัฒนาการแช่แข็งและบรรจุภัณฑ์เพื่อการส่งออก ขณะนี้อยู่ในขั้นทดลอง มะพร้าวน้ำหอมสะดวกเปิด COCO EASY จะพลิกโฉมหน้าอีกครั้งในรูปแบบของมะพร้าวน้ำหอมแช่แข็งอยู่ในบรรจุภัณฑ์รูป แบบใหม่ คาดว่าจะวางตลาดเร็วๆ นี้ โดยมีเป้าหมายส่งออกเป็นหลัก
ที่มา เส้นทางเศรษฐี www.sentangsedtee.com
คลิ๊กดูภาพขนาดใหญ่เพิ่มเติมที่นี้