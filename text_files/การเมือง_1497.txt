ร.ต.อ.เฉลิม เผย สสร. 99 คน และกรอบเวลาแก้ไข รธน. 180 วัน ไม่เร็วเกินไปเหมาะสมแล้ว ขณะ พร้อมยอมรับหากนายกรัฐมนตรีปรับออกจากตำแหน่ง เพราะตนเองบกพร่องในหน้าที่
ร.ต.อ.เฉลิม อยู่บำรุง รองนายกรัฐมนตรี กล่าวว่า สมาชิกสภาร่างรัฐธรรมนูญ หรือ สสร. จำนวน 99 คน มีความเหมาะสม ทั้งนี้ พรรคเพื่อไทยจะไม่แสดงความคิดเห็นใด ที่จะเป็นการกดดัน สสร. ขณะเดียวกัน กรอบในการแก้ไขรัฐธรรมนูญ ภายใน 180 วันนั้น ถือว่าเป็นช่วงเวลาที่ไม่เร็วเกินไป ส่วนที่หลายฝ่ายกังวลว่า การแก้ไขรัฐธรรมนูญ จะไปลดอำนาจของศาลรัฐธรรมนูญและศาลปกครองนั้น ตนเองไม่กล้าแสดงความคิดเห็น เพราะไม่อยากก้าวก่ายการทำหน้าที่ของ สสร.
ส่วนกระแสข่าวที่ นายกรัฐมนตรีไม่พอใจบทบาทการทำหน้าที่ของตนเองนั้น ยังไม่ทราบเรื่องดังกล่าว ต้องสอบถามจากนายกรัฐมนตรี แต่หากตนเองบกพร่องในหน้าที่จนถูกปรับออกจากตำแหน่ง ก็พร้อมยอมรับ เพราะเป็นอำนาจของนายกรัฐมนตรี นอกจากนี้ ยังกล่าวถึงกรณีที่พรรคประชาธิปัตย์ จะตั้งกระทู้ถามสด กรณีดื่มสุราในรัฐสภาว่าพร้อมที่จะตอบ เพราะได้เตรียมข้อมูลตอบโต้พรรคประชาธิปัตย์ไว้แล้ว
ส่วนกรณี ภาพคนสวมรองเท้าให้ ที่ปรากฎแพร่หลายอยู่ในโชเชียลเน็ตเวิร์ก ร.ต.อ.เฉลิม ได้ชี้แจงว่า ชายคนดังกล่าวเป็นคนรับใช้ส่วนตัวที่ประจำอยู่ที่บ้าน แต่มักจะติดตามตนนอกสถานที่อยู่ตลอด เวลาที่เจ็บป่วยก็จะได้ชายคนนี้คอยนวดและเฝ้าไข้ให้ ภาพที่ออกมาเป็นตอนขึ้นไปสักการะและต้องถอดรองเท้า ยืนยันไม่เคยใช้ข้าราชการมาใส่รองเท้าให้ อีกทั้งยังระบุว่ารู้ตัวคนโพสต์ภาพดังกล่าว เป็นผู้หญิงคนหนึ่งที่ จ.สระบุรี