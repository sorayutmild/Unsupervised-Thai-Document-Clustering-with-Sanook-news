เหงื่อออกรักแร้ เป็นอีกหนึ่งสาเหตุหลัก ที่ทำให้เกิดปัญหาเรื่องกลิ่นตัว แถมเมื่อเหงื่อออกรักแร้ มาก ๆ เข้า ก็ทำให้เราเสียบุคลิกภาพ ไม่ว่าจะเป็นการมีกลิ่นเหม็น เสื้อบริเวณรักแร้เปียก เหงื่อออกรักแร้ จึงกลายเป็นปัญหาที่หลายคนแก้ไม่ตก จนแทบจะทำให้หมดความมั่นใจไปเลย แต่ก็อย่าเสียเซลฟ์ไป มารีบจัดการปัญหานี้ให้หมดไป และเรียกความมั่นใจกลับคืนมากันดีกว่า !
ทำไมถึงมี เหงื่อออกบริเวณรักแร้ ?
ปัญหาเหงื่อออกรักแร้ มีสาเหตุมาจากการที่ต่อมเหงื่อ สร้างเหงื่อออกมามากผิดปกติ หรือ hyperhidrosis ส่งผลให้บริเวณรักแร้เปียกแฉะอยู่ตลอดเวลา บางคนอาจมีเหงื่อออกมากที่ข้อพับอื่น หรืออาจมีเหงื่อออกมากที่มือ เท้า หรือใบหน้าด้วย
เหงื่อออกแบบไหนถึงเรียกว่าผิดปกติ ?
การที่เรามีเหงื่อออก เป็นเรื่องปกติตามกลไกของร่างกาย ที่พยายามขับเหงื่อออกมาเพื่อปรับอุณหภูมิของร่างกายให้เย็นลง แต่ถ้าคุณกำลังนั่งอยู่ในห้องแอร์เย็นฉ่ำ แล้วยังเหงื่อออก ทั้งที่ไม่ได้มีอาการตื่นเต้นหรือตกใจใด ๆ หรืออยู่เฉย ๆ นิ่ง ๆ ก็เหงื่อไหลเป็นหยดจากมือ เท้า รักแร้ และส่วนอื่น ๆ ของร่างกาย นี่แหละ ที่เรียกว่าผิดปกติ และอาจเข้าข่าย hyperhidrosis ได้
เหงื่อออกรักแร้ เยอะเกินไป แก้ยังไงดี ?
การแก้ปัญหาเหงื่อออกรักแร้ รักแร้เปียก สามารถทำได้หลายวิธี เช่น

อาบน้ำบ่อย ๆ - อาบน้ำให้สะอาดอย่างน้อยวันละ 2 ครั้ง เพราะประเทศไทยเป็นเมืองที่ร้อนตลอดทั้งปี ทำให้มีเหงื่อออกได้ง่ายมากเป็นพิเศษอยู่แล้ว โดยเฉพาะผู้ที่ชอบเล่นกีฬา หรือออกกำลังกายช่วงเย็น ยิ่งควรอาบน้ำล้างเหงื่อไคลหลังเล่นกีฬา หรือออกกำลังกายเสร็จ และอาบอีกครั้งก่อนเข้านอน


เลือกใส่เสื้อผ้าให้หลวมขึ้น - เสื้อผ้าที่คับพอดีตัวมากเกินไป จะทำให้มีเหงื่อออกมากกว่า เพราะระบายอากาศได้ไม่ดีพอ ควรเลือกขนาดเสื้อผ้า หรือ ชุดชั้นใน ที่เมื่อใส่แล้วเคลื่อนไหวร่างกายได้สะดวก สบาย มีช่องว่างเหลือระหว่างร่างกาย และเสื้อผ้าเล็กน้อย
เลือกเสื้อผ้าที่ไม่รั้งแขนเกินไป - เสื้อผ้าบางแบบอาจมีช่วงต้นแขน หรือช่วงระหว่างไหล่กับรักแร้ ที่รั้งแน่นจนเกินไป นอกจากจะสวมใส่ไม่สบายตัวแล้ว ยังเป็นการปิดกั้นไม่ให้สามารถระบายอากาศได้ดีมากพอ จนทำให้เกิดเหงื่อ และกลิ่นไม่พึงประสงค์ได้
โรลออนสำหรับลดเหงื่อโดยเฉพาะ - สำหรับผู้ที่มีเหงื่อออกมากเป็นพิเศษ โรลออนธรรมดาอาจเอาไม่อยู่ ให้ลองเปลี่ยนมาใช้โรลออนสำหรับรักษาอาการเหงื่อออกมากเกินไปโดยเฉพาะ หรือ Antiperspirant ซึ่งโรลออนประเภทนี้ จะมีส่วนผสมของ Aluminum Chloride ที่มีฤทธิ์ในการควบคุมเหงื่อ และช่วยลดขนาดรูขุมขนบริเวณใต้วงแขนให้เล็กลง ทำให้ต่อมเหงื่อแคบลง และเหงื่อไม่ไหลออกมา และถ้าเป็นไปได้ ให้เลือกแบบที่มีสารระงับกลิ่น หรือ Deodorant ประกอบอยู่ด้วย เพราะจะช่วยให้ใต้วงแขนของคุณ ไม่มีกลิ่นได้ตลอดทั้งวัน
แผ่นแปะรักแร้ดูดซับเหงื่อ - มีลักษณะเป็นแผ่นบาง ๆ คล้ายกับแผ่นผ้าอนามัย แต่จะมีรูปร่างที่แตกต่างกัน และเข้ารูปตรงช่วงใต้วงแขนพอดี ไม่หลุดลอกออกง่าย ๆ นอกจากจะช่วยซับเหงื่อได้แล้ว บางสูตรยังช่วยดูดกลิ่นได้ด้วย แต่ราคาค่อนข้างสูงทีเดียว
แป้งตราเต่าเหยียบโลก - แป้งระงับกลิ่นเต่ายอดฮิตระดับตำนาน ที่คนไทยนิยมใช้กัน ขึ้นชื่อว่าช่วยในเรื่องของการระงับกลิ่นได้ดีเยี่ยม สามารถช่วยลดเหงื่อออกบริเวณรักแร้ได้ แต่บางคนอาจใช้แล้วแทบไม่ได้ผลเลยก็มี
พกกระดาษเปียกหรือทิชชู่เปียกติดตัว - สำหรับเช็ดทำความสะอาจจุดที่มีเหงื่อออกมากระหว่างวัน เพื่อลดการเกิดกลิ่นไม่พึงประสงค์
เปลือกมะนาวช่วยได้ - ฝานเปลือกมะนาวบาง ๆ แล้วบีบน้ำออก จากนั้นจึงเอาเปลือกมะนาวมาถูกับรักแร้ รอสักพักให้แห้ง แล้วทาทับด้วยโรลออน ก็พอจะช่วยลดเรื่องเหงื่อออกมากได้บ้าง
ฉีดโบท็อกซ์ - การฉีดโบท็อกซ์ เพื่อระงับไม่ให้เหงื่อออกในบริเวณรักแร้ สามารถทำได้ แต่ต้องได้เป็นการรักษาจากแพทย์ผู้เชี่ยวชาญเท่านั้น และไม่ได้เป็นการรักษาแบบถาวร โดยอาจมีผลอยู่ได้นานราว 3-6 เดือน ภายใน 1 ปี อาจต้องเข้ารับการฉีดโบท็อกซ์ 2 ครั้ง
ผ่าตัด - ในปัจจุบัน มีการผ่าตัดที่ช่วยให้ บริเวณที่เหงื่อออกมากเป็นพิเศษ มีเหงื่อลดลงได้ แต่วิธีการนี้ก็ยังมีข้อเสียอยู่มาก ไม่ว่าจะเป็นเรื่องของค่าใช้จ่ายในการผ่าตัด ที่มีราคาสูงหลักหมื่น และในกานผ่าตัดเพื่อลดเหงื่อเฉพาะบริเวณนั้น จะทำให้เหงื่อไปออกที่บริเวณอื่นแทน เช่น ผ่าตัดลดเหงื่อที่มือ อาจทำให้มีเหงื่อออกมากที่รักแร้ หรือเท้ามากขึ้นแทน
