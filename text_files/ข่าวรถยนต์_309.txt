     รถยนต์ในมุมมองของคุณผู้หญิงนั้น เป็นมากกว่าพาหนะที่พาเราเดินทางจากจุดหนึ่งไปยังอีกจุดหนึ่ง เพราะสำหรับสาวๆแล้ว รถยนต์เปรียบเสมือนห้องเก็บของ, ห้องแต่งตัว, ห้องประชุม และอีกมากมาย แต่ก็ยังต้องคงไว้ซึ่งความคล่องตัวง่ายดายในการขับขี่เป็นหัวใจสำคัญ
     Sanook! Auto จึงขอแนะนำ 8 รถใหม่ที่เหมาะสำหรับสาวออฟฟิศวัยทำงาน จะมีรุ่นไหนน่าสนใจบ้าง?

Toyota Yarisราคาจำหน่าย 469,000 - 599,000 บาท
     รถยนต์ขนาด B-Segment ที่ผันตัวมาเป็นอีโคคาร์เครื่องยนต์ 1.2 ลิตร มีจุดเด่นอยู่ที่ตัวถังขนาดใหญ่ ห้องโดยสารกว้างขวาง นั่งสบาย เบาะนั่งด้านหลังสามารถพับเพื่อขนของที่มีขนาดใหญ่ได้ รวมถึงมีช่องวางแก้วน้ำหน้าช่องแอร์ช่วยให้เครื่องดื่มเย็นตลอดเวลาได้อีกด้วย
 

MG3 Hatchbackราคาจำหน่าย 479,000 - 579,000 บาท
     สำหรับใครที่อยากได้รถคันเล็ก คล่องตัว MG3 Hatchback ก็ถือว่าน่าสนใจไม่เบา ด้วยราคาเริ่มต้นที่ค่อนข้างต่ำ แถมยังมีรุ่นหลังคาซันรูฟเอาไว้เปิดรับลมเก๋ๆ ยามอากาศเย็น แต่อาจจะต้องปรับตัวให้ชินกับระบบเกียร์นิดหน่อย แถมปัจจุบันก็มีให้เห็นวิ่งบนท้องถนนเพียบ
 

Mazda 2ราคาจำหน่าย 530,000 - 789,000 บาท
     รถยนต์ซัพคอมแพ็คขนาดเล็กที่สมรรถนะไม่เล็กตาม เพราะถ้าเลือกรุ่นเครื่องยนต์เบนซินที่มีราคาย่อมเยาลงมา ก็จะได้ความประหยัด พร้อมกับอ็อพชั่นภายในแบบครบๆ ในราคาที่จับต้องได้ง่าย แต่หากเลือกรุ่นเครื่องยนต์ดีเซลก็จะได้ความแรงขึ้นไปอีก ขับทางไกลหายห่วง แถมประหยัดจนลืมเติมน้ำมันเชียวล่ะ
 

Honda Cityราคาจำหน่าย 550,000 - 751,000 บาท
     ฮอนด้า ซิตี้ โดดเด่นที่ห้องโดยสารกว้างขวาง นั่งสบาย เหมาะทั้งสำหรับใช้งานคนเดียวและโดยสารทั้งครอบครัวเป็นครั้งคราว สมรรถนะเครื่องยนต์ไว้ใจได้ตามสไตล์ฮอนด้า พร้อมศูนย์บริการที่มีอยู่ทั่วประเทศ ถือเป็นรถที่ซื้อแล้วจบ ใช้ได้ไปอีกยาวๆ
 

Nissan Noteราคาจำหน่าย 568,000 - 640,000 บาท
     ถือเป็นรถที่สดใหม่ในตลาดขณะนี้ เพราะเปิดตัวได้เพียงไม่นาน สมรรถนะเครื่องยนต์ 3 สูบ 1.2 ลิตร เหมาะสำหรับใช้งานในเมืองเป็นหลัก มีจุดเด่นที่อ็อพชั่นแน่นเอี๊ยด ทั้งไฟหน้าแบบ LED, เครื่องเสียงหน้าจอสัมผัส, ระบบป้องกันการชนด้านหน้า, ระบบเตือนเมื่อรถออกนอกเลนโดยไม่ตั้งใจ, กล้องมองภาพรอบคัน และอื่นๆอีกมากมาย ในราคารุ่นท็อปเพียง 6 แสนกลางเท่านั้น
 

Toyota Viosราคาจำหน่าย 609,000 - 789,000 บาท
     รถซิตี้คาร์ขายดีอย่าง Toyota Vios ก็เป็นอีกหนึ่งตัวเลือกสำหรับผู้ที่ต้องการรถเก๋งเครื่องยนต์ 1.5 ลิตร พ่วงเกียร์ CVT ลูกใหม่ ให้สมรรถนะพอที่จะเดินทางได้ทั่วประเทศ ดีไซน์ภายนอกของตัวไมเนอร์เชนจ์ก็ดูสดใหม่และสวยลงตัว แถมยังไว้ใจได้เรื่องชื่อเสียงและราคาขายต่อ
 

Mazda CX-3ราคาจำหน่าย 835,000 - 1,193,000 บาท
     CX-3 เป็นรถครอสโอเวอร์ขนาดเล็กที่เน้นเรื่องการขับขี่และความพิถีพิถันภายในเป็นหลัก แม้ว่าห้องโดยสารจะมีขนาดเล็กไปนิดเมื่อเทียบกับคู่แข่ง แต่ก็เรียกว่าคุณภาพเน้นๆ ทั้งอ็อพชั่นและวัสดุการตกแต่งภายใน หากเอื้อมถึงรุ่นเครื่องยนต์ดีเซล 1.5 XDL แล้วล่ะก็ รับรองรักรถคันนี้ไปอีกนาน
 

Honda HR-Vราคาจำหน่าย 933,000 - 1,099,000 บาท
     HR-V ชูจุดเด่นอยู่ที่ความอเนกประสงค์ในการใช้งาน ห้องโดยสารกว้างขวาง สมรรถนะถือว่าใช้ได้ทั้งเครื่องยนต์และช่วงล่าง วิ่งใช้งานสบายทั้งในเมืองและนอกเมือง แต่สิ่งที่ดึงดูดใจเป็นอย่างยิ่งของรถคันนี้ ก็คงหนีไม่พ้นดีไซน์ภายนอกที่สวยลงตัวนั่นเอง
     นี่แหละครับ 8 รถแนะนำสำหรับสาวออฟฟิศวัยทำงานที่เรานำมาฝากกัน น่าจะถูกใจคุณสาวๆ ไม่น้อยเลยทีเดียวครับ
 