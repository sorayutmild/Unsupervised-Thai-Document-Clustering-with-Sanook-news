(3 ม.ค.) ผู้สื่อข่าวรายงานว่า ผู้ใช้เฟสบุ๊กที่ชื่อว่า Wason Wanichakorn โพสต์ภาพงานรดน้ำศพ นายวสุ สุฉันทบุตร และเปิดเผยข้อความจากนางทิพอาภา สุฉันทบุตร มารดาของนายวสุ ที่บอกกับลูกชายด้วยความอาลัยว่า ภาคภูมิใจในตัวลูกที่ได้ทำตามอุดมการณ์ของตนเอง ข้อความระบุว่า
" ลูกได้ทำตามอุดมการณ์ของลูกดีแล้ว แม่ภูมิใจในตัวลูก ไม่ต้องเป็นห่วงแม่นะ แม่อยู่ได้ แม่อยู่ได้ "
ทั้งนี้เมื่อวันที่ 2 มกราคม เวลา 14.00 น. นางทิพอาภาพร้อมญาติๆ ได้เดินทางไปรับศพนายวสุ สุฉันทบุตร อายุ 30 ปี ผู้ชุมนุมคปท.ซึ่งเสียชีวิตจากเหตุการณ์ปะทะระหว่างเจ้าหน้าที่ตำรวจกับกลุ่มผู้ชุมนุมบริเวณสนามกีฬาไทย-ญี่ปุ่นดินแดง เมื่อวันที่ 26 ธ.ค. ที่ผ่านมา ที่แผนกชันสูตรศพและนิติเวชวิทยา รพ.พระมงกุฎเกล้า โดยศพจะเคลื่อนย้ายไปตั้งบำเพ็ญกุศล ที่วัดพระศรีมหาธาตุ 
ต่อมาเมื่อเวลา 16.00 น. ที่ศาลา 3 วัดพระศรีมหาธาตุวรวิหาร แขวงอนุสาวรีย์ เขตบางเขน กทม. นายอภิสิทธิ์ เวชชาชีวะ หัวหน้าพรรคประชาธิปัตย์ นายองอาจ คล้ามไพบูลย์ ดร.อโณทัย คล้ามไพบูลย์ นายพุทธิพงษ์ ปุณณกันต์ ญาติ เพื่อนสนิท และประชาชนจำนวนมาก ร่วมรดน้ำศพนายวสุ ท่ามกลางบรรยากาศที่เศร้าสลด โดยจะมีพิธีสวดอภิธรรมศพ ตั้งแต่วันที่ 2-6 ม.ค. และฌาปนกิจในวันที่ 7 ม.ค. เวลา 16 .00 น.
ด้านนางทิพอาภา กล่าวว่า บุตรชายเป็นคนร่าเริง แจ่มใส เป็นที่รักของเพื่อนๆ และคนสนิท ชอบเสียสละเพื่อส่วนรวม มีอุดมการณ์สูงรักความยุติธรรม ส่วนกิจกรรมทางการเมืองจะนำเงินส่วนตัว ขนม น้ำดื่ม ไปฝากผู้เข้าร่วมชุมนุม และคอยช่วยเหลือผู้ที่ถูกแก๊สน้ำตาหรือถูกทำร้าย ตนรู้สึกเสียใจเป็นอย่างมากที่ลูกชายได้จากไปก่อนวัยอันควร แต่อีกมุมตนรู้สึกดีใจที่ลูกชายได้เข้าร่วมชุมนุมเพื่อการเปลี่ยนแปลงของประเทศชาติ ส่วนเงินทั้งหมดที่ประชาชนนำมาช่วยเหลือในวันงาน ตนจะมอบให้รพ.พระมงกุฎเกล้า สภากาชาติไทย และอีกส่วนจะมอบให้หน่วยกรีนพีซ โดยไม่หักค่าใช้จ่ายใดๆทั้งสิ้น
(ภาพจากเฟสบุ๊ก Wason Wanichakorn)