เกือบจะกลายเป็นศึกเกาเหลาระหว่างคนบันเทิงซะแล้ว สำหรับกรณีที่นักร้องหนุ่ม "อ๊อฟ ปองศักดิ์ รัตนพงษ์" โพสต์ข้อความฉะนางเอกรุ่นน้อง "โม มนชนก ฉายแสงเพียงเพ็ญ" ผ่านอินสตาแกรม เพราะพฤติกรรมไม่มีสัมมาคารวะ จนท้ายที่สุดผู้ใหญ่ต้นสังกัดต้องเข้ามาช่วยผสานรอยร้าวเพื่อยุติความบาดหมางก่อนที่จะเรื่องราวจะดราม่าหนักขึ้นไปใหญ่!!!
โดยล่าสุดขณะที่สาว "โม มนชนก" เดินทางมาร่วมงานเทศกาล "กินปู ดูทะเลกรุงเทพ ครั้งที่13" ณ ศูนย์การค้าเซ็นทรัลพระราม 2 เจ้าตัวก็ได้ถือโอกาสเปิดใจถึงประเด็นดราม่าดังกล่าวให้เราฟังว่า ส่วนตัวแล้วตนเองค่อนข้างซีเรียสกับเหตุการณ์ที่เกิดขึ้นเป็นมาก เนื่องจากไม่คิดมาก่อนว่าบุคคลที่ถูกเอ่ยถึงนั้นจะหมายถึงตนเอง พร้อมออกปากขอโทษนักร้องรุ่นพี่ผ่านสื่ออย่างเป็นทางการอีกครั้ง และเชื่อว่าปัญหาที่เกิดขึ้นจะไม่ส่งผลกระทบต่อการร่วมงานกันในอนาคตอย่างแน่นอน...
ตอนนี้เรื่องระหว่างเรากับพี่อ๊อฟเป็นยังไงบ้าง ?"เอ่อ...สำหรับเรื่องนี้โมไม่สบายใจมากเลย และพอมารู้ตัวว่าโมเผลอไปทำอะไรให้พี่เขารู้สึกไม่ดี โมก็รีบเข้าไปคุยกับผู้ใหญ่ทันทีเพื่อปรึกษาว่าโมควรทำยังไงกับเหตุการณ์ที่เกิดขึ้น ซึ่งผู้ใหญ่ก็ให้ความช่วยเหลือดีมาก โดยการนัดให้เราสองคนได้เจอกัน ได้ปรับความเข้าใจกัน ซึ่งตอนนั้นโมก็อธิบายกับพี่เขาไปนะคะว่าโมไม่ได้คิดร้ายอะไรกับพี่นะ พร้อมกับกล่าวคำขอโทษกับพี่เขาด้วย"
แสดงว่าเราก็ได้มีโอกาสเคลียร์กับพี่เขาแล้ว ?"ใช่ค่ะ เคลียร์เรียบร้อยแล้ว ซึ่งตรงนี้โมก็ต้องขอบคุณพี่อ๊อฟมากๆ ที่แสดงความเอ็นดูและเป็นห่วงเราในฐานะรุ่นพี่"
ตอนแรกที่คนบอกว่าเป็นเรา เราตกใจไหม ?"ตกใจค่ะ เพราะโมไม่รู้ตัวเลยว่าโมทำอะไร แต่พอทุกคนบอกว่าเป็นโม โมก็รีบหาทางติดต่อพี่เขาเพื่อเข้าไปขอโทษ"
หลังจากเราจะต้องปรับปรุงพฤติกรรมตัวเองเลยไหม ?"อาจจะไม่ถึงขนาดนั้นค่ะ แต่มันก็เป็นเหมือนเรื่องที่ช่วยเตือนใจให้เราใส่ใจสิ่งต่างๆ รอบตัวมากขึ้น"
ในอนาคตหากต้องเจอกันเราก็ยังโอเคใช่ไหม ?"โอเคค่ะ พี่อ๊อฟน่ารักกับโมมาก อย่างวันที่เราเคลียร์กันพี่อ๊อฟก็สอนอะไรหลายๆ อย่าง เพียงแต่ตอนนี้มันยังไม่มีโอกาสให้เราได้เจอกันอีกครั้ง หรือร่วมงานกันเท่านั้นเอง"
สุดท้ายเรามีอะไรอยากจะบอกถึงทุกคนที่ตามเรื่องนี้บ้าง ?"โมก็อยากจะขอโทษทุกๆ คน ไม่ว่าจะเป็นพี่อ๊อฟ ผู้ใหญ่หลายๆ ท่าน ครอบครัว รวมถึงแฟนๆ คือถ้าหากก่อนหน้านี้โมเผลอทำอะไรที่ไม่ดีลงไป โมก็จะขอปรับปรุงตัวค่ะ"