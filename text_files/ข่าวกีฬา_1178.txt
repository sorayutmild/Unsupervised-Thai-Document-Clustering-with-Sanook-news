โอซามะ อับดุล โมห์เซน ผู้อพยพชาวซีเรีย ตกเป็นข่าวดังไปทั่วโลก หลังจากที่เขาและลูกชาย พยายามวิ่งหนีการจับกุมจากทางการของประเทศฮังการี แต่ภาพที่เขาถูก "เปตร้า ลาซโล" ช่างภาพสาวรายหนึ่งฮังการี ตั้งใจเตะขัดขาจนเขาล้มลงพร้อมกับลูกชาย เป็นภาพที่สุดสะเทือนใจคนทั้งโลกซึ่งหลังจากนั้นไม่กี่วัน ช่างภาพสาวรายนี้ ได้ถูกประณามจากคนทั่วโลก จนสุดท้ายเธอถูกไล่ออกจากการเป็นช่างภาพของสำนักข่าวไปแล้ว
ล่าสุด "โอซามะ อับดุล โมห์เซน" ได้รับโอกาสครั้งยิ่งใหญ่อีกครั้ง เมื่อ "ศูนย์ฝึกฟุตบอลทีมเซนาเฟ่" ซึ่งตั้งอยู่ใกล้กับกรุงมาดริด ประเทศสเปน ได้ดึงเขามานั่งในตำแหน่งโค้ชในระดับเยาวชนเป็นที่เรียบร้อย โดยทางเซนาเฟ่ ได้ออกค่าใช้จ่ายทั้งหมดให้ โมห์เซน เดินทางจากประเทศเยอรมัน มายังประเทศสเปน เมื่อวานที่ผ่านมา และได้จัดที่พักอาศัยให้เขากับครอบครัวเป็นอย่างดี  นอกจากนี้ โมห์เซน พร้อมด้วยลูกชาย และครอบครัวของเขา ยังได้รับโอกาสครั้งสำคัญในชีวิต เมื่อ "ฟลอเรนติโน่ เปเรซ" ประธานสโมสร เรอัล มาดริด ได้พาเขามาเยี่ยมชมสโมสรชื่อดังของสเปน
"โอซามะ อับดุล โมห์เซน" เคยคุมทีมชาติซีเรีย ในระดับเยาวชนมาแล้ว ทำให้ ศูนย์ฝึกฟุตบอลทีมเซนาเฟ่ มองเห็นความสามารถ และพร้อมมอบโอกาสให้เขาและครอบครัวในครั้งนี้ทั้งนี้ ปัญหาผู้อพยพที่ต้องการอพยพไปยุโรปเริ่มคลี่คลาย หลังกลุ่มผู้อพยพ กว่า 8,000 คน ซึ่งส่วนใหญ่เป็นผู้ลี้ภัยชาวซีเรียเดินทางถึงเยอรมนีแล้ว หลังจากฮังการียอมผ่อนคลายมาตรการควบคุมการเดินทางข้ามประเทศของผู้อพยพ

คลิปนักข่าวฉาวเตะตัดขา โอซามะ อับดุล โมห์เซน
เครดิตคลิปจาก : Ella Wasson [Youtube.com]
ภาพประกอบจาก marca.com