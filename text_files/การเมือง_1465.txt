(11 ม.ค.) ผู้สื่อข่าวรายงานว่า เมื่อวานนี้ที่บริเวณลานหน้าหอศิลปวัฒนธรรม กรุงเทพมหานคร ได้จัดกิจกรรม "จุดเทียนเขียนสันติภาพ" ครั้งที่ 3 ในชื่อ "พอกันที หยุดความรุนแรง เปิดใจ ไปเลือกตั้ง" โดยมีประชาชนสวมเสื้อสีขาวมาร่วมกิจกรรมกันเป็นจำนวนมาก
แต่ในช่วงท้ายของการ­จัดงาน ประชาชนส่วนใหญ่ได้ทยอยกันเดินท­างกลับแล้ว ได้เกิดความชุลมุนขึ้นเล็กน้อย เนื่องจากน.ส.วรารัตน์ กระแสร์ วัย 24 ปี ถูกผู้ชุมนุมบางคนโห่ไล่ด้วยความไม่พอใจอย่างแรง เนื่องจากชูป้ายที่มีข้อความภาษาอังกฤษว่า "If you want to kill corruption End thasinocracy It must be done In the next election" มีความหมายว่า การทำลายคอรัปชั่น หยุดระบอบทักษิณ จะสำเร็จได้หลังการเลือกตั้ง ซึ่งเป็นการแสดงจุดยืนของเธอที่สนับสนุนให้มีการเลือกตั้ง
แต่เนื่องจากในป้ายมีคำว่า "thasinocracy" กับ "kill" ทำให้เกิดการเข้าใจผิด ส่งผลให้มีการตะโกนขับไล่ด่าทอเจ้าของป้ายอย่างรุนแรง กล่าวหาว่าเธอถูกว่าจ้างให้มาถือป้ายดังกล่าว ไล่เธอให้ออกจากพื้นที่จัดกิจกรรมให้ไปเวทีอื่น ทั้งนี้หญิงสาวคนดังกล่าวได้ร่ำไห้ด้วยความตื่นตะหนกเนื่องจากถูกเข้าใจผิด และไม่มีโอกาสได้อธิบายความจริง
อย่างไรก็ตาม กลุ่มผู้จัดงานและผู้ที่อยู่ในเหตุการณ์ได้ช่วยไกล่เกลี่ยจนเกิดความเข้าใจทั้งสองฝ่าย และไม่มีเหตุรุนแรงเกิดขึ้นแต่อย่างใด ด้านน.ส.วรารัตน์ กล่าวถึงเหตุการณ์ที่เกิดขึ้นว่า เธอได้เดินถือป้ายรอบๆ งาน ตั้งแต่ 6 โมงเย็น โดยช่วงแรกๆ ก็มีคนถ่ายรูป และขอยืมป้ายไปถ่ายรูปบ้าง ไม่มีปัญหาอะไร เพราะคิดว่าอยู่ในพื้นที่ที่มีคนมาสนับสนุนการเลือกตั้งเหมือนกัน จนมาเกิดเหตุการณ์ดังกล่าวขึ้น
 

 