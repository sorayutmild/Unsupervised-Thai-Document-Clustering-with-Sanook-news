     เดี๋ยวนี้ใครๆก็เล่นอินสตาแกรม (Instagram) หรือที่เรียกกันย่อๆว่า "ไอจี" นั่นแหละ เพราะเป็นวิธีการแชร์รูปที่สะดวกรวดเร็วมาก เป็นเหมือนสมุดบันทึกความทรงจำแห่งชีวิต เพราะรูปทุกรูปก็บอกเล่าเรื่องราวของเรา
     โดยเฉพาะอย่างยิ่งในหมู่ดาราเซเลบ ที่ไอจีถือเป็นช่องทางในการติดต่อสื่อสารกับบรรดาแฟนคลับได้เป็นอย่างดี

     แน่นอนว่ามันก็มีทริคเล็กๆน้อยๆในการเล่น ว่าทำอย่างไรถึงจะได้ยอดไลค์เยอะๆ หรือภาพออกมาดูดีดูเด็ดที่สุด ไปดูกันเลย เว็บไซต์ BuzzFeed.com เอามานำเสนอให้คุณแล้ว
1. เลือกเวลาโพสต์ให้เหมาะ  ถ้าอยากได้ยอดไลค์เยอะๆละก็ เวลาก็เป็นหนึ่งในปัจจัยที่สำคัญ ถ้าไปโพสต์ตอนช่วงเช้า ๆ บ่าย ๆ ของวันธรรมดาละก็ อาจจะยาก เพราะคนเขาก็เรียนกัน ทำงานกัน จังหวะที่เหมาะเหม็งที่สุดน่าจะเป็นเย็นวันอาทิตย์ วันพักผ่อน เป็นช่วงที่หลายคนกำลังขี้เกียจ เบื่อๆเซ็งๆ ประมาณว่า เฮ้อออ พรุ่งนี้วันจันทร์อีกละเหรอ? ในเมื่อไม่มีอะไรทำ ก็จะเข้ามาเล่นไอจี แล้วไลค์รูปเราได้
2. อย่าโพสต์รูปเยอะเกินไป  โพสต์ทีรัวเป็นตับ ก็อาจหารูปที่เด่นๆ ไม่ได้ เผลอๆไปคนจะรู้สึกขัดหูขัดตาด้วย
3. ถ้าเป็นโมเม้นท์พิเศษละก็ โพสต์มันไปเลย เอาน่ะ ยังไงมันก็ต้องมีข้อยกเว้นกันบ้าง ในชีวิตประจำวันเราอาจไม่ควรโพสต์รูปเยอะก็จริง เพราะจะดูน่าเบื่อ แต่ถ้าเป็นโอกาสสำคัญๆอย่างเช่น งานแต่งงาน ปาร์ตี้ ฯลฯ ถึงมาเป็นสิบๆรูปก็ไม่เป็นไร เพราะถึงยังไงไอจีเค้าก็มีไว้ให้สำหรับแบ่งปันช่วงเวลาที่แสนพิเศษกันอยู่แล้ว
4. เซลฟีอย่างมีหลักการ  เป็นอีกหนึ่งเคล็ดลับในการเรียกยอดไลค์ ก็คือเวลาลงรูปเซลฟีนั่นแหละ ให้พยายามโพสต์ท่าอย่างธรรมชาติและดูร่าเริงเข้าไป แล้วก็ไม่ใช่กระหน่ำถ่ายๆๆๆ แล้วก็แชร์ๆๆๆๆเหมือนโลกจะแตกพรุ่งนี้ แต่ให้เลือกถ่ายเป็นจังหวะๆ เฉพาะเวลาที่มันใจว่าตัวเองดูดีที่สุด
5. อย่าใช้ฟิลเตอร์ของมันเอง หลายคนเวลาจะโพสต์รูป อย่างแรกที่อาจจะคิดคือ "ฉันจะใช้ฟิลเตอร์ด้วยไหนดีหว่า?" จะบอกว่าไม่แนะนำให้ทำอย่างนั้น แต่ให้โหลดแอพแต่งรูปตัวอื่นมาใช้แทน
6. คำบรรยายภาพก็สำคัญนะ  เหมือนกับเค้กนั่นแหละ ถ้าตกแต่งไม่สวย บางทีก็ไม่มีใครอยากกิน รูปที่เราโพสต์ก็เช่นกัน อย่าลืมตั้งแคปชั่นให้เด็ดๆ โดนๆ ก็จะเป็นอีกหนึ่งช่องทางเรียกแขกเข้ามากดไลค์ได้เหมือนกัน
7. อย่าเอารูปเก่ามาโพสต์เป็นรูปปัจจุบัน  รูปสมัยก่อนของบางคนอาจจะดูดีกว่า ก็เลยเอามาโพสต์หลอกให้คนอื่นดู ให้คิดว่าตอนนี้ฉันก็ยังหน้าตาแบบนี้ ยังน่ารักฟรุ้งฟริ้งมุ้งมิ้ง จะบอกว่าไม่มีใครเขาเชื่อหรอกจ้ะ
8. บางทีก็ยอมๆใจร้ายซะบ้าง ใครๆก็คงอยากได้ยอด Follow เยอะๆ เป็นพันๆ หรือหมื่นๆได้ยิ่งดี เพราะงั้นใครที่เราฟอลแล้วเค้าไม่ฟอลกลับ ก็อันฟอลไปซะ ฟอลกันข้างเดียวมันไม่แฟร์นะ 
9. ดูไอจีของดารา เซเลบ หรือใครก็ได้ที่มีชื่อเสียงเป็นตัวอย่าง คนที่มีชื่อเสียง เวลาทำอะไรส่วนมากก็ต้องระวังไม่ให้กระทบต่อภาพลักษณ์อยู่แล้ว เราก็ดูเป็นตัวอย่างได้ แต่ก็ต้องใช้วิจารณาญานด้วยว่าอะไรควรทำ ไม่ควรทำ ไม่ใช่เดินตามเขาไปหมดทุกอย่าง
10. อย่าตั้งไอจีให้เป็น private ตั้งให้เป็น public ดีกว่า เพราะในโลกโซเชียล ที่เป็นสาธารณะแบบนี้ เราไม่ควรมีความลับอะไรเก็บซ่อนไว้ แถมจะเป็นอีกทางในการเพิ่มยอดผู้ติดตามด้วย เพราะถ้าตั้งเป็น private บางคนอาจจะมองว่าโลกส่วนตัวสูง หรือดูลึกลับ ก็จะไม่มากดติดตาม
11. ให้เพื่อนช่วยตัดสินใจ บางทีก็คงลำบากใจอยู่แหละว่า เอ๊...เราจะอัพรูปไหนลงดีนะ หรือจะใช้ฟิลเตอร์ตัวไหนดี ก็ให้เพื่อนช่วยกันเลือกสิ สนุกดี หรือบางทีอาจจะอัพรูปคู่ รูปถ่ายหมู่ด้วยกัน แล้วช่วยกันแต่งแต้ม เติมฟิลเตอร์ ฯลฯ
12. พยายามทำตัวให้ร่าเริงเข้าไว้ นั่นหมายถึงว่าอย่าไปจริงจังอะไรกับไอจีมากเกินไป ทำตัวให้มีความสุขเข้าไว้ สบายๆ อย่าลืมว่ายังไงซะ มันก็เป็นโซเชียลที่มีไว้เพื่อความเบิกบานใจของทุกคน 
(ที่มา:ข่าวสดออนไลน์)

