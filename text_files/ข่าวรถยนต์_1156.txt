     All-new Honda CBR150R 2019 ใหม่ เปิดตัวอย่างเป็นทางการแล้วในไทย มีให้เลือกทั้งรุ่น STD และ ABS เคาะราคาจำหน่ายเริ่มต้น 92,000 บาท

     Honda CBR150R 2019 ใหม่ เป็นมอเตอร์ไซค์แบบสปอร์ตพิกัด 150 ซีซี ถูกออกแบบโครงสร้างเฟรม บอดี้ และเครื่องยนต์ใหม่ทั้งหมด เตรียมวางจำหน่ายจริงอย่างเป็นทางการในวันที่ 1 เมษายน 2562 นี้
     Honda CBR150R 2019 ถูกออกแบบโครงสร้างเฟรมใหม่แบบถัก วัสดุเหล็กกล้าน้ำหนักเบา ให้ท่านั่งผู้ขับขี่ใหม่ด้วยเบาะต่ำ รับกับตำแหน่งแฮนด์และช่วงขา ลู่ลมตามหลักอากาศพลศาสตร์ ช่วงล่างออกแบบให้มีมุมเลี้ยวแคบ พร้อมระบบกันสะเทือนที่สามารถปรับค่า Preload ได้ ระบบกันสะเทือนหลังแบบ Pro-Link ปรับ Preload ได้ 5 ระดับ เทคโนโลยีเดียวกับช่วงล่างของรถแข่งโมโตจีพี เพื่อให้ดูดซับแรงสะเทือนเป็นไปอย่างเหมาะสมกับน้ำหนักของผู้ขับขี่

     ด้านอุปกรณ์ของ Honda CBR150R 2019 ถูกติดตั้งไฟหน้าคู่ LED ทรงพญาอินทรี ส่องสว่างเห็นได้ชัดทุกมุมมอง พร้อมระบบไฟ LED ทั้งคัน ถังน้ำมันขนาดใหญ่ 12 ลิตร ดีไซน์แบบรถซูเปอร์สปอร์ตที่โค้งรับกับสรีระผู้ขับขี่ เรือนไมล์ระบบดิจิตอล พร้อมมาตรวัดความเร็วรอบเครื่องยนต์ ไฟเตือนอุณหภูมิเครื่องยนต์ ไฟบอกตำแหน่งเกียร์ ระบบ ODO Meter แสดงระยะทางขับขี่ Trip A/B และแสดงอัตราการสิ้นเปลืองเชื้อเพลิงได้
     นอกจากนี้ ยังถูกติดตั้งระบบไฟสัญญาณกะพริบอัตโนมัติ (ESS) เช่นเดียวกับรถยนต์ โดยไฟเลี้ยวหน้าและหลังจะกะพริบเมื่อลดความเร็วกะทันหัน (เฉพาะรุ่น ABS) มาพร้อมเบาะนั่งหลังแบบ Tandem Seat พร้อมสายคาดที่เบาะนั่งเพื่อให้ผู้ซ้อนจับถนัดมือ และท่อไอเสียดีไซน์ใหม่ ตกแต่งด้วยโพรเทคเตอร์ลายเคฟลาร์

     Honda CBR150R 2019 ในรุ่น ABS มีให้เลือก 2 ลาย ได้แก่ ลายทีมเอพีฮอนด้าเรซซิ่งไทยแลนด์และลายทีมเรพโซลฮอนด้า ส่วนรุ่น STD (ไม่มี ABS) มีให้เลือก 2 สี ได้แก่ สีดำ และ สีน้ำเงิน
     ราคาจำหน่าย Honda CBR150R 2019 รุ่น STD ราคา 92,000 บาท รุ่น ABS ราคา 99,000 บาท
 