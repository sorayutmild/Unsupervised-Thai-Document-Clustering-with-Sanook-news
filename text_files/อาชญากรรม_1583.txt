รองผกก.สส.สน.ปทุมวัน เผย คดีเด็ก 17 ฟาดเก้าอี้แม่บ้าน ทั้งคู่อาจผิดคนละคดี อาจเข้าข่ายลักทรัพย์ได้ ส่วน แทงคอเด็ก 16 ที่ห้างดัง ตำรวจตรวจสอบกล้องวงจรปิดหาภาพ แต่ยังไม่เจอ
พ.ต.ท.พนม เชื้อทอง รองผกก.สส.สน.ปทุมวัน เปิดเผยว่า ความคืบหน้าคดีเด็ก วัย 17 ปี ที่ทำร้ายแม่บ้านโดยการใช้เก้าอี้ฟาดใบหน้าจนบาดเจ็บนั้น ต้องแบ่งเป็น 2 ส่วน โดยส่วนแรก คือเด็กเป็นผู้กระทำความผิด ฐานทำร้ายร่างกาย ซึ่งได้อยู่ในชั้นศาลเยาวชนและครอบครัวกลางแล้ว ส่วนอีกคดีที่อาจจะเกิดขึ้น ก็คือแม่บ้านวัย 51 ปี ที่มาแจ้งความกับตำรวจ ยังพบพิรุธอีกหลายอย่าง ที่ว่าเก็บนาฬิกาของเด็กได้ แต่เมื่อสอบถามพยานที่เกิดเหตุ ยังให้การไม่ตรงกันหลายจุด ดังนั้น แม่บ้านดังกล่าวอาจเข้าข่ายลักทรัพย์ได้ ซึ่งต้องขอตรวจสอบหลักฐานและพยานต่อไปอีก จึงจะบอกได้ว่าเข้าองค์ประกอบความผิดหรือไม่อย่างไร
รองผกก.สส.สน.ปทุมวัน กล่าวอีกว่า ส่วนคดีที่เด็ก 17 ถูกสงสัยว่าไปก่อเหตุแทงคอเด็กนักเรียน วัย 16 ที่ห้างสรรพสินค้าชื่อดัง ย่านปทุมวันนั้น เมื่อวานนี้ ทางตำรวจได้ไปตรวจสอบกล้องวงจรปิดกับ รปภ. ของห้างแล้ว แต่ยังไม่เห็นภาพในช่วงที่เกิดเหตุ ซึ่งวันนี้จะไปตรวจสอบอีกครั้งหนึ่ง จึงจะทราบว่า ผู้ก่อเหตุเป็นเด็ก 17 จริงหรือไม่