ผู้การพัทลุง ยัน คนรถสารภาพแล้ว ฆ่า "เอกยุทธ อัญชันบุตร" กองปราบนำตัวขึ้น ฮ. จากกรุงเทพฯ มาหาศพที่พัทลุงแล้ว
คืบหน้า คดีการหายตัวไปของ นายเอกยุทธ อัญชันบุตร นักธุรกิจชื่อดัง ล่าสุด พล.ต.ต.ศักดิ์สมหมาย พุทธกูล ผู้บังคับการตำรวจภูธรจังหวัดพัทลุง ระบุว่า นายสันติภาพ เพ็งด้วง คนขับรถของ นายเอกยุทธ ได้ให้การรับสารภาพแล้วว่า เป็นผู้ลงมือสังหาร นายเอกยุทธ และทิ้งศพไว้ใน จ.พัทลุง ซึ่งขณะนี้ทางตำรวจกองปราบอยู่ระหว่างนำตัว นายสันติภาพมาทำการค้นหาศพ ที่ จ.พัทลุง ส่วนสาเหตุคาดว่าจะเป็นเรื่องเงิน 5 ล้านบาทตำรวจเรียกสอบใหม่
ด้าน ร.ต.อ.เฉลิม อยู่บำรุง รองนายกรัฐมนตรี เปิดเผยว่า มั่นใจว่าจากข้อมูลที่ได้รับเรื่องนี้ไม่เกี่ยวข้องกับเจ้าหน้าที่รัฐเด็ดขาด "ผมฟันธงได้เลยว่าเป็นการฆาตกรรม จึงให้ตำรวจเรียกคนขับรถนายเอกยุทธ มาสอบปากคำใหม่ เป็นเรื่องไร้สาระที่จะมาบอกว่าการวิจารณ์เรื่องต่างๆ ไม่ว่าจะเป็น ว.5 โฟร์ซีซั่นของนายเอกยุทธเป็นเหตุถูกอุ้ม เรื่องอย่างนี้รัฐบาลไม่พิสูจน์ทราบได้อย่างไร ไม่เช่นนั้นฝ่ายค้าน ฝ่ายตรงข้ามก็ขยายประเด็น เชื่อเถอะไม่ใช่เรื่องการเมือง ผมไม่ใช่คนใจร้ายขนาดนั้น โกรธกับตำรวจก็คงไม่ถึงกับต้องฆ่าต้องแกงกัน" ร.ต.อ. เฉลิม กล่าว