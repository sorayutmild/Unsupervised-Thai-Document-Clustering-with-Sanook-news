     Mitsubishi Triton 2019 ไมเนอร์เชนจ์ใหม่ เปิดตัวอย่างเป็นทางการครั้งแรกในโลกที่ประเทศไทย เราไปดูภาพ Official แบบชัดๆ ว่าโฉมใหม่นี้จะน่าใช้มากขึ้นขนาดไหน

     Mitsubishi Triton 2019 โฉมไมเนอร์เชนจ์ใหม่ มีการปรับดีไซน์ภายนอกต่างไปจากรุ่นเดิมอย่างชัดเจน ด้วยไฟหน้าที่ออกแบบใหม่ให้ดีไซน์เรียวบางมากขึ้น ย้ายไฟเลี้ยวมาคู่กับไฟตัดหมอกบริเวณกันชน มาพร้อมกระจังหน้าและกันชนหน้าดีไซน์ใหม่ทั้งหมด ขณะที่ด้านท้ายยังมีการออกแบบไฟท้าย LED ดีไซน์ใหม่อีกด้วย ติดตั้งล้ออัลลอยลายใหม่ขนาด 18 นิ้ว

     ภายในห้องโดยสารถูกยกมาจากรุ่นเดิม ติดตั้งเครื่องเสียงหน้าจอสัมผัสขนาด 2DIN รองรับ DVD/MP3 ได้, เพิ่มช่องแอร์สำหรับผู้โดยสารตอนหลังบริเวณเพดาน, พวงมาลัยแบบ 3 ก้าน พร้อมแป้นเปลี่ยนเกียร์, เบาะนั่งผู้ขับขี่ปรับไฟฟ้า 8 ทิศทาง เป็นต้น

     เครื่องยนต์ของ Mitsubishi Triton 2019 ยังเป็นบล็อกดีเซลเทอร์โบ MIVEC ขนาด 2.4 ลิตร ให้กำลังสูงสุด 181 แรงม้า ที่ 3,500 รอบต่อนาที แรงบิดสูงสุด 430 นิวตัน-เมตร ที่ 2,500 รอบต่อนาที ส่งกำลังด้วยเกียร์ธรรมดา 6 สปีด ส่วนเกียร์อัตโนมัติเปลี่ยนเป็นแบบ 6 สปีด (จากเดิม 5 สปีด)
     Triton รุ่นปี 2019 ยังถูกติดตั้งระบบความปลอดภัยขั้นสูง เช่น ระบบเตือนการชนด้านหน้าพร้อมช่วยชะลอความเร็ว (FCM), ระบบเตือนมุมอับสายตาและเปลี่ยนเลนโดยไม่ตั้งใจ (BSW with LCA), ระบบเตือนรถเคลื่อนผ่านขณะถอยหลัง (RCTA), ระบบป้องกันเหยียบคันเร่งโดยไม่ตั้งใจ (UMS) และระบบไฟสูงอัตโนมัติ (Auto High Beam) เป็นต้น

     นอกจากนี้ เวอร์ชั่นไทยยังมีการเพิ่มสีใหม่ สีส้ม Sunflare Orange ดังที่ปรากฎในภาพด้วย พร้อมอีก 4 สี ให้เลือก ได้แก่ สีขาว, สีเงิน, สีเทา และสีดำ
     ราคาจำหน่าย Mitsubishi Triton 2019 จะถูกประกาศอีกครั้งในวันที่ 10 กันยายน 2561 นี้
 