พี่ชายของนักศึกษาสาวปี 1 โพสต์แชร์ประกาศตามล่า 4 หนุ่มต้องสงสัย ก่อเหตุมอมเหล้าน้องสาว อุ้มพาร่างไร้สติมาส่งที่ห้อง แต่ก่อเหตุรุมโทรมกระทำชำเรา
(1 พ.ย.) ผู้สื่อข่าวรายงานว่า โลกออนไลน์กำลังให้ความสนใจประเด็นร้องทุกข์ที่แชร์ในโซเชียลมีเดีย หลังพี่ชายนำรูปภาพกลุ่มชายต้องสงสัย 4 คนมาเผยแพร่ พร้อมระบุว่า พวกเขาได้ร่วมกันก่อเหตุข่มขืนรุมโทรมน้องสาว หลังพากันสังสรรค์เมาไม่ได้สติ ก่อนจะหิ้วตัวผู้หญิงกลับมาที่ห้องและล่วงละเมิดทางเพศ
รายการ เรื่องเล่าเช้านี้ ทางช่อง 3 ได้นำเสนอข่าวที่มีการกล่าวถึงในโลกโซเชียลมีเดีย หลังจากที่มีชายคนหนึ่งได้โพสต์ภาพและข้อความร้องทุกข์และทวงความยุติธรรมให้กับน้องสาวของตัวเอง หลังพบว่าถูกชายหนุ่ม 4 คน อุ้มพาตัวเข้าไปในห้องพักและก่อเหตุรุมโทรมกระทำชำเรา หลังจากที่น้องสาวไปดื่มสังสรรค์และเมาสุราไม่ได้สติ
เจ้าของโพสต์ดังกล่าวระบุว่า เหตุดังกล่าวเกิดขึ้นกับน้องสาวที่เป็นนักศึกษาชั้นปีที่ 1 ของมหาวิทยาลัยแห่งหนึ่ง เหตุดังกล่าวเกิดขึ้นเมื่อคืนวันที่ 29 ตุลาคม ต่อเนื่องถึงเช้ามืดวันที่ 30 ตุลาคมที่ผ่านมา น้องสาวได้ไปดื่มสังสรรค์กับเพื่อนที่ย่านอนุสาวรีย์ชัยฯ เพราะน้องสาวรู้จักและเป็นเพื่อนกับหนึ่งในผู้ชายกลุ่มดังกล่าว
ต่อมาได้ดื่มสังสรรค์และน้องสาวเริ่มมีอาการมึนเมาจนไม่สติ ทำให้ชายกลุ่มนี้ได้ช่วยกันพาตัวน้องสาวกลับมาส่งที่ห้องพัก ย่านดินแดง หลังจากนั้นชายทั้ง 4 คนก็ได้ร่วมกันก่อเหตุข่มขืนรุมโทรมน้องสาวภายในห้องพัก แต่ปรากฏว่าเพื่อนของน้องสาวได้เปิดประตูเข้าไปเห็นเหตุการณ์พอดี จึงได้ตะโกนร้องขอความช่วยเหลือ
เหตุดังกล่าวทำให้ชายทั้ง 4 คน อาศัยช่วงชุลมุนรีบหลบหนีไปจากที่เกิดเหตุ อีกทั้งยังมีรายงานว่าสภาพที่ไปพบเจอเหยื่อสาวคนดังกล่าวนั้น อยู่ในสภาพนอนน้ำลายฟูมปาก ตาเหลือกและไม่ได้สติ อีกทั้งเสื้อผ้ายังถูกปลดเปลื้องไม่เรียบร้อย หลังจากนั้นจึงได้นำตัวส่งโรงพยาบาล แพทย์ยังพบร่องรอยการถูกกระทำชำเรา ทางครอบครัวจึงได้ดำเนินการแจ้งความเอาไว้ที่ สน.ดินแดง แต่ขณะนี้ยังไม่พบหรือติดตามจับกุมชายผู้ต้องสงสัยทั้ง 4 คนได้