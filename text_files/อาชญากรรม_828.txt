ขอขอบคุณภาพจาก ข่าวสดออนไลน์
ผู้สื่อข่าวรายงานว่า (18 เม.ย.) เมื่อเวลา 02.00 น. สน.ทองหล่อ รับแจ้งเหตุรถชนพลิกคว่ำบริเวณปาก ซ.เอกมัย 19 แขวงคลองตันเหนือ เขตวัฒนา ที่เกิดเหตุอยู่หน้าโชว์รูม แลมพ์ติจูด (Lamptitude) สาขาเอกมัย ที่เกิดเหตุเจ้าหน้าที่พบรถยนต์ยี่ห้อ โตโยต้า รุ่นพรีอุส สีขาว ทะเบียน ฆฆ 1075 สภาพรถบังโคลนท้ายด้านขวาถูกชนยุบไฟท้ายแตก ใกล้กันพบรถยนต์แบบเอสยูวี 5 ประตู ยี่ห้อโตโยต้า รุ่นแฮริเออร์ สีดำ ทะเบียน ธง 1 กรุงเทพมหานคร สภาพรถพลิกคว่ำ เสียหายยับเยิน มี น.ส.หทัยชนก สุวรรณทรรภ หรือ เชอร์ลี่ย์ นักธุรกิจจิวเวอร์รี่ชื่อดัง เจ้าของแบรนด์ เชอร์รี่ เจมส์ (Shirley Gems) มีบาดแผลที่บริเวณเข่าและขาขวา ยืนรอให้การกับตำรวจในสภาพสีหน้าตื่นตกใจ โดยให้การว่าก่อนเกิดเหตุ ตนขับรถกลับที่พักเพียงลำพัง หลังจากเลิกจากงานอีเว้นท์แห่งหนึ่ง ขณะเกิดเหตุนั้นเกิดสายตาพร่ามัว ทำให้เกิดเหตุดังกล่าวขึ้น ก่อนจะขอตัวไปตรวจร่างกายที่ รพ. ซึ่งอยู่ใกล้เคียง
ด้านคู่กรณี นายอมร รักษา อายุ 26 ปี เจ้าหน้าที่ฝ่ายการตลาดของสถานบันเทิงชื่อดังย่านทองหล่อ กล่าวว่า เมื่อเวลาประมาณ 01.50 น. หลังเลิกงานตนเดินทางกลับบ้านและเเวะจอดรถริมถนนซื้อก๋วยเตี๋ยว ได้มีรถคันดังกล่าวพุ่งเข้าชนรถของตนอย่างจัง โดยไม่มีเสียงเบรกแต่อย่างใด ส่วนคู่กรณียังอยู่ในอาการตกใจและร้องไห้ บอกแต่เพียงว่ารถมีประกันชั้น 1 จะรับผิดชอบให้ โดยระหว่างที่คุยนั้นไม่ได้กลิ่นสุรา
เบื้องต้น เจ้าหน้าที่ได้ประสานให้รถยกมาทำการยกรถทั้งสองคันไปที่ สน. และจะสอบปากคำคนขับรถทั้งสองคัน อย่างละเอียดอีกครั้ง ส่วน น.ส.หทัยชนก จะเรียกตัวมาทำการเสียค่าปรับ พร้อมแจ้งข้อหาขับรถโดยประมาทเป็นเหตุให้ทรัพย์สินผู้อื่นได้รับความเสียหาย
ทั้งนี้ เชอร์ลี่ย์ หทัยชนก สุวรรณทรรภ เป็นนักธุรกิจดีไซเนอร์จิวเวอรี่ Shirley Gems ลูกสาว พล.ต.ต.ทวีเกียรติ สุวรรณทรรภ อดีตผู้ช่วยบัญชาการตำรวจภูธรภาค 5 และ จงกลณี (กฤษณะภักดี) สุวรรณทรรภ ผู้ประพันธ์นวนิยายอันโด่งดัง เช่น เรื่อง ชวาที่รัก, ดอกรักบานหลังฝน และมัจจุราชฮอลิเดย์