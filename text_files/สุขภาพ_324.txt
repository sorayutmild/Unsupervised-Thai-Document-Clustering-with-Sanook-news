ขิงเป็นสมุนไพรที่คนเอเชียและคนญี่ปุ่นนิยมนำมาใช้เพิ่มรสชาติให้แก่อาหาร ตลอดจนนำมาดื่มเพื่อสุขภาพ มาดูประโยชน์ของขิงและการรับประทานขิงติดต่อกันเป็นเวลา  1 เดือนจากความรู้รอบตัวสำหรับคนญี่ปุ่นกันนะคะ ว่าจะมีผลดีต่อร่างกายอย่างไรบ้าง
ประโยชน์ของขิง
ขิงเป็นสมุนไพรที่มีสารสำคัญได้แก่ จิงเจอรอล (Gingerol) โชกะออล (Shogaol)  ซิงจิเบอรีน (Zingiberene) วิตามินและแร่ธาตุต่างๆ ขิงถูกใช้เป็นยาสมุนไพรจีนมาตั้งแต่โบราณ จากประโยชน์ของสารต่างๆ ดังนี้คือ จิงเจอรอล ซึ่งเป็นสารสำคัญที่ช่วยลดอาการวิงเวียนคลื่นไส้ โชกะออลซึ่งมีฤทธิ์ในการระงับปวด ช่วยลดอาการปวดข้อและช่วยป้องกันโรคมะเร็งและหัวใจ และซิงจิเบอรีนซึ่งช่วยให้ระบบย่อยอาหารทำงานได้ดี ป้องกันโรคเบาหวานและเสริมสร้างการทำงานของสมองและระบบภูมิคุ้มกัน เป็นต้น
การรับประทานขิงติดต่อกันเป็นระยะเวลา 1 เดือนมีผลดีต่อร่างกายอย่างไร
การรับประทานขิงในปริมาณขนาด 1.5 เซนติเมตรทุกวันเป็นเวลาประมาณ 1  เดือน โดยวิธีการต่างๆ เช่น นำมาปั่นกับสมูทตี้ หรือเป็นเครื่องดื่มและปรุงอาหาร จะส่งผลดีต่อร่างกายดังนี้คือ

ช่วยป้องกันและลดการอักเสบในร่างกายได้ดี
ช่วยบรรเทาอาการคลื่นไส้อาเจียน โดยเฉพาะในหญิงมีครรภ์และผู้ป่วยโรคมะเร็งที่อยู่ในระหว่างการทำเคมีบำบัด
บรรเทาอาการปวดกล้ามเนื้อ
บรรเทาอาการท้องผูก โดยเฉพาะในคนที่มีปัญหาท้องผูกเรื้อรัง
ช่วยบรรเทาอาการปวดประจำเดือน
ช่วยลดระดับคอเลสเตอรอลในร่างกาย เพราะสารสำคัญในขิงจะช่วยลดคอเลสเตอรอลชนิดไม่ดีและไตรกลีเซอร์ไรด์ในเลือด
ช่วยเสริมสร้างภูมิคุ้มกันที่แข็งแรงของร่างกาย ส่งผลในการป้องกันการติดเชื้อไวรัสได้ดี

ความแตกต่างระหว่างขิงสดและขิงแห้งขิงสด
ขิงสดอุดมไปด้วยสารจิงเจอรอลซึ่งเป็นส่วนประกอบที่ทำให้เกิดรสเผ็ด สารชนิดนี้จะช่วยให้การไหลเวียนเลือดดี ทำให้ร่างกายอบอุ่น เสริมให้เหงื่อออก จึงเหมาะสำหรับการนำมารับประทานในช่วงที่อากาศหนาว หรือในช่วงที่กำลังป่วย นอกจากนี้ขิงสดยังอุดมไปด้วยสารต้านแบคทีเรียและสารต้านอนุมูลอิสระ จึงเหมาะกับการนำมารับประทานเพื่อสุขภาพในชีวิตประจำวัน
ขิงแห้ง
เมื่อผ่านความร้อนหรือถูกตากแห้ง สารประกอบจิงเจอรอลในขิงจะเปลี่ยนเป็นโชกะออล สารชนิดนี้จะช่วยกระตุ้นการทำงานของระบบทางเดินอาหารและช่วยให้ระบบการไหลเวียนเลือดดี วิธีการทำขิงแห้งนั้นทำได้ง่ายจากการนำขิงมาหั่นบางและตากแดดให้แห้ง จากนั้นจึงนำมาบดให้ละเอียด นำใส่ภาชนะที่มีฝาปิดมิดชิด เวลาจะนำมารับประทานก็นำมาชงในน้ำอุ่นหรือน้ำชา เป็นต้น
ขิงเป็นสมุนไพรที่ดีต่อสุขภาพและมีราคาถูก การรับประทานขิงทุกวันในปริมาณที่เหมาะสมไม่มีผลเสียต่อร่างกายเหมือนอย่างสมุนไพรบางชนิด ในยามที่ต้องรักษาร่างกายให้แข็งแรงเพื่อต่อสู้กับสถานการณ์การระบาดของไวรัส ก็ลองมองหาสมุนไพรใกล้ครัวตัวนี้ดูนะคะ