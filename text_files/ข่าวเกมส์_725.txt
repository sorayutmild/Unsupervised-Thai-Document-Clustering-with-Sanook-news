 
เกมออนไลน์
…….ช่วงนี้กระแสของเกมในบ้านเรา นี่ต้องขอบอกว่าร้อนระอุ ดุเดือดกันทั่วทุกพื้นที่  เพราะแต่ละค่ายก็งัดเอาทีเด็ดมาอวดกันอย่างไม่มีกั๊ก  เกมใหม่ก็ทยอยเปิดกันมาเรื่อยๆ เกมเก่าก็ไม่ยอมน้อยหน้า  งัดเอาแพทช์ล่าสุดอัพเดทโปะเข้าไปให้เกมเมอร์ได้เล่นกันแบบไม่ลืมตาดูเกมหน้าใหม่ แบบนี้ทางใครทางมัน แผนใครดียึดพื้นที่จำนวนผู้เล่นไปครอง  เพราะแน่นอนครับว่ายังไงก็ต้องรักษาฐานผู้เล่นเดิมให้มั่น และที่สำคัญ  ต้องสร้างฐานผู้เล่นใหม่ให้งอกเงยด้วยเช่นกัน  นับว่าเป็นโจทย์ที่ยากพอสมควรสำหรับการตลาดของแต่ละฝ่าย  ซึ่งแน่นอนครับว่าตอนนี้ที่ฮิตกันสุดๆ นั่นคือการนำเอาดารา  หรือบุคคลสำคัญผู้มีชื่อเสียงเข้ามามีส่วนร่วมในการกระจายข่าวสารออกไปสู่ ชาวโลกให้ได้มากที่สุด ซึ่งไม่สนใจเลยว่า  กลุ่มนั้นคือกลุ่มที่ต้องการหรือไม่
…….แต่ละเกมต่างชูไม้เด็ดด้วยการ นำเอาความแปลกใหม่มาให้ได้ชมได้ลอง  ซึ่งแน่นอนว่าที่ทำลงไปทั้งหมดก็เพื่อมุ่งหวังให้เป็นกระบอกเสียงกระจาย ข่าวสารออกไปในวงกว้าง ไม่เฉพาะเกมเมอร์เท่านั้น  แต่จะไปเน้นที่คนนอกให้เข้ามาลองด้วยเช่นกัน ซึ่งแน่นอนว่าหากเอาดาราดัง  หรือบุคคลที่มีชื่อเสียง ย่อมมีสำนักข่าวต่างๆ  เข้ามาในงานเพื่อโปรโมทตัวงานให้กระจายออกไปนอกกลุ่มวงการเกม  แต่สุดท้ายยังไงล่ะครับ  เพราะข่าวที่ออกไปบางทีไม่ได้กล่าวถึงรายละเอียดของตัวงานเลยด้วยซ้ำ  ส่วนใหญ่ก็จะมาสัมภาษณ์เกี่ยวกับเรื่องส่วนตัวของดาราคนนั้นๆ มากกว่า ทั้งๆ  ที่ฉากหรือโลโก้ด้านหลังเป็นของงานเกมชัดๆ
เกมออนไลน์
ปู ไปรยา พรีเซ็นเตอร์คนล่าสุดที่เป็นดาราของ KOS
……ที่สำคัญบางครั้งเราลืมนึกถึงไปมั้ยครับว่า บุคคลที่ท่านเน้นและต้องการให้ทราบข่าวสารมากที่สุดคือเกมเมอร์  ไม่ใช่ไฮซ้อไฮโซ หรือแม่ค้าผู้ติดละครหลังข่าว  เพราะพวกเขาไม่สนใจหรอกครับเกมน่ะ แต่คนที่สนใจจริงๆ  คือกลุ่มเกมเมอร์ที่นั่งตาปริบๆ อยู่หน้าคอมพิวเตอร์นั่นเองครับ  เพราะฉะนั้นการเลือกพรีเซ็นเตอร์ที่เหมาะสมจึงเป็นวาระที่ต้องเอามาพูดคุย กันซะหน่อย ไม่งั้นผมว่าวงการเราคงหลงทางกันไปไหนต่อไหน  และจะเป็นค่านิยมทำตามกันไปเรื่อยๆ
…….พรีเซ็นเตอร์ประเภทหยาบคาย  อันนี้ผมขอนะครับ เพราะคนที่รับข่าวสารจากท่านๆ ทั้งหลายคือเกมเมอร์  แน่นอนว่าส่วนใหญ่เป็นเยาวชนทั้งนั้น  เพราะฉะนั้นการเป็นตัวอย่างที่ไม่ดีไม่ควรมีมาให้เห็นจริงๆ  เด็กบางคนไม่รู้จักแยกแยะผิดถูก เห็นเขาทำกันขำ ตลก สนุก ก็จะทำตามบ้าง  กลายเป็นเลียนแบบในเรื่องที่ไม่ถูกต้องไป ปากจัด หยาบคาย โดยไม่รู้ตัว  ด้วยสาเหตุที่มีพรีเซ็นเตอร์ที่พรีเซ็นต์ผลงานด้วยวาจาที่หยาบคาย  แทบจะยกสวนสัตว์มาไว้ในการแสดง ตัวอย่างมีมาให้เห็นก็หลายครั้งนะครับ  เอาง่ายๆ เมื่องาน Garena Star League ที่มีการเชิญ Fedfe  เข้าไปเป็นทีมงานสร้างสีสันให้กับตัวงาน หลายเสียงบอกมาครับว่า  งานนี้เกือบจะสมบูรณ์แบบแล้วถ้าไม่มี Fedfe  เพราะการแสดงค่อนข้างออกไปในทางใช้วาจาที่หยาบคาย ทั้งๆ  ที่มีเด็กและเยาวชนเที่ยวชมการแข่งขันเต็มฮอลล์แท้ๆ และก็ Fedfe  อีกเช่นกันที่เป็นทีมโปรโมทเกม World of Tanks กับคลิป Fedfe X World of  Tanks แถลงการณ์ปฏิวัติ ในเนื้อความของคลิปโอเคครับ  ผมยอมรับว่าฮากระจายเพราะยังอดขำไม่ได้ แต่เยอะไปด้วยคำด่าที่หยาบคาย  ซึ่งเรารู้ครับว่าสังคมทั่วไปก็มีคำวาจาเช่นนี้ให้ได้ยินกันบ่อยๆ  แต่นี่คือการออกสื่อ ผมว่ามันไม่เหมาะไม่ควรอย่างยิ่งจริงๆ  และปัจจุบันค่ายเกมยังใช้ Fedfe เป็นพรีเซ็นเตอร์อย่างต่อเนื่อง  ล่าสุดจะเป็น Audition กับกิจกรรม “ออดิชั่น แดนซ์ซิจ๊ะ By FEDFE”  ซึ่งถ้าหากทำออกมาได้แบบที่ไร้คำหยาบ  และสร้างความบันเทิงได้มากกว่าครับที่ผมเรียกว่าเจ๋งจริง  เพราะตลกไม่จำเป็นต้องใช้คำหยาบก็ทำได้
เกมออนไลน์
เกมออนไลน์
FEDFE อีกหนึ่งแบนด์ที่กำลังดัง ไว้ใจได้เรื่องความฮา แต่คำหยาบเยอะเกินไป
……และที่ฮือฮากันอยู่ช่วงหนึ่งคือ การนำ เน วัดดาว มาเป็นพรีเซ็นเตอร์ของ HoN 3.0  ซึ่งผมไม่เข้าใจว่าทำไมถึงต้องเป็น เน วัดดาว  ทั้งที่มีประวัติที่ไม่น่าจะกระทำตามสักเท่าไหร่ โอเคครับ เขาเล่น HoN  แล้วยังไง  เหมาะแล้วหรือที่จะมาเป็นพรีเซ็นเตอร์ของเกมที่ตอนนี้ได้ขึ้นชื่อว่ามียอด ผู้เล่นระดับแถวหน้าของเมืองไทย หลายคนคลั่งบอกนี่คือไอดอล  แต่ดูอีกหลายคนส่วนมากบอกว่ารับไม่ได้  การใช้พรีเซ็นเตอร์ที่มีเกมเมอร์บางคนต่อต้านหรือไม่เห็นด้วยมันก็ไม่เหมาะ ไม่ควรแล้วครับ
……อีกประเภทคือสาวทรงโต โอ้โห  นี่แม่โคพันธุ์ดีชัดๆ หลายเกมที่ใช้พรีเซ็นเตอร์ประเภทนี้มาเป็นทีเด็ดทีขาด  เรียกยอดคนมากดไลค์กดแชร์ กระจายข่าวได้รวดเร็ว แต่เพื่ออะไรล่ะครับ  คนสนใจแค่รูปร่าง แต่เคยสนใจเกมหรือแพทช์บ้างไหม  เรียกเสียงฮือฮาจากพวกชายหนุ่ม แต่ดูแล้วใครจะได้ผลประโยชน์จากตรงนี้  ผมยังแทบหาไม่ได้นอกจากคนดูที่ชอบเรื่องประเภทนี้กับเจ้าตัวที่ได้เงินเป็น การตอบแทน แล้วเด็กน้อยที่ยืนตาปริบๆ ดูสาวเหล่านั้นละครับมันเหมาะแล้วหรือ  หากมองข้ามเรื่องความเหมาะเพราะมันไม่ได้โป้ได้เปลือย  แต่ถามหน่อยว่าแล้วการใช้ผู้หญิงมันไปเกี่ยวอะไรกับเกมกันแน่  หลายค่ายใช้แล้วเปลี่ยนไม่รู้กี่คนต่อกี่คน ก็ยังทำยอดไม่ได้เข้าเป้าสักที  เพราะมาดูแค่ผู้หญิงแล้วก็ชิ่งไปทุกราย
เกมออนไลน์
LOE มีนางแบบถึง 4 คน แต่ละคนแม่โคพันธุ์ดีทั้งนั้น
……ที่ออกมาตัดพ้อเช่นนี้ยอมรับนะ ครับว่าผมไม่ได้มีความรู้ในเรื่องของการตลาดสักเท่าไหร่  ไม่รู้ว่าทำไปแล้วเราจะได้อะไรกลับคืนมา เม็ดเงินหรือยอดผู้เล่น  แต่ที่มองเห็นคือความไม่เหมาะสมมากกว่า หากเป็นสาวน่ารักๆ พองามไม่โป๊  ไม่โชว์จนเกินเหตุ ถึงแม้จะไม่ตรงทางแต่ก็ยังพอรับไหว  แต่ถ้าเปิดมากเกินก็ไม่ไหวเหมือนกัน  อีกทั้งความแปลกความฮาก็เรียกคนดูได้เยอะอยู่  แต่ก็ขอเถอะครับเรื่องคำหยาบตัดออกไปมันจะเพอร์เฟ็กต์มาก  เน้นไปเลยครับทำให้เด็กดู หลายส่วนเรียกร้องว่าคนอื่นทำไมมองเราไม่ดี  มองเราว่าเป็นปัญหาสังคม และออกมาปฏิเสธกันว่าเราไม่ใช่ ไม่ได้เป็น  แต่ดูทำกันสิครับ ตอนนี้วงการเกมบ้านเรามันก็เป็นสีเทาออกไปทางสีดำ  การที่เรานำเอาสีดำเข้าไปป้ายให้มันดำยิ่งขึ้นแล้วเราจะเรียกร้องให้ตัวเอง ดูดีขึ้นเพื่ออะไร ทั้งๆ ที่เราเองนี่แหละกลับทำให้มันดำยิ่งขึ้นเสียเอง  ฝากไปยังผู้ใหญ่หลายๆ ท่าน การตลาดหลายๆ ที่  หากอ่านบทความนี้ก็ขอทีเถอะครับ งดโป๊ งดหยาบ งดทุกๆ ความไม่เหมาะสมลงบ้าง  จะขอบพระคุณอย่างสูง จากใจจริงๆ ครับ
เกมออนไลน์
 ถ้าน่ารักแบบนี้ก็ยอมรับได้นะครับ เอาแค่พองาม ถึงจะไม่เข้ากับเกมก็เถอะ
 