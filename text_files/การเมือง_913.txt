ชูวิทย์ เปิดชื่อ "นักการเมือง ช." ให้คำแนะนำ 5 คนบนเรือ เชื่อยังคงเป็นเรื่องอุบัติเหตุ แต่มีคนโกหกเพราะกลัวความผิด
นายชูวิทย์ กมลวิศิษฎ์ เปิดบ้านแถลงความคิดเห็นเกี่ยวกับคดีการที่ดาราสาว แตงโม นิดา ตกน้ำเจ้าพระยาเสียชีวิตว่า ส่วนตัวอยากให้บุคคลทั้ง 5 คนที่อยู่บนเรือร่วมกับดาราสาว ออกมาพูดความจริงเพราะขณะนี้จากข้อมูลที่ตนเองทราบ มีการโกหกขึ้น โดยจุดประสงค์เพื่อเบี่ยงเบนความผิดที่เกิดขึ้น เพราะหากมีการโกหกตั้งแต่ขั้นตอนแรก จะต้องโกหกให้ทุกขั้นตอน หรือโกหกต่อไปเรื่อยๆ ซึ่งในคดีนี้มีบุคคลที่เกี่ยวข้องมากกว่า 1 คน อาจทำให้การโกหกเป็นไปด้วยความลำบาก
นายชูวิทย์ ยังระบุอีกว่าจากข้อมูลตนเองทราบว่า กลุ่มคนที่อยู่บนเรือทั้ง 5 คน หลังเกิดเหตุได้มีการโทรประสานไปยังนักการเมืองคนหนึ่งที่มีอักษรย่อ ช. เพื่อขอความช่วยเหลือรวมถึงคำแนะนำ จนต่อมากลายเป็นการให้ทุกคนที่อยู่บนเรือให้การไปในทิศทางเดียวกันว่าดาราสาวออกไปทำธุระส่วนตัวที่ท้ายเรือ ก่อนเสียหลักตกน้ำไปเสียชีวิต ซึ่งตนเองมองว่าเป็นการกระทำที่ไม่น่าจะเกิดขึ้นจริง เพราะผู้หญิงควรจะต้องอายกับการกระทำดังกล่าว เรือก็ไม่ได้มีขนาดใหญ่ และเรือล่องอยู่ในแม่น้ำเจ้าพระยาที่สามารถจอดเทียบท่า เพื่อเข้าห้องน้ำตามสถานที่ต่างๆ ได้อย่างง่ายดาย เช่น ร้านอาหารบ้านคนหรือวัด
ซึ่งหนึ่งในห้าที่อยู่บนเรือ ตนเองรู้จักเมื่อ 10 ปีก่อน ขณะนั้นที่นายปอยังเปิดเต็นท์รถมือสอง ขายรถญี่ปุ่นอยู่ที่ย่านพัฒนาการ ก่อนที่ต่อมาจะรู้จักกับวงการเล่นรถหรู อักษรย่อ ผ. และมีการแนะนำกันต่อๆมา จนมารู้จักกับนักการเมืองอักษรย่อ ช. คนนี้ ที่มีลักษณะนิสัยชอบเล่นรถหรู ขับรถหรู ไปสภาบ่อยครั้ง
ส่วนตัวมองว่า คดีนี้ประชาชนและสื่อมวลชนจะได้รับการแถลงข้อมูลคดี ในอีก 1 ถึง 2 วัน ต่อจากนี้จะถามตำรวจ ซึ่งทิศทางที่คาดว่าจะมีการแถลงต่อสื่อมวลชน และประชาชนก็คืออุบัติเหตุ ซึ่งตนเองยืนยันว่าหากทั้ง 5 คนที่อยู่บนเรือมีการให้ข้อมูลอย่างตรงไปตรงมา ในคดีลักษณะแบบนี้ไม่จำเป็นต้องมีทนายความ
อย่างเช่นคดีเสี่ยเบนซ์ก็จบลงด้วยดี ไม่ยืดเยื้อ เพียงแต่ ณ ตอนนี้เกิดการโกหกร่วมกัน ทำให้มีการเบี่ยงประเด็นของการเกิดอุบัติเหตุ เพื่อปกปิดความผิดบางอย่าง ยกตัวอย่างเช่นเรื่องขวดไวน์ที่มีการเจอเพียงขวดเดียว ตนเองยืนยันจากประสบการณ์ว่าขวดไวน์หนึ่งขวด สามารถรินได้มากสุด 7 แก้ว ซึ่งคนบนเรือมีอยู่กัน 6 คน เป็นไปไม่ได้ที่จะมีเพียงขวดเดียว ซึ่งประเด็นเรื่องเมาแล้วขับเรือ อาจเป็นหนึ่งในสาเหตุที่ผู้กระทำผิดต้องการเบี่ยงเบนประเด็น
นายชูวิทย์ยังมีการวาด วงล้อวัฏจักร ของกลุ่มไฮโซคือมีรถหรู เรือเร็ว เหล้าไวน์ ยา นักการเมือง โดยนายชูวิทย์ระบุว่าทั้งหมดทั้งมวลเกี่ยวข้องกับวัฏจักรนี้ อีกทั้งตนเองยังทราบว่าหนึ่งในผู้ที่อยู่บนเรือมีพฤติกรรมเกี่ยวข้องกับยา ซึ่งตนเองตั้งข้อสงสัยเกี่ยวกับการที่มีการหายไปสองวัน ก่อนจะเข้าพบตำรวจซึ่งการหายตัวไปลักษณะแบบนี้ ตนเองมองได้เพียงว่า เป็นการจงใจปกปิดการตรวจสอบบางอย่างหรือไม่ ซึ่งส่วนนี้เชื่อว่าตำรวจต้องมีการตรวจสอบ แต่จะสามารถตรวจสอบเจอหรือไม่ อันนี้ตนเองไม่สามารถตอบได้
พร้อมกันนี้นายชูวิทย์ ยังฝากถึงนักสืบโซเชียล ว่าอย่าหยิบยกประเด็นที่อาจทำให้ตัวผู้เสียชีวิตเสื่อมเสียมาพูดอาทิเช่นเด็กเอนฯ หรือประเด็นที่มีการล่องเรือเพื่อเตรียมพาไปพบผู้ใหญ่ ที่นอนรออยู่ที่โรงแรมแห่งหนึ่ง ตนเองพูดจากประสบการณ์ที่ผ่านมาว่า ไม่มีผู้ใหญ่คนไหนจะมารอเด็กแบบนี้ เพราะเรื่องแบบนี้หากเกิดขึ้นจริง จะมีการทำกันเงียบๆ และรวดเร็ว ไม่มีการรอ เพราะอาจเสี่ยงต่อการถูกพบเห็นจากผู้อื่น รวมถึงเรื่องแบบนี้ทั้งสองฝ่ายต้องเกิดจากความสมัครใจ ไม่ใช่การบังคับ เพราะจะมีปัญหาตามหลังมาได้
ส่วนประเด็นที่มี การพูดถึงว่ามีนายตำรวจ ระดับพล ตำรวจตรีออกมาขายข้อมูลให้กับทางผู้ก่อเหตุตนเองไม่เชื่อว่ามีเหตุการณ์แบบนี้เกิดขึ้นเนื่องจากเหตุการณ์ที่เป็นที่สนใจของประชาชนลักษณะแบบนี้มีสื่อเกาะติดและนำเสนอเรื่องราวอยู่ทุกวันตำรวจไม่มีใครอยากเอาตัวเองมาเสี่ยงกับเรื่องแบบนี้อยู่แล้วทุกคนต้องระวังตัว
ส่วนประเด็นที่แม่ของดาราสาวออกมาพูดเกี่ยวกับเรื่องเงินเยียวยาตนเองมองว่าเป็น สิทธิ์ที่คุณแม่สามารถทำได้ส่วนจะมีใครเป็นคนอธิบายหรือแนะนำ คุณแม่หรือไม่ตนเองตอบได้เพียงว่าเป็นตนเองก็จะแนะนำแบบนี้เพราะเป็นสิทธิ์ที่สามารถทำได้ตามกฏหมายและที่มีกระแสวิพากษ์วิจารณ์ถึงการออกมาพูดในช่วงนี้ตนเองมองว่าเพราะเป็นข่าวที่กระแสสังคมยังให้ความสนใจหากทิ้งไว้และมาพูดให้ทีหลังอาจไปรับความสนใจจากสื่อหรือประชาชน และสุดท้ายเรื่องก็จะเงียบลงไม่มีใครสนใจ
สุดท้ายนายชูวิทย์ยังระบุอีกว่าหากกลุ่มคนในเรือทั้งห้ามาปรึกษาตนเองตั้งแต่แรกตนเองก็จะให้คำแนะนำเพียงว่าพูดความจริงทั้งหมดโดยไม่ต้องปกปิดหรือเบี่ยงประเด็นไปประเด็นอื่นเพราะคดีแบบนี้สามารถจบลงได้โดยดีไม่จำเป็นต้องมีการปรึกษาทนายเพราะการปรึกษาทนายอาจมาจากสาเหตุของการต้องการปกปิดและต่อสู้คดี ทั้งนี้ยังยืนยันอีกว่าตนเองเป็นคนตรงไปตรงมาไม่ได้ต้องการอยากดังเพราะเป็นคนที่มีชื่อเสียงอยู่แล้วจึงไม่จำเป็นต้องออกมาเปิดโรงน้ำแข็งหรือการให้ข่าวแบบปั่นน้ำเป็นตัวแบบที่หลายหลายคนกำลังทำอยู่ตอนนี้ พร้อมขอสื่ออย่าตกเป็นเครื่องมือของบุคคลที่จงใจปล่อยข่าวลือต่างๆเพื่อเบี่ยงประเด็นหรือใช้สื่อเป็นเครื่องมือในการโยงไปหาบุคคลอื่นเพื่อทำลายชื่อเสียง
