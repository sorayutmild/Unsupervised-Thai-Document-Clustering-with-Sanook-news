จากกรณี น.ส.จิตรลดา อายุ 51 ปี ใช้มีดปอกผลไม้ แทงเด็กหญิง 5 ขวบ เสียชีวิต ภายในร้านอาหารตามสั่ง ถนนนครชัยศรี-ห่วยพลู ต.วัดแค อ.นครชัยศรี จ.นครปฐม
ล่าสุด (30 มี.ค.) รายการเรื่องเล่าเช้านี้ ช่อง 3 รายงานว่า ก่อนเกิดเหตุ เด็กหญิงอายุ 5 ขวบ ผู้เสียชีวิต กำลังได้นอนเล่นอยู่บนแคร่ไม้ โดยที่ป้าและพ่อแม่ที่ขายของอยู่นั้น กำลังขายข้าวอยู่หน้าร้าน และเดินออกไปส่งอาหารให้กับลูกค้า
เมื่อกลับมาถึงเห็นว่าเด็กหญิงนอนดิ้นทุรนทุรายอยู่บนแคร่ไม้ โดยที่หน้าท้องมีเลือดไหลนองออกมา ขณะที่เด็กหญิงถูกแทงนั้นไม่มีใครเห็น แต่เมื่อหันหน้าออกไปโดยรอบเห็นว่า น.ส.จิตรลดา อายุ 51 ปี เดินหลังไวๆ หายตัวไปอย่างรวดเร็ว ส่วนเด็กหญิงกำลังหายใจรวยรินแล้ว
หลังก่อเหตุ ญาติพาเข้ามอบตัวกับตำรวจ สภ.นครชัยศรี จ.นครปฐม โดนตำรวจพยายามสอบถามเรื่องราวที่เกิดขึ้น แต่ น.ส.จิตรลดา นั่งนิ่ง ไม่พูดคุยไม่ตอบคำถามใดๆ และบางครั้งก็มีอาการตาขวาง
พนักงานสอบสวนจึงประสาน รพ.ทางจิตเวช รับตัวไปดูแล และอายัดตัวเป็นผู้ต้องหาก่อเหตุฆ่าคนตาย และจะประสานแพทย์ประเมินอาการก่อนเข้าสอบปากคำ ส่วนเด็กที่เสียชีวิตญาติจะติดต่อรับศพไปจาก รพ.นครปฐม ในเช้าวันนี้ (30 มี.ค.)
สำหรับ น.ส.จิตรลดา นั้นเป็นผู้ป่วยทางจิต มีอาการทางประสาท เพิ่งออกจากสถาบันกัลยาณ์ราชนครินทร์ ได้เพียง 1 สัปดาห์เท่านั้น เนื่องจากถูกส่งตัวไปเข้ารับการรักษาแล้วเพิ่งกลับมาพักที่บ้าน และเคยก่อเหตุแทงนักเรียนโรงเรียนเซนต์โยเซฟคอนแวนต์จำนวน 4 คน เมื่อวันที่ 9 ก.ย. 2548 จนเป็นข่าวโด่งดัง ก่อนจะเข้ารับการรักษาที่สถาบันกัลยาณ์ราชนครินทร์
ขณะที่ ชาวบ้านทุกคนพอทราบว่า จิตรลดานั้นเป็นผู้ป่วยทางจิตเวช แต่หลังจากที่กลับมาอยู่บ้านก็มีอาการดีขึ้น พูดคุยกับเพื่อนบ้านปกติ โดยไม่มีท่าทางดุร้าย หรือทำร้ายใคร ส่วนเด็กที่เสียชีวิต น.ส.จิตลดา ก็เคยพบเห็นเวลามาซื้ออาหารที่ร้านเกิดเหตุ แต่ไม่เคยมีท่าทางจะทำร้ายหรือไม่ชอบเด็ก ส่วนสาเหตุการก่อเหตุครั้งนี้อยู่ระหว่างการตรวจสอบของเจ้าหน้าที่

สุดช็อก! จิตรลดา หญิงป่วยจิตเภทก่อเหตุซ้ำ แทงเด็กหญิงวัย 5 ขวบจนเสียชีวิตที่นครปฐม
15 ปีที่สูญเปล่า? ย้อนรอยคดีสยอง "จิตรลดา" บุกเซนต์โยฯ แทง 4 นักเรียนหญิง ปี 48
"จิตรลดา" สาวป่วยจิตแทงเด็ก 5 ขวบดับ มีอาการเหม่อลอย ไม่พูด-ไม่กินข้าว
