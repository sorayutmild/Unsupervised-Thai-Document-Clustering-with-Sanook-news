ผู้สื่อข่าวรายงานว่า (13 ส.ค.) เมื่อเวลา 10.30 น. ตำรวจ 191 ได้รับแจ้งเหตุมีผู้เสียชีวิตอยู่ภายในห้องเช่า โดยสภาพศพนอนเปลือยกาย ที่เกิดเหตุพบเป็นห้องเช่าชั้นเดียวเป็นแถวยาว ตั้งอยู่หมู่ 3 ตำบลสามเรือน อำเภอเมือง จังหวัดราชบุรี โดยที่เกิดเหตุเป็นห้องที่ 9 ปิดห้องด้วยประตูม้วน พบ นายสุเมธ อายุ 25 ปี ลูกชายของผู้เสียชีวิต ยืนร้องไห้อยู่บริเวณหน้าบ้าน
จากการตรวจสอบพบศพผู้ตายนอนอยู่ภายในห้องเช่าด้านใน ทราบชื่อต่อมาคือ นางธนวัน อายุ 55 ปี เป็นคนงานฝ่ายผลิตกระทิสด บริษัทแห่งหนึ่ง เจ้าหน้าที่ตำรวจ แพทย์ และกองพิสูจน์หลักฐานจึงได้ตรวจสอบสภาพศพของผู้ตาย ที่นอนเสียชีวิตสภาพเปลือยกายอยู่ในห้องนอน
โดยที่บริเวณลำคอและข้อมือถูกเชือกมัดติดกัน เสียชีวิตมาแล้วประมาณ 5 ชั่วโมง ในที่เกิดเหตุพบร่องรอยต่อสู้ ประตูด้านหลังบ้านมีร่อยรอยถูกงัด คาดว่าคนร้ายจะเข้ามาทางด้านหลังบ้าน
จากการสอบสวน นายสุเมธ อายุ 25 ปี ลูกชายของผู้เสียชีวิต ให้การว่า เมื่อเวลา 09.00 น.ตนเองเดินทางมาหาแม่ที่บ้านมาเคาะประตูเรียกแต่ไม่มีเสียงอะไร ตนจึงออกไปซื้อข้าวเพื่อจะเอามาให้แม่และมาทานด้วยกัน พอกลับมาถึงประมาณ 10.00 น. ก็เคาะประตูเรียก และโทรหาแต่แม่ก็ไม่รับและไม่เปิดประตูห้อง
ตนจึงเดินอ้อมไปด้านหลัง และเห็นมีคนเดินอยู่ด้านหลัง แต่ตนก็ไม่ได้คิดอะไร และรีบเข้ามาเปิดประตูหลังบ้านก่อน เห็นกลอนกระเด็นตกที่พื้น ตนเองก็รีบเข้าไปดูแม่ พอเรียกแล้วไม่ขานตนเลยเปิดไฟ
ภาพที่เห็นคือแม่เปลือยกาย และแม่ก็เสียชีวิตแล้วในสภาพนอนเปลือยกาย จากนั้นก็นำผ้ามาปิดคลุมศพของแม่ไว้ และรีบแจ้งตำรวจ และพี่ชายอีก 2 คนให้ทราบ ซึ่งเมื่อวานตนเองก็เพิ่งซื้อนมมาให้แม่
ขณะที่ นายชาญชัย อายุ 28 ปี ลูกชายคนที่ 2 ให้การว่า เมื่อคืนวันที่ 12 ส.ค.61 ที่ผ่านมาเวลาประมาณ 19.00 น. ตนเพิ่งเข้ามาหาแม่เนื่องในวันแม่ และซื้อโทรศัพท์เครื่องใหม่มาให้แม่เพราะแม่อยากได้ เครื่องเก่ามีสภาพโทรมแล้ว
ตนจึงได้ซื้อมาให้เป็นของขวัญและก็พูดคุยกันตามปกติ จากนั้นก็กลับบ้านไป และเมื่อเวลาประมาณ 20.00 น. แม่ยังโทรศัพท์มาหาตนอยู่เลย และไม่มีลางสังหรณ์บอกเหตุใดๆ และพอมาทราบข่าวจากน้องชายว่าแม่เสียชีวิตจึงรีบเดินทางมาทันที
จากการสอบสวนเบื้องต้นของเจ้าหน้าที่ทราบว่า นางธนวัน อายุ 55 ปี เป็นคนงานฝ่ายผลิตกระทิสด ของบริษัทแห่งหนึ่ง ซึ่งอยู่ห่างจากบ้านพักไม่มากนัก และจะอยู่บ้านนี้เพียงลำพัง อีกทั้งยังเป็นคนอัธยาศัยดี เช้าๆ เวลาประมาณ 7 โมง ผู้ตายจะออกมากวาดหน้าบ้านทุกเช้า และข้างห้องทั้งซ้ายและขวาซึ่งไม่มีคนมาเช่าอาศัย จึงมีผู้เสียชีวิตอยู่ห้องเดียว ส่วนลูกๆ ก็จะสลับกันมาหาทุกวัน
พล.ต.ต.อนุภาพ ศรีนวล ผบก.ภจว.ราชบุรี ได้สั่งการให้ชุดสืบสวนออกติดตามผู้ต้องสงสัยและจากรูปพรรณ ที่ได้จากลูกชายที่เห็นชายต้องสงสัยวิ่งออกจากบริเวณหลังบ้าน โดยจะปูพรมตามล่าคนร้ายมาให้ได้
เบื้องต้น นายชาญชัย อายุ 28 ปี ลูกชายคนที่ 2 ให้การกับตำรวจว่า แม่เคยบ่นให้ฟังมีคนในหมู่บ้านมาติดพันและตามตื้อ แต่แม่ไม่เล่นด้วยคนร้ายอาจจะเป็นคนดังกล่าว ตำรวจจึงรวบรวมพยานและหลักฐานเพื่อติดตามจับกุมคนร้ายมาดำเนินคดีต่อไป