
ภายหลังจากที่เกิดเป็นกระแสวิพากษ์วิจารณ์ทั่วสังคมออนไลน์ มาตั้งแต่เมื่อคืนวันที่ 24 พฤษภาคม ที่ผ่านมา กรณีที่ คลิปวิดีโอ สองสาวเปลือยกายล่อนจ้อน เต้นประกอบเพลง รักต้องเปิด (แน่นอก) ของวง 3.2.1 feat.ใบเตย อาร์สยาม ความยาวเกือบ 4 นาที โดยมีการรุมประณามถึงความไม่เหมาะสมของคลิปดังกล่าวนั้นที่เผยแพร่ไปทั่ว และ
ต่อมา มีการอ้างว่า สองสาวในคลิปนั้น น่าจะเป็นสาวประเภทสอง ซึ่งก็ยิ่งสร้างความไม่พอใจให้กับวงการสาวประเภทสอง ที่ถูกทำให้ภาพลักษณ์ย่ำแย่ลงไปอีก โดยมี สาวประเภทสองรุ่นพี่ อัดคลิปวิดีโอด่า สองสาวประเภทสองนั้นถึงความไม่มีจิตสำนึก ตลอดทั้งวันที่ 25 พฤษภาคม ที่ผ่านมา กระทั่ง เจ้าของคลิปได้โพสต์ข้อความขอโทษผ่านเฟซบุ๊กส่วนตัว ว่า"ขอโทษกับเรื่องที่เกิดขึ้น (พร้อมสัญลักษณ์เสียใจ) ความรู้เท่าไม่ถึงการณ์ของหนูเอง ที่ทำให้กะเทยรุ่นพี่หรือกะเทยรุ่นใหญ่ทั่วประเทศต้องเสียหายและต้องขอโทษเจ้าของเพลงที่ทำให้เพลงเสียหาย ขอโทษจริงๆๆ ในเมื่อเรื่องมันเกิดขึ้นแล้วกลับไปแก้ไขอะไรไม่ได้แล้ว เสียใจกับความคิดโง่ๆ ของตัวเองค่ะ ยอมรับว่าผิด!!!"
นอกจากนี้ ผู้สื่อข่าวรายงานว่า สองสาวประเภทสองนั้น ก็ยังได้อัดคลิป วิดีโอ ยกมือไหว้ขอโทษกับสิ่งที่เกิดขึ้น พร้อมยอมรับผิดทุกอย่าง โดยระบุ ที่ทำไปนั้นเพราะรู้เท่าไม่ถึงการณ์ และจุดประสงค์ก็แค่อยากถ่ายเก็บไว้เล่น ๆ ดูกันสองคน ไม่ได้มีเจตนาเผยแพร่ หรืออยากดังแต่อย่างใด และขอให้ทุกคนหยุดแชร์คลิปดังกล่าวด้วย
อย่างไรก็ตาม ก่อนหน้านี้ พล.ต.ต.พิสิษฐ์ เปาอินทร์ ผู้บังคับการปราบปรามอาชญากรรมทางเทคโนโลยี (ปอท.) ระบุว่า คลิปดังกล่าวอาจเข้าข่ายความผิดฐานนำข้อมูลลามกอนาจารเข้าสู่ระบบคอมพิวเตอร์ ซึ่งมีโทษจำคุกไม่เกิน 5 ปี หรือปรับไม่เกิน 1 แสนบาท หรือทั้งจำทั้งปรับ ไม่ว่าจะเป็นหญิงแท้หรือสาวประเภท 2 ขั้นตอนหลังจากนี้ทางปอท.จะเร่งตรวจสอบ และบล็อกคลิปวีดีโอดังกล่าว ก่อนดำเนินการหาที่มาของคลิปว่ามาจากไหน และบุคคลในคลิปเป็นใคร เพื่อเชิญตัวมาสอบปากคำและแจ้งข้อหาดำเนินคดีต่อไป
ด้านนายณรงค์ศักดิ์ ศรีบรรฎาศักดิ์วัชรากรณ์ หนึ่งในผู้ก่อตั้งค่ายเพลงกามิกาเซ่และโปรดิวเซอร์เพลง "รักต้องเปิด (แน่นอก)" ให้สัมภาษณ์ถึงเหตุการณ์ที่เกิดขึ้นว่า เมื่อเห็นคลิปดังกล่าว ก็รู้สึกตกใจและสะเทือนใจ ด้วยความที่ทำเพลงนี้ออกมาไม่ได้ตั้งใจให้คนเอาไปเลียนแบบในลักษณะเช่นนี้ อาจจะเป็นด้วยความรู้เท่าไม่ถึงการณ์ของคนที่ทำ ทั้งที่ก่อนหน้านี้มีคนที่นำเพลงไปเต้นคัฟเวอร์จำนวนมาก ยังไม่มีคลิปไหนที่มีปัญหา เท่าที่ทราบเหมือนว่าจะมีการทำให้คลิปดังกล่าวนี้เป็นสแปมไปแล้ว อย่างไรก็ตาม เชื่อว่า ผลกระทบในแง่ลบกับเพลงคงไม่มี เชื่อว่าประชาชนมีวิจารณญาณพอที่จะตัดสินได้ว่าการกระทำส่วนบุคคลไม่ได้เกี่ยวข้องกับเพลง
ทั้งนี้ นายณรงค์ศักดิ์กล่าวว่า รู้สึกดีใจที่กระแสเพลงไทยกลับมาตื่นตัวอีกครั้ง ต้องยอมรับว่าทั้งตัวเพลงและท่าเต้นได้รับความนิยมอย่างสูง จำนวนคนเข้าไปดูในยูทูบสูงถึงเกือบ 20 ล้านวิว นอกจากนี้ยังมีคนไทยและชาวต่างชาตินำเพลงไปเต้นคัฟเวอร์จำนวนมาก ตรงนี้สะท้อนได้ว่าคนไทยหันมาสนใจในวัฒนธรรมของตัวเอง ไม่ว่าเพลงจะเป็นเพลงหรือหนังไทยอย่าง "พี่มาก พระโขนง" ซึ่งพอมาเกิดประเด็นวิพากษ์วิจารณ์กับคลิปที่เป็นข่าวตนรู้สึกเสียใจว่าไม่น่าเกิดเหตุการณ์แบบนี้ขึ้น
ฉาวคลิป2สาวแก้ผ้าเต้นเพลงแน่นอกโชว์ว่อนเน็ต