(23 ธ.ค.) เจ้าหน้าที่ตำรวจ สภ.บางพลี จ.สมุทรปราการ ได้รับแจ้งว่าเกิดเหตุรถบรรทุกทับเด็กนักเรียนจนเสียชีวิตภายในซอยธนสิทธิ์ ถ.เทพารักษ์ อ.บางพลี จึงรีบรุดไปตรวจสอบ
ที่เกิดเหตุพบรถจักรยานยนต์ฮอนด้าเวฟ สีชมพู ล้มตะแคงอยู่ข้างทาง ห่างออกไปเล็กน้อยพบนางอุทุมพร จันทรสุริยะ อายุ 32 ปี ได้รับบาดเจ็บที่บริเวณแขนด้านขวา กำลังร่ำไห้กอดร่างลูกชายที่ถูกรถบรรทุกทับจนศีรษะละเอียด มันสมองกระจายอย่างน่าเวทนา
นางอุทุมพรได้เล่าทั้งน้ำตาว่า ตนกับลูกชาย ด.ช.รัฐนนท์ จันทรสุริยะ อายุ 10 ขวบ ศึกษาอยู่ที่โรงเรียนประภามนตรี ชั้นประถมศึกษาปีที่ 4 ซึ่งปกติลูกชายจะกลับด้วยรถรับส่งของทางโรงเรียน แต่เนื่องจากวันนี้มีเรียนพิเศษที่โรงเรียนกวดวิชาคุมอง ตนจึงต้องออกมารับก่อน โดยตนได้ขับขี่รถจักรยานยนต์คันดังกล่าวมารับลูกชาย เมื่อขับขี่ออกมาได้ไม่ไกลนัก ถูกรถบรรทุกยี่ห้อฮีโน่ สีขาว เฉี่ยวจนรถที่ตนเองขับอยู่ล้มลง ก่อนที่ล้อรถบรรทุกจะทับเข้าที่ศีรษะของลูกชาย ซึ่งตนพยายามเข้าไปดึงร่างลูกชายออกมาแต่ไม่ทัน
โดยหลังจากเกิดเหตุคนขับรถบรรทุกได้จอดรถไว้และอาศัยช่วงชุลมุนหลบหนีไปได้ เบื้องต้นเจ้าหน้าที่ฯ ได้ยึดรถบรรทุกคันดังกล่าวเอาไว้เพื่อตรวจสอบว่าผู้ขับขี่เป็นใคร และจะติดตามตัวมาดำเนินคดีต่อไป
 