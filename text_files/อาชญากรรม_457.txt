ผู้สื่อข่าวรายงานว่า (19 ส.ค.) เมื่อเวลา 14.30 น. ที่กองบังคับการปราบปรามการกระทำผิดเกี่ยวกับอาชญกรรมทางเทคโนโลยี (ปอท.)  นายพงศ์ภพ อายุ 36 ปี พนักงานเอกชนในรัฐวิสาหกิจ ผู้ใช้เฟซบุ๊กส่วนตัว ในชื่อ วิชเวช พรพรหมรักษา ซึ่งมีข้อความแจ้งเตือนล่วงหน้าว่าจะมีเหตุระเบิดขึ้นในกรุงเทพมหานคร เดินทางมาให้ข้อมูลที่ปอท.พร้อมกับทนายความส่วนตัว หลังจากตำรวจไปเชิญตัวมาจากบ้านพัก จ.ฉะเชิงเทรา 
โดยข้อความดังกล่าวถูกโพสต์เมื่อ เวลา 21.45 น. ของวันที่ 13 ส.ค. ก่อนเกิดเหตุระเบิดที่ศาลพระพรหม แยกราชประสงค์ในคืนวันที่ 17 ส.ค. จากเหตุระเบิดดังกล่าว ทำให้มีผู้ได้รับบาดเจ็บ เป็นชาวไทยและต่างชาติจำนวนมาก  
นายพงศ์ภพ ระบุว่าเป็นผู้โพสต์ข้อมูล "ระวังในกทม.14-18ส.ค." ในเฟซบุ๊กวิชเวชด้วยตัวเอง แต่ข้อมูลไม่ได้เขียนเอง ข้อมูลโพสต์ให้ระวังในกทม. ไปคัดลอกมาจากแฟนเพจการเมืองแฟนเพจนึง ที่มีสมาชิกกว่า 60,000 คน ที่คัดลอกมาโพสต์ต่อเพราะต้องการเตือน แต่ถ้าไม่เกิดขึ้นก็เป็นเรื่องที่ดี 
ส่วนที่ให้น้ำหนักไป 86% นั้น เพราะแฟนเพจการเมืองที่นายพงศ์ภพไปคัดลอกข้อมูลเตือนในกทม.มา เคยเป็นจริงถึง 3 ครั้ง แต่ข้อมูลที่คัดลอกมาโพสต์ ไม่ได้มีการตรวจสอบข้อเท็จจริงก่อน ล่าสุด ถูกดีดออกจากกลุ่มแฟนเพจการเมืองนั้นแล้ว 
นายพงศ์ภพ กล่าวต่อว่า ไม่ได้ปิดเฟซบุ๊กวิชเวชหนี แต่ถูกแจ้งปิดจากคนอื่น ส่วนเฟซบุ๊กชื่อภาษาอังกฤษ ไม่ใช่ของตัวเอง ถูกปลอมขึ้นมา ที่ใช้ชื่อเฟซบุ๊ก วิชเวช พรพรหมรักษา เพราะตั้งให้ล้อกับท้าวเวสสุวรรณ โดยใช้มาตั้งแต่ปี 53 แล้ว
ด้าน พล.ต.ท.ประวุฒิ ถาวรศิริ ผู้ช่วย ผบ.ตร. ระบุยังไม่แจ้งข้อหานายพงศ์ภพ เพราะเจ้าตัวยอมรับและเต็มใจมาให้ข้อมูล หลังจากนี้จะไปตรวจสอบที่บ้านนายพงศ์ภพ ว่าใช้โซเชียลอย่างไร ไปดูแฟนเพจการเมืองที่เค้าคัดลอกข้อมูลมา
และจะขยายผลต่อจากแฟนเพจการเมืองที่นายพงศ์ภพไปดึงข้อมูลมาด้วย ว่ารู้ล่วงหน้าเหตุการระเบิดจริงหรือไม่ ส่วนข้อมูลจากแฟนเพจการเมืองที่นายพงศ์ภพไปคัดลอกมาโพสต์ต่อนั้น เป็นของ 1 ในสมาชิกกว่า 60,000 คน ไม่ใช่การโพสต์ของแอดมินเพจ
ทั้งนี้ ตำรวจยังไม่ได้แจ้งข้อกล่าวหาใดกับนายพงศ์ภพ เนื่องจากมีการติดต่อกับตำรวจ และไม่มีเจตนาหลบหนี
ขอขอบคุณภาพและข้อมูลจาก ทวิตเตอร์ @Pacharapapon คุณพชรปพน พุ่มประพันธ์ ผู้สื่อข่าวช่อง 3