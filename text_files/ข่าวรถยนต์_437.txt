     Toyota ยืนยันว่าสาเหตุที่ห้ามลูกค้าขายต่อเอสยูวี Land Cruiser ใหม่ เป็นเพราะต้องการขายให้กับผู้ที่ชื่นชอบรถรุ่นนี้จริงๆ อีกทั้งยังมีความเป็นห่วงว่ารถรุ่นนี้อาจตกไปอยู่ในมือกลุ่มผู้ไม่หวังดีได้
     ข้อมูลดังกล่าวถูกเปิดเผยผ่านเว็บไซต์ Carscoops โดยมีรายละเอียดว่า Toyota Motor Corporation ประเทศญี่ปุ่น ได้มีการทำหนังสือสัญญาระหว่างลูกค้าที่ซื้อรถ Land Cruiser จริง โดยเป็นการป้องกันไม่ให้ลูกค้านำรถไปขายต่อภายในระยะเวลาที่กำหนดไว้ เพื่อสงวนไว้ให้กับลูกค้าที่ต้องการเป็นเจ้าของรถรุ่นนี้จริงๆ มากกว่าการซื้อเพื่อส่งออกไปทำกำไรนอกประเทศญี่ปุ่น

     อย่างไรก็ดี โตโยต้าไม่ได้ระบุถึงรายละเอียดว่าระยะเวลาที่ห้ามขายต่อถูกจำกัดไว้นานเท่าใด แต่การสั่งซื้อ Land Cruiser ทุกคันจำเป็นต้องได้รับการยืนยันว่าเป็นลูกค้าที่ต้องการใช้งานรถรุ่นนี้จริงๆ เท่านั้น
     ขณะที่เว็บไซต์ Creative311 ของญี่ปุ่นเปิดเผยเพิ่มเติมว่า สาเหตุที่มีการทำสัญญาห้ามขายต่อ Land Cruiser อันเนื่องมาจากความกังวลด้านความมั่นคงของประเทศ โดยระบุว่า “เรา [โตโยต้า] และดีลเลอร์ต่างก็มีความมุ่งมั่นที่จะป้องกันไม่ให้ผลิตภัณฑ์ของเราถูกส่งออกเพื่อนำไปใช้งานที่ไม่ได้รับอนุญาต”

     ปัจจุบันยังไม่มีรายงานที่ยืนยันว่าโตโยต้าจะปฏิบัติอย่างไรกับลูกค้าที่ฝ่าฝืนสัญญาดังกล่าว แต่ก่อนหน้านี้มีข้อมูลว่าลูกค้าที่นำไปรถ Land Cruiser ไปขายต่อ จะถูกห้ามมิให้ซื้อรถโตโยต้าในอนาคตได้อีกต่อไป ขณะที่ตัวแทนจำหน่ายที่ขายรถให้กับลูกค้าก็จะถูกลงโทษทางใดทางหนึ่งด้วยเช่นกัน
     ปัจจุบัน Toyota Land Cruiser 300 Series ใหม่ มียอดจองเฉพาะที่ญี่ปุ่นไปแล้วกว่า 22,000 คัน จึงแทบไม่ต้องเป็นห่วงว่ามาตรการดังกล่าวจะมีผลกระทบต่อยอดขายรถรุ่นนี้ แต่สิ่งที่น่าเป็นห่วงยิ่งกว่าคือภาวะขาดแคลนเซมิคอนดักเตอร์ (Semiconductor) ที่จะทำให้ปริมาณการผลิตรถยนต์ในปัจจุบันเป็นไปอย่างจำกัด
 