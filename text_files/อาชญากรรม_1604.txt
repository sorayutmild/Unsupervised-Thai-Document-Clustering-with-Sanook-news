ผู้สื่อข่าวรายงานว่า (28 เม.ย.) เมื่อเวลา 23.30 น. เกิดเหตุรถยนต์มิตซูบิชิ ปาเจโร่ ทะเบียน วณ 9494 กทม. พุ่งชนด่านตรวจความมั่นคงของกองบังคับการตำรวจนครบาล 7 บนถนนบรมราชชนนี ขาออก ช่วงแยกพุทธมณฑลสาย 2 มุ่งหน้าสาย 3 ด้านหน้าร้านบุญถาวร แขวงศาลาธรรมสพน์ เขตทวีวัฒนา และทำให้รถยนต์ส่วนตัวของตำรวจเสียหาย 3 คัน และทำให้ตำรวจเสียชีวิตทันทีในที่เกิดเหตุ 2 นาย คือ ส.ต.ต.ทรงพล มาล้า และ ส.ต.ต.ยรรยง อานันท์ ได้รับบาดเจ็บ 4 นาย คือ ส.ต.ต.ทิวา กลิ่นบัวแก้ว,ส.ต.ต.เฉลิมรัตน์ ศรีทน,ส.ต.ต.อนุพงศ์ ขาวมรกต และ ร.ต.ต.เอนก นุ่มน้อย รอง สวป.สน.ตลิ่งชัน เสียชีวิตระหว่างนำส่งโรงพยาบาล
โดย ส.ต.ต.ชนาภัทร คำชื่น ผบ.หมู่งานปราบปราม สน.ตลิ่งชัน ที่รอดชีวิตแบบหวุดหววิด เล่าว่า ขณะนั่งรอเปลี่ยนผลัดการตั้งด่านอยู่ริมถนน สังเกตเห็นรถคันดังกล่าววิ่งมาด้วยความเร็วสูง ผ่านจุดตรวจด่านแรกซึ่งห่างจากจุดเกิดเหตุประมาณ 100 เมตร และคนขับได้เหยียบเบรกกะทันหัน ทำให้เสียหลักหมุนเป็นวงกลมก่อนพุ่งชนตำรวจที่นั่งอยู่บนทางเท้ากระเด็นไปคนละทาง โดยผู้ตายทั้ง 3 คน ถูกรถลากไปไกลถึง 30 เมตร ก่อนพุ่งชนรถยนต์ส่วนตัวของตำรวจ 3 คันพังยับ ขณะเกิดเหตุตนเองและเพื่อน 2 นายซึ่งยืนพิงรถตู้ กระโดดหลบได้ทัน
ทั้งนี้ เจ้าหน้าที่ตำรวจได้จับนายนวพร เพชรแก้ว อายุ 25 ปี นักศึกษาปริญญาโท มหาวิทยาลัยเอกชนชื่อดัง คนขับรถคันเกิดเหตุไว้ได้ ไม่พบอาการมึนเมาหรือกลิ่นสุรา แต่ต้องตรวจปัสสาวะอีกครั้งว่ามีสารเสพติดหรือไม่ ขณะที่บิดามารดาของผู้ก่อเหตุเปิดเผยว่าลูกชายเป็นคนขับรถเร็ว ส่วนตำรวจ สน.ตลิ่งชั้น ทั้ง 6 นาย เป็นตำรวจจบใหม่เพิ่งมารับตำแหน่งได้เพียง 6 เดือน
ขอขอบคุณภาพจาก เฟซบุ๊ก RKU News