(19 ก.ย.) เจ้าหน้าที่ตำรวจ สน.ห้วยขวาง ได้รับการร้องเรียนจาก น.ส.พิลาวรรณ อารีรอบ หรือ หมวย อายุ 28 ปี อดีตผู้ประกวดสาวแม็กซิม 2010 โดยแจ้งว่า ถูก นายฮาร์เวิร์ด หวัง อดีตนักร้องคนดัง ทำร้ายร่างกาย ตบบ้องหู จนแก้วหูแตก เมื่อกลางสัปดาห์ที่ผ่านมา
โดย น.ส.พิลาวรรณ ได้ให้การว่า ตนกับ ฮาร์เวิร์ด หวัง เคยคบหาเป็นแฟนกัน เมื่อวันที่ 13 ก.ย. ที่ผ่านมา ตนเดินทางไปหาอดีตแฟนหนุ่มที่บ้านพัก ย่านห้วยขวาง เพื่อเขียนข้อความแจงกรณีที่อดีตแฟนหนุ่ม ได้ยืมเงินตนไป 1 แสนบาท เพื่อขอประกันตัวในคดีทำร้ายร่างกาย เมื่อราว 2-3 เดือนก่อน ตนจึงอยากให้นายฮาร์เวิร์ด เขียนสัญญาเป็นลายลักษณ์อักษรว่าจะนำเงินจำนวนดังกล่าวมาคืนตน เพื่อความสบายใจ แต่ขณะที่ตนกำลังเก็บข้าวของภายในบ้าน นายฮาร์เวิร์ด เดินปรี่เข้ามาและใช้มือตบเข้าที่ใบหน้าด้านซ้ายจนตนล้มลง และพบว่ามีเลือดออกจากหูด้านซ้าย
จนกระทั่งในเวลาต่อมา แม่และพี่สาวได้เดินทางมาหาที่บ้านพัก พบว่าตนได้รับบาดเจ็บ จึงได้พาไปตรวจร่างกายที่โรงพยาบาล ซึ่งแพทย์ระบุว่า เยื่อแก้วหูด้านซ้ายฉีกขาดเป็นรู ต้องรักษาประมาณ 2-3 สัปดาห์ ตนจึงได้เดินทางเข้าแจ้งความในข้อหาถูกทำร้ายร่างกาย รวมทั้งแจ้งกรณียืมเงิน 1 แสนบาทเพื่อนำไปประกันตัวนายฮาร์เวิร์ด อีกทั้งยังหวั่นกลัวว่าตนเองจะไม่ปลอดภัย
เบื้องต้นทางเจ้าหน้าที่ตำรวจได้รับเรื่องร้องทุกข์ ลงบันทึกประจำวันไว้เป็นหลักฐาน อีกทั้งจะเรียกตัว นายฮาร์เวิร์ด หวัง มาสอบปากคำและตรวจสอบอาการบาดเจ็บของผู้เสียหาย เพื่อดำเนินคดีตามกฎหมายต่อไป