เรียกว่า...แม้รายการประกวดนางแบบอย่าง "The Face Thailand" จะจบฤดูกาลไปหลายเดือน แต่ก็ยังคงมีกระแสมาเรื่อยๆ โดยเฉพาะประเด็น(ดราม่า)ล่าสุด เมื่อเจ้าของลิขสิทธิ์และผู้จัดรายการ อย่าง "เต้ ปิยะรัฐ กัลย์จาฤก" หรือ "เต้ กันตนา" ออกมาโพสต์ประกาศตัดหางปล่อยวัด "ตาล The Face" หรือ "ตาล ปทุมวรรณ" หนึ่งในผู้เข้าประกวดในทีมลูกเกด
ตามรายงานระบุว่า สมาชิกผู้ใช้เว็บไซต์พันทิปคนหนึ่งได้ตั้งกระทู้ชื่อว่า "ตาล the face เค้ามีปัญหาอะไรกับคุณเต้รึเปล่าครับ" โพสต์ภาพและข้อความจากอินสตาแกรม @tae_kantana ที่ประกาศว่า "คุณตาลไม่ได้รับอนุญาตให้ใช้สกุล The Face หรือ มีส่วนเกี่ยวข้องใดๆ กับกองประกวดรายงานนี้สืบไปนะครับผม ประกาศให้ทราบโดยทั่วกันครับ"
งานนี้สร้างความประหลาดใจแก่แฟนๆ รายการและมึนงงสงสัยว่าเกิดอะไรขึ้น เหตุทำให้ผู้จัดฯ ถึงประกาศตัดหางปล่อยวัดเด็กในสังกัดอย่างกะทันหัน เช่นเดียวกับ ดาราสาว "น้ำฝน กุณณัฏฐ์" ที่ได้โพสต์ถามกลับไปยัง เต้ กันตนา ว่าเกิดอะไรขึ้น? เนื่องจาก ตาล The Face เป็นหลานสาวแท้ๆ และก็ไม่ทราบว่าเกิดอะไรขึ้น หากว่าหลานสาวทำผิดอะไร ก็จะให้ไปขอโทษทางผู้ใหญ่
แต่คำตอบที่ได้กลับมายังไม่ชัดเจนนัก เต้ กันตนา ยังคงประกาศเช่นเดิมว่า ไม่อนุญาตให้ใช้สกุล The Face กับ ตาล ปทุมวรรณ อีกต่อไป
ประเด็นกำลังร้อนที่บรรดานักสืบพันทิปและโลกออนไลน์ ตามขุดคุ้ยหาต้นตอว่าเกิดอะไรขึ้น กลายเป็นกรณีตอบโต้สองฝ่ายระหว่าง "ทายาทสตูดิโอดัง" กับ "ดาราเจ้าบทบาท" ซึ่งกำลังถูกวิพากษ์วิจารณ์ถึงความเป็นมืออาชีพ ที่ใช้สื่อตัดอนาคตและทำลายอาชีพผู้อื่น