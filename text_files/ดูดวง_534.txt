มีเรื่องเล่าลี้ลับจากบันทึกของตำรวจหลวงในวังท่านหนึ่งซึ่งท่านเล่าเกี่ยวกับเหตุการณ์ชวนพิศวงเมื่อครั้งงาน พระราชพิธีพระบรมศพล้นเกล้าฯ รัชกาลที่ 8 ณ พระที่นั่งดุสิตมหาปราสาท เรื่องมีอยู่ว่าในเวลาดึกช่วงระหว่างงานพระราชพิธีนั้น พอพระบรมวงศานุวงศ์แขกระดับผู้ใหญ่กลับกันหมดแล้ว ก็จะมีทหารยามและตำรวจวังเฝ้าพระบรมศพอยู่โดยทหารจะยืนยาม 4 มุมของพระบรมศพ และจะมีการเปลี่ยนเวรกันเป็นกะ ในส่วนของการยืนยามด้านในซึ่งเป็นที่ไว้ พระโกศศพทำด้วยทองคำแท้ๆ นั้นจะมีทหารมารักษาการณ์เฉพาะตอนกลางคืน ส่วนตอนกลางวันจะมีเจ้าหน้าที่ทำงานคอยเฝ้าอยู่

สำหรับทหารที่มาเข้าเวรก็เป็นที่รู้กันว่าเมื่อเดินมาถึงจุดนี้จะต้องทำความเคารพพระบรมศพเสียก่อนด้วยการวันทยาหัตถ์ แต่ก็มีบางคนที่มาเข้าเวรใหม่ยังไม่รู้ธรรมเนียมจึงไม่ได้แสดงความเคารพ มาถึงก็ยืนเข้าที่เลย ปรากฏว่าโดนดีกันเป็นแถวเพราะถูกฝ่ามือลึกลับของใครก็ไม่ทราบมาตบที่ท้ายทอยจนหัวคะมำ พอหันมาดูรอบๆ ตัวก็ไม่มีใคร ที่น่าประหลาดยิ่งไปกว่านั้นอีกก็คือ บางครั้งเหล่าทหารที่มารักษาการณ์ต่างก็ต้องมีอาการเหน็ดเหนื่อยเนื่องจากยืนยามมาทั้งคืนพอใกล้สว่างก็ชักไม่ไหวต้องทรุดลงนั่งและเผลอหลับไปงีบหนึ่ง แต่พอเจ้านายมาตรวจเวรก็จะมีเสียงคนมาปลุกและเขย่าตัว "ตื่นๆเจ้านายมาแล้วๆ" โดยที่ไม่มีใครเคยเห็นตัวคนปลุกซักครั้งเดียว
จนสืบเนื่องมาถึงเรื่อง โคมมะหวดตุ้งติ้ง เรื่องมีอยู่ว่ามีทหารมหาดเล็กรักษาพระองค์ เผลอหลับขณะปฏิบัติหน้าที่ในเวลากลางคืน ซึ่งก่อนหน้านี้ได้ปิดพระทวาร (ประตู) และพระบัญชร (หน้าต่าง) ไว้หมดแล้ว ไม่มีลมที่จะสามารถพัดให้โคมมะหวดตุ้งติ้งสั่นไหวได้ แต่อยู่ๆ กลางคืนนั้นก็เกิดเสียงกระทบกันของโคมมะหวดตุ้งติ้งดังขึ้นแรง ๆ เหมือนมีลมแรง ๆ พัดไปโดนจนแกว่ง จึงทำให้ทหารที่หลับเวรตื่น รวมทั้งพระที่สวดพิธีธรรม ก็สะดุ้งไปตามๆ กัน

จากภาพคือ พวงมะโหดตุ้งติ้งในพระที่นั่งดุสิตมหาปราสาทและตัวอย่างของทหารวัง
ขอบคุณข้อมูลภาพประกอบจาก คลังประวัติศาสตร์ไทย