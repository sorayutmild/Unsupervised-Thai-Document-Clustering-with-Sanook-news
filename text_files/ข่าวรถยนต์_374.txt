     คิ้วกันสาด มักถูกใช้เป็นของแถมเวลาที่ซื้อรถใหม่ ซึ่งหลายคนเมื่อเห็นว่าเป็นของฟรี ก็รับไว้โดยไม่รีรอ แต่คิ้วกันสาดแท้จริงแล้วมีประโยชน์อะไร แล้วยังมีข้อเสียด้วยจริงหรือ?
ข้อดีของคิ้วกันสาดคืออะไร?
     คิ้วกันสาดช่วยให้คนในรถสามารถแง้มกระจกในเวลาที่ฝนตกได้ จะช่วยไม่ให้น้ำฝนกระเซ็นเข้ามาในห้องโดยสาร ตอบโจทย์ผู้ที่สูบบุหรี่ภายในรถ ก็ยังสามารถแง้มกระจกเพื่อไล่ควันบุหรี่ออกไปได้
     นอกจากนั้น หลายคนยังมองว่าคิ้วกันสาดเป็นอุปกรณ์ตกแต่งรถชนิดหนึ่ง ที่ช่วยเพิ่มความสวยงามของตัวรถได้ด้วย

ข้อเสียของคิ้วกันสาดล่ะ?
     คิ้วกันสาดที่ได้รับเป็นของแถมส่วนมากมักออกแบบมาไม่ดีนัก เมื่อขับรถด้วยความเร็วสูง จะทำให้เกิดเสียงลมเข้ามายังห้องโดยสาร ยิ่งขับเร็วมากเท่าไหร่ เสียงก็ยิ่งดังมากขึ้นเท่านั้น
     คิ้วกันสาดที่ผลิตจากโรงงานนอก (ที่ไม่ใช่ของมาตรฐานศูนย์) จะใช้วิธียึดด้วยเทปกาวแปะเข้ากับขอบประตูโดยตรง ซึ่งแม้ว่าจะใช้เทปกาวที่มีคุณภาพดี แต่รถต้องเจอแดดเจอฝนอยู่เป็นประจำ ทำให้กาวเสื่อมสภาพได้ ซึ่งตัวกันสาดอาจเผยอออกสร้างเสียงดังรำคาญขึ้นไปอีก ท้ายสุดก็หลุดออกจนเกิดอันตรายต่อผู้ร่วมทางได้
     ไม่เพียงเท่านั้น ตัวกันสาดอาจก่อให้ทัศนวิสัยในการขับขี่ลดลง มองเห็นรถด้านข้างไม่ได้ถนัดอย่างที่ควร ทำให้เกิดอันตรายได้เช่นกัน
     แต่หากต้องการติดตั้งจริงๆ ก็ควรเลือกของแท้จากผู้ผลิต จะมีมาตรฐานการติดตั้งที่ดีกว่าของนอกแน่นอนครับ
 