พล.ต.อ.เสรีพิศุทธ์ เตมียเวส สมาชิกสภาผู้แทนราษฎร (ส.ส.) แบบบัญชีรายชื่อ และหัวหน้าพรรคเสรีรวมไทย กล่าวในงานเสวนาทางออกวิกฤติชาติ เมื่อวันอาทิตย์ที่ผ่านมา (21 ก.ค.) ถาม พล.อ.ประยุทธ์ จันทร์โอชา นายกรัฐมนตรี ว่าถ้าไม่ใช่เจ้าหน้าที่รัฐ แล้ว พล.อ.ประยุทธ์ เป็นสุนัข อย่างนั้นหรือ
"มันไม่ใช่ได้ยังไง เป็นหัวหน้า คสช. ได้รับโปรดเกล้าฯ มา มีอำนาจหน้าที่ มีตำแหน่ง สามารถบริหารประเทศ ออกคำสั่ง ออกประกาศโน่นนี่ได้ กินเงินเดือนที่มาจากภาษีประชาชน เป็นนายกรัฐมนตรีก็เหมือนกันนะครับ แบบเท่เลย กินเงินเดือน ออกคำสั่ง ออกระเบียบ ย้ายตำรวจ ไอ้โน่นไอ้นี่ ทำทุกอย่าง บริหารบ้านเมือง แล้วมันไม่ใช่เจ้าหน้าที่รัฐ มันเป็นหมาหรือไง ไม่ใช่ก็เป็นหมาสิ ใช่มะ" พล.ต.อ.เสรีพิศุทธ์ กล่าว
สาเหตุที่การเป็นหรือไม่เป็นเจ้าหน้าที่รัฐของ พล.อ.ประยุทธ์ ถูกนักการเมืองหลายคนพูดถึง เป็นเพราะการเป็นรัฐมนตรีได้นั้น จะต้องไม่เป็นพนักงานของรัฐ หรือเจ้าหน้าที่อื่นของรัฐ ตามที่รัฐธรรมนูญกำหนดไว้ และที่ผ่านมา เคยมีคำพิพากษาของศาลฎีกาว่า พล.อ.ประยุทธ์ เป็นเจ้าหน้าที่รัฐมาแล้ว แต่เมื่อใกล้ถึงช่วงเลือกตั้ง 24 มี.ค. ที่ผ่านมา กลับมีการตีความว่า พล.อ.ประยุทธ์ ไม่ใช่เจ้าหน้าที่รัฐ จึงลงสมัครเป็นนายกรัฐมนตรีได้
>> เฉลิม อยู่บำรุง จวกประยุทธ์ กลับไป! ไม่มีสิทธิ์เป็นนายกฯ แต่แรก แถมตั้งกบฏเป็นรัฐมนตรี
นอกจากเรื่องคุณสมบัติของ พล.อ.ประยุทธ์ แล้ว พล.ต.อ.เสรีพิศุทธ์ ยังวิจารณ์รัฐบาลและองค์กรรัฐอีกหลายเรื่อง ไม่ว่าจะเป็น การที่ พล.อ.ประยุทธ์ มีอำนาจจากการปล้นอำนาจในสมัยแรก และกล่าวหาว่าโกงการเลือกตั้งจนได้เป็นนายกรัฐมนตรีในสมัยที่ 2 ไปจนถึงการแต่งตั้งคณะรัฐมนตรีที่มีบุคคลที่ถูกพิพากษาจำคุกในต่างประเทศ ด้วยคดียาเสพติด 
นอกจาก พล.ต.อ.เสรีพิศุทธิ์ แล้ว การเสวนาครั้งนี้ยังมีหัวหน้าพรรคฝ่ายค้านอีก 6 พรรคมาเข้าร่วม ได้แก่

นายธนาธร จึงรุ่งเรืองกิจ พรรคอนาคตใหม่
นายนิคม บุญวิเศษ พรรคพลังปวงชนไทย
นายนิยม วิวรรธนดิษฐกุล พรรคเศรษฐกิจใหม่ (รองหัวหน้า)
นายวันมูหะหมัดนอร์ มะทา พรรคประชาชาติ
นายสงคราม กิจเลิศไพโรจน์ พรรคเพื่อชาติ
นายสมพงษ์ อมรวิวัฒน์ พรรคเพื่อไทย
