(11 ก.ย.) ผู้สื่อข่าวรายงานว่า เมื่อประมาณช่วงเที่ยงที่ผ่านมา น.ส.ปณีดา ประเสริฐล้ำ หรือ เฟี๊ยต อายุ 29 ปี เพื่อนสนิทของ เมย์ พิชญ์นาฏ สาขากร นักแสดงสาวชื่อดัง เดินทางเข้าแจ้งความที่ สน.ลุมพินี ภายหลังจากถูกคนร้ายก่อเหตุลักทรัพย์กระเป๋าถือ ยี่ห้อชาแนล มูลค่า 7 หมื่นบาท เหตุเกิดภายในห้องจัดเลี้ยงงานแต่งของนักแสดงสาว เนย โชติกา วงศ์วิลาศ ที่โรงแรมแกรนด์ ไฮแอท เอราวัณ ถนนราชดำริ แขวงลุมพินี เขตปทุมวัน กทม. เมื่อเวลา 22.10 น. วันที่ 10 ก.ย. ที่ผ่านมา
น.ส.ปณีดา เผยว่า ก่อนเกิดเหตุได้นำกระเป๋าถือวางไว้บนโต๊ะกลมภายในงานก่อนลุกไปทักทายกับกลุ่มเพื่อนตามปกติ จากนั้นเมื่อตนเดินกลับมาที่โต๊ะพบว่ากระเป๋าถือซึ่งภายในมีบัตรประจำตัวประชาชนและบัตรเครดิตได้หายไปแล้ว จึงติดต่อให้ทางพนักงานของโรงแรมตรวจสอบภาพจากกล้องวงจรปิดก่อนพบว่าภาพสามารถบันทึกไว้ได้อย่างชัดเจน
ภายหลัง เมย์ พิชญ์นาฏ จึงได้โพสต์ภาพจากกล้องวงจรปิดผ่านอินสตาแกรมส่วนตัว พร้อมระบุข้อความว่า "ใครรู้จักผู้ชายคนนี้บ้างคะ รบกวนบุคคลในภาพช่วยติดต่อกลับ หรือทิ้งเบอร์ไว้กับผู้จัดการของพิชชี่ด่วนเลยนะคะ เกิดเรื่องแล้วค่ะ"
ล่าสุด ตำรวจสน.ทองหล่อ และ สน.ลุมพินี ร่วมกันนำกำลังเข้าจับกุม นายธนสาร อายุ 25 ปี พร้อมของกลางกระเป๋าถือ ยี่ห้อชาแนล สีดำ 1 ใบ มูลค่า 7 หมื่นบาท บัตรประจำตัวประชาชนและบัตรเครดิตธนาคารกสิกรไทยของผู้เสียหาย โดยสามารถจับกุมตัวได้ที่บริเวณหน้าปาร์คแลนด์ อเวนิว เอกมัย แขวงของตันเหนือ เขตวัฒนา กทม. เมื่อเวลา 19.00 น. วันที่ 11 ก.ย. ที่ผ่านมา ก่อนนำตัวมาสอบสวนเพิ่มเติมโดยผู้ต้องหายอมรับสารภาพว่า เป็นผู้ลงมือก่อเหตุจริง
เบื้องต้นเจ้าหน้าที่แจ้งข้อหา ลักทรัพย์ในเวลากลางคืน หรือรับของโจร ก่อนนำตัวพร้อมของกลางส่งพนักงานสอบสวนสวน.ลุมพินี เพื่อดำเนินคดีตามกฎหมายต่อไป
ทั้งนี้ พฤติกรรมของชายรายนี้ ชอบแอบอ้างเข้าไปขอถ่ายรูปกับดาราชื่อดังอีกหลายท่านตามงานเลี้ยงต่างๆ อ้างว่าสนิทกัน ซึ่งดาราแต่ละคนต่างก็ไม่รู้จักชายคนนี้มาก่อน จากการตรวจสอบเฟซบุ๊กส่วนตัวของผู้ต้องหานั้นพบว่าแอบอ้างใช้นามสกุลนักธุรกิจชื่อดังของเมืองไทยด้วย
นอกจากนี้ เคยถูกดำเนินคดีในข้อหาลักทรัพย์สินค้าแบรนด์เนมภายในห้างสรรพสินค้าชื่อดังแห่งหนึ่งย่านสยามสแควร์พื้นที่ของสน.ปทุมวัน เมื่อปี 57 ที่ผ่านมา