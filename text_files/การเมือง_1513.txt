(21 ก.พ.) ผู้สื่อข่าวรายงานว่า วานนี้ พล.ต.อ.อดุลย์ แสงสิงแก้ว ผู้บัญชาการตำรวจแห่งชาติ เดินทางไปเยี่ยมอาการของ ด.ต.ธีระเดช เล็กภู่ ผู้บังคับหมู่ประจำ สภ.แสนสุข จ.ชลบุรี ซึ่งเป็นผู้เตะลูกระเบิด และเกิดระเบิดขึ้นโดย พล.ต.อ.อดุลย์ ได้ชมเชยให้ความกล้าหาญเสียสละ พร้อมทั้งมอบเงินทำขวัญให้จำนวนหนึ่ง และได้เยี่ยมปลอบขวัญนายตำรวจที่บาดเจ็บอีก 3 นายด้วย
ส่วนอาการของ ส.ต.ต.ศราวุธ ชัยปัญหา ผู้บังคับหมู่งานปราบปราม สภ.บางละมุง จ.ชลบุรี หนึ่งในผู้บาดเจ็บจากการปะทะกับผู้ชุมนุมที่สะพานผ่านฟ้าฯ ซึ่งถูกยิงศีรษะทะลุท้ายทอย อาการยังน่าเป็นห่วง และไม่รู้สึกตัว และไม่ตอบสนองการใช้ยากระตุ้นหัวใจ โดยต้องติดตามอาการใกล้ชิดตลอด 24 ชั่วโมง
ล่าสุด เฟซบุ๊ก Thailand Police Story ได้เปิดเผยภาพและอาการล่าสุดของ ส.ต.ต.ศราวุธ โดยระบุว่ามีอาการสมองตาย ร่างกายไม่ทำงาน เหลือเพียงหัวใจที่ยังเต้นอยู่ ซึ่งทางครอบครัวได้แต่หวังว่าจะมีปาฏิหาริย์
"วันนี้ผมในฐานะ Admin เพจ Thailand Police Story ได้มีโอกาสคุยกับ น.ส.อุสาห์ กองชัย (แฟนสาวของ ส.ต.ต.ศราวุฒิ ชัยปัญหา) ที่ถูกกระสุนยิงเข้าที่หัว จึงได้ขอรูป ณ ปัจจุบัน ที่ ร.พ.ตำรวจมา ซึ่งแพทย์ไม่อนุญาตให้ใครก็ตาม แม้แต่แฟน ได้เข้าไปในห้องเลย เพราะกลัวจะติดเชื้อ (แต่ได้รูปนี้มาจากผู้บังคับบัญชาระดับสูงที่เข้าไปแทน) ซึ่งอย่างที่เคยบอกไปว่า สมองได้ตายไปหมดแล้ว ร่างกายไม่ทำงาน เหลือหัวใจที่ยังเต้น ซึ่งไม่รู้จะจากไปเมื่อไหร่ แต่ก็ยังมีปาฏิหาริย์ ที่เค้ายังไม่ได้ไป คงเป็นเพราะความดีของเค้า ที่ยังยื้อชีวิตไว้ไม่ให้ถึงคราว และทุกคนเอาใจช่วยเป็นแน่
ส่วนใครที่พอจะมีกำลัง สามารถช่วยเหลือตัวเค้าและลูกชายได้ครับ ชื่อบัญชี "น.ส.อุสาห์ กองชัย เพื่อผู้เยาว์ ด.ช.ศิรสิทธิ์ ชัยปัญหา "(ธนาคารออมสิน สาขาเซ็นทรัลเวิลด์) 020115799585"