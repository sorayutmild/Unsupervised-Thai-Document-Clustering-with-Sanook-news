ลุงเขยแอบคบชู้กับหลานสาวเมีย จนตั้งท้อง 7 เดือน กลัวความแตก ลวงฆ่าปิดปาก ก่อนนำศพไปทิ้งที่ทิ้งของเก่า
ผู้สื่อข่าวรายงานว่า วานนี้ (18 ต.ค.) เจ้าหน้าที่ตำรวจชุดจับกุม นำโดย พ.ต.ท.วาทิต จิตรจันทึก สว.กก.5 บก.ป. พร้อมเจ้าหน้าที่ตำรวจ ชุดปฏิบัติการที่ 1 กก.5 บก.ป. ร่วมกันจับกุม นายสุรชาติ  (สงวนนามสกุล) อายุ 65 ปี ผู้ต้องหาตามหมายจับศาลจังหวัดตลิ่งชัน ที่ 804/2550 ลงวันที่ 21 มิถุนายน 2550 กระทำความผิดฐาน “ฆ่าผู้อื่นโดยไตร่ตรองไว้ก่อน”
พฤติการณ์ สืบเนื่องมาจากนายสุรชาติ ได้แอบมีความสัมพันธ์กับ น.ส.บี (นามสมมุติ) หลานสาวของภรรยาผู้ต้องหา ซึ่งในขณะนั้น น.ส.บี อายุประมาณ 14 ปี กำลังศึกษาอยู่ชั้น ม.ต้น ที่โรงเรียนแห่งหนึ่งใน จ.หนองคาย โดยทั้งสองได้มีความสัมพันธ์ฉันชู้สาวเป็นเวลาประมาณ 6-7 เดือน โดยที่ภรรยาของผู้ต้องหาไม่ทราบเรื่อง
ต่อมาเมื่อช่วงปิดภาคเรียน น.ส.บี ได้กลับมาพักอาศัยอยู่กับพ่อ-แม่ ที่กรุงเทพฯ ซึ่งภายหลังจากนั้น ผู้ต้องหาทราบเรื่องว่า น.ส.บี ตั้งครรภ์ ผู้ต้องหาจึงได้วางแผนและเดินทางจาก จ.หนองคาย เพื่อมาพบ น.ส.บี
โดยได้เอานมผสมยาฆ่าแมลงให้ น.ส.บี ดื่ม จนทำให้ น.ส.บี ปวดท้องและเสียชีวิตในเวลาต่อมา หลังจากนั้นผู้ต้องหาได้นำผ้ามาคลุมศพ น.ส.บี นำไปทิ้งไว้บริเวณที่ทิ้งของเก่า ริมทางสาธารณะในพื้นที่ สน.หนองแขม
ซึ่งต่อมาได้มีพลเมืองดีพบศพ น.ส.บี จึงได้แจ้งเจ้าหน้าที่ตำรวจในพื้นที่ให้ทราบ โดยทางเจ้าหน้าที่ตำรวจได้นำศพของ น.ส.บี ไปตรวจชันสูตรพลิกศพที่ รพ.ศิริราช พบว่า น.ส.บี ตั้งครรภ์ได้ 7 เดือน และจากการสืบสวนทำให้ทราบอีกว่านายสุรชาติ อยู่ใกล้ชิดกับผู้ตายเป็นคนสุดท้าย พนักงานสอบสวน  สน.หนองแขม จึงได้ขออนุมัติศาลออกหมายจับผู้ต้องหาตามหมายจับดังกล่าว
กก.5 บก.ป. ได้ทำการสืบสวนติดตามตัวผู้ต้องหารายนี้เรื่อยมา โดยทราบว่าผู้ต้องหาหลบหนีมาพักอาศัยอยู่ภายในเขต ต.ผานกเค้า อ.ภูกระดึง จ.เลย เจ้าหน้าที่ตำรวจชุดจับกุมจึงได้เดินทางลงพื้นที่ตรวจสอบ โดบพบผู้ต้องหาอยู่บริเวณ ต.ส้มใต้ จ.เลย เจ้าหน้าที่ตำรวจชุดจับกุมจึงเข้าทำการจับกุม และนำตัวผู้ต้องหาส่ง พนักงานสอบสวน สน.หนองแขม เพื่อดำเนินคดีตามกฎหมายต่อไป
ทั้งนี้ จากการสอบสวนผู้ต้องหาให้การรับสารภาพตลอดข้อกล่าวหา 