นางอมรัตน์ โชคปมิตต์กุล สมาชิกสภาผู้แทนราษฎร (ส.ส.) แบบบัญชีรายชื่อ พรรคอนาคตใหม่ อภิปรายในสภาผู้แทนราษฎรวันนี้ (3 ก.ค.) เกี่ยวกับปัญหาสุขภาพจิตของคนไทยตลอด 5 ปีที่ผ่านมา อ้างว่าเป็นเพราะได้ฟังคำพูดที่หยาบคายของผู้นำระดับสูงของชาติคนหนึ่ง
ส.ส. พรรคอนาคตใหม่ รายนี้ ยกตัวอย่างคำหยาบของผู้นำคนนั้นมาพูดหลายคำ ไม่ว่าจะเป็นคำว่า "มึงมาไล่กูสิ" หรือแม้แต่ "แม่_จะตาย_่ากันหมดแล้ว ไม่รู้อยู่ได้ไงในประเทศซังกะ_๊วยนี้" เรื่อยไปจนถึง "โง่ เฮง_วย" 
ชวนสั่งเบรก-อมรัตน์สวน "เป็นคำพูดผู้นำ"
เหตุนี้ทำให้นายชวน หลีกภัย ประธานสภาผู้แทนราษฎร และส.ส. พรรคประชาธิปัตย์ สั่งให้นางอมรัตน์ ถอนคำพูด ซึ่งนางอมรัตน์ ก็ทำตาม แต่หลังจากนั้นก็ยังยกคำพูดของผู้นำคนนี้มาอีก
นายชวน หลีกภัย จึงแนะนำให้งดพูดคำพูดเหล่านี้เพราะมีเวลาจำกัด นางอมรัตน์จึงตอบไปว่า คิดว่าเป็นคำพูดของผู้นำประเทศ จึงคิดว่าพูดในสภาฯ ได้ พร้อมกับกล่าวขอโทษและถอนคำพูด
"ดิฉันพอดีเห็นว่าเป็นถ้อยคำของผู้นำประเทศ ก็เลยคิดว่าพูดได้ ขออภัยนะคะ ขอถอนนะคะ"
นายชวนกล่าวขอบคุณ แต่หลังจากนั้นเสียงออดเตือนว่าหมดเวลาดังขึ้น นายชวนจึงกล่าวให้ ส.ส. คนต่อไปพูด ทำให้นางอมรัตน์หันไปมองสมาชิกสภาผู้แทนราษฎรคนอื่นด้วยสีหน้าเหวอ ก่อนเดินกลับไปนั่งยังที่นั่งของตัวเอง โดยไม่ทันได้พูดเรื่องที่นำมาอภิปรายให้จบ

 