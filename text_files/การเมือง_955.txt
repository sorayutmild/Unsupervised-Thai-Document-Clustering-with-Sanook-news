(9 ม.ค.) ผู้สื่อข่าวรายงานว่า เกิดกระแสข่าวลือแชร์ส่งต่อในโลกโซเชียลเน็ตเวิร์ก ระบุอ้างว่า พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล (ผบช.น.) ได้ทำหนังสือลาออกจากราชการตำรวจ ส่งถึง พล.ต.อ.อดุลย์ แสงสิงแก้ว ผบ.ตร. แล้ว ขณะนี้อยู่ในระหว่างการพิจารณาหนังสือลาออก ซึ่งยังไม่มีการลงนามอนุมัติจาก ผบ.ตร.
นอกจากนี้ยังมีกระแสข่าวอ้างว่า สาเหตุหลักที่ทำให้ พล.ต.ท.คำรณวิทย์ ตัดสินใจยื่นหนังสือลาออก น่าจะมีสาเหตุจากกรณีการปะทะกันระหว่างเจ้าหน้าที่ตำรวจกับกลุ่มผู้ชุมนุม กปปส. เมื่อเดือนธันวาคมที่ผ่านมา ส่วนอีกกระแสอ้างว่า มารดาของ พล.ต.ท.คำรณวิทย์ ได้ขอร้องให้ลาออกจากตำแหน่ง
อย่างไรก็ตาม กระแสข่าวการลาออกจากราชการของ พล.ต.ท.คำรณวิทย์ เกิดขึ้นเป็นระยะ นับตั้งแต่เกิดการชุมนุมของกลุ่ม กปปส. รวมทั้งเคยมีข่าวอ้างว่าจะลาออกไปรับตำแหน่งทางการเมือง ซึ่งที่ผ่านมา ผบช.น. ได้ตอบปฏิเสธกระแสข่าวลือทุกครั้ง ยังไม่คิดลาออกจากราชการตำรวจก่อนกำหนด
ขณะที่ล่าสุด พล.ต.ท. คำรณวิทย์ ได้ออกมายืนยันว่า ไม่ได้ยื่นหนังสือลาออกจากตำแหน่งผู้บัญชาการตำรวจนครบาลตามที่มีข่าวลือ เนื่องจากถูกตำหนิและมารดาขอร้อง พร้อมจะทำหน้าที่นี้ต่อไป ตราบเท่าที่ผู้บังคับบัญชา ให้ความไว้วางใจในการทำงาน
ทั้งนี้ พล.ต.ท.คำรณวิทย์ ผบช.น. มีกำหนดเกษียณอายุราชการตำรวจ ประมาณเดือนตุลาคม 2557 นี้