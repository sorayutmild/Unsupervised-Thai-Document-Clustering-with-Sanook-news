(17 มี.ค.) "ป้าสังเวียน" หญิงวัยกลางคนที่ก่อเหตุจุดไฟเผาร่างตัวเอง บริเวณหน้าศูนย์บริการประชาชน (ชั่วคราว) ฝั่งสำนักงาน กพ. ตรงข้ามทำเนียบรัฐบาล เมื่อเดือนตุลาคม 2557 ที่ผ่านมา ล่าสุุดได้เสียชีวิตลงแล้ว หลังจากที่ได้รับบาดเจ็บสาหัสมา 5 เดือนเต็ม
ตามรายงานระบุว่า เมื่อช่วงเช้าที่ผ่านมา เจ้าหน้าที่ตำรวจ สน.สามเสน ได้รับแจ้งจากโรงพยาบาลวชิระว่า นางสังเวียน รักษาเพ็ชร์ หรือ ป้าสังเวียน อายุ 52 ปี ได้เสียชีวิตลงแล้ว ตั้งแต่เมื่อคืนวานนี้ (16 มี.ค.) หลังจากที่เข้ารับการรักษาบาดแผลที่ถูไฟไหม้ตามร่างกาย ก่อนเสียชีวิต ป้าสังเวียน มีอาการทรุดหนักลงและสิ้นใจในที่สุด
น.พ.พลเลิศ พันธุ์ธนากุล รองคณะบดีฝ่ายบริการ ปฏิบัติหน้าที่ ผอ.วชิรพยาบาล เปิดเผยว่า อาการของนางสังเวียนน่าเป็นห่วง มีไข้สูงตลอดเวลา ไม่สามารถหายใจได้เอง ต้องใช้เครื่องช่วยหายใจ ซึ่งต่างจากเดือนก่อน ๆ แม้ความดันโลหิตจะอยู่ในเกณฑ์ไม่ต่ำมาก แต่ชีพจรเต้นเร็วและเบา และจากการตรวจนับเม็ดเลือดทั่วไปพบว่า จำนวนเม็ดเลือดขาวลดต่ำลงมาก แสดงให้เห็นถึงความสามารถของไขกระดูกในการสร้างเม็ดเลือดขาวให้ออกมาสู้กับเชื้อโรคอ่อนล้าลง
ทั้งนี้ หลังจากการเสียชีวิตของป้าสังเวียน ทางญาติพี่น้องได้ติดต่อขอรับศพกลับไปประกอบพิธีทางศาสนาที่บ้านเกิด จ.ลพบุรี โดยจะมีพิธีฌาปนกิจศพขึ้นในวันที่ 20 มีนาคมนี้ ส่วนปัญหาเรื่องหนี้สินที่ยังค้างคาอยู่ ยังไม่ทราบรายละเอียดว่าจบสิ้นลงไปหรือไม่
สำหรับกรณีของ ป้าสังเวียน สืบเนื่องจากเมื่อวันที่ 15 ตุลาคม 2557 ได้บุกไปขอความช่วยเหลือเรื่องปัญหาหนี้สินที่ทำสัญญาเงินกู้ไว้ 400,000 บาท แต่เมื่อสมทบกับดอกเบี้ยในปัจจุบัน มูลค่าหนี้สินเพิ่มสูงเป็น 1,500,000 บาท ทำให้ ป้าสังเวียน เกิดความเครียดและหาทางออกไม่ได้ ตัดสินใจจุดไฟเผาตัวเองกลางสถานที่ราชการ กลายเป็นประเด็นข่าวโด่งดัง หน่วยงานที่เกี่ยวข้องพยายามประนีประนอมแก้ปัญหาเรื่องนี้ ส่วนทางเจ้าหนี้ก็มีทีท่าจะยกหนี้ให้ทั้งหมด