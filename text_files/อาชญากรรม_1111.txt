สาวขับเก๋งพุ่งชนรั้วทะลุเข้าบ้านเพื่อนบ้าน ก่อนชนอัดขอบระเบียงปูนอย่างแรง ร่างถูกอัดก๊อปปี้ดับสยองคารถ
ผู้สื่อข่าวรายงานว่า (11 ธ.ค.) เมื่อเวลา 20.00 น. ร.ต.อ.วีรศักดิ์ ทองบ่อ รอง สว.(สวบสวน) สน.บางนา รับแจ้งเหตุมีผู้ขับขี่รถเก๋งพุ่งชนเข้าไปในบ้านแล้วเสียชีวิตติดภายใน บริเวณหมู่บ้านแห่งหนึ่ง ถนนบางนา-ตราด แขวงและเขต บางนา กทม.
ที่เกิดเหตุเป็นบ้านเดี่ยวปลูกในเนื้อที่เดียวกัน 2 หลัง มีรั้วรอบขอบชิด พบรถเก๋งยี่ห้อฮอนด้า รุ่นชิตี้ สีเทา ทะเบียน 2534 กรุงเทพมหานคร สภาพด้านหน้าคอนโซลหน้ารถยุบจนถุงลมนิรภัยทำงานทั้ง 2 ข้าง กระจกแตกละเอียด ประตูคู่หน้าบิดเบี้ยวพังยับเยิน จอดนิ่งสนิทอยู่กลางลานหน้าบ้าน​
ภายในรถพบศพ​ ทราบชื่อต่อมา​ คือ​ น.ส.พิมสุดา​ อายุ​ 33​ ปี​ เสียชีวิตอยู่บนเบาะฝั่งคนขับ​ กระดูกหักทั้งร่าง​มีเลือดไหลออกจากศีรษะ เจ้าหน้าที่ต้องใช้เครื่องตัดถ่างเพื่อนำศพออกมาภายนอก
จากการสอบสวนในเบื้องต้นทราบว่า​ ผู้ตายอาศัยอยู่ในหมู่บ้านดังกล่าว​ ซึ่งห่างจากบ้านที่เกิดเหตุไป​ 500​ เมตร​ ก่อนเกิดเหตุผู้ตายขับรถออกจากบ้านด้วยความรวดเร็ว กระทั่งควบคุมรถไม่อยู่ และเกิดเสียหลักพุ่งชนเข้ากับขอบประตูรั้วเข้าไปในบ้านของเพื่อนบ้านแล้วชนเข้ากับขอบระเบียงในตัวบ้าน
เบื้องต้น เจ้าหน้าที่ยังไม่ได้ตัดประเด็นใดๆ ทิ้ง อาทิ เกิดป่วยหรือช็อกกะทันหัน หรือผู้เสียชีวิตอาจทะเลาะวิวาทกับคนในบ้านก่อนขับรถออกมา ซึ่งจะเรียกสอบญาติที่กำลังอยู่ในความโศกเศร้าในภายหลัง ส่วนศพจะส่งไปผ่าพิสูจน์ที่ภาควิชานิติเวชศาสตร์ รพ.จุฬาฯ เพื่อดำเนินการตามขั้นตอนต่อไป