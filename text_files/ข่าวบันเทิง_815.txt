
ออกมายืนยันด้วยตัวเองเลยว่าไม่คิดจะตัดพี่ตัดน้องกับ "แวว จ๊กมก" อดีตตลกสาวชื่อดังเลยแม้แต่นิดเดียว  สำหรับ "หม่ำ เพ็ชรทาย วงษ์คำเหลา" ศิลปินตลกร้อยล้าน หลังถูกผู้สื่อข่าวสอบถามถึงสถานะความเป็นอยู่ของ แวว มกจ๊ก ที่เพิ่งจะผ่านเหตุการณ์ถูกเจ้าหน้าที่ตำรวจเข้าจับกุมในข้อหาเสพยาไอซ์ คาโรงแรม ย่านสุทธิสาร เมื่อหลายเดือนก่อน
โดย "หม่ำ จ๊กมก" ได้เผยอีกว่า ตลอดระยะเวลาที่ผ่านมาได้พยายามเตือนน้องสาวหลายครั้งแล้ว แต่ในเมื่อยังไม่สามารถคิดได้ตนก็ไม่รู้จะทำยังไงอีก พร้อมยืนยันทุกวันนี้ก็ยังรู้สึกเป็นห่วงเพราะถึงยังไงก็เป็นพี่เป็นน้องมีสายเลือดเดียวกัน หากสามารถปรับปรุงตัวได้เมื่อไหร่ตนก็ยินดียื่นมือเข้าช่วยเหลือเต็มที่ ไม่เคยคิดทอดทิ้งอยู่แล้ว...
"ทุกวันนี้แววเขาก็ยังคงไปๆ มาๆ ที่บ้านผมนั่นแหละครับ เที่ยวบ้านเพื่อนมั่ง กลับมาหาพี่น้องที่บ้านบ้างจะได้ถามไถ่สารทุกข์สุขดิบกัน เอาจริงๆ ผมไม่เคยพูดว่าจะตัดขาดพี่น้องกับเขาเลยนะ ผมพูดแค่ว่าเขาไม่รักดี คือทุกคนต่างก็มีเส้นทางเป็นของตัวเอง เขาอยากเลือกเดินทางไหนก็ให้เขาเลือกเอา แต่ว่าเขาจะอายุ 50 แล้วไง เขาน่าจะรู้ได้แล้ว น่าจะคิดเองได้แล้ว ผมไปแนะนำอะไรไม่ได้หรอก ถ้าหากเขาคิดไม่เป็นอันนี้ก็ต้องแล้วแต่เขา อยากอยู่ในเส้นทางจมปลักต่อไปก็เรียนเชิญ ผมก็คงจะช่วยได้เท่านี้"
"แต่ว่าตอนนี้หน้าตาเขาสดใสขึ้นนะดูดีขึ้น ไม่เหมือนเมื่อก่อน เมื่อก่อนดูไม่ค่อยได้ ส่วนเรื่องงานในวงการจริงๆ ผมคิดว่าต้องรอให้เขาปรับสภาพตัวเองให้ได้ก่อน ถ้าเขาทำเหมือน พี่นก วนิดา ที่กลับมาได้ ผมก็ยินดีช่วย เพราะตัวพี่นกเองผมก็เพิ่งจะดึงกลับมาร่วมงานหนังตั้ง 2 เรื่อง คือเราต้องดูสภาพคนด้วยไงครับ ถ้าหากสภาพเขาพร้อมจะกลับมาเราก็ไม่เคยปิดโอกาสอยู่แล้ว"
เชื่อถ้าแววมาอยู่ด้วยกันมีโอกาสสูงที่จะกลับมาทำงานในวงการได้อีก "ผมคิดว่าถ้าเขากลับมาอยู่กับผมบ่อยๆ เขาอาจจะปรับสภาพได้ครับ แต่ถ้าเขามัวแต่ไปนอกบ้านไปเจอเพื่อนแบบนี้ คือคนมันเคยทำไงครับ ยังไงมันก็ต้องทำ แต่ถ้าหากเขาไม่ไปไหนเลยมันก็จะดี คือเรื่องแบบนี้จริงๆ มันก็ขึ้นอยู่กับเพื่อนกับฝูงด้วยนะ เหมือนกับคนเรานั่งดื่ม ถ้าดื่มคนเดียวมันไม่สนุกหรอก ยังไงมันก็ต้องมีเพื่อนมานั่งด้วยกันถึงจะครบ"
"พี่น้องทุกคนนั่นแหละครับ ต่อให้เขาเป็นโจร ต่อให้ฆ่าคนตาย เขาก็ยังเป็นพี่เป็นน้องของผม เป็นคุณคุณจะคิดเหมือนผมไหมล่ะ ถ้าน้องเราติดคุกไม่ว่าจะด้วยเรื่องอะไรก็แล้วแต่เราก็ยังเป็นพี่น้องกัน เราปลดห่วงจากกันไม่ได้หรอก ในใจเรายังคิดห่วงเขาเสมอ แต่ทั้งนี้ทั้งนั้นตัวเขาเองก็คิดให้ได้ เส้นทางนี้เขาเป็นคนเลือกเอง เขาต้องคิดเอาเอง ถ้าหากคิดไม่ได้ก็ไม่เป็นอะไร อย่างที่บอกเขาจะอายุ 50 แล้วครับ และสำหรับผม ผมยินดีให้เขามาอยู่ด้วยกันเสมอถ้าเขาคิดเป็น"
ส่วนกระแสชื่นชมภาพถ่ายพรีเวดดิ้งของลูกสาว "เอ็ม บุษราคัม" และแฟนหนุ่ม "กอล์ฟ กรวัฒน์" ที่เพิ่งจะถูกปล่อยออกมาเรียกน้ำย่อย ก่อนถึงวันวิวาห์จริงในวันที่ 20 พฤศจิกายนนี้ ด้านคุณพ่อคนเก่ง "หม่ำ จ๊กมก" ก็ได้เผยความรู้สึกให้เราฟังว่า...
"ตอนนี้เขาก็น่าจะยุ่งๆ กับเตรียมงานของเขานั่นแหละครับ (ยิ้ม) ถามว่าผมตื่นเต้นไหมในฐานะพ่อ ก็ใกล้แต่งแล้วนี่ แต่ก็เป็นเรื่องปกติของคนนะที่เขาจะได้เป็นฝั่งเป็นฝา ขายได้ขายออกแล้วดี ส่วนตอนที่เขาไปถ่ายพรีเวดดิ้งผมก็ไม่ได้ไปดูหรอกนะเพราะช่วงนี้ผมไม่ค่อยว่าง แต่ภาพที่ออกมาก็สวย คือลูกสาวเขาสวยได้พ่ออยู่แล้วไง (หัวเราะ)"
"จริงๆ เขาก็มาเล่าบรรยากาศตอนที่ไปถ่ายมาให้ฟังเหมือนกัน เพราะพอเขาถ่ายเสร็จเขาก็มานั่งรอผมทำงานเกือบตี 1 เราคุยกันปกติ ดีใจนะที่เขาจะได้มีครอบมีครัวแล้ว ส่วนเรื่องหลานเห็นตัวเขาเองก็บอกว่ายังไม่พร้อม แต่แม่เขาอยากอุ้มแล้ว อยากได้หลาน ซึ่งถ้ามีจริงๆ ก็ดีเหมือนกัน เขาจะได้ไม่เหงา แถมไม่ต้องมาบ่นผมด้วย (ยิ้ม)" หม่ำกล่าว
เครดิตภาพประกอบจาก Instagram @motjokmok