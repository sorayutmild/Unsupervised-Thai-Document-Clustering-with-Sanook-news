"บิ๊กตู่" พลเอกประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) เป็นประธานงานเลี้ยงต้อนรับนักกีฬาทีมชาติไทย ชุดซีเกมส์ ครั้งที่ 28 ที่สิงคโปร์ อย่างเป็นทางการ ที่ตึกสันติไมตรี ทำเนียบรัฐบาล เมื่อวันที่ 24 มิถุนายน ผู้สื่อข่าวรายงานว่า ช่วงที่ พลเอกประยุทธ์ อยู่บนเวที มีหลายประโยคที่สร้างเสียงหัวเราะและรอยยิ้มให้กับคณะนักกีฬาเป็นอย่างมาก อาทิ ตอนที่แข่งกีฬาซีเกมส์ทุกคน ทุกกลุ่ม ต่างพร้อมใจเชียร์นักกีฬาทีมชาติไทย แต่พอหลังจบแล้วก็เริ่มมาทะเลาะกันเองอีกครั้ง ทั้งยังยอมรับว่า ตนไม่ได้หน้าตาเคร่งเครียดเหมือนที่เห็นกันในทีวี แต่จริงๆแล้วเป็นคนที่หน้าตาดีเหมือนตอนที่พูดกับนักกีฬา ซึ่งเต็มไปด้วยความสุข นอกจากนี้ พลเอกประยุทธ์ ยังกล่าวชื่นชม อาทิตย์ ดาวสว่าง กองหลังทีมชาติไทย จากสโมสรเอสซีจี เมืองทองฯ ด้วยว่า ควบคุมอารมณ์ได้ดี
แม้ว่าจะโดนผู้เล่นอินโดนีเซียเข้าบอลหนัก ทั้งเหยียบหัวและเตะขา แต่ก็ไม่แสดงอาการใดๆ
