เมื่อเวลา 22.00 น. วันที่ 7 เมษายน 2565 พ.ต.ต.อุทิศ พาราษฎร สารวัตรสอบสวน สภ.บางพลี สมุทรปราการ ได้รับแจ้งมีเหตุแทงกัน มีผู้ได้รับบาดเจ็บและผู้เสียชีวิต โครงการเอื้ออาทร ขจรวิทย์ ต.บางพลีใหญ่ อ.บางพลี สมุทรปราการ หลังรับแจ้งจึงพร้อมด้วยเจ้าหน้าที่ชุดสืบสวน เจ้าหน้าที่สายตรวจ สภ.บางพลี และเจ้าหน้าที่มูลนิธิป่อเต็กตึ๊ง เดินทางตรวจสอบที่เกิดเหตุ
ที่บริเวณหน้าตึก 39 เจ้าหน้าที่มูลนิธิได้นำ นายกิตติ อายุ 23 ปี ได้รับบาดเจ็บ มีแผลถูกของมีคมแทง บริเวณกกหู 1 แผล หลัง 2 แผล และตามตัวด้านหน้าอีกหลายแห่ง ในระหว่างที่เจ้าหน้าที่มูลนิธิทำแผลอยู่บนรถ ได้เล่าให้ผู้สื่อข่าวฟังว่า ตนนั่งอยู่ที่บริเวณหน้าตึก พอตนได้ยินเสียงโวยวายจึงได้รีบวิ่งไปที่ห้อง แต่น้องสาวของตนพยายามดันไม่ให้ตนเข้าไปในห้อง โชคดีที่กลอนประตูยังไม่ได้ซ่อม ตนจึงใช้แรงดันเข้าไป เห็นแม่ของตัวเองกำลังถูกนายบี (นามสมมุติ) แฟนของน้องสาว ใช้มีดแทงอยู่ ตนจึงเข้าไปพยายามช่วยแม่ แต่ตนก็โดนนายบี แทงด้วยเช่นกัน จึงรีบวิ่งออกมาขอความช่วยเหลือด้านนอก หลังจากปฐมพยาบาลเจ้าหน้าที่จะนำตัวนายกิตติ ส่งโรงพยาบาลบางนา 5 ที่บริเวณชั้น 1
หน้าห้องเกิดเหตุ พบนายบี (นามสมมุติ) อายุ 16 ปี นั่งอยู่ในสภาพเสื้อผ้า และเนื้อตัวเปื้อนเลือด ภายในห้องพบร่าง นางสาวจีรพา อายุ 53 ปี นอนหงายเสียชีวิตที่บริเวณหน้าห้องน้ำ มีแผลถูกของมีคมแทงเข้าที่บริเวณแก้มซ้าย 2 แผล แก้มขวา 1 แผล ลำคอด้านหน้า 3 แผล และท้ายทอยอีก 1 แผล รวมทั้งหมด 7 แผล ใกล้กันพบปลายมีดปอกผลไม้ปลายแหลม ยาวประมาณ 10 เซนติเมตร และด้ามมีด ตกอยู่ที่พื้นห้อง เจ้าหน้าที่จึงเก็บไว้เป็นหลักฐาน ภายในห้องยังพบ เด็กหญิงเอ (นามสมมุติ) อายุ 14 ปี กำลังถูกเจ้าหน้าที่ตำรวจสอบสวนอยู่ โดยให้การรับสารภาพ และอยู่เพื่อรอมอบตัวไม่คิดจะหนี
จากการสอบถามนายบี ผู้ก่อเหตุ ได้ให้การรับสารภาพว่า เด็กหญิงเอ แฟนสาวได้วางแผนให้ตนมาหาเพื่อฆ่าแม่ เมื่อตนมาถึงที่ตึก ก็ไปนั่งรออยู่ที่สนามข้างหน้า เด็กหญิงเอออกมาบอกแผนการให้ฟัง โดยเด็กหญิงเอ เข้าไปในห้องก่อนเพื่อเบี่ยงเบนความสนใจ และให้ตนย่องเข้าไปในห้องครัวและหยิบมีด พอได้จังหวะเด็กหญิงเอ ก็จะให้สัญญาณ ตนก็เข้าไปแทงแม่ของแฟนสาวไปหลายแผล ตนและเด็กหญิงเอ พร้อมรับผิด ที่ทำลงไปเพราะตนกับเด็กหญิงเอ อยากจะอยู่ด้วยกัน แต่แม่กีดกันไม่ให้คบกัน บางทีสิ่งแม่ก็ทำมากเกินไป จนบางทีเด็กหญิงเอก็รับไม่ไหว ทำให้ตนต้องตัดสินใจทำแบบนี้
ด้านเด็กหญิงเอ ผู้ก่อเหตุ ได้ให้การรับสารภาพว่า  ตนเป็นคนวางแผนให้แฟนมาฆ่าแม่เอง อ้างว่าตนมีอาการทางจิต จิตตก ตนก็ไม่สามารถห้ามอะไรได้เมื่ออาการนี้กำเริบ
ด้านนางพร ขับบรม อายุ 49 ปี ห้องข้างๆ เล่าว่า ตนได้ยินเสียงขอความช่วยเหลืออยู่ 3-4 รอบ แต่ตนไม่แน่ใจ เพราะได้ยินไม่ชัด แต่พอลูกชายของคนตายเปิดประตูออกมาได้ ตะโกนขอความช่วยเหลือ ตนออกไปดูเห็นคนก่อเหตุได้ดึงกางเกงของคนเจ็บไว้ คนเจ็บก็ขอให้ตนช่วยแม่เขาด้วย คนก่อเหตุก็เดินถือมีดออกมาจะแทงคนเจ็บซ้ำ ตนก็เลยถามคนก่อเหตุว่าทำอะไร คนก่อเหตุก็บอกตนให้จับเขาเลย ตนจึงโทรแจ้งตำรวจ

หลังจากแพทย์เวรเข้าชันสูตรศพแล้ว เจ้าหน้าที่ตำรวจและอาสามูลนิธิได้เดินล้อมรอบตัวเด็กหญิงเอ ผู้ก่อเหตุ เพื่อนำตัวไป สภ.บางพลี ซึ่งในระหว่างนำตัวออกมาจากห้องเพื่อไปขึ้นรถพบว่ามีชาวบ้านจำนวนหนึ่งได้บุกเข้ามาทำร้ายผู้ก่อเหตุ ทำให้อาสามูลนิธิโดนลูกหลงได้รับบาดเจ็บ ก่อนจะรีบพาเดินไปขึ้นรถของเจ้าหน้าที่ ส่วนทางด้านนายบี เจ้าหน้าที่ได้ตัดสินใจพาออกด้านหลังตึก เพื่อหลีกเลี่ยงถูกรุมประชาทัณฑ์ของชาวบ้าน แต่ในระหว่างที่กำลังเดินไปขึ้นรถ ได้มีชาวบ้านจำนวนหนึ่งเห็นเข้าจึงได้รีบวิ่งไปขึ้นรถที่จอดรออยู่ด้านหน้า ก่อนที่เจ้าหน้าที่จะขับรถออกไป
เบื้องต้นเจ้าหน้าที่ได้ควบคุมตัวผู้ก่อเหตุทั้งสองรายไว้ที่ สภ.บางพลี เพื่อรอเจ้าหน้าที่สหวิชาชีพเข้าร่วมสอบปากคำผู้ก่อเหตุทั้งสองรายอย่างละเอียดอีกครั้ง เพื่อดำเนินการตามกฎหมายต่อไป ส่วนร่างผู้เสียชีวิตมอบให้เจ้าหน้าที่มูลนิธินำส่งชันสูตรที่สถาบันนิติเวช