     All-new Honda Civic 2021 ใหม่ ถูกเปิดตัวอย่างเป็นทางการแล้วในสหรัฐอเมริกา เราจึงได้รวบรวมสรุปจุดเด่นของ Civic เจเนอเรชั่นที่ 11 ใหม่ ก่อนจะเริ่มวางจำหน่ายเร็วๆ นี้

1.ดีไซน์ภายนอก-ภายใน
     All-new Honda Civic 2021 ใหม่ ถูกออกแบบเพื่อเน้นความหรูหราและภูมิฐานมากยิ่งขึ้น ด้วยการขยับฐานเสา A-pillar ไปทางด้านหลังขึ้นอีก 1.96 นิ้ว ทำให้กระโปรงหน้าดูยาวขึ้นแบบเดียวกับรถระดับหรู พร้อมทั้งเพิ่มทัศนวิสัยรอบคันด้วยการออกแบบให้ขอบหน้าต่างประตูให้ต่ำลง ควบคู่ไปกับการย้ายฐานกระจกมองข้างไปไว้บริเวณตัวถังแทน ช่วยลดจุดอับสายตาลงได้อีกทางหนึ่ง
     ดีไซน์ตัวถังของ Civic เจเนอเรชั่นที่ 11 ถูกออกแบบในแนวทาง "Thin and light" หรือ "บางและเบา" ด้วยการออกแบบฝากระโปรงหน้าและแก้มข้างให้ตัวรถดูเตี้ย พร้อมด้วยเส้นสายด้านข้างที่ทำให้ตัวรถดูแนบไปกับพื้นมากยิ่งขึ้น ตัดทอนเส้นสายที่ดูซับซ้อนออกไป ทำให้ภายนอกดูเรียบง่ายและทันสมัย ซึ่งถือเป็นแนวทางการออกแบบของฮอนด้ามาอย่างช้านาน

2.เครื่องยนต์ 1.5 ลิตร VTEC TURBO แรงยิ่งขึ้น
     ในตลาดอเมริกาเหนือจะมีให้เลือกทั้งเครื่องยนต์เบนซิน 4 สูบ ขนาด 2.0 ลิตร กำลังสูงสุด 158 แรงม้า (HP) แรงบิดสูงสุด 187 นิวตัน-เมตร ถูกวางอยู่ในรุ่นเริ่มต้น แต่ไฮไลท์เด่นอยู่ที่เครื่องยนต์เบนซิน 4 สูบ VTEC TURBO ขนาด 1.5 ลิตร ที่รีดกำลังสูงสุดขึ้นอีก 6 แรงม้า (HP) แรงบิดเพิ่มขึ้น 20 นิวตัน-เมตร ส่งผลให้มีกำลังสูงสุด 180 แรงม้า แรงบิดสูงสุด 240 นิวตัน-เมตร (อ้างอิงจากสเปกอเมริกา ทดสอบโดยน้ำมันที่มีค่าออกเทน 87)
     โดยทั้ง 2 เครื่องยนต์ยังคงใช้เกียร์อัตโนมัติแบบ CVT แต่สำหรับเครื่องยนต์เทอร์โบ 1.5 ลิตร ถูกระบุว่ามีการปรับปรุงการถ่ายทอดพละกำลังและระบบการเปลี่ยนอัตราทด Step-Shift ใหม่ด้วย

3.เพิ่มฟังก์ชั่น Honda Sensing
     ระบบความปลอดภัยขั้นสูง Honda Sensing มีการเปลี่ยนไปใช้ระบบกล้องแทนการใช้เรดาร์เซ็นเซอร์แบบเดิม พร้อมด้วยหน่วยประมวลผลที่แรงยิ่งขึ้น จึงสามารถแยกแยะระหว่างคนเดินถนน, จักรยาน และพาหนะอื่นๆ ตลอดจนเส้นแบ่งถนนและป้ายจราจรได้อย่างรวดเร็วกว่าเดิม
     ฟังก์ชั่น Honda Sensing ใน Civic 2021 ใหม่ ถูกเพิ่มด้วยระบบช่วยขับขี่อัตโนมัติขณะการจราจรหนาแน่น Traffic Jam Assist พร้อมทั้งเพิ่มความนุ่มนวลในการเบรกในขณะใช้งานระบบควบคุมความเร็วแปรผันอัตโนมัติ Adaptive Cruise Control (ACC) และช่วยให้การควบคุมพวงมาลัยของระบบประคองรถให้อยู่ในเลนอัตโนมัติ Lane Keeping Assist System (LKAS) เป็นไปอย่างธรรมชาติมากยิ่งขึ้น
     นอกจากนี้ ยังมีการเสริมด้วยฟังก์ชั่นช่วยเบรกที่ความเร็วต่ำ Low-Speed Braking Control และระบบป้องกันเหยียบเบรกโดยไม่ตั้งใจทั้งด้านหน้าและด้านหลัง Front and Rear False-start Prevention อีกด้วย

4.เทคโนโลยีถุงลมนิรภัยใหม่ล่าสุด
     Honda Civic 2021 ใช้เทคโนโลยีถุงลมนิรภัยแบบใหม่ที่เรียกว่า "Next-Generation Driver and Front Passenger Front Airbags" ที่ออกแบบมาเป็นพิเศษเพื่อช่วยลดอาการบาดเจ็บที่ศีรษะโดยเฉพาะ ป้องกันการกระทบกระเทือนไปยังสมองในกรณีเกิดการปะทะแบบหน้าเฉียง ซึ่งถุงลมนิรภัยลักษณะดังกล่าวเริ่มนำมาใช้กับรถหรูอย่าง Acura TLX และ Acura MDX เรียบร้อยแล้ว

5.ปรับจูนช่วงล่างและแชสซี
     ฮอนด้า ซีวิค 2021 ใหม่ มีการยืดความยาวฐานล้อขึ้นอีก 1.4 นิ้ว (ประมาณ​ 35 มม.) และระยะห่างระหว่างล้อคู่หลังเพิ่มขึ้นอีก 0.5 นิ้ว (ประมาณ 13 มม.) พร้อมด้วยการติดตั้งบูชขนาดใหญ่กว่าเดิม ช่วยลดเสียงรบกวนและแรงสะเทือนเข้ามายังห้องโดยสาร ควบคู่ไปกับการทรงตัวที่ดีขึ้นทั้งขณะขับขี่ที่ความเร็วสูงและเข้าโค้ง โดยฮอนด้าระบุว่าการปรับจูนช่วงล่างของ ซีวิค ใหม่ ช่วยลดแรงสะเทือนเข้ามายังห้องโดยสารได้ถึง 20 เปอร์เซ็นต์
     ทั้งนี้ All-new Honda Civic 2021 ใหม่ จะเริ่มวางจำหน่ายในสหรัฐอเมริกาช่วงฤดูร้อนนี้ และจะทยอยเปิดตัวในประเทศต่างๆ รวมถึงประเทศไทยต่อไป
หมายเหตุ: อุปกรณ์มาตรฐานและสเปกต่างๆ อาจแตกต่างกันไปตามแต่ละประเทศ
 