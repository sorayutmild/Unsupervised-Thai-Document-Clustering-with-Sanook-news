จากกรณีเหตุทะเลาะวิวาท ภายในโรงเรียนมัธยมวัดสิงห์ เขตจอมทอง ถ.เอกชัย โดยเหตุเกิดประมาณ 15.00 น. ที่โรงเรียนจัดเป็นสนามสอบ GAT/PAT ขณะเดียวกันนอกรั้วที่อยู่ติดกันที่วัดสิงห์ มีจัดงานบวชและมีเสียงแห่นาคเสียงดัง ทางโรงเรียนจึงขอความร่วมมือให้ลดเสียงเนื่องจากมีนักเรียนกำลังสอบ จากนั้นผ่านไปประมาณครึ่งชั่วโมง มีกลุ่มชายฉกรรจ์ประมาณ 30 คน บุกเข้าภายในโรงเรียน ทำร้ายร่างกายผู้อำนวยการโรงเรียน ครู นักเรียน และทำลายข้าวของพังเสียหาย ทั้งห้องพักครู และห้องเรียนที่เป็นสนามสอบ
>> คลิปป่าเถื่อน! วัยรุ่น บุกทำร้ายครู ลวนลามนักเรียนมัธยมวัดสิงห์ แค้นถูกงดใช้เสียง "แห่นาค"
>> PAT5 ป่วน! แก๊งโหด "บุกกระทืบ-ลวนลาม" นักเรียนขณะสอบ ฉุนงานบวชโดนสั่งงดใช้เสียง
พระมหาสมบูรณ์ ผู้ช่วยเจ้าอาวาสวัดสิงห์ เปิดเผยว่า ท่านเจ้าอาวาสได้สั่งห้ามไว้ตั้งแต่แรก แต่ญาติโยมไม่ยอมฟัง ยังคงใช้ไมโครโฟนและลำโพงเปิดเสียงดังตอนแห่นาค ท่านเจ้าอาวาสต้องเข้ามาห้ามอีกครั้ง ยอมงดใช้เสียง แต่เหมือนจะไม่ค่อยพอใจ มาทราบภายหลังว่ากลับไปก่อเหตุทะเลาะวิวาท อย่างไรก็ตามพิธีอุปสมบทเสร็จสิ้นไปแล้ว บวชพระเรียบร้อยแล้ว 
ล่าสุด 17.30 น. รายงานระบุว่าผู้บาดเจ็บทั้งหมด 16 คน เป็นนักเรียน 8 คน ครู 6 คน และ รปภ. 2 คน ทางด้าน พ.ต.อ.ลือศักดิ์ ดำเนินสวัสดิ์ ผกก.สน.บางขุนเทียน เผยว่าเจ้าหน้าที่ทราบกลุ่มที่เกิดเหตุแล้ว เป็นคนในพื้นที่และน่าจะเป็นกลุ่มเพื่อนกับพระที่มาบวช ขณะนี้ร้อยเวรอยู่ระหว่างรวบรวมพยานหลักฐาน เพื่อออกหมายจับดำเนินคดีต่อไป