ทีมงานยิ่งลักษณ์ส่งไฟล์ภาพให้สื่อมวลชน โชว์ภาพนามบัตรนายกฯในสมัยของอภิสิทธิ์,ทักษิณ และพล.อ.สุรยุทธ์ พ่วงชื่อคู่สมรสเช่นเดียวกัน
จากกรณีที่สังคมโซเชียลเน็ตเวิร์ค ได้ฟอร์เวิร์ดเมลล์ภาพนามบัตรของ น.ส.ยิ่งลักษณ์ ชินวัตร นายกรัฐมนตรี เป็นที่แพร่หลาย ซึ่งมีข้อความเป็นภาษาอังกฤษระบุว่า “Yingluck Chinawatra Prime Minister Of The Kingdom Of Thailand And Anusorn Amornchat” โดยมีตราสัญลักษณ์ของสำนักนายกรัฐมนตรีประทับตราอยู่ด้านบนของนามบัตรด้วย โดยมีการวิพากษณ์วิจารณ์กันถึงความไม่เหมาะสม เพราะนายอนุสรณ์ อมรฉัตร คู่สมรสนอกกฎหมายของนายกรัฐมนตรี ไม่มีตำแหน่งใดๆ ที่เกี่ยวข้องในสำนักนายกรัฐมนตรี โดยมีการตั้งข้อสังเกตว่านามบัตรดังกล่าวมีอาจมีการปลอมแปลงขึ้นเพื่อให้นายกรัฐมนตรีเกิดความเสียหายนั้น
ล่าสุด ผู้สื่อข่าวรายงานว่า (3 ก.พ.)ทีมงานของน.ส.ยิ่งลักษณ์ ส่งไฟล์ภาพผ่านอีเมล์ให้กับสื่อมวลชน โดยโชว์ภาพนามบัตรนายกฯ ในสมัยของนายอภิสิทธิ์ เวชชาชีวะ พ.ต.ท.ทักษิณ ชินวัตร และพล.อ.สุรยุทธ์ จุลานนท์ ที่พิมพ์ชื่อคู่สมรสลงบนนามบัตรดังกล่าวเช่นเดียวกัน