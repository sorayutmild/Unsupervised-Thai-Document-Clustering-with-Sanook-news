ธนาคารอาคารสงเคราะห์ เผยเพียง 4 วัน มียอดขอกู้ซื้อบ้านเงื่อนไขผ่อนปรน ของผู้มีรายได้น้อยและปานกลางแล้ว 7,500 ล้านบาท ขณะที่ธนาคารออมสินร่วมด้วย โดยใช้เงื่อนไขเหมือน ธอส. เริ่มให้กู้ 22 ต.ค. วงเงิน 10,000 ล้านบาท
วันที่ 23 ต.ค. 58 ผู้สื่อข่าวรายงานว่า นางอังคณา ปิลันธน์โอวาท ไชยมนัส กรรมการผู้จัดการธนาคารอาคารสงเคราะห์ (ธอส.) เปิดเผยความคืบหน้าการขอสินเชื่อ มาตรการเพื่อส่งเสริมการให้สินเชื่อที่อยู่อาศัย แก่ผู้มีรายได้น้อยและปานกลาง ตามนโยบายรัฐบาลวงเงิน 10,000 ล้านบาท นับตั้งแต่วันเปิดโครงการวันที่ 19-22 ต.ค.ที่ผ่านมา รวม 4 วัน มีผู้ยื่นคำขอกู้แล้ว 6,200 ราย รวม 7,500 ล้านบาท ในจำนวนนี้ได้รับการอนุมัติแล้ว 2,000 ล้านบาท
ทั้งนี้ ธอส.ได้ผ่อนปรนเงื่อนไขการให้กู้ โดยเพิ่มสัดส่วนความสามารถชำระหนี้ต่อรายได้ (DSR) จากปัจจุบันที่คำนวนจากรายได้สุทธิต่อเดือนร้อยละ 33 ขยายเป็นร้อยละ 50 ทำให้คนที่มีรายได้ 30,000 บาทต่อเดือน จากที่เคยกู้ซื้อบ้านได้สูงสุด 1,800,000 บาท เพิ่มเป็น 3,000,000 บาท หากมีเงินเดือนสุทธิ 20,000 บาท เดิมกู้ได้ 1,200,000 บาท เพิ่มเป็น 2,000,000 บาท และเงินเดือน 10,000 บาท เดิมกู้ได้ 600,000 บาท เพิ่มเป็น 1,000,000 บาท
ส่วนอัตราดอกเบี้ยปีแรก ร้อยละ 3.5 , ปีที่2 ร้อยละ 4.25 , ปีที่ 3 จนครบสัญญา 30 ปี หากเป็นลูกค้าสวัสดิการคิด MRR-1 ต่อปี ส่วนลูกค้าทั่วไปคิด MRR-0.75 ต่อปี
อย่างไรก็ตาม ความต้องการสินเชื่อซื้อบ้านจำนวนมาก ทำให้ธนาคารออมสินจัดโครงการสินเชื่อบ้านออม สินเชื่อเพื่อประชาชน สำหรับผู้มีรายได้น้อยจนถึงระดับปานกลาง วงเงิน 10,000 ล้านบาท ซึ่งมีเงื่อนไขกู้ยืมเหมือนกับ ธอส. โดยเริ่มยื่นขอกู้ได้ ตั้งแต่วันที่ 22 ต.ค.เป็นต้นไป ผู้ขอกู้จะต้องทำนิติกรรมสัญญาให้เสร็จภายในวันที่ 30 เม.ย. 59