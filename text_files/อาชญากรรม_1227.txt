เฒ่าวัย 73 ปี บุกข้างบ้าน ลงมือกระทำชำเราเด็กหญิงวัย 13 ปี จนท้องได้กว่า 8 เดือน พ่อเด็กทราบเรื่อ ยอมรับสารภาพพร้อมจะรับผิดชอบค่าเลี้ยงดูให้เดือนละ 10,000 บาท ระยะหลังเงียบหายไป จึงถูกแจ้งความดำเนินคดีขณะนี้เรื่องอยู่ที่อัยการจังหวัดสระแก้ว
ผู้สื่อข่าว จ.สระแก้ว ได้รับรายงานว่า จากชาวบ้านในเขตอำเภอวัฒนานคร ว่า มีชายชราอายุกว่า 70 ปี กระทำชำเราเด็กหญิงจนตั้งท้อง โดยต้องให้เด็กหญิงรายนี้หยุดเรียน หลังรับแจ้งจึงเดินทางไปตรวจสอบที่ ต.วัฒนานคร อ.วัฒนานคร จ.สระแก้ว ซึ่งเป็นบ้านแบบกระต๊อบชั้นเดียว พบน.ส.มะลิ (นามสมมติ) อายุ 36 ปี บ้านอยู่ ต.วัฒนานคร จ.สระแก้ว ซึ่งเป็นน้า พร้อมด้วย เด็กหญิง เอ (นามสมมุติ) อายุ 13 ปี และนายโอ (นามสมมุติ) บิดาของเด็ก อายุ 39 ปี อยู่ในบ้านหลังดังกล่าว
โดยนายโอ กล่าวด้วยความสะเทือนใจว่า ตนเองมีอาชีพรับจ้างทั่วไป เช่นเดียวกับภรรยา โดยเมื่อเดือน เมษายน ที่ผ่านมา น้าสาวและญาติเห็นว่า บุตรสาวอ้วนขึ้นอย่างผิดปกติ และช่วงหลังบุตรสาวชอบขอตามตนเองไปตลาดตอนเย็นด้วยประจำ โดยบอกแต่เพียงว่าเหม็นขี้หน้าคน ครั้งแรกตนคิดว่าพูดเล่น เพื่ออ้อนขอไปตลาดด้วย และก็ไม่ได้คิดอะไร
ต่อมาเมื่อญาติได้นำที่ปัสสาวะของบุตรสาวไปตรวจสอบ ก็พบว่า บุตรสาวกำลังตั้งท้อง ดังนั้น จึงได้นำบุตรสาวไปพบแพทย์ เพื่อให้ตรวจสอบอีกครั้งว่า บุตรสาวมีการตั้งท้องจริงหรือไม่ โดยแพทย์ได้ระบุว่าบุตรสาวได้ตั้งท้องจริง และเมื่อทำการซักถามบุตรสาว ก็ให้การยอมรับว่า ตาที่อยู่ข้างบ้าน ได้เข้ามาลวนลามบุตรของตนเอง ซึ่งสร้างความตกตะลึงให้กับครอบครัวเป็นอย่างมาก สำหรับผู้ที่ลงมือกระทำชำเราบุตรสาวของตนเอง ก็คือ นายจอน (นามสมมติ) โดยมีอายุมากกว่า 70 ปีแล้ว และยังอยู่บ้านติดกับตนเอง รั้วติดกัน และสามารถเดินไปมาหาสู่กันได้ ระยะทางเพียง 100 เมตร ซึ่งตนและครอบครัวไว้วางใจ และเป็นที่เคารพเสมอมา
ทางด้านเด็กหญิงเอ เล่าว่า เมื่อประมาณเดือน ตุลาคม 2551 ที่ผ่านมา ยายที่อยู่บ้านด้วยกัน ได้เดินทางไปต่างจังหวัด พ่อกับแม่ไปทำงานข้างนอกบ้าน ตนเองก็นอนอยู่ในบ้าน จากนั้นตาจอน ได้เข้ามาหาตนเองถึงภายห้องนอน โดยเข้ามาล็อกคอ และลงมือกระทำชำเรา ซึ่งในครั้งแรกได้ให้เงินไว้ 200 บาท และขู่ว่าห้ามบอกใคร
ต่อมาช่วงสิ้นเดือนตุลาคม ตาจอน ก็แอบเข้ามาในบ้านอีก และลงมือกระทำชำเราอีก และให้เงินไว้ 100 บาท จากนั้นถัดมาอีก 1 เดือน ตาจอน ก็มักหาโอกาสที่ไม่มีคนอยู่บ้าน แอบเข้ามาล่วงเกิดทางเพศอีก และให้เงินอีก 100 บาท ทั้งนี้ หลังเกิดเรื่องก็พยายามหลีกเลี่ยงการอยู่บ้านคนเดียว จนกระทั่งตนเกิดการตั้งท้อง โดยที่ตนเองไม่ทราบว่าท้อง ซึ่งญาติเห็นผิดสังเกต จึงได้นำปัสสวะมาตรวจสอบ จนกระทั่งทราบเรื่อง
นายโอ (พ่อเด็ก ) กล่าวว่า หลังจากทราบเรื่องเมื่อเดือนเมษายน 52 ทางบ้านได้สอบถามผู้กระทำผิด โดยนายจอน ก็ยอมรับว่า ได้กระทำชำเราบุตรสาวของตนจริง ดังนั้น ครั้งแรกจึงจะพาเด็กหญิงเอ ไปทำแท้งที่กรุงเทพฯ โดยนายจอน ได้ให้เงินสด 5,000 บาท พร้อมสร้อยคอทองคำอีก 2 บาท แต่เมื่อไปพบแพทย์ทราบว่า ท้องกว่า 6 เดือนแล้ว และไม่สามารถนำเด็กออกได้ จึงยกเงินดังกล่าไว้ให้ โดยเบื้องต้นตกลงว่าจะรับผิดชอบ โดยจะส่งเสียค่าเลี้ยงดูให้เดือนละ 10,000 บาท และมอบที่ดินให้อีก 1 แปลง
ต่อมา นายจอน ได้มาตกลงอีกว่า จะขอลดเงินเป็นเดือนละ 5,000 และส่งให้เด็กเป็นเวลา 5 ปี จากนั้นก็เงียบหายไป โดยทางครอบครัวได้หารือกันว่า ควรไปแจ้งความกับเจ้าหน้าที่ไว้เป็นหลักฐาน ดังนั้น จึงได้ไปแจ้งความไว้ที่ สภ.วัฒนานคร เมื่อวันที่ 13 พ.ค.52 ซึ่งตอนนี้ก็ยังไม่มีหน่วยงานไหนยื่นมือเข้ามาช่วยเหลือ ส่วนเรื่องก็ยังไม่ได้ดำเนินการกับผู้กระทำผิด
ต่อมาผู้สื่อข่าวได้เดินทางไปที่ สภ.วัฒนานคร และได้พบกับ พ.ต.ท.สมชาย อยู่ระ พนักงานสอบสวน สภ.วัฒนานคร จ.สระแก้ว ซึ่งเป็นเจ้าของคดี พร้อมทั้งระบุว่า ตนเองได้รับแจ้งเรื่องตั้งแต่วันที่ 13 พ.ค.52 จริง โดยผู้ต้องหาคือ นายจอน (นามสมมติ) อายุ 73 ปี โดยนายจอน ได้เดินทางมามอบตัว และรับสารภาพ โดยอ้างว่า ตกลงกันไม่ลงตัว เรื่องการเรียกร้องค่าเสียหาย อย่างไรก็ตาม กรณีของเด็กหญิงเอ ซึ่งมีอายุเพียง 13 ปีนั้น ในทางกฏหมายแล้ว ไม่สามารถยอมความได้ ทั้งนี้ ตนเองได้ส่งเรื่องไปที่อัยการแล้ว โดยขณะนี้คดีอยู่ในขั้นพิจารณาสั่งฟ้องของสำนักงานอัยการจังหวัดสระแก้ว
 
 
