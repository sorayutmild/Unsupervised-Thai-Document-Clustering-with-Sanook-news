(25 มี.ค.) ผู้สื่อข่าวรายงานว่า กรณีเฟซบุ๊กของเด็กหญิงเรียนระดับมัธยมต้นโรงเรียนแห่งหนึ่งใน อ.นาทวี จ.สงขลา โพสต์ภาพตนเองพร้อมเชือกผูกคอ มีข้อความตัดพ้อในเรื่องความรัก หลังจากนั้นมีข้อความเข้ามาแสดงความคิดเห็นมากมาย รวมทั้งการนำไปแชร์ต่อจนเกิดเป็นกระแสในโลกออนไลน์ถึงการโพสต์ภาพเตรียมลาไปผูกคอตาย
โดยในเวลาต่อมามีผู้เข้ามาโพสต์ต่อ ว่าเด็กคนดังกล่าวผูกคอตายเสียชีวิตที่บ้าน พร้อมกับลงภาพของเด็กถูกผ้าห่มสีแดงคลุมร่างไว้ทั้งหมด
ทั้งนี้ มีผู้เข้ามาแสดงความไว้อาลัย ทั้งบุคคลใกล้ชิดและเพื่อนนักเรียน ขณะที่หลายคนวิพากษ์วิจารณ์ว่าเป็นการหลอกลวงสร้างกระแสหรือไม่ โดยมีผู้เข้ามาติดตามข่าวจำนวนมาก
ผู้สื่อข่าวรายงานต่อว่า จากรายละเอียดของเจ้าของเฟซบุ๊กดังกล่าว ระบุว่าเคยศึกษาอยู่ที่โรงเรียนแห่งหนึ่งใน อ.นาทวี จ.สงขลา และปัจจุบันก็อยู่ที่ จ.สงขลา จึงได้สอบถามไปยัง พ.ต.อ.ธีรศักดิ์ ไชยโยธา ผกก.สภ.นาทวี ต่อเรื่องที่เกิดขึ้น โดย พ.ต.อ.ธีรศักดิ์ กล่าวว่า จากการตรวจสอบในช่วงเวลาประมาณ 23.30 น. เมื่อคืนวันที่ 24 มีนาคมที่ผ่านมา จนเข้าสู่อีกวัน พนักงานสอบสวน สภ.นาทวี รวมถึงศูนย์วิทยุ 191 สภ.นาทวี ไม่ได้รับแจ้งว่ามีเหตุผูกคอตายและเสียชีวิตแต่อย่างใด โดยมีผู้ติดต่อสอบถามถึงเหตุการณ์นี้เข้ามาจำนวนมาก
"ผมจึงได้จัดเจ้าหน้าที่ชุดสายตรวจ สภ.นาทวี เข้าไปตรวจสอบข้อเท็จจริง ก็พบว่ามีนักเรียนที่ตกเป็นข่าวในโพสต์ผูกคอตายจริง ตั้งศพเตรียมบำเพ็ญกุศลที่สำนักสงฆ์บ้านคลองกวาง ต.คลองกวาง อ.นาทวี เพียงแต่ทางญาติไม่ได้มีการแจ้งความให้เจ้าหน้าที่ตำรวจและแพทย์เวรเข้าทำการชันสูตรพลิกศพในที่เกิดเหตุแต่อย่างใด" พ.ต.อ.ธีรศักดิ์กล่าว
จากนั้นผู้สื่อข่าวยังได้ติดต่อไปยังโรงเรียนใน อ.นาทวี ที่เด็กหญิงเรียนอยู่ ก็ได้รับแจ้งว่าผู้อำนวยการของโรงเรียนอยู่ระหว่างเดินทางไปตรวจสอบที่บ้านของนักเรียนในพื้นที่ต่อการโพสต์เรื่องดังกล่าว
ต่อมา เวลา 15.00 น. บิดาของเด็กหญิงที่เป็นเจ้าของเฟซบุ๊กดังกล่าวได้เดินทางเข้าแจ้งความกับ พ.ต.ต.อภิวัฒน์ บัวทอง พนักงานสอบสวน สภ.นาทวี ว่าลูกสาวได้ก่อเหตุผูกคอตายเสียชีวิตที่บ้าน ใน ต.คลองกวาง อ.นาทวี เมื่อกลางดึกคืนที่ผ่านมา โดยพบศพในช่วงเช้า และได้จัดเตรียมพิธีศพทันที ไม่ได้ติดใจสาเหตุการตาย เนื่องจากผู้ตายได้ถ่ายรูปเอาไว้ก่อนจะก่อเหตุและลงในเฟซบุ๊ก
ต่อมาพนักงานสอบสวนได้เดินทางไปตรวจสอบบ้านที่เกิดเหตุพร้อมกับถ่ายภาพเอาไว้เป็นหลักฐานประกอบคดี
ขณะที่สำนักสงฆ์บ้านคลองกวาง อ.นาทวี ได้มีการจัดพิธีศพเด็กหญิงคนดังกล่าวจริง โดยภายในงานมีทั้งญาติ เพื่อนนักเรียน และครู เข้าร่วมงานศพแสดงความเสียใจต่อครอบครัวของเด็กหญิง