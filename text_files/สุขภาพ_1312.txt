อาการท้องบวม หน้าบวม ที่เกิดขึ้นหลังรับประทานอาหาร อาจมีสาเหตุมาจาก “โซเดียม” ที่รับประทานมากเกินไป ซึ่งสามารถพบเจอได้ในเกลือ น้ำปลา ซอสมะเขือเทศ โชยุ และเครื่องปรุงที่มีรสเค็มอื่น ๆ รวมถึงอาหาร และขนมที่มีการปรุงรสอย่างขนมกรุบกรอบต่าง ๆ อีกด้วย
อาหารดีไม่ช่วยอะไร ถ้ายังเค็มอยู่
การกินอาหารแบบ DASH ย่อมาจาก Dietary Approaches to Stop Hypertension–Sodium เป็นวิธีการกินอาหารเพื่อลดโซเดียม รวมถึงความดันโลหิตในร่างกาย คือ การกินอาหารที่มีกากใยอาหารสูง เช่น ผัก ผลไม้ ธัญพืช ถั่วต่าง ๆ แต่จากงานวิจัยพบว่า อาหารที่มีกากใยอาหารสูง ไขมันต่ำแบบนี้ หากรับประทานในปริมาณมาก อาจเป็นการเพิ่มความเสี่ยงอาการบวมในร่างกายได้ โดยเฉพาะท้อง โดยอาหารประเภทนี้อาจเพิ่มความเสี่ยงที่ทำให้เกิดอาการบวมมากถึง 41% เมื่อเทียบกับอาหารที่มีกากใยอาหารต่ำ นอกจากนี้ผู้ชายยังมีความเสี่ยงเกิดอาการท้องบวมมากกว่าผู้หญิงอีกด้วย
อย่างไรก็ตาม เมื่อสืบสาวไปถึงต้นตอของปัญหา พบว่า การกินอาหารแบบ DASH ที่ไม่ได้ควบคุมปริมาณโซเดียม (กินผักผลไม้มากก็จริง แต่ก็ยังกินอาหารรสเค็ม ใส่เครื่องปรุงเยอะอยู่) ต่างหาก ที่เป็นสาเหตุที่ทำให้เกิดอาการบวม ดังนั้นต่อให้คุณรับประทานอาหารที่ดีต่อสุขภาพมากแค่ไหน แต่หากไม่จำกัดปริมาณโซเดียมที่กินเข้าไปในแต่ละมื้อ แต่ละวัน คุณก็ยังเกิดอาการบวมตามร่างกายได้ หนำซ้ำยังเสี่ยงต่อโรคอื่น ๆ เช่น ความดันโลหิตสูง และโรคไตได้อีกด้วย
ดังนั้นการเลือกรับประทานอาหารคลีน อาหารที่มีการปรุงรสชาติให้น้อยที่สุด จึงเป็นทางเลือกของอาหารสายสุขภาพที่แท้จริง หลีกเลี่ยงเครื่องปรุงรส หันมาใช้สมุนไพร และเครื่องเทศต่าง ๆ เพื่อเพิ่มกลิ่น และรสชาติ และหลีกเลี่ยงอาหารสำเร็จรูปที่มักมีปริมาณโซเดียมสูง แล้วหันมาปรุงอาหารจากวัตถุดิบสดใหม่ทุกมื้อกันจะดีกว่า
