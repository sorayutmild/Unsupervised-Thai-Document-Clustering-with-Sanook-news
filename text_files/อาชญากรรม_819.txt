จากกรณีการจับกุมตัวนายหนุ่ย หรือ ติ๊งต่าง ผู้ต้องหาที่ก่อเหตุฆ่าข่มขืน น้องการ์ตูน เด็กหญิงวัย 6 ขวบ ทิ้งศพ หมกป่าหญ้าใกล้สถานีรถไฟฟ้า แบริ่ง นั้น
ล่าสุด ผู้สื่อข่าวรายงานว่า (17 ต.ค.) เมื่อเวลา 11.30 น. ที่กองบัญชาการตำรวจนครบาล(บช.น.) พล.ต.ท.คำรณวิทย์ ธูปกระจ่าง ผบช.น. เปิดเผยว่า เบื้องต้น นายหนุ่ยให้การรับสารภาพว่า ได้ข่มขืนเด็กหญิงที่ จ.เลย 3 ราย และลงมือฆ่า 1 ราย วันที่ 4 ธ.ค. ฆ่าข่มขืนเด็กหญิง 1 ราย ที่แขวงทุ่งสีกัน ย่านดอนเมือง วันที่ 6 ธ.ค. ก่อเหตุกับน้องการ์ตูน และวันที่ 9 ธ.ค. ก่อเหตุฆ่าข่มขืนที่ อ.กบินทร์บุรี จ.ปราจีนบุรี โดยในวันที่ 18 ธ.ค. อาจจะต้องขออำนาจศาลเบิกตัวนายหนุ่ยเดินทางไปชี้จุดเกิดเหตุที่ จ.เลย และ จ.ปราจีนบุรี ด้วย
ด้าน พล.ต.ต.ฐิติราช หนองหารพิทักษ์ รองผบช.น. รับผิดชอบงานด้านสืบสวน กล่าวว่า จากการสอบปากคำผู้ต้องหาเชื่อได้ว่าคดีของน้องการ์ตูนไม่ใช่คดีแรก ที่ผู้ต้องหาก่อเหตุอย่างแน่นอน คาดว่าก่อเหตุมาแล้วอย่างน้อย 10 ราย ขณะนี้ได้สั่งการให้ชุดสืบสวน ได้ทำการตรวจสอบตามคำให้การของผู้ต้องหาแล้ว พบประมาณ 8 คดี ตาย 4 ราย รอด 4 ราย ซึ่งทั้งหมดยังคงต้องพิสูจน์ทราบเพื่อตรวจสอบความชัดเจนต่อไป
ทั้งนี้ ชุดสืบสวนจะสอบปากคำโดยเทียบเคียงกับตารางการแสดงของวงหมอลำไหมไทย ตั้งแต่วันที่ผู้ต้องหาเริ่มทำงานวันที่ 18 พ.ย. ที่ผ่านมา รวมแล้วประมาณ 28 แห่ง ส่วนใหญ่อยู่ในพื้นที่ทางภาคอีสาน และจะต้องตรวจสอบภายหลังจากที่ผู้ต้องหาพ้นโทษมาเมื่อประมาณเดือน ส.ค. 55 ด้วยว่า มีการก่อเหตุมาก่อนหน้านี้มากี่ครั้ง