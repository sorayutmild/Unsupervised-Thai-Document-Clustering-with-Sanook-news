     ภายหลังจากที่มีข่าวกรณีออกหมายจับ “ผู้กำกับโจ้” หรือ พ.ต.อ.ธิติสรรค์ อุทธนผล จนกระทั่งขยายผลไปยังการเปิดโผรายชื่อรถหรูในความครอบครองจำนวนกว่า 29 คัน โดยรถที่แพงที่สุดในรายชื่อดังกล่าวเป็น Lamborghini Aventador LP720-4 รุ่นพิเศษที่มีมูลค่าสมัยป้ายแดงเกือบ 50 ล้านบาท เราจะพาคุณผู้อ่านไปรู้จักความพิเศษของรถคันนี้กัน

     Lamborghini Aventador สีเหลืองสดที่เห็นอยู่นี้ไม่ใช่แค่เพียงซูเปอร์คาร์หรูที่หาได้ทั่วไปเท่านั้น หากแต่เป็นรุ่นพิเศษที่เรียกว่า LP 720-4 50° Anniversario ที่ผลิตขึ้นจำนวนจำกัดเพียง 200 คันเท่านั้น แบ่งออกเป็นรุ่นคูเป้จำนวน 100 คัน และรุ่นโรดสเตอร์เปิดหลังคาอีก 100 คัน เพื่อเป็นการเฉลิมฉลองครบรอบ 50 ปี ของบริษัท Automobili Lamborghini นั่นเอง
     Lamborghini Aventador LP 720-4 50° Anniversario ติดตั้งเครื่องยนต์ V12 ความจุ 6.5 ลิตร ที่เพิ่มกำลังสูงสุดจากเดิม 700 แรงม้า เป็น 720 แรงม้า ส่งกำลังด้วยเกียร์ ISR 7 สปีด
 
     ภายนอกของรุ่นพิเศษคันนี้มีการตกแต่งด้วยตราสัญลักษณ์ 50 ปี ที่ทำจากวัสดุ Forged Composite น้ำหนักเบาพร้อมหมายเลขประจำรถแต่ละคัน ล้อลาย Iperione สีดำ High Gloss Black ขนาด 19 นิ้วด้านหน้า และ 20 นิ้วด้านหลัง ที่สามารถสั่งพิเศษเป็นล้อลาย Dione ขนาด 20 นิ้ว และ 21 นิ้วได้ เพื่อให้เข้ากับชุดแต่งภายนอกสีดำที่ทำมาจากคาร์บอนไฟเบอร์ ถูกออกแบบตามหลักอากาศพลศาสตร์เป็นอย่างดีเพื่อเพิ่มประสิทธิภาพการไหลเวียนของอากาศ
     ภายในห้องโดยสารเพิ่มความหรูหราเต็มพิกัดด้วยวัสดุหนังวัวแท้ (Full Grain) ตัดเย็บลงในรุ่นพิเศษครบรอบ 50 ปีคันนี้โดยเฉพาะ โดยอาศัยช่างฝีมือชาวอิตาเลียนในการตัดเย็บขึ้นรูปลายกะรัดเพชร Q-Citura ทั้งบริเวณเบาะนั่ง, แผงผนังห้องโดยสาร, แผวข้างประตู และเพดานหลังคา
 
     ทั้งนี้ Lamborghini Aventador LP 720-4 50° Anniversario เคยได้รับโควต้าเข้ามาจำหน่ายในประเทศไทยจำนวน 1 คันในปี 2013 ซึ่งขณะนั้นถูกตั้งราคาไว้ที่ราว 46 ล้านบาท
 