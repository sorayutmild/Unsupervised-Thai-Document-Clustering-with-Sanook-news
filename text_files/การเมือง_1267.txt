ผู้สื่อข่าวรายงานว่า เมื่อวานนี้ (29 ม.ค. 62) เพจเฟซบุ๊กของ กองทุนเพื่อการพัฒนาพรรคการเมือง สำนักงานคณะกรรมการการเลือกตั้ง (กกต.) ได้เผยแพร่ตัวอย่างบัตรเลือกตั้ง ส.ส.แบบแบ่งเขต เพื่อเตรียมความรู้ให้กับประชาชน "ผู้มีสิทธิเลือกตั้ง" กว่า 52 ล้านคน ได้รู้จักทำความเข้าใจ พร้อมอธิบายขั้นตอนการไปใช้สิทธิลงคะแนนเลือกตั้งที่จะมีขึ้นในวันที่ 24 มี.ค.นี้ ว่า เมื่อผู้ใช้สิทธิแสดงตนต่อคณะกรรมการประจำหน่วยเลือกตั้ง เพื่อเข้าไปใช้สิทธิเลือกตั้งแล้ว จะได้รับบัตรเลือกตั้ง ส.ส. แบบแบ่งเขตเลือกตั้ง 1 ใบ โดยบัตรจะมีรายละเอียด 2 ด้าน ดังนี้

ด้านหน้า มุมขวาระบุข้อความ "บัตรเลือกตั้งสมาชิกสภาผู้แทนราษฎรแบบแบ่งเขตเลือกตั้ง" มุมซ้ายระบุ "คำเตือน" ใจความว่า ห้ามมิให้นำบัตรเลือกตั้งออกไปจากที่เลือกตั้ง หรือจงใจทำเครื่องหมายเพื่อเป็นที่สังเกต ห้ามถ่ายภาพบัตรเลือกตั้งที่ได้ลงคะแนนเลือกตั้งแล้ว ห้ามนำบัตรเลือกตั้งที่ลงคะแนนแล้วแสดงให้ผู้อื่นเห็นว่า ลงคะแนนหรือลงคะแนนไม่เลือกผู้สมัครใด และต้องนำบัตรเลือกตั้งหย่อนลงหีบบัตรด้วยตนเอง หากผู้ใดฝ่าฝืนต้องระวางโทษจำคุก ปรับ หรือทั้งจำทั้งปรับ และให้ศาลสั่งเพิกถอนสิทธิเลือกตั้ง
สำหรับด้านในของบัตรเลือกตั้ง จะมีเนื้อหาข้อมูลที่สำคัญ คือ "หมายเลขประจำตัวผู้สมัคร ภาพเครื่องหมายพรรคการเมือง และชื่อพรรคการเมือง" เพื่อให้ผู้มีสิทธิเลือกตั้งตัดสินใจทำเครื่องหมายกากบาท X ภายใน "ช่องทำเครื่องหมาย" ไม่เกินหนึ่งหมายเลข ถ้าไม่ประสงค์ลงคะแนนเลือกตั้งผู้สมัครใดเลย ให้ทำเครื่องหมาย X ใน "ช่องไม่เลือกผู้สมัครใด" ที่มุมด้านขวาล่าง
นอกจากนี้ กกต.ยังได้เน้นย้ำต่อผู้มีสิทธิเลือกตั้งทุกคนอีกครั้งว่า การเลือกตั้งครั้งนี้ใช้บัตรใบเดียว กาเบอร์เดียวจะได้ผล 3 ประการ คือ

นำไปคิดคะแนน ส.ส.แบบแบ่งเขตเลือกตั้ง
นำคะแนนของผู้สมัคร ส.ส. ทุกคนทุกเขตเลือกตั้งของทุกพรรคการเมือง มาคำนวณหาจำนวน ส.ส. แบบบัญชีรายชื่อของแต่ละพรรคการเมือง และ
พรรคการเมืองที่ได้ ส.ส. ไม่น้อยกว่า 25 คน จะมีสิทธิเสนอชื่อบุคคลซึ่งสมควรได้รับการแต่งตั้งเป็นนายกรัฐมนตรี
