Thief 2014
บทความรีวิวนี้เป็นบทความของทาง g-genius.com หากใครสนใจบทความรีวิวเกมอื่นๆสามารถเข้าไปหาอ่านเพิ่มเติมได้จากทางเว็บไซต์ต้นฉบับได้เลยครับ 
——————————————————————
ถ้าคุณเป็นเกมเมอร์ที่มีอายุซักหน่อย และชื่นชอบเกมแนวลอบเร้นละก็  น่าจะผ่านๆ เกมที่ชื่อ Thief มาบ้างนะครับ  ซึ่งเป็นหนึ่งในเกมแนวลอบเร้นที่อาจจะไม่ได้มีเกมเพลหรือกราฟฟิกสวยหรูอะไร นัก แต่คุณภาพเนื้อเรื่องพี่แกจัดเต็มจริงๆ และปรากฎตัวอีกครั้งของเกม  Thief ในเวอร์ชั่น 2014 นี้ก็เป็นที่น่าสงสัยว่าเกมจะดีเหมือนภาคต้นฉบับไหม  เดี๋ยวเรามาดูกันครับ
Thief 2014
สำหรับเกม Thief นั้นคุณจะได้รับบทเป็น Garrett  จอมโจรผู้ช่วยเหลือคนยากจน  มีนโยบายที่จะไม่ทำร้ายใครนอกจากฉกของชาวบ้านเท่านั้น  (แต่นิสัยตัวเอกก็เปลี่ยนได้ตามวิธีการเล่นของคนเล่นเอง) ซึ่งเขากับ Erin  ได้รับงานให้ไปขโมยของชิ้นหนึ่ง แต่ Garrett ก็สังเกตถึงอะไรแปลกๆ  ถึงเป้าหมายของเขา  และนั่นก็เป็นจุดเริ่มต้นของเรื่องราวทั้งหมดที่คุณจะได้เจอในเกมนี้
Thief 2014
ตัวเกม Thief นั้นจะเป็นแนวลอบเร้นด้วยมุมมองบุคคลที่หนึ่งหรือ FPS  (First-person shooter) ซึ่งจะทำให้คุณได้อารมณ์เหมือนเป็นตัวเอกแท้ๆ  เลยครับ โดยเฉพาะเมื่อคุณมองข้างหลังไม่เห็นทันทีถ้าคุณไม่หันหลังมอง  แต่ต้องลอบเร้นเข้าไปในพื้นที่ที่มีทหารและยามเฝ้าอยู่เป็นสิบๆ คน  และคุณต้องอาศัยเงามืดเป็นมิตรสหายเท่านั้น กรณีที่ถูกจับได้และหนีไม่พ้น  ตายสถานเดียวไม่มีทางสู้กลับ
Thief 2014
คนเล่นจะมีอิสระในการเลือกวิธีการลอบเร้นเข้าไปตามฉากต่างๆ  ไม่ว่าจะเป็นการแอบตามมุมมืด , ตามหลังยามไปเรื่อยๆ ,  โยนอะไรบางอย่างให้เกิดเสียงดังเพื่อเบี่ยงเบนความสนใจ หรือจะใช้วิธีโหดๆ  ก็อย่างเอาธนูไล่ฆ่าระยะไกล เชือดทีละคนก็ได้ แต่ส่วนตัวที่ลองเล่นดูแล้ว  การฆ่าหรือไม่ฆ่าอาจจะไม่มีผลกับฉากจบ เนื่องจากฉากจบน่าจะมีเพียงฉากเดียว  แต่ตัวเกมจะมีสรุปได้ว่าคุณทำตัวเหมือน “ผี” , “นักล่า” หรือ “ผู้ฉวยโอกาส”  (แต่อย่างที่บอก ตัวเอกในเกมนี้มีนโยบายไม่ฆ่าใครแต่แรก  จะเปลี่ยนให้เขาเป็นคนชั่วสุดโฉดรึไม่ แล้วแต่คนเล่นแล้ว)
Thief 2014
แต่โดยรวมแล้วตัวเกมจะเน้นให้คนเล่นลอบเร้นไปเงียบๆ เสียมากกว่า  เพราะนอกจากจะได้ความท้าทายแล้ว ในเกมนี้การสังหารศัตรูก็ไม่ใช่เรื่องง่ายๆ  เพราะธนูดอกเดียวเอาไม่อยู่แน่นอน  แถมสามารถพกลูกธนูไปได้จำกัดจำนวนอีกต่างหาก  และตัวเกมจะวัดศีลธรรมคนเล่นระดับหนึ่งว่าเราเป็นพวกฉวยโอกาส  ขโมยของทุกอย่างที่ไม่เกี่ยวกับภารกิจเรารึเปล่า  เพราะการขโมยของจะทำให้เรามีเงินไปซื้อของอัพเกรดตนเองได้  แต่ถ้าขโมยน้อยก็จะได้ของน้อยนั่นเอง (เดี๋ยวนะ ?  เป็นขโมยแล้วไปซื้อของเนี่ยนะ ??)
Thief 2014
ทั้งนี้ตัวเกมก็ไม่ได้กดดันคนเล่นให้ต้องมีของเยอะๆ เท่าไหร่นัก  เพราะถ้าคนเล่นเล่นดีๆ อาวุธต่างๆ บอกไว้เลยว่าแทบไม่จำเป็นต้องใช้  พยาบาลก็ไม่ต้องกดใช้ก็ยังได้ ขอแค่เนียนแอบหลบอีกฝ่ายไปเรื่อยๆ  ก็สามารถผ่านได้ไม่ยาก  ขอแค่อาศัยความอดทนของคนเล่นที่ต้องร่วมลุ้นทุกวินาทีก็พอ  รวมไปถึงการจับจังหวะ “ความฉลาด” ของ AI ในเกมที้ที่ไม่ได้ฉลาดอะไรมากมาย
Thief 2014
พูดถึง AI พวกศัตรูในเกมนี้ นั่นก็คือ ทหาร  และยามนั้นก็ยังคงสายตาสั้นเหมือนเดิม ที่บางทีมองเห็นเราระยะใกล้ๆ ไม่เจอ  ต้องแทบประชิดตัว (แต่จากการทดลองมองในมุมมองทหาร ก็เห็นเป็นกลุ่มดำๆ  และนั่นอาจเป็นคำตอบว่าทำไมพวกนี้มองไม่เห็น)  แต่หลายครั้งก็สมาธิสั้นเสียจนเว่อร์เกิน  เพราะถ้าคนเล่นเดินเนียนไปข้างหลังก็สามารถผ่านได้ง่ายมากๆ  ขอแค่อย่าไปชนเขาก็พอ แต่นั่นอาจไม่แปลกเท่าไหร่เพราะถ้าทำให้ AI  เหมือนคนจริงๆ เราคงเล่นลำบาก
Thief 2014
ดูเหมือนว่าทีมพัฒนาจะรู้จุดอ่อนของระบบนี้ดี  จึงได้จับโยนให้คนเล่นต้องเผชิญกับศัตรูหลายคนในพื้นที่คับแคบ  และก็แคบมากขึ้น สามารถมองเห็นเราได้ง่ายขึ้นเมื่อเกมผ่านไปหลังๆ  ทำให้เกมท้าทายอย่างมากและถ้าจะเล่นแบบลอบเร้นจริงๆ ใน 1  ด่านอาจใช้เวลาเป็นชั่้วโมงๆ เพื่ออยู่กับมัน  ซึ่งจะทำให้คุณอินกับเนื้อหาของเกมและสถานการณ์ตัวเกมได้ไม่ยาก  แต่ก็ปฏิเสธไม่ได้อีกว่า ตัวเกมค่อนข้างมีลักษณะคล้ายกับเกมอย่าง  Dishonored อยู่เหมือนกัน (เพราะว่าเกม Dishonored  ทำมาตราฐานออกมาได้สูงด้วย)
Thief 2014
แม้ว่าตัวเกมจะกึ่ง Open World  ตรงที่ว่าช่วงเวลาก่อนเล่นภารกิจคุณจะไปไหนก็ได้  แต่การดำเนินเควสเนื้อเรื่องหลักแทบจะเป็นเส้นตรง  คนเล่นจะไม่มีอิสระในการเลือกแนวทางของคนเล่นเท่าไหร่นัก  ไม่มีการสนทนาโต้ตอบ แต่หากเล่นจนจบเกมก็สามารถเล่นภารกิจรองต่างๆ  ในตัวเกมได้เช่นกัน  ซึ่งอาจทำให้เนื้อหาของตัวเกมไม่ได้หลากหลายเท่าไหร่นักเมื่อเทียบกับแนวเกม ที่ควรจะเป็น
Thief 2014
สิ่งที่น่าชื่นชมสำหรับเรื่องนี้นั่นก็คือเนื้อเรื่อง  เกมแนวนี้โดยปกติช่วงแรกๆ ในเกมมักจะเป็นภารกิจทั่วๆ ไป  ยังไม่มีการโยงเข้าเนื้อเรื่องหลัก  แต่ในเกมนี้จะมีความเข้มข้นของเนื้อเรื่องตั้งแต่แรกๆ  ชักชวนให้คนเล่นอยากรู้เรื่องราวต่อไปแล้วก็มีฉากไคลแมกซ์ให้ชมตลอด  แต่กระนั้นข้อเสียของมันก็คือ เนื้อเรื่องมันไม่สมบูรณ์เท่าไหร่นัก  เมื่อเล่นจบคนเล่นอาจอารมณ์ค้างได้แม้ว่าเกมจะพาคนเล่นไปจนถึงบทสรุปของ เรื่องราวแล้วก็ตาม
Thief 2014
ที่น่าชื่นชมต่อมานั่นก็คือกราฟฟิกของเกมครับ ตัวเกมใช้ขุมพลังของ  Unreal Engine ในการพัฒนา แล้วทำออกมาได้ดีเสียด้วย ความละเอียดของฉาก  รวมไปถึงสภาพแวดล้อมของลอนดอนในช่วงยุคปฏิวัติอุตสาหกรรมในช่วงปี ค.ศ. 1880  ที่ทำออกมาได้ดีมาก หมอกควันที่เต็มกระจายทั่วเมือง ความโสโครกของท้องถนน  ไปจนถึงการแบ่งชนชั้นและการเมืองที่สกปรก  ภูมิหลังของตัวเกมทำออกมาได้อย่างดีเยี่ยมและนั่นทำให้คนเล่นอินไปกับตัวเกม ได้มากยิ่งขึ้น
Thief 2014
ทว่า ก็ต้องบอกอีกนะแหละว่า มันก็ยังทำออกมาไม่ได้สมบูรณ์นัก  มีอะไรบางอย่างที่ยังขาดไปและไม่ได้ทำต่อให้มันสมกับช่วงเหตุการณ์ที่เกิด ขึ้น แล้วพอเล่นจบเกม ทุกอย่างก็กลับเป็นสู่ปกติ  ในช่วงเวลาระหว่างที่เรากำลังเล่นเนื้อเรื่องหลักจนต้องคิดแบบว่า “เฮ้ย!  จบกันง่ายๆ งี้เลยเหรอฟะ??”  ซึ่งก็ไม่รู้ว่าเป็นสิ่งที่ทีมพัฒนาเกมไม่ได้ใส่ใจกับมันมาก  หรือไม่มีเวลาทำ  ซึ่งสิ่งนี้นี่เองที่ทำให้เกมไม่ได้สมบูรณ์อย่างที่มันควรจะเป็น
Thief 2014
เสียงในเกมนี้ก็เกือบทำออกาได้ดีละครับ  ที่บอกว่าเกือบเพราะว่าเสียงในเกมนี้ทำออกมาได้ดีมากๆ  เสียงพากษ์ที่เข้ากับอารมณ์ราวกับดูภาพยนต์ชั้นดีเรื่องหนึ่ง  แม้แต่เสียงตัวประกอบในเกมยังทำออกมาได้ดีเลย , เสียงประกอบต่างๆ  ไปจนถึงเพลงประกอบเกมที่เข้ากับอารมณ์และสถานการณ์ได้ดี  ขาดแค่ว่ามีบั๊กของเสียงปรากฎออกมาเช่นกัน เช่น ตัวละครพูดซ้อนกันสองครั้ง ,  อยู่ห่างไกลแต่เสียงดันดังติดหู หรือฉากสนทนาบางฉากที่เสียงหายไปดื้อๆ  ซึ่งน่าเสียดายอย่างมากทั้งๆ ที่เกมนี้หลายอย่างทำออกมาดูสมบูรณ์แล้ว
Thief 2014
สิ่งที่เป็นข้อด้อยของเกมนี้ก็มีปรากฎออกมาให้เห็นบ้าง  ไม่ว่าจะเป็นกราฟฟิกบางฉากที่บางทีเอกเรยซ์เสื้อผ้าให้เห็นข้างในซะงั้น  (มีแค่ฉากแรกที่เห็น) , บั้กทะลุฉาก (ยังกับใช้โปร)  แต่สิ่งที่แย่ในเกมนี้นั่นก็คือ สคริป AI ที่มีการเปลี่ยนแปลง  ในบางสถานการณ์บางทีจะยืนขวางทางที่เราต้องไป แต่ถ้าเราโหลดเซฟใหม่  พวกนี้ก็จะเริ่มเดินไปเดินมา (เอ๋า!) แม้ว่าสคริปในเกมนี้ AI  จะไม่ได้เดินตามสคริปเดิมๆ เสมอไปก็ตาม  แต่ก็เป็นอีกปัญหาที่แอบรำคาญเล็กน้อย
Thief 2014
อย่างไรก็ตาม ข้อเสียต่างๆ ก็ไม่ได้คุณภาพของตัวเกมลดลง เกม Thief  ยังคงนำเสนอเกมเพลลอบเร้นที่ยอดเยี่ยม , เนื้อเรื่องที่น่าสนใจ  และสภาพแวดล้อมที่ถ่ายทอดออกมาได้ไร้ที่ติ  (แม้ว่าจะยังไม่ได้สมบูรณ์ดีทั้งหมดก็ตาม)  สำหรับคนไหนที่ชื่นชอบความท้าทายของการลอบเร้น  รวมไปถึงอยากลองสวมบทบาทเป็นโจรดูบ้าง  นี่จะเป็นอีกหนึ่งเกมที่น่าสนใจสำหรับคุณเลยหละครับ อ้อ  ถึงแม้ว่าเกมนี้เราจะรับบทเป็นโจร แต่จำไว้ว่า  ใช้ว่าโจรจะเป็นโจรที่เลวเสมอไป  คุณสามารถเป็นโจรที่มีคุณธรรมในเกมนี้ได้เช่นกันครับ
Thief 2014
จุดเด่น

กราฟฟิกที่สวยงาม สภาพแวดล้อมที่สมจริง น่าเชื่อถือ
เนื้อเรื่องน่าติดตามตั้งแต่เริ่มเกมจนจบเกม ตัวเอกมีมิติ
เกมเพลลอบเร้นน่าตื่นเต้น ท้าทายจนอยู่กับมันได้เป็นชั่วโมงๆ โดยที่ไม่มีเบื่อ
การผ่านด่านต่างๆ ที่ง่ายและไม่จำเป็นต้องมีทักษะภาษาอังกฤษที่ดีเลิศก็เล่นได้ไม่ยาก
แม้ว่าเกมจะมีให้เล่นแค่ 9 บท แต่คุณอาจใช้เวลา 8 – 10  ชั่วโมงขึ้นไปถึงจะเล่นเกมนี้ได้ ซึ่งนับว่านานพอดี (คนเขียนใช้เวลา 12  ชั่วโมงในการเล่น)
ไม่มีบั๊กที่ทำให้การเล่นเกมมีปัญหาปรากฎมาให้เห็นเลย

ข้อเสีย

ตัวเกมมีการปูเรื่องราวและปูมหลังเรื่องราวของสภาพแวดล้อมได้น่าสนใจ แต่กลับไม่ปะติดปะต่อให้สมบูรณ์
ตัวเกมเน้นแต่ตัวเอกอย่างเดียว ตัวละครอื่นๆ พอหมดหน้าที่ก็หายไปเลยไม่มีการสานเรื่องราวต่อ
เกมเพลทางเดียว และน่าจะจบแบบเดียว ไร้ความหลากหลายทั้งๆ ที่ตัวเกมน่าจะมี
ฉากแอบน่ากลัวเล็กน้อย และตัวเกมมีความรุนแรงและฉากไม่เหมาะสม  คนเล่นควรมีอายุ 18 ปีขึ้นไป (เราไม่รับประกันถ้าท่านอายุตํ่ากว่า 18  แล้วเกิดมีผู้ปกครองมาเห็นตอนท่านเล่นพอดี  เราไม่ได้หมายถึงการที่คุณเป็นโจร แต่เราหมายถึงฉากที่ไม่เหมาะสม)
บั๊กเสื้อผ้าทะลุตอนด่านแรก , บั๊กฉากทะลุบางจุด และสคริป AI  ที่บางทีไม่ยอมเดินอาจทำให้ชวนหงุดหงิด  ต้องโหลดเซฟใหม่ไม่ก็กระตุ้นมันหน่อย (เช่นเอาธนูยิงบ๊องหัวมันซักที)
เกมเน้นลอบเร้นอย่างเดียว ไม่เปิดทางให้คนเล่นหลากหลายนัก อาจเกิดการเปรียบเทียบกับเกม Dishonored แน่นอน

เกม Thief วางจำหน่ายแล้วบน STEAM ราคาประมาณ 1,749 บาท หรือสั่งซื้อผ่านตัวแทนจำหน่ายได้ในราคาที่ถูกลงครับ
ลิ้งหน้าร้านค้า Steam





source: g-genius