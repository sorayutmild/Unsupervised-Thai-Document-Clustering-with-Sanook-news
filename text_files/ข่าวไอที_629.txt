
หลังจากที่แบรนด์ HMD Global หรือบริษัทที่จะเข้ามาดูแลสิทธิของแบรนด์ Nokia ทั้งสมาร์ทโฟนและแท็ปเล็ตเป็นระยะเวลา 10 ปี ได้ทำการเผยโฉมสมาร์ทโฟนสายพันธุ์ Android รุ่นแรกของปีนี้อย่าง Nokia 6 ที่มาพร้อมกับสเปกตัวเครื่องซึ่งตอบโจทย์ผู้ใช้งานระดับกลาง แต่ดูเหมือนว่าการหวนกลับคืนวงการครั้งนี้ Nokia อาจไม่ได้มาแค่เล่นๆ แล้ว หลังล่าสุดทาง Nokia ได้ประกาศเอาไว้อย่างชัดเจนว่า กำลังจะมีของใหม่เปิดตัวในเร็วๆ นี้อย่างแน่นอน

ภายในแฟนเพจ Nokia Mobile ซึ่งเป็น Facebook Fanpage อย่างเป็นทางการของ Nokia ได้เผยแพร่ภาพทีเซอร์ Nokia 6 ที่เตรียมบุกตลาดประเทศจีน อย่างไรก็ดี หากมองเผินๆ อาจไม่มีอะไร แต่จุดที่น่าสนใจอยู่ที่ ข้อความแคปชันบริเวณใต้คลิปวิดีโอ แอบมีการบอกใบ้เอาไว้ว่า "จะมีการเปิดตัวเพิ่มเติมภายในวันที่ 26 กุมภาพันธ์ จำวันที่นี้เอาไว้!"
ซึ่งถึงแม้ Nokia ไม่ได้ประกาศออกมาแน่ชัดว่า ของใหม่ที่เตรียมไปเปิดตัวนั้นคืออะไรกันแน่ แต่หากพิจารณาดูแล้ว วันที่ 26 กุมภาพันธ์นั้นก็ไม่ใช่วันธรรมดาทั่วๆ ไป เนื่องจากเป็นช่วงเวลาก่อนที่งานมหกรรมมือถือสุดยิ่งใหญ่ Mobile World Congress จะเริ่มต้นขึ้นในวันที่ 27 กุมภาพันธ์ อีกทั้ง ก่อนหน้าวันเริ่มงาน 1 วัน แบรนด์มือถือรายต่างๆ ก็มักจะเปิดตัวสมาร์ทโฟนรุ่นใหม่ก่อนงานจะเริ่มต้นขึ้นด้วย

Nokia 6 ที่อาจมีรุ่น Global Version วางจำหน่ายทั่วโลก
ภายในงานคาดว่า ทาง Nokia อาจมีการเปิดเผยรายละเอียดเพิ่มเติมเกี่ยวกับ Nokia 6 รุ่น Global Version ที่จะถูกวางจำหน่ายทั่วโลกนอกเหนือจากประเทศจีน รวมถึงอาจมีการเปิดตัวสมาร์ทโฟนระดับไฮเอนด์ที่ใช้งานขุมพลัง Qualcomm Snapdragon 835 ออกมาให้เห็นกันด้วย เนื่องจากทาง HMD Global เคยมีประเด็นในเรื่องการถูกสอบถามในเรื่องของมือถือชิป Snapdragon 835 กันมาบ้างแล้ว
ทางบริษัทก็เปิดเผยออกมาว่า ทางค่ายต้องการเวลาเตรียมตัว และจะมีการเปิดตัวให้เห็นเมื่อถึงเวลาอันสมควร ซึ่งไม่แน่ว่าภายในงานดังกล่าวอาจเป็นช่วงเวลาที่ HMD Global พูดถึงก็เป็นได้ อีกทั้ง HMD Global ก็ได้จองบูธภายในงานเอาไว้หลากหลายบูธเป็นที่เรียบร้อยแล้ว ซึ่งน่าจะเตรียมพร้อมต่อการจัดแสดงมือถือเป็นอย่างดี แต่ Nokia จะมีเซอร์ไพรส์อะไรเก็บไว้นั้น ต้องติดตามและจับตากันให้ดีๆ ครับ