ผู้สื่อข่าวรายงานว่า (14 พ.ย.) ที่กองบังคับการสืบสวนสอบสวนตำรวจภูธร ภาค 4 ขอนแก่น แถลงข่าวจับกุม น.ส.สุมาลี สิทธิชื่น อายุ 38 ปี และนายปรีชา ป้องเทพ อายุ 37 ปี สองสามีภรรยา ในข้อหาร่วมกันพรากผู้เยาว์เด็กอายุไม่เกิน 15 ปี ร่วมกันข่มขืนกระทำชำเราเด็กอายุไม่เกิน 13 ปี
กรณีดังกล่าวสืบเนื่องมาจาก นายเอ (นามสมมุติ) บิดาของ ด.ญ.บี (นามสมมุติ) ปัจจุบันอายุ 13 ปี ได้ถูกอาแท้ๆ คือ น.ส.สุมาลี สุทธิชื่น ล่อลวงไปให้สามีคือนายปรีชา ป้องเทพ บังคับข่มขืนกระทำชำเรา และถ่ายคลิปวิดีโอไว้ชึ่งขณะที่ข่มขืน น.ส.สุมาลี ก็อยู่ในห้องด้วย โดยเป็นคนลงมือถ่ายคลิปิดีโอไว้ และสองสามีภรรยายังได้ข่มขู่ห้ามนำเรื่องดังกล่าวไปบอกกับใคร
โดยเหตุการณ์ดังกล่าวเกิดขึ้นเมื่อเดือน ก.พ.2556 ขณะนั้น ด.ญ.บี อายุ 12 ปี เรื่อยมาจน ล่าสุด เมื่อวันที่ 8 ต.ค. 2557 เป็นเวลาประมาณ 1 ปี 8 เดือน ต่อเนื่องกัน เมื่อนายเอพบว่าลูกสาวของตนเองซึมเศร้าผิดปกติ จึงได้สอบถามจนทราบความจริง และได้เข้าแจ้งความที่ สภ.เมืองอุดรธานี จนกระทั่งสามารถจับกุมสองสามีภรรยาได้ในที่สุด
ทั้งนี้ จากการสอบสวนผู้ต้องหาให้การรับสารภาพ โดยนายปรีชาให้การว่า ด.ญ.บี ผู้เสียหาย ต้องการเงินและสิ่งของเป็นการแลกเปลี่ยน โดยแต่ละครั้งตนจะให้เงิน 200-300 บาท ขณะที่ น.ส.สุมาลี ไม่ยอมปริปากพูดถึงเหตุผลที่ต้องร่วมมือกับสามีแต่อย่างใด