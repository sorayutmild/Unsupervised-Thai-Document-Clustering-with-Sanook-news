ไม่ว่าจะผู้ชาย หรือผู้หญิง วัยรุ่น หรือผู้ใหญ่ หรือแม้แต่ตัดเล็บเอง หรือให้ร้านทำเล็บตัดให้ คุณจะแน่ใจได้อย่างไรว่าคุณกำลังตัดเล็บอย่างถูกวิธี ซึ่งการตัดเล็บผิดวิธีนี่แหละ ที่เป็นสาเหตุแรกๆ ของอาการ “เล็บขบ” ที่ทำให้สร้างความทรมานให้กับชายชาตรี จนต้องร้องไห้ ปวดบวมทรมาน จนต้องผ่าตัดถอดเล็บ รักษาอยู่เป็นเดือนๆ มาแล้ว
ก่อนจะไปดูว่าเราต้องตัดเล็บเท้าอย่างไรถึงจะถูกวิธี เรามาเช็คตัวเองกันก่อนดีกว่า ว่าเรากำลังตัดเล็บผิดวิธีกันอยู่หรือเปล่า
 
ถ้าคุณตัดเล็บ...
- ดันกรรไกรตัดเล็บเข้าไปจนสุดปลายนิ้ว ตัดจนเล็บสีขาวๆ ที่โผล่พ้นเนื้อขึ้นมาหายไปหมด
- ชอบตัดเล็บสั้นๆ กุดๆ จนบางครั้งตัดสั้นเสียจนเลือดไหลซิบๆ
- เห็นขี้เล็บติดอยู่ซอกเล็บเท้า ก็ใช้ตะไบแงะซอกเล็บขึ้นมา เพื่อเอาขี้เล็บออก
- ชอบตัดเล็บแหลมๆ ที่มุมเล็บ ให้รูปเล็บแหลมๆ เหลี่ยมๆ เพราะทาเล็บแล้วสวย
- ไม่ค่อยใส่ใจ ไม่ค่อยตัดเล็บเท้าตัวเอง
- ตัดเล็บไม่สุด ไม่เต็มเล็บ แล้วดึงกรรไกรตัดเล็บออก ทำให้เล็บฉีก แหว่ง กินเข้าไปในเนื้อปลายนิ้ว จนเป็นแผล
- ไม่ตัดเล็บ แต่เมื่อไรที่เล็บยาวจนข้างๆ เล็บฉีกเล็กน้อย ก็ดึงเล็บออกเองเลย จนเล็บฉีกไปกินเนื้อส่วนปลายนิ้ว และเป็นแผล
- ตัดเล็บแล้วไม่ตะไบเล็บให้มน
เหล่านี้คือวิธีตัดเล็บที่ผิด นำไปสู่อาการเล็บขบ หรือจมูกเล็บอักเสบ เป็นหนองได้
นอกจากนี้สาเหตุของเล็บขบ ยังมาจากการใส่รองเท้าที่หัวรองเท้าบีบนิ้วเท้ามากจนเกินไป บวกกับการตัดเล็บที่มีมุมแหลมๆ ที่ด้านข้าง เมื่อเล็บงอกเพิ่มขึ้นมา จึงอาจทำให้เล็บทิ่มเข้าไปในเนื้อข้างเล็บได้
 
 
วิธีตัดเล็บที่ถูกต้อง ป้องกันเล็บขบ จมูกเล็บอักเสบ เป็นหนอง
1. แช่เท้าในน้ำอุ่น หรือน้ำธรรมดาก่อนตัดเล็บสัก 5 นาที เพื่อให้เล็บ และปลายนิ้วอ่อนนุ่มขึ้น ตัดเล็บง่ายขึ้น หรือสามารถเลือกตัดเล็บหลังอาบน้ำก็ได้
2. ตัดเล็บให้เหลือเล็บสีขาวไว้เล็กน้อยราว 1-2 มิลลิเมตร ไม่ต้องตัดจนชิดติดเนื้อเล็บมากเกินไป
3. ตัดขอบเล็บด้านข้าง หรือส่วนของจมูกเล็บให้กลมมน อย่างตัดแหลมจนเล็บเป็นรูปสี่เหลี่ยมมากเกินไป
4. อย่าใช้ตะไบเล็บ หรือไม้ เหล็ก แท่งใดๆ แงะขอบเล็บขึ้น เพื่อแคะขี้เล็บออกจนลึกมากเกินไป หากอยากแคะขี้เล็บ ให้ตัดเล็บจนสั้นก่อน แล้วค่อยแคะเบาๆ อย่าแคะเล็บจนลึก
5. พยายามตัดเล็บให้ขาดออกจากนิ้วทุกครั้ง อย่าตัดเล็บไม่สุดแล้วดึงกรรไกรตัดเล็บออกมา จนทำให้เล็กฉีก กินเนื้อจนเป็นแผล
6. เมื่อเล็บฉีก อย่าฉีกเล็บออกด้วยตัวเอง ควรใช้กรรไกรตัดเล็บตัดออกเท่านั้น แล้วตะไบเล็บให้เรียบร้อย
7. หากตัดเล็บจนเป็นแผลขึ้นมาจริงๆ ควรทายาฆ่าเชื้อ พันพลาสเตอร์ปิดแผล หรือหากแผลเล็กมากจริงๆ อย่างไรก็ควรดูแลทำความสะอาดอย่างเคร่งครัด อย่าให้แผลติดเชื้อ
8. อย่าลืมตะไบเล็บหลังตัดเล็บทุกครั้ง
9. หากเป็นคนที่เล็บไม่แข็งแรง เปราะหัก หรือฉีกง่าย ควรหาโลชั่น น้ำมัน หรือผลิตภัณฑ์ดูแลเล็บมาทาหลังตัดเล็บทุกครั้ง
10. ไม่ใส่รองเท้าที่บีบรัดนิ้วเท้ามากจนเกินไป ควรเลือกรองเท้าที่ปลายเท้าผายออกกว้าง และไม่เลือกซื้อรองเท้าที่คับแน่นจนปลายนิ้วชิดติดปลายรองเท้ามากจนเกินไป
11. หากมีอาการปวดบวม อักเสบบริเวณปลายนิ้ว หรือเล็บ มากกว่า 1-2 วัน ควรรีบพบแพทย์เพื่อทำการตรวจอย่างละเอียด
 
เห็นว่าเป็นแค่เรื่องเล็บๆ จิ๊ดๆ แต่สามารถสร้างปัญหาใหญ่ให้กับการใช้ชีวิตของเราได้เลยนะคะ เพราะเพียงแค่ตัดเล็บไม่ถูกวิธี ชีวิตอาจเปลี่ยนจากหน้ามือเป็นหลังมือได้เลยทีเดียว แถมยังเสียค่ารักษาพยาบาลโดยใช่เหตุอีกด้วย ดังนั้นอย่าลืมใส่ใจดูแลเล็บมือเล็บเท้าของเรากันให้ดีด้วยนะคะ