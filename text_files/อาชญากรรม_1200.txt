(ภาพประกอบไม่เกี่ยวกับเนื้อหาข่าว)
ผู้บังคับการปราบปรามอาชญากรรมทางเทคโนโลยี แถลงรวบอดีตแฟนหนุ่มใหญ่ นักศึกษาสาวมหาวิทยาลัย โพสต์รูปหลับนอน ขึ้นหน้าเฟซบุ๊ก ข่มขู่แลกเงิน 3 หมื่น อ้างรู้เท่าไม่ถึงการ
พล.ต.ต.พิสิษฐ์ เปาอินทร์ ผู้บังคับการปราบปรามอาชญากรรมทางเทคโนโลยี หรือ ปอท. แถลงจับกุม นายไมตรี ชูวีระเดช อายุ 37 ปี ผู้ต้องหาตามหมายจับศาลธนบุรี ข้อหากรรโชกทรัพย์ รีดเอาทรัพย์ หมิ่นประมาท และนำเข้าสู่ระบบคอมพิวเตอร์ซึ่งข้อมูลปลอมหรือเป็นเท็จและลามก และเผยเเพร่หรือส่งต่อข้อมูลอันเป็นเท็จและลามก โดยสามารถจับกุมได้ที่บริเวณปั๊ม ปตท. ใกล้หน่วยบริการตำรวจทางหลวงเอกชัย ถนนพระราม 2 จ.สมุทรสาคร จากกรณี น.ส.เอ (นามสมมุติ) อายุ 22 ปี เป็นนักศึกษามหาวิทยาลัยแห่งหนึ่ง ได้แจ้งความว่า แฟนเก่า นำรูปภาพการมีเพศสัมพันธ์กับตน โพสต์ลงในเฟซบุ๊กของตน และแฟนใหม่ซึ่งเป็นชาวต่างชาติ จากนั้นได้รับโทรศัพท์ข่มขู่จากผู้ต้องหาว่า ถ้าต้องการเลิกและให้ลบภาพออกให้โอนเงินจำนวน3 หมื่นบาท มาให้เพื่อเป็นการเเลกเปลี่ยน
พนักงานสอบสวน จึงดำเนินการรวบรวมพยานหลักฐานขอออกหมายจับกุมผู้ต้องหา เบื้องต้นผู้ต้องหาให้การว่าเงินจำนวนดังกล่าว เป็นเงินที่ น.ส.เอ ยืมไป ขณะที่เป็นแฟนกัน แต่ยังไม่ได้คืนให้ พร้อมยอมรับว่า ตนเป็นผู้ถ่ายคลิปดังกล่าว ไว้จริง และนำรูปไปเผยแพร่ในเฟซบุ๊ก แต่เป็นการทำไปโดยรู้เท่าไม่ถึงการ ทั้งนี้ผู้ต้องหาไม่ขอให้การในรายละเอียดและปฏิเสธให้สื่อมวลชนถ่ายภาพ พร้อมขู่ว่าจะดำเนินคดีกับสื่อทุกสื่อที่นำเสนอ