เมื่อเวลา 05.30 น. (22 ธ.ค.) ร.ต.อ.กิตติธเนตร ปิติศรีประสงค์ พนักงานสอบสวนเวรฯ สภ.เมืองสระแก้ว ได้รับแจ้งเหตุทางโทรศัพท์จากพลเมืองดีว่า มีเหตุยิงสาวถูกยิงบริเวณหน้าร้านก๋วยเตี๋ยว
ที่เกิดเหตุพบร่างของหญิงสาวนอนจมกองเลือด นอนหายใจรวยรินอยู่ จึงได้รีบนำส่งโรงพยาบาลสมเด็จพระยุพราชสระแก้ว จากการตรวจสอบบริเวณพื้นที่เกิดเหตุโดยรอบ พบปลอกกระสุนปืนขนาด 9 ม.ม. ตกอยู่ในที่เกิดเหตุ จำนวน 2 ปลอก ห่างจากตู้โทรศัพท์สาธารณะเล็กน้อย กระจกตู้โทรศัพท์แตกเป็นรู
จากการสอบถามของร.ต.อ.กิตติธเนตร ทราบชื่อผู้ที่ได้รับบาดเจ็บ คือ น.ส.อรพรรน สีสุดโท อายุ 25 ปี ถูกยิงเข้าบริเวณหน้าผาก 1 นัด ทะลุออกท้ายทอย และบริเวณใบหน้าอีก 1 นัด กระสุนปืนฝังใน แพทย์และพยาบาลช่วยยื้อชีวิต แต่ผู้บาดเจ็บเสียชีวิตในที่สุด
เจ้าของร้านก๋วยเตี๋ยวเจ้อึ่ง เล่าเหตุการณ์ให้เจ้าหน้าที่ตำรวจฟังว่า ก่อนเกิดเหตุ ได้มีเสียงชายหญิงทะเลาะกันที่หน้าร้านก๋วยเตี๋ยวของตน และมีเสียงทุบกระจกตู้โทรศัพท์สาธารณะ มีเสียงผู้ชายพูดว่า "มึงบังคับจิตใจกู" สักพักได้ยินเสียงปืนดังขึ้น 2 นัด ตนจึงได้รีบเปิดประตูร้านออกมาดู โดยเห็นผู้หญิงนอนจมกองเลือด ห่างจากตู้โทรศัพท์ และเห็นผู้ชายอุ้มเด็กวิ่งข้ามถนนไปฝั่งตรงข้าม ขับรถกระบะหายไป ตนจึงได้รีบโทรศัพท์แจ้งเจ้าหน้าที่ตำรวจ เพื่อให้มาที่เกิดเหตุดังกล่าว
น.ส.ต้อย (นามสมมติ) เพื่อนของหญิงสาว กล่าวว่า เมื่อคืนที่ผ่านมาได้มีงานกินเลี้ยงฉลองกีฬาที่วิทยาลัยแห่งหนึ่ง โดยผู้ตายมีปากเสียงกับ ด.ต.ทนงศักดิ์ สะท้านสัตย์ ผบ.หมู่สืบสวน สภ.เมืองสระแก้ว ซึ่งเป็นสามี จนเมื่อรุ่งเช้าของวันนี้ทราบว่าเพื่อนถูกยิง
อย่างไรก็ตาม ตำรวจจะติดตามตัว ด.ต.ทนงศักดิ์ มาทำการสอบสวนหาสาเหตุที่แท้จริงต่อไป