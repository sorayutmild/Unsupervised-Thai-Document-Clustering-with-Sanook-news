พาไปดูราคาค่าตัวของ ชนาธิป สรงกระสินธ์ ดาวเตะทีมชาติไทยที่เดินทางไปค้าแข้งกับ "เจ้านกฮูก" ฮอกไกโด คอนซาโดเล่ ซัปโปโร่ สโมสรในศึกเจลีก ญี่ปุ่น หลังเจ้าตัวยังเป็นกำลังหลักของทีมอย่างต่อเนื่องในฤดูกาลนี้โดย Transfermarket.com เว็บไซต์ที่น่าเชื่อถือในตลาดการซื้อขายนักเตะโลก ที่จะกำหนดราคาค่าตัวแบบเป็นกลางตามการประเมินจากผลงานในขณะนั้นของแข้งทั่วโลกว่าเหมาะสมกับราคาเท่าใด ได้อัพเดทราคาหลังผ่านกลางปี 2019 ออกมาเป็นที่เรียบร้อยซึ่งมิดฟิลด์ร่างเล็กทีมชาติไทยวัย 25 ปี ยังคงเป็นแข้งที่มีค่าตัวสูงเป็นอันดับที่ 1 ของประเทศไทย รวมถึงเป็นนักเตะที่มีมูลค่าสูงที่สุดในสโมสรจากเกาะฮอกไกโด เหมือนเดิมจากผลงานทำ 1 ประตู กับอีก 3 แอสซิสต์ จากการลงเล่นเกมลีก 14 นัด พร้อมทั้งพา คอนซาโดเล่ ซัปโปโร่ ต้นสังกัดรั้งอันดับที่ 6 ในตอนนี้ ทำให้ปัจจุบันราคาค่าตัวพุ่งสูงขึ้นมาที่ 2.2 ล้านยูโร (ประมาณ 76 ล้านบาท) กระโดดขึ้นมาจาก 1.5 ล้านยูโร (ประมาณ 52 ล้านบาท) ภายในเวลาเพียง 6 เดือนเท่านั้นถือเป็นนักเตะที่มีค่าตัวแพงเป็นอันดับที่ 10 ในการแข่งขันฟุตบอลเจลีก ญี่ปุ่น ฤดูกาลนี้ ขณะที่หากเทียบระดับโลกจะเป็นอันดับที่ 3,238 แต่หากนับในตำแหน่งเดียวกัน ชนาธิป จะเป็นอันดับที่ 237 ของโลกเลยทีเดียวอย่างไรก็ตามในตลาดลูกหนังยุคปัจจุบัน ราคาในการซื้อขายไม่ได้เป็นไปตามค่าตลาดกลางอีกต่อไป เพราะด้วยปัจจัยหลายๆ อย่างไม่ว่าจะเป็นเรื่องความโด่งดังนอกสนาม รวมถึงภาพลักษณ์ที่สโมสรสามารถนำไปต่อยอดทำเงินได้ ทำให้ค่าตัวจะสูงกว่าราคาที่ทางเว็บไซต์ประเมินแน่นอนซึ่ง ฮอกไกโด คอนซาโดเล่ ซัปโปโร่ ต้องจ่ายเงินสูงถึง 2.4 ล้านยูโร (ประมาณ 83 ล้านบาท) ให้กับ "กิเลนผยอง" เมืองทอง ยูไนเต็ด ต้นสังกัดในไทยลีก เพื่อแลกกับการคว้าตัว ดาวเตะทีมชาติไทย มาร่วมทีมแบบถาวรเมื่อเดือนกุมภาพันธ์ ที่ผ่านมา โดยเซ็นสัญญากันยาวถึง 6 ฤดูกาล (สัญญาเริ่มวันที่ 1 กุมภาพันธ์ 2019 และสิ้นสุดวันที่ 31 มกราคม 2025)