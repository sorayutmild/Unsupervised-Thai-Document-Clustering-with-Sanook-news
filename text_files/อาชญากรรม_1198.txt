เมื่อเวลา 09.00 น.วันที่ 21 เมษายน พ.ต.อ.วีระพันธ์ ทันใจ รอง ผบก.สส.ภาค 3 พร้อม พ.ต.อ ณรงค์ เสวก ผกก.สส. 1 บก.สส.ภาค 3 พ.ต.ท สุทิน หวังกลับ รอง ผกก.สส.สภ.ครบุรี อ.ครบุรี จ.นครราชสีมา และ ร.ท พีรศักดิ์ ใจภักดี ปฏิบัติการหัวหน้าชุดกองพันทหารราบที่ 1 มณฑลทหารบกที่ 21 (พัน.ร.มทบ.21) กองทัพภาคที่ 2 (ทภ.2 ) ค่ายสุรนารี สนธิกำลังเข้าตรวจค้นบ้านเลขที่ 214 บ้านนาราก หมู่ 2 ต.อรพิมพ์ อ.ครบุรี จ.นครราชสีมา
ตามที่ญาติของน.ส.แหม่ม (นามสมมติ) อายุ 19 ปี สาวลูกครึ่งไทย-อังกฤษ ได้แจ้งความร้องทุกข์ กล่าวโทษนายณัฐพล อายุ 23 ปี พร้อมพวก ได้ร่วมกันข่มขืนกระทำชำเรา ลักษณะโทรมหญิง พร้อมใช้โทรศัพท์มือถือถ่ายคลิปในขณะก่อเหตุ ทำให้ได้รับบาดเจ็บ ต้องนอนพักรักษาตัวที่ โรงพยาบาลครบุรี เบื้องต้นแพทย์ ระบุผลตรวจร่างกายพบร่องรอยแดงช้ำบริเวณลำคอ เต้านม ขาขวา 10 แห่ง รอยถลอกบริเวณแก้มซ้ายยาว 4 เซนติเมตร และช่องคลอด ทวารหนัก มีร่องรอยฟกช้ำ
พ.ต.อ.ณรงค์ เสวก ผกก.สส.1 บก.สส.ภาค 3 เปิดเผยพฤติการณ์ของคดีว่า ได้รับคำสั่งจาก พล.ต.ท. พิสัณห์ จุลดิลก ผบช.ภาค.3 ให้นำกำลังเข้าตรวจค้นบ้านพักของนายณัฐพล ผู้ต้องหา เพื่อหาพยานหลักฐานเพิ่มเติม หลังผู้ก่อเหตุและพวก ได้ข่มขู่ ขอมีเพศสัมพันธ์ มิเช่นนั้นจะนำคลิปภาพเคลื่อนไหวในขณะมีเพศสัมพันธ์กับผู้เสียหายแชร์ในโลกออนไลน์ พบคลิปในโทรศัพท์มือถือ มีภาพเคลื่อนไหวในขณะร่วมเพศกับหญิงสาว 5 ราย ซึ่งมีน.ส.แหม่ม เป็นหนึ่งในผู้เสียหายด้วย
หลังสอบปากคำและลงบันทึกประจำวัน ได้ให้กลับบ้านโดยไม่ได้ควบคุมตัว เนื่องจากเมื่อวันที่ 17 เมษายน ที่ผ่านมา ผู้ต้องหาได้เดินทางมามอบตัวกับ พ.ต.ต สมดี บุตรวงษ์ พนักงานสอบสวน สภ.ครบุรี จึงได้แจ้งข้อกล่าวหา แต่ผู้ต้องหาให้การปฏิเสธ อ้างผู้เสียหายสมัครใจเอง พิเคราะห์ไม่มีพฤติการณ์หลบหนี จึงอนุญาตให้ปล่อยตัวชั่วคราว
จากการสอบปากคำนายณัฐพล ผู้ต้องหา ซึ่งเป็นนักศึกษามหาวิทยาลัยรัฐชื่อดังในจังหวัดนครราชสีมา ให้การว่า เมื่อประมาณ 2 ปี ที่ผ่านมา ได้เคยคบหาน.ส.แหม่ม และมีเพศสัมพันธ์กันหลายครั้ง จนกระทั่งได้เลิกรากัน ต่อมา น.ส.แหม่มได้คบกับชายคนอื่น แต่นายณัฐพล ไม่ยอมเลิก แอบติดต่อผ่านทางไลน์ เพื่อขอมีเพศสัมพันธ์ โดยส่งคลิปที่เคยถ่ายเก็บเอาไว้ในโทรศัพท์มือถือมาข่มขู่ หากไม่ยอมให้หลับนอน จะแชร์คลิปประจาน
น.ส.แหม่มจึงต้องหลับนอนกับนายณัฐพล ตามที่อ้างว่า หากให้มีเพศสัมพันธ์จะลบคลิปทิ้ง แต่ไม่เคยทำตามสัญญา เมื่อช่วงกลางดึกวันที่ 11 เม.ย. นายณัฐพล ได้ส่งข้อความผ่านทางไลน์ ขอมีเพศสัมพันธ์ด้วย จึงจำใจไปหาตามสถานที่นัดหมาย พบนายณัฐพล กำลังนั่งกินเบียร์กับเพื่อนชาย 4 คน ที่หน้าบ้านพัก น.ส.แหม่มอ้างมีอาการมึนเมา หลังจากกินเบียร์ ได้ถูกนายณัฐพล ร่วมเพศที่ห้องนอน พร้อมถูกผู้ชายอีกหลายคนร่วมเพศทั้งอวัยวะเพศและทวารหนัก ทำให้ต้องเข้ารักษาบาดแผลที่ถูกกระทำชำเรา
ต่อมาญาติ ของน.ส.แหม่ม ทราบเหตุร้าย จึงได้แจ้งความร้องทุกข์กล่าวโทษ และร้องเรียนขอความเป็นธรรมผ่านหลายช่องทาง ผู้บังคับบัญชา จึงมีคำสั่งให้หาพยาน หลักฐาน เพิ่มเติม เพื่อดำเนินคดีตามกฎหมายให้เข็ดหลาบ ตามที่มีการกล่าวหา ระบุเป็นการโทรมหญิงและถ่ายคลิปไว้ ซึ่งเป็นพฤติการณ์เป็นภัยต่อสังคม