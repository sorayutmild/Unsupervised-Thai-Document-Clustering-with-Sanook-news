ผู้สื่อข่าวรายงานว่า แหล่งข่าวจากพรรคเพื่อไทย ได้เปิดเผยถึงโฉมหน้ารัฐบาล น.ส.ยิ่งลักษณ์ ชินวัตร ว่าที่นายกรัฐมนตรีคนที่ 28 และนายกรัฐมนตรีหญิงคนแรกของประเทศไทย ซึ่งทางพรรคเพื่อไทยได้ติดต่อทาบทามรวบรวมเสียงในการจัดตั้งรัฐบาลไม่ว่าจะเป็นพรรคชาติไทยพัฒนา พรรคชาติพัฒนาเพื่อแผ่นดิน พรรคมาตุภูมิ และกลุ่มมัชฌิมาของนายสมศักดิ์ เทพสุทิน พรรคพลังชล พรรครักษ์สันติ 
ตำแหน่งประธานสภาผู้แทนราษฎร พรรคเพื่อไทยวางตัวนายสมศักดิ์ เกียรติสุรนนท์ ว่าที่ ส.ส.ขอนแก่น เจ้าของฉายา “ขุนค้อน” อดีตรองประธานสภาผู้แทนราษฎร มารับเก้าอี้นี้ อย่างไรก็ตามมีชื่อ พ.อ.อภิวันท์ วิริยะชัย ว่าที่ ส.ส.บัญชีรายชื่อ และนายวิทยา บุรณศิริ ว่าที่ ส.ส.พระนครศรีอยุธยา มาลุ้นตำแหน่งนี้ด้วย ส่วนตำแหน่ง รมว.กลาโหม ทางพรรคจะเสนอชื่อ พล.อ.อ.สุเมธ โพธิ์มณี ผู้สมัคร ส.ส.บัญชีรายชื่อ ลำดับ 123 และเป็นเพื่อนร่วมรุ่น ตท.10 ของ พ.ต.ท.ทักษิณ ชินวัตร กับ พล.ร.อ.กำธร พุ่มหิรัญ ผบ.ทร. มารับตำแหน่ง รมว.กลาโหม
สำหรับการจัดสรรตำแหน่งรัฐมนตรีตำแหน่งอื่นๆในสัดส่วนของพรรคเพื่อไทย ได้มีการจัดทำบัญชีบุคคลที่คาดว่าจะได้รับการพิจารณาแล้วดังนี้  
1. นายโอฬาร ไชยประวัติ ทีมเศรษฐกิจพรรคเพื่อไทย 
2. นายสันติ พร้อมพัฒน์ ว่าที่ ส.ส.บัญชีรายชื่อ 
3. นายวิรัช รัตนเศรษฐ์ ว่าที่ ส.ส.บัญชีรายชื่อ 
4. นายวิชาญ มีนชัยนันท์ ว่าที่ ส.ส.กทม. 
5. ว่าที่ ร.ต.พงษ์พันธุ์ สุนทรชัย ว่าที่ ส.ส.หนองคาย 
6. นายปรีชา เร่งสมบูรณ์สุข ว่าที่ ส.ส.เลย 
7. นายศักดา คงเพชร ว่าที่ ส.ส.ร้อยเอ็ด 
8. พล.ต.อ.ประชา พรหมนอก ว่าที่ ส.ส.บัญชีรายชื่อ 
9. นายต่อพงษ์ ไชยสาส์น ผู้สมัคร ส.ส.บัญชีรายชื่อ ลำดับ 121 
10. นายวิสุทธิ์ ไชยณรุน ว่าที่ ส.ส.พะเยา 
11. นายอัศนี เชิดชัย ว่าที่ ส.ส.บัญชีรายชื่อ 
12. นายวรวัจน์ เอื้ออภิญญกุล ว่าที่ ส.ส.แพร่ 
13. นายมิ่งขวัญ แสงสุวรรณ์ ว่าที่ ส.ส.บัญชีรายชื่อ 
14. พ.อ.อภิวันท์ วิริยะชัย ว่าที่ ส.ส.บัญชีรายชื่อ 
15. โควต้าของนายอิทธิ ศิริลัทธยากร
16. นางสุนีย์ เหลืองวิจิตร ว่าที่ ส.ส.บัญชีรายชื่อ 
17. นายคณวัฒน์ สศินสังวร ว่าที่ ส.ส.บัญชีรายชื่อ 
18. นายบุญทรง เตริยาภิรมย์ ว่าที่ ส.ส.เชียงใหม่ 
19. พล.ต.ท.ชัจจ์ กุลดิลก ว่าที่ ส.ส.บัญชีรายชื่อ 
20. ร.ต.อ.เฉลิม อยู่บำรุง ว่าที่ ส.ส.บัญชีรายชื่อ 
21. น.อ.อนุดิษฐ์ นาครทรรพ ว่าที่ ส.ส.กทม. 
22. นายอุดมเดช รัตนเสถียร ว่าที่ ส.ส.นนทบุรี 
23. นายสุชาติ ธาดาธำรงเวช ว่าที่ ส.ส.บัญชีรายชื่อ 
24. นายปลอดประสพ สุรัสวดี ว่าที่ ส.ส.บัญชีรายชื่อ 
25. น.ส.กฤษณา ศรีหลักษณ์ ว่าที่ ส.ส.บัญชีรายชื่อ 
26. นายวัฒนา เมืองสุข ว่าที่ ส.ส.บัญชีรายชื่อ 
27. นายนิวัฒน์ธำรง บุญทรงไพศาล ว่าที่ ส.ส.บัญชีรายชื่อ 
28. นพ.สุรวิทย์ คนสมบูรณ์ ว่าที่ ส.ส.ชัยภูมิ 
29. นายปานปรีย์ พหิทธานุกร ทีมเศรษฐกิจ 
30. นายจักรินทร์ พัฒนดำรงจิต ว่าที่ ส.ส.ขอนแก่น 
31. คนตระกูลเทียนทอง
มีรายงานข่าวว่า แกนนำพรรคเพื่อไทยที่หารือกับ พ.ต.ท.ทักษิณ ชินวัตร อดีตนายกฯว่า หากจัดตั้งรัฐบาลด้วยเสียงไม่ถึง 300 เสียง จะทำให้ทำงานลำบาก ดังนั้นจำเป็นต้องดึงพรรคเล็กพรรคน้อยมาร่วมด้วย อาทิ พรรคที่มี 4 เสียง แม้จะต้องเสียโควต้ารัฐมนตรีช่วยให้ก็ต้องยอม ส่วนพรรคขนาดกลางไม่ว่าจะเป็นพรรคชาติไทยพัฒนา พรรคชาติพัฒนาเพื่อแผ่นดิน ก็จำเป็นต้องดึงเข้าร่วมรัฐบาล แต่เบื้องต้นพรรคชาติไทยพัฒนายื่นข้อเสนอขอคุม 2 กระทรวงใหญ่คือ กระทรวงการคลัง กระทรวงพาณิชย์ หรือกระทรวงคมนาคม และ 3 เก้าอี้รัฐมนตรีช่วย แต่ทั้งหมดต้องให้จำนวน ส.ส.นิ่งก่อนถึงเจรจาต่อรองกันได้อีก ส่วนพรรคชาติพัฒนาเพื่อแผ่นดินต้องการกระทรวงพลังงาน ในขณะที่พรรคเพื่อไทยอยากคุมกระทรวงหลักได้แก่ กระทรวงมหาดไทย กระทรวงกลาโหม กระทรวงการคลัง กระทรวงการต่างประเทศ กระทรวงคมนาคม เพื่อเตรียมความพร้อม ด้านความมั่นคงของประเทศ และดูแลด้านเศรษฐกิจ ปูทางให้ พ.ต.ท.ทักษิณกลับประเทศไทย
ทั้งนี้ แกนนำพรรคเพื่อไทยได้วางแนวทางการเข้ามาบริหารประเทศ โดยตั้งเป้าหมาย เน้นแนวทางการปรองดอง ขจัดเงื่อนไขที่อาจสร้างความขัดแย้งภายในชาติ โดยวางยุทธศาสตร์ในการจัดวางตัวบุคคลที่จะเข้ามาเป็นรัฐมนตรี เน้นภาพลักษณ์ของคณะบุคคลที่พร้อมจะเข้ามาทำงานทันที โดยเฉพาะการแก้ปัญหาปากท้อง ที่สำคัญเพื่อเป็นการแสดงความจริงใจและลดข้อครหาที่บางฝ่ายเกรงว่าเมื่อพรรคเพื่อไทยเข้ามาเป็นรัฐบาลจะมีแต่ความขัดแย้งวุ่นวาย พรรคจึงได้วางแนวทางว่าจะไม่วางตัวแกนนำ นปช.เข้ามาเป็นรัฐมนตรี

 