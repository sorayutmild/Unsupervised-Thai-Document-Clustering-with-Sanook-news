ผกก.บางพลี เผย เหตุพบศพหญิงนิรนามริมคลองส่งน้ำสุวรรณภูมิ ปัดฆาตกรรม รอผลตรวจเลือดอีกครั้ง 
พ.ต.อ.กรวัฒน์ หันประดิษฐ์ ผกก.สภ.บางพลี เปิดเผยสำนักข่าว ไอ.เอ็น.เอ็น. ถึงกรณีเหตุพบศพหญิงนิรนามริมคลองส่งน้ำสุวรรณภูมิ ว่าเจ้าหน้าที่รับแจ้งเหตุเมื่อเวลา 13.00 น. (13 ม.ค. 57) จึงรุดตรวจสอบพบศพหญิง ทราบชื่อ น.ส.ชนันธิดา เสือฟิว อายุ 28 ปี สภาพศพ มีรอยกัดที่บริเวณหน้าแขนด้านขวา เสื้อผ้าเปียกน้ำ
โดยผู้เห็นเหตุการณ์เล่าว่า พบผู้ตายลงไปเล่นน้ำในคลอง และได้ทำการช่วยเหลือเบื้องต้น แต่หญิงสาวได้เสียชีวิตแล้ว
เบื้องต้นเจ้าหน้าที่สันนิษฐานว่า ผู้เสียชีวิตมีลักษณะขาดสติพร้อมมีอาการมึนเมาและจมน้ำ เนื่องจากมีพยานพบเห็นชัดเจน และแพทย์ได้ลงความเห็นว่า ผู้ตายเสียชีวิตด้วยภาวะหัวใจล้มเหลว
ทั้งนี้ จะต้องรอผลตรวจเลือดของผู้เสียชีวิต ซึ่งอยู่ระหว่างการตรวจสอบอีกครั้งว่ามีแอลกอฮอล์ หรือสารชนิดอื่นปะปนจนเป็นเหตุของการเสียชีวิตหรือไม่ อย่างไรก็ตาม เจ้าหน้าที่ตำรวจได้ติดต่อญาติผู้เสียชีวิตให้รับทราบเหตุดังกล่าวแล้ว
---------------------------------------------------------------------------------------------
พบศพหญิงห่อถุงดำ ทิ้งข้างถนนพหลโยธิน
พ.ต.อ.อาคม พิพัฒน์เดชพงษ์ ผกก.สภ.พระพุทธบาท เปิดเผย สำนักข่าว ไอ.เอ็น.เอ็น. หลังได้รับแจ้งเหตุพบศพหญิงถูกห่อด้วยถุงดำนำมาทิ้งไว้ ที่ริมถนนพหลโยธิน กม.130 เจ้าหน้าที่ สภ.พระพุทธบาท จึงได้เข้าตรวจสอบพื้นที่เกิดเหตุ พบศพหญิงสาวไม่ทราบชื่อ สภาพศพเน่าเปื่อย คาดว่าเสียชีวิตมาอย่างน้อย 3 - 4 วัน เบื้องต้น เมื่อ 4 วันก่อนเกิดเหตุ มีญาติมาแจ้งความคนหายและขณะนี้ยังไม่สามารถยืนยันได้ว่าเป็นศพของหญิงสาวดังกล่าวนั้นเป็นคนเดียวกันหรือไม่
อย่างไรก็ตาม เจ้าหน้าที่ตำรวจกำลังอยู่ระหว่างเร่งส่งศพให้แพทย์ชันสูตรพลิกศพเพื่อพิสูจน์ยืนยันว่าเป็นบุคคลใด
(เครดิตภาพจาก ทวิตเตอร์สุดยอดร่วมกตัญญ)