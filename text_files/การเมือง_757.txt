เมื่อวานนี้ (20 ก.ย.) เว็บไซต์ ดิโพลแมต ซึ่งเป็นวารสารออนไลน์เกี่ยวกับการเมืองในภูมิภาคเอเชียแปซิฟิก ได้เผยแพร่บทความชื่อ พรรคฝ่ายค้านของไทยกระทำตัวหยาบคาย (Thailand Opposition Behaving Badly) เขียนโดยนายม็อง พาลาติโน นักเขียนและอดีตนักการเมืองรุ่นเยาว์ชาวฟิลิปปินส์
บทความดังกล่าวระบุว่า พรรคประชาธิปัตย์ของไทยได้ใช้วิธีก้าวร้าวและหยาบคายในการต่อต้านรัฐบาลของนายกรัฐมนตรียิ่งลักษณ์ ชินวัตร หลายครั้งในช่วงหลังที่ผ่านมา โดยยกตัวอย่างกรณีส.ส.พรรคประชาธิปัตย์ถูกเชิญออกจากสภา เนื่องจากส่งเสียงโหวกเหวกและไม่เคารพประธานรัฐสภา จนต้องเรียกเจ้าหน้าที่ตำรวจเข้ามาควบคุมสถานการณ์ ซึ่งส.ส.ประชาธิปัตย์ก็เข้าทำร้ายเจ้าหน้าที่จำนวนหนึ่งด้วย หรือกรณีนายเชนทร์ เทือกสุบรรณ ส.ส.สุราษฎร์ธานี ประชาธิปัตย์ โยนเก้าอี้ 2 ตัวเพื่อแสดงอาการฟิวส์ขาด
นอกจากนี้ ผู้เขียนระบุว่ากรณีที่น่าตกใจที่สุดคือการที่นายอภิสิทธิ์ เวชชาชีวะ หัวหน้าพรรคประชาธิปัตย์ ซึ่งเคยมีภาพลักษณ์ว่าเป็นคนสุภาพ กลับใช้ถ้อยคำหยาบคายบนเวทีปราศรัย โดยเรียกน.ส.ยิ่งลักษณ์ว่า อีโง่ ซึ่งถึงแม้นายอภิสิทธิ์จะปฏิเสธว่าไม่ได้มีเจตนาดูหมิ่นน.ส.ยิ่งลักษณ์ แต่การกระทำเหล่านี้ได้ทำให้ประชาชนจำนวนมากรู้สึกผิดหวังกับพรรคประชาธิปัตย์ แม้แต่ในหมู่ผู้สนับสนุนพรรคประชาธิปัตย์ด้วยกันเอง
ทั้งนี้ ผู้เขียนบทความดังกล่าวระบุว่า พรรคประชาธิปัตย์มีสิทธิเต็มที่ในการทำหน้าที่ตรวจสอบรัฐบาล เช่นประเด็นความเดือดร้อนของม็อบชาวสวนยางพารา และตรวจสอบการผ่านร่างกฎหมายต่างๆ แต่การใช้ถ้อยคำและการกระทำที่หยาบคาย จะเป็นการดึงความสนใจของประชาชนออกจากจุดยืนของพรรคประชาธิปัตย์เสียเอง
นายพาลาติโนยังกล่าวด้วยว่า มีประเด็นทางสังคมจำนวนมากที่พรรคประชาธิปัตย์ควรนำเสนอต่อสาธารณชน แต่พรรคฝ่ายค้านดังกล่าวกลับยังเลือกวิธีที่ไม่เหมาะสมในการโจมตีรัฐบาล
สำหรับ ดิโพลแมต เป็นวารสารออนไลน์ที่ก่อตั้งขึ้นในปี 2545 และมักตีพิมพ์บทความวิเคราะห์ทางการเมืองจากผู้เชี่ยวชาญในหลากหลายสาขา
ขอบคุณเนื้อหาข่าวจาก ข่าวสดออนไลน์ และบทความจาก TheDiplomat.com