สวัสดีเพื่อน ๆ ชาว Genshin Impact ที่น่ารักทุกคน ไม่นานมานี้หลายคนอาจสงสัยว่า เกิดอะไรขึ้นเมื่อเพื่อน ๆ อยากจะเข้าไปปรับแต่งตั้งค่าโปรไฟล์ส่วนตัว แต่ผลปรากฏว่า Option การตั้งค่าหายไปบางส่วน หลายคนอาจจะคิดว่าเป็นบั๊ก ? หรือความผิดพลาดของทางตัวเกมแต่จริง ๆ แล้วไม่ใช่ เมื่อเราได้ทราบจากทาง Community ว่าทางประเทศจีนมีความเคลื่อนไหว ทำให้บริษัทเกม miHoyo ที่ตั้งอยู่ในประเทศจีนนั้น ต้องทำการปรับการตั้งค่าและแสดงผล การตั้งชื่อและลายเซ็นออกเอาไว้ก่อน เดี๋ยวเราไปดูเหตุผลครับว่าเพราะอะไร

เหตุผลทางการเมือง
ใน Community ได้ถกถึงประเด็นนี้ว่าเป็นเพราะอะไร ทางเราก็ได้รับคำตอบว่า ณ เวลานี้เกมจีนหลาย ๆ เกมนั้นก็โดยส่วนใหญ่ก็ไม่สามารถที่จะใช้ Option นี้ได้เหมือนกัน เพราะว่าทางประเทศจีนนั้น ตอนนี้อยู่ในช่วงเวลาประวัติศาสตร์ ในการรำลึกถึงเหตุการณ์ประท้วงที่ "จัตุรัสเทียนอันเหมิน" ซึ่งเป็นโศกนาฏกรรมของประเทศจีน ที่มีคนตายเป็นจำนวนมากในปี 1989

ประเด็นที่อ่อนไหว
เพื่อน ๆ สงสัยแล้วมันเกี่ยวอะไร อันนี้คาดว่าน่าจะเป็นนโยบายของทางภาครัฐ ที่ประกาศให้ทางค่ายต่าง ๆ ควบคุมพฤติกรรม Community ผู้ใช้งานในโลก Social ในประเทศจีน ห้ามกระทำการในเชิงล้อเลียน หรือสื่อข้อความใด ๆ ที่เป็นภัยกับความมั่นคงในสาธารณรัฐประชาชนจีน เพราะว่าอาจมีเหตุ ที่มีผู้เล่นบางส่วนคึกคะนอง แล้วอาจจะตั้งค่าเพื่อล้อเลียน เหตุการณ์สำคัญในวันดังกล่าว ซึ่งในช่วงเวลานั้นเป็นเหตุการณ์ที่ค่อนข้างสำคัญ ที่เกิดในวันที่ 4 เดือนมิถุนายนปี 1989 (ตรงกับปี พ.ศ. 2532 ของไทย)

นับว่าเป็นเหตุการณ์สะเทือนใจ และทางภาครัฐไม่ต้องการให้ประชาชนรื้อฟื้น หรือพูดถึงเรื่องนี้ ไม่ว่าจะในแง่มุมใดหรือวิธีการใดก็ตาม ทำให้ทางบริษัทเกมต่าง ๆ ในประเทศจีนจำเป็นต้องรับนโยบายนี้ ในการปิดการตั้งค่าฟังก์ชั่นตรงนี้ไว้ก่อน ซึ่งจะเป็นการแก้ตรงจุดหรือไม่ ก็นับว่าเป็นอีกประเด็นหนึ่ง

เสริมความรู้ประวัติศาสตร์
เกร็ดเล็กน้อย กับการประท้วงที่จัตุรัสเทียนอันเหมินในปี 1989 อ่าน Sanook Game นอกจากได้ความสนุกแล้ว ก็ต้องได้ความรู้ด้วยใช่ไหมครับเพื่อน ๆ ผมก็ขออนุญาตสอดแทรกเล็กน้อยและขอสรุปตรงนี้ว่า ในช่วงเวลาดังกล่าวมีการประท้วงต่อสู้กันทางการเมืองโดยฝ่ายรัฐบาลคอมมิวนิสต์ และนักศึกษาที่เรียกร้องประชาธิปไตย ที่ต้องการเปลี่ยนแปลงทางการเมือง ในประเทศจีนในช่วงเวลานั้น

จนเกิดเหตุการณ์ลุกลามบานปลาย กลายเป็นการจลาจลและถูกทางภาครัฐปราบปราม จนเป็นเหตุการณ์นองเลือดที่มีผู้เสียชีวิตและบาดเจ็บเป็นพัน ๆ คน (หรือมากกว่านั้น เพราะเป็นเพียงตัวเลขประเมิน) จนเป็นแรงกระเพื่อมที่เป็นเหตุการณ์วุ่นวายไปทั่วประเทศ และมีการประท้วงจากทางฮ่องกงและมาเก๊าร่วมด้วย และเหตุการณ์นี้ก็ค่อย ๆ คลี่คลายลงในช่วงเดือน 13 มิถุนายนเป็นต้นมา

แล้วเมื่อไรจะทำได้เหมือนเดิม
ก็ถือว่าทำให้เพื่อน ๆ หมดข้อสงสัยกันไปนะครับ ว่าเพราะอะไรถึงไม่สามารถที่จะตั้งค่าได้ตามที่ต้องการ และก็ขอแจ้งว่าทุกคนไม่ต้องตกใจ อีกไม่นานทางบริษัท miHoYo น่าจะทำการปรับแก้ให้กลับมาเป็นเหมือนเดิม คาดว่าน่าจะเป็นหลังการ Update Patch ที่กำลังจะมีขึ้นเร็ว ๆ นี้ใน Patch 1.6 ที่จะมีขึ้นอีกไม่กี่วัน หรืออย่างช้า อาจพ้นเดือนมิถุนายนเป็นต้นไปครับผม อันนี้หากผิดพลาดประการใด ต้องกราบขออภัยเพื่อน ๆ ทุกท่านล่วงหน้านะครับ เพราะก็ยังไม่เห็นประกาศอะไรจากทาง Official ครับผม