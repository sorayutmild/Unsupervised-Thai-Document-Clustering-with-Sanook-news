(18 พ.ย.) สาวคาราโอเกะ ร้องไห้แจ้งความตำรวจ โดน 3 ลูกค้าลวงไปเรียงคิวข่มขืนยับ กำลังเครียด กลัวติดโรคร้าย
ตามรายงานระบุว่า เจ้าหน้าที่ตำรวจ สภ.สัตหีบ จ.ชลบุรี ได้รับแจ้งความร้องทุกข์จาก น.ส.เอ๋ (นามสมมติ) อายุ 25 ปี พนักงานเสิร์ฟร้านคาราโอเกะแห่งหนึ่ง ซึ่งระบุว่าถูกคนร้ายวัยรุ่น 3 คน ทำทีเป็นลูกค้าที่ร้าน และพาไปเรียงคิวข่มขืนกระทำชำเรา
จากการสอบปากคำ น.ส.เอ๋ ให้การว่า เมื่อกลางดึกวานนี้ (17 พ.ย.) ถูกลูกค้าพาเพื่อนล่อลวงไปข่มขืนกระทำชำเราที่ห้องเช่า ใกล้กับตลาดสัตหีบ โดยคนร้ายมี 3 คน คือ นายสามารถ เหล็กดี หรือ เดฟ อายุ 24 ปี ซึ่งเป็นลูกค้าประจำของร้านคาราโอเกะ ได้พาเพื่อน 2 คน มาร่วมดื่มกินด้วย คือ นายปริพัตร หมื่นสุนทร หรือ แอม อายุ 24 ปี และ นายชัยพฤกษ์ อยู่สำราญ หรือ เต้ อายุ 22 ปี
คนร้ายทั้ง 3 ได้ดื่มกินกันอยู่สักพัก ก่อนจะออกปากชักชวนไปเที่ยวสถานบันเทิงกันต่อ หลังจากที่ร้านปิดแล้ว ตนจึงตกลงรับปาก เพราะเห็นเป็นลูกค้าประจำที่เคยเห็นกันมานานแล้ว หลังจากเลิกงานตนได้ซ้อนรถจักรยานยนต์ไปกับ นายเดฟ แต่ นายเดฟ ได้ขอแวะห้องพักเพื่อเปลี่ยนเสื้อผ้าก่อนไป
ทันทีที่ถึงห้องเช่าดังกล่าว ตนก็ถูกฉุดลากเข้าไปในห้องเช่า ซึ่งมีเพื่อนของนายเดฟอีก 2 คนรออยู่ ตนพยายามวิงวอนขอร้อง แต่ทั้ง 3 ไม่ฟัง ตนจึงถูก นายเดฟ ข่มขืนกระทำชำเราจนสำเร็จความใคร่ 1 ครั้ง นายเดฟ จึงให้เพื่อนอีก 2 คนที่รออยู่นอกห้อง เข้ามาเรียงคิวข่มขืนต่อจนสำเร็จความใคร่ ก่อนจะนำตนไปปล่อยทิ้งไว้ที่ป้ายรถโดยสารข้างทาง
น.ส.เอ๋ ยังให้การทั้งน้ำตาอีกว่า ขณะนี้ยังรู้สึกตกใจกลัวกับเหตุการณ์ที่เกิดขึ้น และวิตกกังวลว่าจะติดโรคร้ายจากคนร้ายทั้ง 3 พร้อมกับวิงวอนให้ตำรวจช่วยจับคนร้ายทั้งหมดมาลงโทษให้ได้