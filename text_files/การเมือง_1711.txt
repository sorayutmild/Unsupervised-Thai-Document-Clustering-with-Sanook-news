นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี พรรคพลังประชารัฐ โพสต์ลงเฟซบุ๊กวันนี้ (22 มิ.ย.) ท้าทายให้นางสาวยิ่งลักษณ์ ชินวัตร อดีตนายกรัฐมนตรี มาออกรายการแฉ ซึ่งเป็นรายการข่าวและทอล์กโชว์ชื่อดัง พร้อมกับตน
"แค่อยากฝากมดดำไปถึงนายกปู ว่าปารีณาขอท้านายกปูให้มาเจอกันในแฉเทปหน้าได้ไหมคะ แน่จริงก็มานะคะ" นางสาวปารีณา โพสต์
ปารีณา ไกรคุปต์ / Facebook
โพสต์ดังกล่าวมีขึ้นหลังจากนางสาวปารีณาเห็นว่า มดดำ-คชาภา ตันเจริญ พิธีกรรายการแฉ โพสต์รูปคู่กับนางสาวยิ่งลักษณ์ในโซเชียลมีเดียเมื่อวานนี้ (21 มิ.ย.) ซึ่งตรงกับวันเกิดของอดีตนายกรัฐมนตรี พร้อมทั้งอวยพรให้สิ่งศักดิ์สิทธิ์คุ้มครองนางสาวยิ่งลักษณ์
Moddamkachapa 159 / Instagram
หลายฝ่ายตั้งข้อสังเกต โพสต์ดังกล่าวของนางสาวปารีณาให้ความรู้สึกค่อนแคะ มดดำ คชาภา หรือไม่ และการที่โพสต์ท้าให้นางสาวยิ่งลักษณ์มาออกรายการแฉ ก็คงเป็นข้อเสนอที่เป็นไปไม่ได้ เพราะนางสาวยิ่งลักษณ์ได้รับการตัดสินจำคุกและลี้ภัยไปอาศัยในต่างประเทศ
ก่อนหน้านี้ นางสาวปารีณาเคยมาร่วมรายการแฉหลายครั้ง แต่ครั้งที่ทำให้หลายคนจดจำได้มากที่สุดตั้งแต่ที่ผ่านมา ก็คือ การออกรายการร่วมกับ บุ๋ม-ปนัดดา วงศ์ผู้ดี พิธีกรและอดีตผู้ชนะการประกวดนางสาวไทย เกี่ยวกับเรื่องความเห็นเกี่ยวกับกฎหมายการคุกคามทางเพศ ที่ทั้งคู่มีมุมมองที่แตกต่างกัน

บุ๋ม ปนัดดา-เอ๋ ปารีณา เจอกันกลางรายการแฉ! ท้าฟ้องร้องถึงชั้นศาล ปมหมิ่นประมาทหมีเหม็น

เคยมอบกระเช้าให้กำลังใจยิ่งลักษณ์
ย้อนกลับไปเมื่อปี 2556 นายทวี ไกรคุปต์ พ่อของนางสาวปารีณา ซึ่งเคยเป็น ส.ส. และรัฐมนตรี โพสต์ลงในเฟซบุ๊กเมื่อวันที่ 29 ส.ค. เป็นรูปที่นางสาวปารีณามอบกระเช้าให้กับนางสาวยิ่งลักษณ์ ซึ่งเป็นนายกรัฐมนตรีในขณะนั้น ในโอกาสที่นางสาวยิ่งลักษณ์ลงพื้นที่ อ.โพธาราม จ.ราชบุรี และนายทวียังเขียนคำบรรยายในโพสต์ดังกล่าวในเชิงให้กำลังใจนางสาวยิ่งลักษณ์อีกด้วย
"ขอให้กำลังใจ นายกฯ ปู คนสวย สู้ สู้" นายทวี โพสต์

แต่เมื่อย้ายพรรคการเมืองมาสังกัดพรรคพลังประชารัฐ นางสาวปารีณาก็โพสต์โจมตีนางสาวยิ่งลักษณ์หลายครั้งตั้งแต่นั้นมา
 