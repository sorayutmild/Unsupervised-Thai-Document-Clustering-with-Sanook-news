วันนี้ (25 ม.ค. 63) เมื่อเวลา 09.00 น. พ.ต.ต.กัมพล อินทีวงศ์ สว.สอบสวน สภ.พระนครศรีอยุธยา จ.พระนครศรีอยุธยา ได้รับแจ้งเกิดอุบัติเหตุรถยนต์เก๋งชนคนเดินเท้า มีผู้เสียชีวิตภายในหมู่บ้านแห่งหนึ่งใน ต.คลองสวนพลู อ.พระนครศรีอยุธยา จ.พระนครศรีอยุธยา จึงรุดไปตรวจสอบที่เกิดเหตุพร้อมด้วยแพทย์เวรโรงพยาบาลพระนครศรีอยุธยา เจ้าหน้าที่ตำรวจพิสูจน์หลักฐานพระนครศรีอยุธยา เจ้าหน้าที่สมาคมอยุธยารวมใจ
>> แฉคลิปเพื่อนบ้านใจเหี้ยม ถอยรถตั้งลำ ก่อนเหยียบมิด พุ่งชนเหยื่อตายคาหน้าบ้าน (คลิป)
บริเวณปากซอยพบศพ นายสุพรรณ อายุ 57 ปี เป็นนายช่างโยธาชำนาญงาน สำนักก่อสร้างทาง กรมทางหลวงชนบท สภาพศพแขนขาหัก ตามร่างกายมีบาดแผลฉกรรจ์ บริเวณหน้าบ้านของผู้เสียชีวิตพบว่ากระถางต้นไม้ที่อยู่หน้าบ้านแตกกระจายเกลื่อน มีรอยครูดเป็นทางยาว พบว่าร่างผู้เสียชีวิตถูกชนแล้วร่างกระเด็นมาจากหน้าบ้านของผู้เสียชีวิตประมาณ 50 เมตร ใกล้กันพบชิ้นส่วนของรถยนต์เก๋งตกอยู่

จากการตรวจสอบภาพจากกล้องวงจรปิด พบว่าก่อนเกิดเหตุผู้เสียชีวิตกำลังทำความสะอาดถนนและรดน้ำต้นไม้หน้าบ้าน จากนั้นมีนายไพบูลย์ อายุ 56 ปี ซึ่งอยู่บ้านติดกันเดินออกมาหน้าบ้าน แล้วมีการพูดคุยกัน จากนั้นนายไพบูลย์ได้เข้าไปถอยรถยนต์เก๋งโตโยต้าสีเงินในบ้านที่อยู่ตรงข้ามกับบ้านของผู้เสียชีวิต ถอยหลังไปเกือบชนราวตากผ้า จากนั้นขับเดินหน้าไปรับเด็กชาย 2 คน ขึ้นรถแล้วถอยหลังอีกครั้ง ก่อนขับรถด้วยความเร็วข้ามพุ่งไปชนผู้เสียชีวิตอย่างแรง จากนั้นขับรถยนต์เก๋งหลบหนีไป
เจ้าหน้าที่ตำรวจไปพบรถยนต์เก๋งรถยนต์เก๋งโตโยต้าสีเงินคันที่ชนผู้ตาย สภาพด้านหน้าขวามีรอยชนจนยุบ กันชนหน้าแตก จอดทิ้งเอาไว้ที่บริเวณลานจอดรถของสนามฟุตบอล เยลโล่ การ์ด ห่างจากบ้าน 3 กิโลเมตร
นางปานกมล อายุ 44 ปี ภรรยาของผู้เสียชีวิต เล่าว่า ช่วงเกิดเหตุตนเองตนทำกับข้าวอยู่หลังบ้าน จึงไม่ทราบว่าก่อนที่จะเกิดเหตุสามีมีปากเสียงทะเลาะอะไรกับใคร จนได้ยิงเสียงรถขับด้วยความเร็วและมีเสียงดังโครม ก็รีบออกมาดูพบว่าสามีนอนแน่นิ่งอยู่กลางซอย จึงรีบแจ้งเจ้าหน้าที่มาให้การช่วยเหลือ พอมาดูกล้องวงจรปิดจึงทราบเหตุการณ์ว่าสามีถูกรถชน เชื่อว่าคนที่ขับรถชนมีเจตนาที่จะพุ่งชน
ส่วนปัญหาความขัดแย้งกับคนในหมู่บ้านของสามี ตนเองไม่ทราบ เพราะสามีควบคุมงานก่อสร้างถนนที่ จ.เชียงใหม่ นานๆ จึงจะกลับบ้าน อยู่ในหมู่บ้านนี้มา 8 ปี ไม่เคยมีปากเสียงกับใคร ขอให้เจ้าหน้าที่ตำรวจช่วยสืบสวนดำเนินคดี
ทั้งนี้ จากการสอบสวนในเบื้องต้นทราบว่านายไพบูลย์ อายุ 56 ปี ซึ่งมีอาชีพขับขี่รถจักรยานยนต์รับจ้างซึ่งมีบ้านติดกับผู้เสียชีวิต ได้มีปากเสียงกับผู้เสียชีวิตเรื่องนำราวตากผ้ามาขวางทาง จากนั้นได้ไปขับรถยนต์เก๋งออกจากบ้านตรงข้ามที่นายนายไพบูลย์รับจ้างพาเด็กไปส่งเรียนฟุตบอลที่สนามฟุตบอลห่างจากหมู่บ้านประมาณ 3 กิโลเมตร หลังจากพาเด็กขึ้นแล้วได้ขับรถพุ่งเข้าชนผู้เสียชีวิตอย่างแรง ลากร่างของผู้เสียชีวิตไปประมาณ 50 เมตร แล้วขับรถยนต์หลบหนีไป