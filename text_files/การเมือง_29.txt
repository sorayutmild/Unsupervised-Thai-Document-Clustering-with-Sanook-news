"ธนาธร" ขอใช้สิทธิ์ กล่าวลาประธานสภาฯ เดินออกจากห้องประชุม ประธานลั่น "ที่นี่ไม่ใช่โรงละคร"
การประชุมสภาผู้แทนราษฎรครั้งแรก ของสมาชิกสภาผู้แทนราษฎร ชุดที่ 25 ของประเทศไทย ได้เริ่มต้นขึ้น โดยมีนายชัย ชิดชอบ ส.ส. อาวุโสสูงสุดอายุ 91 ปี จากพรรคภูมิใจไทย ทำหน้าที่เป็นประธานการประชุมชั่วคราว พร้อมให้สมาชิกสภากล่าวคำปฏิญาณตนก่อนเข้าทำหน้าที่อย่างเป็นทางการ
ต่อจากนั้น เลขาธิการสภาฯ อ่านคำสั่งศาลรัฐธรรมนูญที่ให้นายธนาธร จึงรุ่งเรืองกิจ หยุดปฏิบัติหน้าที่ ส.ส. จนกว่าจะมีคำวินิจฉัย
>> “ธนาธร” ยันไม่ท้อ ไม่เสียใจ ต้องหยุดปฏิบัติหน้าที่ เชื่อสมาชิกพรรคจะทำงานสร้างสรรค์ในสภา
หลังจากนั้นนายธนาธรขอใช้สิทธิ์เพื่อกล่าวลาประธานในสภา แต่ก่อนจะกล่าวลา มีการประท้วงของ ส.ส.กลุ่มต่างๆ ที่ระบุว่าไม่ควรให้นายธนาธรได้พูด เพื่อจะได้ไม่เป็นการกระทำผิดคำสั่งศาล ขณะนั้นทำให้เกิดช่วงชุลมุนขึ้น
ภายหลังนายธนาธรกล่าวว่า ตนรับทราบข้อกล่าวหา และขอยุติการปฎิบัติหน้าที่ตั้งแต่บัดนี้จนกว่าจะมีคำวินิจฉัย หลังสิ้นสุดคำกล่าว ก็มีเสียงปรบมือให้กำลังใจดังขึ้น ขณะที่ประธานสภา กล่าวว่า "พอแล้วครับ ที่นี่ไม่ใช่โรงละคร เป็นสภา หยุดได้ครับ" ก่อนที่นายธนาธรจะเดินออกจากห้องประชุมไป เพื่อให้การประชุมสภาผู้แทนราษฎรครั้งแรกได้ดำเนินการต่อไป

 