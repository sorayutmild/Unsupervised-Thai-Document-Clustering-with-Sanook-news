รวม 10 รถยนต์เกียร์ออโต้ราคาถูกที่สุดในตลาดอัพเดตล่าสุดสำหรับรุ่นปี 2018 จะมีรุ่นไหนน่าสนใจบ้าง?

อันดับที่ 1 Suzuki Celerio 2018 รุ่น GL CVTราคา 443,000 บาท
     Suzuki Celerio ยังคงครองแชมป์รถเก๋งราคาถูกที่สุดในตลาด เนื่องจากเป็นรุ่นเดียวที่ใช้เครื่องยนต์เบนซิน 1.0 ลิตร เล็กที่สุดในตลาดขณะนี้ ชูจุดเด่นด้วยขนาดกะทัดรัด เหมาะสำหรับขับขี่ในเมือง ด้วยราคารุ่นเกียร์ออโต้เริ่มต้นเพียง 4 แสนบาทนิดๆ ทำให้เป็นเจ้าของได้ง่าย
 

อันดับที่ 2 Toyota Yaris ATIV 2018 รุ่น J Ecoราคา 479,000 บาท
     Toyota Yaris ATIV รุ่น J Eco ตามมาติดๆ ในอันดับที่ 2 ด้วยราคาเบาๆ ไม่ถึง 5 แสนบาท นับเป็นเก๋ง 4 ประตู เกียร์ออโต้ราคาถูกที่สุดในขณะนี้ แลกมาด้วยอุปกรณ์พื้นฐานอย่าง ล้อกระทะขนาด 14 นิ้ว ไม่มีฝาครอบล้อ กระจกมองข้างและที่เปิดประตูสีดำ แต่มีถุงลมนิรภัยให้ 7 ใบ เป็นต้น
 

อันดับที่ 3 Toyota Yaris 2018 รุ่น J Ecoราคา 489,000 บาท
     สำหรับ Toyota Yaris เวอร์ชั่นแฮทช์แบ็คก็มีราคาจำหน่ายเริ่มต้นถูกไม่แพ้กัน ต่างกับรุ่นซีดานเพียง 10,000 บาท มาพร้อมอุปกรณ์ใกล้เคียงกัน เช่น ล้อกระทะ 14 นิ้ว ไม่มีฝาครอบล้อ และภายนอกตกแต่งด้วยสีดำ เป็นต้น
 

อันดับที่ 4 Nissan Almera 2018 รุ่น 1.2E CVTราคา 493,000 บาท
     Nissan Almera ก็เป็นเก๋งซีดานที่น่าสนใจอีกรุ่น ด้วยราคาจำหน่ายเริ่มต้นรุ่นเกียร์อัตโนมัติไม่ถึง 5 แสนบาท มาพร้อมชุดแต่ง Sportech จากโรงงานเป็นอุปกรณ์มาตรฐานด้วย
 

อันดับที่ 5 Honda Brio 2018 รุ่น V CVTราคา 495,000 บาท
Honda Brio รุ่น 5 ประตูมีให้เลือกเพียงรุ่นย่อยเดียวนั่นคือ V CVT มีการปรับอ็อพชั่นภายในให้น่าสนใจยิ่งขึ้น ในงบไม่ถึง 5 แสนบาท
 

     อันดับที่ 6 Suzuki Swift 2018 รุ่น GA CVTราคา 499,000 บาท
     Suzuki Swift ถือเป็นอีโคคาร์รุ่นล่าสุดที่น่าสนใจไม่แพ้เจ้าตลาด เปิดตัวด้วยราคาเริ่มต้นไม่ถึง 5 แสนบาท มาพร้อมแพล็ตฟอร์ม Heartect ใหม่ล่าสุด ซึ่งปัจจุบันยังไม่มีเกียร์ธรรมดาวางจำหน่าย
 

อันดับที่ 7 Mitsubishi Mirage 2018 รุ่น GLX CVTราคา 501,000 บาท
     Mitsubishi Mirage 2018 รุ่น GLX CVT แม้ว่าจะเป็นรุ่นเริ่มต้นแต่ก็มีอ็อพชั่นมาให้แบบครบๆ เช่น เครื่องเสียงหน้าจอสัมผัส, Bluetooth, ไฟตกแต่งภายนอก LED เป็นต้น
 

อันดับที่ 8 Mitsubishi Attrage รุ่น GLX CVTราคา 511,000 บาท
     หากใครชอบดีไซน์แบบ 4 ประตูของ Attrage มากกว่า ก็มีราคาเริ่มต้นรุ่นเกียร์ออโต้ต่างกันเพียง 10,000 บาทเท่านั้น พร้อมอุปกรณ์มาตรฐานจัดมาให้ใกล้เคียงกัน
 

อันดับที่ 9 MG3 2018 รุ่น 1.5 Cราคา 519,000 บาท
     MG3 2018 ถูกปรับไมเนอร์เชนจ์ไปสดๆ ร้อนๆ พร้อมหน้าตาน่าใช้ยิ่งกว่าเดิม และเป็นรุ่นเดียวใน 10 อันดับนี้ ที่ใช้เครื่องยนต์ขนาด 1.5 ลิตร พร้อมเกียร์อัตโนมัติ 4 สปีด มีระบบความปลอดภัยมาให้แบบครบๆ เช่น ถุงลมนิรภัยคู่หน้า, ระบบควบคุมเสถียรภาพ SCS, ระบบช่วยออกตัวบนทางลาดชัน HAS เป็นต้น
 

อันดับที่ 10 Mazda2 2018 รุ่น 1.3 Standard/1.3 Sports Standardราคา 530,000 บาท
     แม้ว่าจะมีราคาสูงที่สุดใน 10 อันดับที่กล่าวมานี้ แต่ก็ถือเป็นรถที่น่าใช้งานมากที่สุดคันหนึ่งในตลาด มาพร้อมเครื่องยนต์เบนซินขนาด 1.3 ลิตร อุปกรณ์ภายในมีให้แบบมาตรฐาน สามารถเลือกได้ทั้งเวอร์ชั่นแฮทช์แบ็ค 5 ประตู และซีดาน 4 ประตูตามใจชอบ
 