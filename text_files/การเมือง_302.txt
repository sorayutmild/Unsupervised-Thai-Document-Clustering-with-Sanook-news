นายธนาธร จึงรุ่งเรืองกิจ หัวหน้าพรรคอนาคตใหม่ แถลงเมื่อเวลาประมาณ 16.00 น. วันนี้ (16 พ.ค.) ว่า พรรคอนาคตใหม่จะเป็นแกนนำจัดตั้งรัฐบาลเอง และนายกรัฐมนตรีจะชื่อ นายธนาธร จึงรุ่งเรืองกิจ หลังจากการจัดตั้งรัฐบาลหลังจากการเลือกตั้งวันที่ 24 มี.ค. ที่ผ่านมา ยังมีความคลุมเครือ ซึ่งยิ่งทำให้พรรคพลังประชารัฐ และพล.อ.ประยุทธ์ จันทร์โอชา หัวหน้าคณะรักษาความสงบแห่งชาติ (คสช.) ได้ประโยชน์
"ภายใต้ภาวะสิ้นหวังของประเทศไทยหลังการเลือกตั้ง ฝ่ายที่ได้ประโยชน์มากสุดคือ 'พรรคพลังประชารัฐ' เมื่อไม่มีใครอาสาเป็นแกนนำในการหยุดยั้งการสืบทอดอำนาจของ คสช. พรรคอนาคตใหม่ขออาสาเป็นแกนนำในการจัดตั้งรัฐบาลด้วยตนเอง ผม 'พร้อมเป็นนายกรัฐมนตรี' เพื่อหยุดยั้งการสืบทอดอำนาจของ คสช." นายธนาธร กล่าวตอนหนึ่งในระหว่างแถลงข่าว
หัวหน้าพรรคอนาคตใหม่ กล่าวอีกว่า การเป็นแกนนำจัดตั้งรัฐบาลครั้งนี้ ไม่ใช่มติของ 7 พรรคแนวร่วม ที่เคยลงนามในหนังสือบันทึกความเข้าใจจัดตั้งรัฐบาลกับพรรคเพื่อไทย แต่อย่างใด
ตัวเชื่อมสร้างสามัคคี
นายธนาธร แถลงว่า พรรคอนาคตใหม่เป็นทางเลือกเดียวเท่านั้นที่จะทำให้เกิดความสามัคคี และเป็นพรรคเดียวที่จะสมานแผลของนักการเมืองทุกค่ายทุกฝ่าย ให้มาร่วมงานกันได้อีกครั้ง และทำให้เป้าหมายในการทำให้ประเทศเป็นประชาธิปไตยอย่างแท้จริง เกิดขึ้น
"เราเชื่อว่ามีแต่พรรคอนาคตใหม่เท่านั้นที่จะดึงความสามัคคีของทุกพรรคการเมืองกลับเข้ามาด้วยกันได้ มีแต่พรรคอนาคตใหม่เท่านั้นที่จะเยียวยาบาดแผลความขัดแย้งของพรรคการเมืองและนักการเมืองค่ายต่างๆ ให้กลับมาทำงานร่วมกัน โดยมีเป้าหมายอุดมการณ์เดียวกัน นั่นคือ การส่งทหารกลับเข้ากรมกอง แก้รัฐธรรมนูญที่เปิดทางให้มีการเลือกตั้งใหม่ที่เป็นประชาธิปไตย มีแต่พรรคอนาคตใหม่ในวันนี้เท่านั้น ที่จะทำภารกิจนี้ให้ลุล่วงได้" นายธนาธร กล่าว
ไม่แคร์ กกต. ส่งศาลรัฐธรรมวินิจฉัยคุณสมบัติ
นอกจากนี้ การที่คณะกรรมการการเลือกตั้ง (กกต.) มีมติส่งเรื่องให้ศาลรัฐธรรมนูญตัดสินว่าตนขาดคุณสมบัติการเป็นผู้สมัครสมาชิกสภาผู้แทนราษฎรเมื่อช่วงบ่ายที่ผ่านมาของวันนี้ (16 พ.ค.) ไม่มีผลต่อการตัดสินใจในวันนี้ เพราะเชื่อในพยานหลักฐานและเอกสารที่มี และตัวเองมีกำลังใจดี
"ไม่มีอะไรสุ่มเสี่ยงหรอกครับ กกต. ยังไม่กล้าตัดสินใจเลยนะครับ เรามั่นใจเอกสารหลักฐานข้อเท็จจริงทั้งหมดว่าไม่มีผลอะไรนะครับ กับคุณสมบัติการสมัครเป็น ส.ส. ของผมนะครับ ดังนั้น ไม่ได้เป็นประเด็น ไม่ได้คิดเรื่องนี้มาเป็นประเด็นเลย"
นายธนาธรมองว่า การที่ กกต. ทำเช่นนี้เป็นความพยายามของ คสช. ที่จะสกัดกั้นพรรคอนาคตใหม่ โดยเริ่มที่การกำจัดตัวเองก่อน แล้วค่อยกำจัดพรรคอนาคตใหม่ต่อ
อย่างไรก็ตาม ส่วนตัวยังคงเชื่อมั่นกับการทำหน้าที่ของศาลรัฐธรรมนูญ และย้ำว่า การกระทำของ กกต. ในวันนี้ไม่เกี่ยวข้องใดๆ กับการประกาศเป็นแกนนำจัดตั้งรัฐบาลในวันนี้ และไม่เคยอยู่ในสมการเลย
>> กกต. ส่งศาลรัฐธรรมนูญวินิจฉัยคุณสมบัติ ส.ส. ของธนาธร ปมถือหุ้นสื่อ
เตรียมคุยทุกพรรคร่วมตั้งรัฐบาล ต้าน คสช.
นายธนาธร กล่าวต่อไปว่า หลังจากนี้จะมีการเดินทางไปยังพรรคต่างๆ เพื่อประสานร่วมกันจัดตั้งรัฐบาล ทั้งพรรคภูมิใจไทย พรรคชาติไทยพัฒนา และพรรคประชาธิปัตย์ เนื่องจากพรรคไม่มีวาระซ่อนเร้นใดๆ มีเพียงจุดประสงค์เดียวคือ การหยุดยั้งการสืบทอดอำนาจของ คสช.
"มีการพูดคุยกัน ผมคงปฏิเสธไม่ได้ว่าที่ผ่านมาไม่มีการพูดคุยอะไรกับใครเลยนะครับ เพราะว่ามันไม่จริงนะครับ ก็มีการพูดคุยกับพรรคอื่น ก็เป็นเรื่องปกติ" นายธนาธร กล่าว
"ผมก็ต้องบอกว่า หลังจากนี้ต่อไปนะครับ ผมก็จะเดินทางไปขอพบนะครับ คุณอนุทินด้วยตัวเอง ผมก็จะเดินทางไปขอพบคุณจุรินทร์ด้วยตัวเองนะครับ ผมก็จะเดินทางไปขอพบคุณหนูนา คุณท็อปด้วยตัวเอง เพื่อจะบอกทุกคนว่ามาทำงานร่วมกันเถอะ ถึงเวลาแล้วที่พวกเราพรรคการเมืองจะต้องมาทำงานร่วมกัน แล้วหยุดยั้งการสืบทอดอำนาจของ คสช."
เชื่อ "เพื่อไทย" สนับสนุน
นายธนาธร กล่าวระหว่างการแถลงว่า ที่ผ่านมาพรรคเพื่อไทยเปิดกว้างตลอดว่า ส.ส. จากพรรคอื่นที่เป็นแนวร่วมเดียวกัน สามารถเป็นนายกรัฐมนตรีได้ ไม่จำเป็นว่าต้องมาจากพรรคเพื่อไทย และตนคาดว่าพรรคเพื่อไทยจะสนับสนุนพรรคอนาคตใหม่เช่นกัน
จวก ส.ว. ไร้ความน่าเชื่อถือ
หัวหน้าพรรคอนาคตใหม่ กล่าวต่อไปว่า การตั้งรัฐบาลของพรรคอนาคตใหม่ไม่ยากนัก เพราะขณะนี้แนวร่วมในฝั่งประชาธิปไตยมี ส.ส. รวมกันแล้วอย่างน้อย 245 เสียง เหลือเพียงอีก 5 เสียงเท่านั้นจะถึงครึ่งของสภาผู้แทนราษฎร จึงอยากเชิญชวนทุกพรรคมาร่วมกันเป็นรัฐบาลกับพรรคอนาคตใหม่ เพื่อให้เสียงของ ส.ส. มีมากเพียงพอต้านสมาชิกวุฒิสภา ที่ทั้งหมดมาจากการแต่งตั้งของ คสช. ได้
"ถ้าเรารวมเสียงได้มากพอ ผมไม่คิดว่า ส.ว. จะกล้าโหวตสวนความต้องการของประชาชน เพราะอะไรครับ? เพราะถามว่า ส.ว. มีความน่าเชื่อถือทางสังคมเหลืออยู่ในไหมครับ ณ วันนี้ ไม่มีความน่าเชื่อถือของสังคมอยู่แล้วที่จะไปโหวตสวนกับเสียงของประชาชน ไม่มี นะครับ" นายธนาธร กล่าว
"ดังนั้นก็ต้องบอกว่า ความไม่ชอบธรรมของ ส.ว. ต้นทุนที่ต่ำเตี้ยติดดินของการได้มาของ ส.ว. นี่เอง ทำให้เรามั่นใจว่า ถ้าเรารวมเสียงในสภาผู้แทนราษฎรได้มากเพียงพอ กระแสสังคมจะช่วยกดดันให้ ส.ว. รับมติของประชาชน"
 