กล้องวงจรปิดเผยนาทีเกิดอุบัติเหตุรถกระบะพุ่งชนจักรยานยนต์ 2 คัน จักรยาน 1 คัน ร้านกาแฟพังยับ เด็กชายวัย 7 ขวบ เสียชีวิตคาที่ และมีผู้บาดเจ็บสาหัสอีก 2 ราย
ผู้สื่อข่าวรายงานว่า (30 ธ.ค.) พ.ต.ท.วิจักขณ์  สายเบาะ สารวัตร (สอบสวน) สภ.เขมราฐ จ.อุบลราชธานี ตรวจสอบภาพวินาทีชีวิตจากกล้องวงจรปิด ที่บันทึกภาพอุบัติเหตุรถกระบะพุ่งชนจักรยานยนต์ 2 คัน จักรยาน 1 คัน ร้านกาแฟพังยับ ที่อำเภอเขมราฐ จังหวัดอุบลราชธานี ทำให้เด็กชายวัย 7 ขวบเสียชีวิต 1 ราย และเจ็บสาหัสอีก 2 ราย
ภาพจากกล้องวงจรปิดจะเห็นรถยนต์กระบะยี่ห้อมิตซูบิชิ สีเทา หมายเลขทะเบียน 4415 กรุงเทพมหานคร วิ่งมาในเลนขวา เมื่อมาถึงที่เกิดเหตุ มีรถยนต์กระบะยี่ห้อมิตซูบิชิ สีเทา หมายเลขทะเบียน 8411 อำนาจเจริญ ที่วิ่งอยู่เลนซ้าย แล้วเลี้ยวขวาตัดหน้าในระยะกระชั้นชิด จึงได้หักหลบเฉี่ยวชนรถกระบะ
และเสียหลักพุ่งเข้าชนรถรถจักรยานยนต์ 2 คัน และรถจักรยานที่มีเด็กชายอายุ 13 ปี เป็นคนขี่ และเด็กชายวัย 7 ขวบ นั่งอยู่บนรถจักรยานยนต์อีกคันที่จอดอยู่ข้างทาง จึงถูกชนอย่างจัง นอกจากนี้ รถกระบะยังได้พุ่งชนร้านกาแฟชาพะยอมข้างทางพังยับ

คลิปมีภาพสะเทือนใจ โปรดใช้วิจารณญาณในการรับชม


เหตุการณ์นี้เกิดขึ้นบนถนนอรุณประเสริฐ บริเวณสามแยกกุดข้าวปุ้น ต.หนองผือ อ.เขมราฐ จ.อุบลราชธานี เมื่อช่วงเย็นของวันที่ 29 ธ.ค.ที่ผ่านมา ทำให้ เด็กชายธนศร หรือ ภูผา อายุ 7 ปี ที่นั่งอยู่บนรถจักรยานยนต์ได้รับบาดเจ็บสาหัส เสียชีวิตที่โรงพยาบาล วันนี้ (30 ธ.ค.) ส่วนเด็กชายอลงกรณ์ อายุ 13 ปี ซึ่งขี่จักรยาน และ นายสุพล อายุ 26 ปี คนขับรถกระบะได้รับบาดเจ็บสาหัส กู้ภัยนำส่งโรงพยาบาลเขมราฐ อ.เขมราฐ จ.อุบลราชธานี
จากการสอบสวน ทราบว่า นายสุพล อายุ 26 ปี คนขับรถกระบะ ขับรถมาจากกรุงเทพฯ ผ่านจังหวัดอำนาจเจริญ มุ่งหน้ากลับบ้านที่บ้านโนนสูง อ.เขมราฐ ส่วนเด็กชายที่เสียชีวิตมากับ น.ส.กิติยา อายุ 31 ปี ซึ่งเป็นน้า โดยขณะเกิดเหตุได้นั่งรอน้าอยู่บนรถจักรยานยนต์ข้างทาง และเด็กชายอลงกรณ์กำลังขี่จักรยานมาจะมาซื้อกาแฟ  แต่ก็มาเกิดอุบัติเหตุเสียก่อน