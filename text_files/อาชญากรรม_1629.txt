ครูโรงเรียนดังเมืองชัยภูมิโฉ่ ข่มขืนศิษย์ชั้นม.2 จนป่องถึง 2 คน บีบทำแท้ง เรียกผู้ปกครองพบยอมชดใช้ขอจบเรื่อง ส่วนศิษย์ชั้น ม.4 เหยื่อรายที่ 3 แฉถูกวางแผนหลอกให้เข้าไปในห้องพักก่อนปลุกปล้ำ โชคดีหนีทัน บี้ญาติจ่ายครึ่งแสนทำขวัญ ผู้บริหารสั่งเด้งครูฉาวเข้ากรุ ขณะที่ผู้ว่าฯ ไม่ยอม สั่งนายอำเภอสอบ ลั่นต้องจัดการให้ถึงที่สุด
เมื่อเวลา 11.30 น. วันที่ 29 กรกฎาคม นายถาวร พรหมมีชัย ผู้ว่าราชการจังหวัดชัยภูมิ สั่งชุดเจ้าหน้าที่คุ้มครองเด็ก จ.ชัยภูมิ ลงพื้นที่ตรวจสอบข้อเท็จจริง กรณีได้รับการร้องเรียนว่า มีครูประจำโรงเรียนมัธยมชื่อดังแห่งหนึ่ง ในจ.ชัยภูมิ ข่มขืนเด็กนักเรียนหญิงชั้นม.2 จนตั้งท้อง 2 ราย ก่อนบีบบังคับให้ไปทำแท้ง ส่วนอีกรายเป็นนักเรียนชั้นม.4 โรงเรียนเดียวกัน ถูกล่อลวงเพื่อพยายามพาไปข่มขืนในห้องพักครูด้วยเช่นกัน พร้อมมีคำสั่งให้นายอำเภอชี้แจงข้อเท็จจริงทั้งหมดมาให้ทราบโดยด่วน
น.ส.นก (นามสมมติ) วัย 16 ปี นักเรียนสาวชั้นม.4 ที่ต้องตกเป็นเหยื่อครูรายนี้ เล่าว่า เหตุนี้เกิดมาตั้งแต่เมื่อเดือนมีนาคม 2552 ที่ผ่านมา และได้พยายามเรียกร้องขอความช่วยเหลือต่อทางจังหวัดมาตลอดว่า ถูกนายเกียรติ วัย 37 ปี ครูสอนวิชาคอมพิวเตอร์ ซึ่งเดิมเคยมีพฤติการณ์ล่อลวงรุ่นน้องหญิง ชั้น ม.2 จำนวน 2 ราย ไปข่มขืนจนตั้งท้อง และบีบบังคับให้ไปทำแท้ง พร้อมข่มขู่ไม่ให้เอาเรื่องมาตลอดกว่า 4 เดือนที่ผ่านมา โดยมีส.จ.ชื่อดังในอำเภอ และผู้บริหารโรงเรียน มาช่วยไกล่เกลี่ยให้นักเรียนชั้นม.2 ทั้ง 2 คนยอมความไม่ให้แจ้งความเอาเรื่อง โดยเสนอเงินให้เป็นค่าทำขวัญไปแล้วรายละ 1 แสนบาท
น.ส.นก เล่าอีกว่า จากนั้นครูสอนคอมพิวเตอร์รายนี้ก็ยังได้สอนประจำในโรงเรียนเรื่อยมา จนมาถึงคราวตัวเองต้องประสบกับเรื่องนี้ เมื่อช่วงเดือนมีนาคมที่ผ่านมา ครูรายนี้พยายามติดต่อทั้งทางโทรศัพท์ และพยายามเรียกเข้าไปในห้องพักครูเพื่อลวนลามทางเพศมาตลอด จนล่าสุดครูรายนี้วางแผนสั่งให้เธอยกของไปให้ในห้องคอมพิวเตอร์ ซึ่งเป็นห้องพักครูที่ม่านปิดภายในห้องอย่างมิดชิด และกระจกก็มืดไม่สามารถมองเห็นจากภายนอกได้ ก่อนพยายามข่มขืนด้วยการจับตนถอดเสื้อผ้า ใช้มือล้วงเข้าไปในกระโปรง แต่ตนพยายามขัดขืนสุดชีวิต และวิ่งหนีออกนอกห้องได้
น.ส.นก กล่าวว่า หลังจากนั้นได้เล่าเรื่องที่เกิดขึ้นให้เพื่อนและครูที่ปรึกษาฟัง จนผู้อำนวยการโรงเรียนทราบเรื่อง จึงนัดให้ตนมาพบที่ห้อง พร้อมกับมีครูผู้ก่อเหตุอยู่ด้วย อีกทั้งยังมีส.จ.ชื่อดังคนหนึ่งมาร่วมไกล่เกลี่ยไม่ให้ครอบครัวของตนบอกเรื่องที่เกิดขึ้นให้ใครทราบ กระทั่งตนเองตกใจสุดขีดเป็นลมหมดสติต้องนำส่งโรงพยาบาลประจำอำเภอ จากนั้นครูผู้ก่อเหตุ และส.จ.ชื่อดังก็ได้พยายามตามมาพบมารดา และตายาย ที่บ้าน เพื่อเสนอเงินให้จำนวน 6 หมื่นบาท เพื่อให้ยอมจบเรื่อง
ผู้สื่อข่าวได้พยายามติดต่อขอพบผู้อำนวยการโรงเรียนดังกล่าว ซึ่งเป็นผู้บังคับบัญชาครูรายนี้ กลับได้รับคำตอบจากเจ้าหน้าที่โรงเรียนรายหนึ่งเพียงว่า ผู้อำนวยการไม่อยู่ ถ้าอยากทราบรายละเอียดทั้งหมดต้องไปติดต่อกับ ส.จ.ชื่อดัง ที่เป็นกรรมการสถานศึกษาด้วย เพราะเป็นผู้มาไกล่เกลี่ยเรื่องที่เกิดขึ้น และทราบเรื่องดีทั้งหมด
ข้าราชการผู้เกี่ยวข้องกับเรื่องนี้รายหนึ่ง กล่าวว่า เรื่องนี้ไม่อยากให้เป็นข่าวขอให้จบเรื่องไป เพราะมีการเคลียร์ยอมชดใช้ค่าเสียหายให้แก่แม่และญาติเด็กไปแล้ว โดยมีส.จ.ชื่อดังเป็นคนมาช่วยเจรจาให้ และในส่วนของทางโรงเรียน ผู้อำนวยการก็ดำเนินการย้ายครูรายนี้ไปประจำอยู่ในสังกัดโรงเรียนถ่ายโอน ที่กองการศึกษา อบจ.ชัยภูมิ แล้ว
ขณะที่ผู้ว่าราชการจังหวัดชัยภูมิ กล่าวว่า เรื่องการละเมิดสิทธิเด็กทางจังหวัดจะต้องดำเนินการขั้นเด็ดขาดกับผู้ที่เกี่ยวข้องทั้งหมด จะต้องมีการประสานไปยัง อบจ.ชัยภูมิ ให้ดำเนินการขั้นเด็ดขาดกับครูผู้ก่อเหตุรายนี้ด้วย ไม่ใช่แค่ให้ย้ายแล้วก็จบเรื่องได้
