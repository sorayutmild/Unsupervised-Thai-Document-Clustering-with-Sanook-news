ตำรวจจราจรชี้นักแสดงสาว "หนิง ปณิตา" เข้าข่ายผิดเพิ่มเป็น 4 ข้อหา เหตุนำรถไม่ได้จดทะเบียนมาวิ่งบนท้องถนนแบบผิดกฎหมาย
(22 ต.ค.) เมื่อคืนที่ผ่านมา เพจเฟซบุ๊ก ศูนย์ควบคุมและสั่งการจราจร บก.02 ได้โพสต์ข้อความชี้แจงเกี่ยวกับกรณีที่เกี่ยวข้องวิพากษ์วิจารณ์การทำงานของเจ้าหน้าที่ของนักแสดงสาว "หนิง ปณิตา" หลังโพสต์ประจานผ่านทางโซเชียลมีเดีย ตามข่าวที่รายงานไปแล้วนั้น
โดยทาง ศูนย์ควบคุมและสั่งการจราจร บก.02 ได้ชี้แจงว่า เหตุดังกล่าวเกิดขึ้นเมื่อเวลาประมาณ 07.00 น. วันที่ 21 ตุลาคมที่ผ่านมา ส.ต.ท.ธีรพงษ์ ขาบจันทึก (รหัส 5513) ผบ.หมู่ งานศูนย์ควบคุมจราจรวิภาวดี/รังสิต กก.2 บก.จร. ได้ยืนปฏิบัติหน้าที่อำนวยการจราจรอยู่บน ถ.วิภาวดีฯ ขาเข้าทางด้านคู่ขนาน บริเวณพื้นที่ปลอดภัยระหว่าง ถ.วิภาวดีฯ และเส้นเบี่ยงจากทางคู่ขนานที่จะมุ่งไปหน้าทางรัชโยธิน หน้า รร.นานาชาติ เซนสตรีเฟรน์
ต่อมาในเวลาประมาณ 07.14 น. ได้มีรถยนต์มาเซราติ สีเทา ขับขี่มาจากแยกบางเขน ใช้ช่องทางคู่ขนานมาตลอดเพื่อ มุ่งหน้าจะไปแยกลาดพร้าว จนกระทั้งมาถึงจุดเกิดเหตุ ส.ต.ท.ธีรพงษ์ จึงได้สัญญาณมือให้หยุดรถ เนื่องด้วยผู้ขับขี่ได้ ขับขี่ฝ่าฝืนเครื่องหมายบนทาง ซึ่งเป็นการขับขี่ในลักษณะเปลี่ยนช่องทางกระทันหันเดินรถโดยฝ่าฝืนเส้นทึบบนทาง
>> ตำรวจแจงปมดราม่า "หนิง ปณิตา" โพสต์ฉะเจ้าหน้าที่ ก็แค่ไม่รู้ยี่ห้อรถ
เมื่อผู้ขับขี่ได้หยุดรถ จึงได้ขอตรวจสอบใบอนุญาตใบขับขี่ แต่ผู้ขับขี่ได้แจ้งว่าไม่ได้พกติดตัวมา และได้ยื่นบัตรประชาชนให้ จึงได้ทราบว่า ผู้ขับขี่ชื่อ น.ส.ปณิตา ธรรมวัฒนะ เจ้าหน้าที่ตำรวจจึงได้แจ้งข้อหาให้ทราบว่า ผู้ขับขี่ มีความผิดในข้างต้น
ในขณะที่กำลังบันทึกข้อมูลในใบสั่งนั้น เจ้าหน้าที่ตำรวจได้เดินตรวจสอบรอบตัวรถก็ยังไม่ทราบว่ารถคันดังกล่าวเป็นรถยี่ห้ออะไร จึงได้สอบถามผู้ขับขี่ แต่เจ้าหน้าที่สะกดไม่ถูกจึงได้เดินไปดูข้อมูลดังกล่าวที่แผ่นป้ายวงกลมการชำระภาษีประจำปี
ปรากฏว่ารถคันดังกล่าวยังไม่ได้ชำระภาษีประจำปี จึงได้เพิ่มข้อหา “นำรถยนต์ที่ยังไม่ได้ชำระภาษีมาใช้ในทาง” อีกหนึ่งข้อหาลงในใบสั่ง เมื่อเขียนเสร็จแล้ว เจ้าหน้าที่ตำรวจจึงได้ส่งใบสั่งดังกล่าวให้กับผู้ขับขี่ไป หลังจากนั้นผู้ขับขี่จึงได้ขับออกไปจากที่เกิดเหตุ
>> "หนิง ปณิตา" สุดทนโพสต์เดือดลงโซเชียล หลังถูกตำรวจเรียกจับ
ทั้งนี้ ในเวลาต่อมา เจ้าหน้าที่ตำรวจผู้จับได้ทำการบันทึกข้อมูลลงใน ระบบ PTM ปรากฏว่า ในระบบแจ้งว่า รถคันดังกล่าวหมายเลขทะเบียนดังกล่าว ระบุยี่ห้อบีเอ็มดับเบิลยู รุ่น 740Le xDrive Pure Excellence สีเทา ประกอบกับได้ทำการตรวจสอบข้อมูลกับระบบ polis อีกครั้งได้ข้อมูลยืนยันตรงกัน จึงน่าเชื่อว่าผู้ขับขี่ได้นำรถที่ยังไม่ได้จดทะเบียนมาใช้ทางโดยไม่ได้รับอนุญาต
อนึ่ง ในขณะที่เจ้าหน้าที่กำลังปฏิบัติหน้าที่และในระหว่างสนทนากับผู้ขับขี่นั้น ไม่ได้มีการเรียกรับผลประโยชน์แต่อย่างใด
อย่างไรก็ตาม จากกรณีดังกล่าวทำให้เจ้าหน้าที่ได้ระบุว่า นักแสดงสาว หนิง ปณิตา เข้าข่ายมีความผิด 4 ข้อหา ได้แก่ ฝ่าฝืนเครื่องหมายบนพื้นทาง, ขับรถโดยไม่มีใบอนุญาตขับขี่, ไม่แสดงแผ่นป้ายการชำระภาษีประจำปี และนำรถยนต์ที่ยังไม่ได้ชำระภาษีมาใช้ในทาง แต่ทั้งนี้ยังไม่มีการแจ้งข้อกล่าวหาแต่อย่างใด
>> หนิง ปณิตา นักแสดงสาว-ผู้จัดงานรุ่งมาก ทำธุรกิจลิปสติก-ละครปังสุดๆ!