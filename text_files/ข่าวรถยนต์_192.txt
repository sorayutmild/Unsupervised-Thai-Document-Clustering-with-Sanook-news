     Isuzu MU-X 2017 โฉมไมเนอร์เชนจ์ใหม่ ถูกเผยโฉมอย่างเป็นทางการแล้วก่อนให้สัมผัสคันจริง 4 มีนาคม 2560 นี้ เคาะราคาจำหน่ายเริ่มต้น 1,099,000 บาท
     โดย มร.โทชิอากิ มาเอคาวะ กรรมการผู้จัดการ บริษัท ตรีเพชรอีซูซุเซลส์ จำกัด เผยว่า "สำหรับปี พ.ศ.2560 นี้ ซึ่งเป็นวาระแห่งการเฉลิมฉลองครบรอบ 60 ปีของการดำเนินธุรกิจอีซูซุในประเทศไทย อีซูซุจึงประเดิมตลาดโดยส่ง “The New Isuzu MU-X” ภายใต้นิยาม  Signature of Privilege  เอกลักษณ์แห่งเอกสิทธิ์ ที่จะสร้างสีสันให้วงการรถยนต์ไทยอีกครั้ง ภายใต้การออกแบบและปรับโฉมครั้งใหญ่ เพื่อสร้างเอกลักษณ์ความเป็นตัวตนที่แตกต่างและโดดเด่นยิ่งขึ้น ด้วยสไตล์สปอร์ต โฉบเฉี่ยว ทันสมัย เหนือระดับมากยิ่งขึ้น"

     "พร้อมบรรยากาศในห้องโดยสารที่กว้างขวาง และการออกแบบใหม่ให้หรูหราสง่างาม นั่งสบายในแบบฉบับรถยนต์นั่งระดับหรู โดยยังคงจุดเด่นสำคัญคือ เครื่องยนต์อีซูซุ 1.9 และ 3.0 ดีดีไอ บลูเพาเวอร์  ที่ให้การตอบสนองการขับขี่ที่ดี โดยเน้นความประหยัดน้ำมันและรักษาสิ่งแวดล้อม  พร้อมช่วงล่างที่นุ่มนวล รวมถึงเทคโนโลยีและฟังก์ชั่นต่างๆ ที่ตอบสนองการใช้ชีวิตยุคใหม่ให้ผู้ใช้รถได้สูงสุดในทุกด้าน"
     "เราจึงมั่นใจว่า “The New Isuzu MU-X” จะเป็นอาวุธสำคัญของกลุ่มตรีเพชรในการสร้างยอดขายที่แข็งแกร่ง และเป็นอีกหนึ่งกำลังสำคัญที่จะพากลุ่มอีซูซุไปสู่เป้าหมายที่ยิ่งใหญ่ นั่นคือ การพัฒนาและสร้างสรรค์ผลิตภัณฑ์ที่เต็มเปี่ยมไปด้วยคุณภาพสำหรับผู้ใช้รถในประเทศไทยและทั่วโลก   พร้อมจำหน่าย ณ โชว์รูมอีซูซุทั่วประเทศตั้งแต่วันที่ 4 มีนาคม ศกนี้ เป็นต้นไป”

     ดีไซน์ภายนอกของ Isuzu MU-X 2017 ใหม่ เน้นความหรูหรามากยิ่งขึ้น ด้วยกระจังหน้าดีไซน์ใหม่แบบ Sport 3D, ไฟหน้าดีไซน์ใหม่แบบ Bi-LED พร้อมระบบปรับระดับสูง-ต่ำอัตโนมัติ ติดตั้งชุดไฟ Daylight ไวในโคมเดียวกัน โดดเด่นด้วยเส้นนำแสง LED Guiding Light แบบเดียวกับรถระดับหรู, ออกแบบกันชนหน้า-หลังดีไซน์ใหม่เพิ่มความสปอร์ต, ไฟท้ายแบบ LED ดีไซน์ Sharp Horizon ใหม่, สปอยเลอร์หลังคาดีไซน์ใหม่สีทูโทน พร้อมล้ออัลลอยขนาด 18 นิ้ว ลาย Cross Star ให้ความสง่างาม

     ภายในห้องโดยสาร Isuzu MU-X 2017 ใหม่ ตกแต่งด้วยสีทูโทน Sandstone Beige ตัดด้วยสีดำเข้ม อบอุ่น กว้างขวาง พร้อมการออกแบบภายใต้แนวคิด Universal Design ติดตั้งเบาะนั่งกึ่งหนังแท้ Sport Cut นั่งสบายแม้เส้นทางยาวไกล, ผิวสัมผัสแบบ Soft Touch บริเวณคอนโซลหน้า แผงประตูและที่วางแขน, หรูหราด้วยลายไม้ Fine Walnut, ชุดตกแต่งสีดำ Piano Black

     ติดตั้งระบบความบันเทิง iConnect พร้อม Built-in Navigator หน้าจอสัมผัสขนาด 8 นิ้ว พร้อม Air Mirroring รองรับการเชื่อมต่อแบบไร้สายกับ Smartphone พร้อมจุดเชื่อมต่อ USB รองรับทั้ง Smartphone เครื่องเล่น MP3 และ Flash Drive, ติดตั้งหน้าปัดดีไซน์ใหม่ พร้อมหน้าจอสี Color Display MID และชุดตกแต่งคอนโซลกลาง ชุดเกียร์ และช่องแอร์ ประดับด้วยขอบโครเมี่ยม

     ด้านขุมพลัง Isuzu MU-X 2017 ยังคงติดตั้งเครื่องยนต์ดีเซล 1.9 ลิตร ดีดีไอ เน้นความประหยัดน้ำมัน และเครื่องยนต์ดีเซล 3.0 ดีดีไอ เน้นความแรง ขับสนุก เป็นมิตรต่อสิ่งแวดล้อม พร้อมด้วยเกียร์ 6 สปีด ออกตัวแรง ให้กำลังต่อเนื่อง ขับสนุกทุกช่วงความเร็ว มีให้เลือกทั้งเกียร์อัตโนมัติ REV TRONIC และเกียร์ธรรมดา พร้อมระบบ Genius Sport Shift สามารถเลือกได้ทั้งขับเคลื่อน 2 ล้อ และ 4 ล้อ พร้อม Isuzu Insight เพื่อช่วยในการพัฒนาศักยภาพการขับขี่ให้เต็มสมรรถนะปลอดภัย และประหยัดน้ำมันยิ่งขึ้น
     ด้านสมรรถนะการขับขี่มีการจัดวางตำแหน่งเครื่องยนต์เยื้องหลังเพลาหน้าแบบ Semi-midshipเช่นเดียวกับรถสปอร์ต ผสานการทำงานของช่วงล่างหลังแบบ 5-Link ให้การทรงตัวดีเยี่ยม  ยึดเกาะถนนพร้อมมอบการขับขี่ที่แสนนุ่มสบาย ให้ทุกเส้นทางเต็มไปด้วยความสมบูรณ์แบบอย่างแท้จริง เพิ่มระบบควบคุมความเร็วขณะลงทางชัน HDC (Hill Descent Control) เสริมความมั่นใจมากยิ่งขึ้น

     Isuzu MU-X 2017 ไมเนอร์เชนจ์ใหม่ มีให้เลือกทั้งหมด 5 สี ได้แก่ สีใหม่ น้ำตาลฮาวานา (Havana Brown), เงินไอซ์เบิร์ก (Iceberg Silver), บรอนซ์เงินอาร์กติก (Arctic Silver) ,ขาวมุกเอเวอร์เรสต์ (Everest Pearl White), ดำออสเตรเลียนโคล (Australian Coal Black)
     นอกจากนั้น ยังเปิดตัว "อีซูซุ ดีแมคซ์ ไฮแลนเดอร์ รุ่นพิเศษ!” มาพร้อมไฟหน้าโปรเจคเตอร์ พร้อม SILVER RING เท่สะดุดตา, กระจกมองข้างโครเมี่ยม, Engine Hood Garnish คิ้วขอบฝากระโปรงหน้า และกระจังหน้าโทนเทา, FRONT BUMPER GUARD ทูโทน, ล้ออัลลอยดีไซน์พิเศษ! ขนาด 18 นิ้ว 6 ก้าน, Robust Extender พร้อม Bed Liner, Fender Lip พร้อม Side Molding และกันชนท้ายสีทูโทน

     ทั้งนี้ Isuzu MU-X 2017 ใหม่ จะเริ่มลงโชว์รูมตั้งแต่วันที่ 4 มีนาคมเป็นต้นไป ราคาจำหน่ายเริ่มต้นที่ 1,099,000 บาท
 