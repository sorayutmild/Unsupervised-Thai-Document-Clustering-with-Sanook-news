งานเข้าหนักมากสำหรับเธอคนนี้ "ปราง กัญญ์ณรัณ วงศ์ขจรไกล" หลังถูกชาวเน็ตโยงว่าเป็นบุคคลต้นเหตุที่ทำให้ความสัมพันธ์ของคู่จิ้นข้ามรุ่น "อาเล็ก ธีรเดช" และ "จอย รินลณี" ต้องมาถึงทางตัน เนื่องจากในเฟสบุ๊คของเจ้าตัวได้มีการแชร์ลิ้งค์ข่าว "อวสานคู่จิ้น อาเล็กจอย" รวมถึงช่วงวันคล้ายวันเกิดของฝ่ายชาย สาวปรางก็ยังลงมือทำเค้กด้วยตัวเองนำไปมอบให้ถึงกองถ่ายละครอีก!!!
ล่าสุดพอมีโอกาสเจอกับเจ้าตัวในงาน "Bridal Fashion Show WE 12aniversary" บรรดาสื่อก็เลยไม่พลาดต้องขอเข้าไปจ่อไมค์เคลียร์สักหน่อยว่า สรุปแล้วตอนนี้สถานะระหว่างเจ้าตัวกับหนุ่มอาเล็กเป็นมากเกินกว่าเพื่อน อย่างที่หลายคนตั้งข้อสงสัยจริงหรือไม่...
ตอนนี้หลายคนจับตามองหนักมากว่าเราเป็นมือที่สามระหว่าง พี่จอย กับ อาเล็ก ?"ไม่ใช่เลยค่ะ เป็นไปไม่ได้ค่ะ หนูกับอาเล็กเราเป็นเพื่อนกัน เป็นเพื่อนกันมานานมากแล้ว และก็ยังเป็นเพื่อนกันอยู่เหมือนเดิม"
เราทราบกระแสข่าวนี้บ้างไหม ?"เอ่อ...เป็นเพราะเราเล่นละครคู่กันหรือเปล่าคะคนถึงได้จับตามอง แต่เอาจริงๆ ทุกคนก็รู้นะคะว่าหนูสนิทกับอาเล็กระดับนี้อยู่แล้ว และเราก็โพสต์รูปอะไรแบบนี้มาตลอด ซึ่งมันก็ไม่ได้มีปัญหาอะไร"
แล้วที่เห็นว่าเราแชร์ข่าวของเขาสองคนอันนี้คือยังไง ?"เรื่องนี้เป็นเรื่องที่หนูอึดอัดใจมากและอยากจะออกมาพูดมาก คือหนูไม่รู้ว่ามีใครเป็นแบบหนูไหมนะ เพราะตอนแรกที่มันมีข่าวออกมาหนูยังส่งไปบอกเพื่อนอยู่เลยว่า "เป็นไปไม่ได้เพราะหนูไม่เล่นเฟสบุ๊คเลย" แต่พอเพื่อนเขาไปดูเขาก็กลับมาบอกว่า "มีๆ" ซึ่งหนูตกใจมาก จากนั้นหนูก็เลยคุยกับเพื่อนว่ามันเกิดขึ้นได้ยังไง ซึ่งส่วนตัวหนูเองหนูคิดว่ามันน่าจะเป็นเพราะความโก๊ะของหนูมากกว่า คือปกติในกลุ่มแชทมันของปรางกับเพื่อน มันก็จะมีเพื่อนๆ ที่เขาชอบส่งข่าวดารามาถามเราว่าจริงไม่จริงยังไงบ้าง ซึ่งครั้งนั้นหนูก็แค่กดเข้าดูแค่นั้นเองเท่าที่หนูรู้ตัวนะ แต่โผล่มาอีกวันหนึ่งมันก็กลายเป็นข่าวแล้ว ซึ่งหนูก็ตกใจเหมือนกันเพราะคนอื่นๆ เขาคงเข้าใจผิดมากแน่ๆ ก็ถือเป็นความโก๊ะและความซวยของหนูเองค่ะ หนูไม่ตั้งใจเลย"
แสดงว่าเราไม่ได้ตั้งใจที่จะกดแชร์ข่าว ?"หนูไม่รู้เรื่องเลยค่ะ และหนูก็ไม่อยากจะโทษว่าโดนแฮคหรืออะไรด้วย เพราะมันคงไม่มีอะไรขนาดนั้น แต่น่าจะเป็นการไปโดนมากกว่า คือเราไม่รู้เรื่องเลย"
เรื่องความสนิทของเรากับอาเล็ก อาจเป็นเพราะมีรูปคู่เราสองคนออกมาบ่อยๆ คนเขาก็เลยจับตามองมาที่เรา ?"เป็นเพราะว่าถ่ายละครด้วยกันค่ะ รูปทุกรูปที่หนูลงเป็นรูปจากกล้องพีอาร์กองละคร หนูไม่เคยถ่ายกันเล่นๆ กันเอง เซลฟี่กันก็ไม่เคย"
เรากลัวไหมว่าเรื่องนี้จะทำให้พี่จอยเขาเข้าใจผิด ?"ก็แอบกังวลเล็กน้อย แต่สำหรับตัวหนู หนูคิดว่าพี่จอยเขาเป็นคนน่ารัก และทุกครั้งที่เจอกันพี่จอยเขาก็จะยิ้มให้ ซึ่งเขาน่าจะเข้าใจค่ะ รวมถึงเรื่องเฟสบุ๊คพี่เขาก็น่าจะเข้าใจว่าหนูไม่ได้ตั้งใจค่ะ"
เจอกระแสจากแฟนคลับของทั้งคู่เข้ามาโจมตีบ้างไหม ?"ก็มีบ้างตามที่ทุกคนเห็นค่ะ และอย่างเรื่องเค้กก็เหมือนกัน คือบางคนเขาก็สงสัยว่าทำไมต้องทำเค้กเอง เอ่อ...จริงๆ ต้องย้อนกลับไปตอนวันเกิดปรางนะคะ เพราะตอนนั้นอาเล็กเขาก็ซื้อดอกไม้ให้เหมือนตั้งใจมาแกล้ง ดังนั้นครั้งนี้หนูก็เลยตั้งใจจะกวนประสาทเขากลับ แล้วหนูก็คิดว่าจะให้อะไรดี ก็เลยลิสต์ตามที่เห็นในไอจี ซึ่งเล็กเขาก็มาบ่นๆ ว่า อันนี้ทำง่ายจะตายทำให้กินหน่อย หนูก็เลยเออเอาอันนี้แหละ เพราะถ้าไม่ให้คงโดนเล็กด่าแน่ๆ เล่นละครคู่กันไม่ให้ของขวัญเลยเดี๋ยวจะน่าเกลียด"
กระแสแฟนคลับที่เข้ามาโจมตีแรงๆ มีเยอะไหม ?"ก็มีค่ะ ตอนแรกก็ตกใจเหมือนกัน และก็อยากจะออกมาพูดด้วยว่าหนูไม่เกี่ยวเลย หนูแค่ไปถ่ายละครทุกวันไม่ได้มีเวลาว่างมาทำอะไรแบบนั้นเลย"
เราได้ลบคอมเม้นท์จากแฟนคลับที่เข้ามาโจมตีด้วยจริงไหม ?"จริงค่ะ เพราะปรางเป็นห่วงความรู้สึกของคุณแม่และก็คุณพ่อ คุณแม่ไม่ชินเลยกับการที่หนูมีข่าว คือท่านจะค่อนข้างซีเรียสและก็เป็นห่วงมากๆ ดังนั้นเวลามีคอมเม้นท์อะไรแรงๆ ปรางก็ไม่อยากให้แม่เห็น ไม่อยากให้แม่หนักใจ"
รู้สึกยังไงบ้างที่คนมองว่าเราพยายามสร้างกระแส ?"หนูงงมาก หนูยืนยันค่ะว่าหนูไม่รู้เรื่องอะไรเลย หนูทำทุกอย่างปกติ หนูกับอาเล็กกวนกันอยู่แล้ว แต่มันอาจจะเป็นเพราะช่วงนี้มีข่าวเรื่องความสัมพันธ์ของเขาพอดี คนก็เลยจับตามอง"
และเราเองทราบกระแสไหมว่าจริงๆ แล้วเรื่องของเราเป็นแค่เรื่องสับขาหลอก เพราะอาเล็กเขามีอีกคนหนึ่งที่เป็นข่าวด้วยคือ มุกกี้ เน็ตไอดอล ?"ไม่รู้จักเลยค่ะ ไม่ทราบเลย และอย่างที่ปรางบอก ปรางสนิทกับอาเล็กก็จริง แต่ก็ไม่เคยคุยเรื่องส่วนตัวกันเลย เน้นด่ากันไปด่ากันมามากกว่า"
อย่างกระแสที่ออกมาเหมือนเขาบอกว่าเราแค่เป็นตัวกลาง เพราะอาเล็กเขาคุยกับอีกคนอยู่ ?"อันนี้หนูไม่ทราบเลยค่ะ ต้องถามอาเล็กดู"
เราเครียดไหมเพราะเราโดนทุกทางเลย ?"ก็แอบเครียดเล็กน้อย แต่หนูเชื่อว่าการที่หนูได้พูดวันนี้ทุกคนน่าจะเข้าใจ เพราะหนูบริสุทธิ์ใจจริงๆ ค่ะ"
เครดิตภาพประกอบจาก Instagram @lekteeradetch / @ladiiprang / FB : สุมหัวเผือก