ถือว่ากลายเป็นกระแสฟีเวอร์ในบ้านเราสำหรับ ทีมวอลเลย์บอลสาวทีมชาติไทย ที่ทำผลงานได้อย่างยอดเยี่ยมในการแข่งขัน วอลเลย์บอลหญิง เนชั่นส์ ลีก 2022 แถมยังสามารถสร้างประวัติศาสตร์ ทะลุเข้าสู่รอบ 8 ทีมสุดท้ายได้เป็นครั้งแรกในประวัติศาสตร์ ล่าสุด สื่อดังในยุโรปได้เปิดจำนวนเงินรางวัลที่จะได้รับใน วอลเลย์บอล เนชั่นส์ ลีก 2022 ออกมาให้แฟนๆ ได้รู้กัน ซึ่งถือว่าเป็นการแข่งขันวอลเลย์บอล ที่มีเงินรางวัลมากที่สุดในโลก หลังจากที่ผุดรายการนี้ครั้งแรกเมื่อปี 2017 เพื่อเข้ามาแทนรายการเก่าอย่าง เวิล์ด กรังปรีซ์ (ของผู้หญิง) และรายการ เวิล์ด ลีก (ของผู้ชาย) การแข่งขัน วอลเลย์บอล เนชั่นส์ ลีก 2022 ในรอบแรก ทีมที่ชนะจะได้รับเงิน 9,000 เหรียญสหรัฐ (ประมาณ 324,000 บาท) ส่วนทีมที่แพ้จะได้รับเงิน 4,000 เหรียญสหรัฐฯ (ประมาณ 144,000 บาท) ขณะที่เงินรางวัลแชมป์รายการนี้จะได้รับ 1 ล้านเหรียญสหรัฐฯ (ประมาณ 36 ล้านบาท), รองแชมป์ได้ 500,000 เหรียญสหรัฐฯ (ประมาณ 18 ล้านบาท), อันดับ 3 จะได้เงินรางวัล 300,000 เหรียญสหรัฐฯ (ประมาณ 10 ล้านบาท) และ อันดับ 4 จะได้เงินรางวัล 150,000 เหรียญสหรัฐฯ (ประมาณ 5.4 ล้านบาท)นอกจากนี้ยังมีรางวัลในส่วนของตัวบุคคลอย่าง นักกีฬายอดเยี่ยม (MVP) จะได้เงินรางวัล 30,000 เหรียญสหรัฐฯ (ประมาณ 1 ล้านบาท) และรางวัลนักกีฬายอดเยี่ยมในแต่ละตำแหน่งจะได้รับคนละ 10,000 เหรียญสหรัฐฯ (ประมาณ 3.6 แสนบาท) สำหรับการแข่งขัน วอลเลย์บอลหญิง เนชั่นส์ ลีก 2022 ในรอบ 8 ทีมสุดท้าย จะใช้ระบบแพ้คัดออกทันที โดยจะแข่งขันระหว่างวันที่ 13 กรกฎาคม - วันที่ 17 กรกฎาคม นี้ ซึ่ง "สาวไทย" ในฐานะทีมอันดับ 8 จากรอบแรก จะเจอกับ ตุรกี เจ้าภาพจัดการแข่งขันในครั้งนี้