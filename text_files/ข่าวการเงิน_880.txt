เปิดวิธีเปลี่ยนโรงพยาบาลประกันสังคม 2565 ผ่าน 3 ช่องทาง เริ่ม 16 ธ.ค. 64-31 มี.ค. 65
สำนักงานประกันสังคม เปิดให้ผู้ประกันตนในระบบประกันสังคมสามารถเปลี่ยนสถานพยาบาลเพื่อใช้สิทธิเข้ารักษาเป็นประจำทุกปี โดยในปี 2564 จะเริ่มเปลี่ยนได้ตั้งแต่วันที่ 16 ธ.ค. 64-31 มี.ค. 65 โดยเพจเฟซบุ๊กสำนักงานประกันสังคม ได้อธิบายถึงหลักเกณฑ์ของผู้มีสิทธิเปลี่ยนสถานพยาบาลรวมถึงช่องทางการที่สามารถทำเองได้ผ่านทั้งระบบ Online และ Offline ดังนี้
หลักเกณฑ์การเปลี่ยนสถานพยาบาล

เปลี่ยนสถานพยาบาลประจำปีได้ปีละ 1 ครั้ง ระหว่างวันที่ 16 ธันวาคม - 31 มีนาคมของปีถัดไป
เปลี่ยนสถานพยาบาลระหว่างปี กรณีมีเหตุจำเป็น เช่น ย้ายที่ทำงานหรือย้ายที่พักอาศัย หรือพิสูจน์ได้ว่าผู้ประกันตนมิได้เลือกสถานพยาบาลด้วยตนเองให้ยื่นเรื่องภายใน 30 วัน

ช่องทางการยื่นเปลี่ยนสถานพยาบาล

ทำรายการผ่านเว็บไซต์ www.sso.go.th
ทำรายการผ่าน Application SSO Connect
ยื่นแบบเลือกสถานพยาบาลในการรับบริการทางการแพทย์ (สปส. 9-20) ได้ที่สำนักงานประกันสังคมกรุงเทพมหานครพื้นที่/จังหวัด/สาขาทุกแห่งทั่วประเทศ

วิธีเปลี่ยนโรงพยาบาลประกันสังคมผ่าน www.sso.go.th

เข้าเว็บไซต์ www.sso.go.th สมัครสมาชิกให้เรียบร้อย
หลังสมัครสมาชิกเสร็จ ให้เข้าเว็บไซต์คลิกที่ผู้ประกันตน
เลือกยื่นแบบขอเปลี่ยนสถานที่พยาบาล
เลือกเหตุผลการเปลี่ยนสิทธิ เปลี่ยนประจำปี แล้วคลิกที่เลือกสถานพยาบาลใหม่ จากนั้นกดเลือกโรงพยาบาล
หลังจากเลือกโรงพยาบาลได้แล้ว เลื่อนลงมาเลือกเครื่องหมายถูก ยอมรับเงื่อนไขและข้อตกลงแล้วกดบันทึกเป็นอันเรียบร้อย

วิธีเปลี่ยนโรงพยาบาลประกันสังคมผ่านแอปพลิเคชั่น SSO Connect

โหลดแอป SSO Connect ลงทะเบียนด้วยบัตรประชาชน รอยืนยันตัวตนผ่านระบบ OTP
เลือกเมนู “เปลี่ยนโรงพยาบาล”
เลือกโรงพยาบาลที่ต้องการ กดยืนยันและรอตรวจสอบการเปลี่ยนสิทธิใน 2-3 วันทำการ

วิธีเปลี่ยนโรงพยาบาลประกันสังคมที่สำนักงานประกันสังคม

ยื่นเอกสารที่สำนักงานประกันสังคม ใช้แบบฟอร์ม สปส.9-02 และสำเนาบัตรประจำตัวประชาชน (คลิก) พร้อมกรอกข้อมูลต่างๆ ให้เรียบร้อยก่อนยื่นที่สำนักงานประกันสังคมกรุงเทพมหานครพื้นที่/จังหวัด/สาขา ทุกแห่งทั่วประเทศ หลังยื่นเรื่องย้ายโรงพยาบาลประกันสังคม 2564 ผู้ประกันตนจะรู้ผลภายใน 3 วัน โดยสามารถเข้าไปตรวจสอบผลผ่านเว็บไซต์ www.sso.go.th หรือผ่านแอปพลิเคชั่น SSO Connect

สำหรับเอกสารที่ต้องใช้เพื่อขอเปลี่ยนสถานพยาบาล ประกันสังคม

กรอกแบบขอบัตรรับรองสิทธิการรักษาพยาบาล สปส.9-02
บัตรรับรองสิทธิการรักษาพยาบาลของประกันสังคมอันเก่า
สำเนาบัตรประจำตัวประชาชน
กรณีย้ายที่อยู่จะต้องมีหลักฐานการย้ายที่อยู่

*การเปลี่ยนสถานพยาบาลผ่านระบบออนไลน์ไม่ว่าจะเป็นเว็บไซต์หรือแอปพลิเคชั่น ไม่จำเป็นต้องยื่นเอกสาร คุณสามารถเปลี่ยนได้ด้วยตัวเองง่ายๆ
หากผู้ประกันตนที่ไม่ประสงค์เปลี่ยนสถานพยาบาลสามารถใช้สิทธิรับบริการทางการแพทย์ตามสิทธิเดิมจนกว่าจะสิ้นสุดความเป็นผู้ประกันตน กรณีสิ้นสภาพจากความเป็นผู้ประกันตน สามารถใช้สิทธิต่อไปได้อีก 6 เดือนนับแต่วันที่สิ้นสภาพ
ช่องทางตรวจสอบสิทธิสถานพยาบาล

Line Official Account ของสำนักงานประกันสังคม (@ssothai)
www.sso.go.th
Application SSO Connect
เครื่อง Smart kiosk ของกระทรวงมหาดไทย
สายด่วน 1506 ให้บริการทุกวัน ตลอด 24 ชั่วโมง

สถานพยาบาลประกันสังคมที่สามารถรับจำนวนผู้ประกันตน ปี 2564 ณ วันที่ 2 พฤศจิกายน 2564 คลิก
