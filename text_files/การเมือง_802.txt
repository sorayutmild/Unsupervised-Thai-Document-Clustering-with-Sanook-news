วาสนา นาน่วม นักข่าวสายทหารชื่อดัง ไขข้อสงสัยของสังคม ทำไมทหารเรือ 20 นาย ซึ่งที่ไปปฏิบัติราชการที่เมืองอู่ฮั่น เดินทางกลับประเทศไทยได้ก่อน
(28 ม.ค.) วาสนา นาน่วม นักข่าวสายทหารชื่อดัง โพสต์เฟซบุ๊ก กรณีการเดินทางกลับของคณะกรรมการตรวจการจ้างสร้างเรือดำน้ำ จำนวน 20 นาย ที่ปฏิบัติราชการอยู่ ณ เมืองอู่ฮั่น สาธารณรัฐประชาชนจีน ซึ่งเป็นศูนย์กลางการแพร่ระบาดของโรคปอดอักเสบจากเชื้อไวรัสโคโรนา สายพันธุ์ใหม่ หลังจากทั้งหมดได้ทยอยเดินทางกลับไทยครบหมดแล้ว ด้วยเครื่องบินพลเรือน ผ่านการตรวจคัดกรองโรคแล้วก่อนกลับถึงไทย ตั้งแต่วันที่ 26 ม.ค. ที่ผ่านมา
พลเรือโท ประชาชาติ ศิริสวัสดิ์ รองเสนาธิการทหารเรือ และโฆษกกองทัพเรือ แถลงว่า ในระหว่างที่คณะกรรมการตรวจการจ้างสร้างเรือดำน้ำปฏิบัติหน้าที่อยู่ที่อู่ต่อเรือ บริษัทคู่สัญญาที่เมืองอู่ฮั่น ประเทศจีนนั้น ในแผนงานมีช่วงวันหยุดเทศกาลตรุษจีน และทางอู่ต่อเรือได้ประกาศวันหยุดในช่วงตรุษจีนดังกล่าว ตั้งแต่วันที่ 22 ม.ค. - 2 ก.พ. ดังนั้นช่วงเวลาดังกล่าวจึงตรงกับการหยุดพักผ่อนของกำลังพล
และเพื่อเป็นการป้องกันและความปลอดภัย ภายหลังที่ได้รับข่าวการแพร่ระบาดในเมืองอู่ฮั่น ตั้งแต่ช่วงเดือน ธ.ค.62 เป็นต้นมา กำลังพลกรรมการตรวจการจ้างเรือดำน้ำจึงได้ขออนุญาตลาพัก และแยกย้ายกันเดินทางออกทัศนศึกษาตามเมืองต่างๆ โดยไม่มีใครทราบมาก่อนว่าจะมีการปิดเมือง
หลังจากนั้นทางการจีนสั่งปิดเมือง ทางกำลังพลเองก็ไม่สามารถกลับเข้าเมืองอู่ฮั่นได้ จึงได้ขออนุมัติ ทร.เดินทางกลับ โดยทยอยกลับจากเมืองต่างๆ ที่แต่ละคนอยู่ในขณะนั้น หลายคนก็ไปทัศนศึกษาต่อ และทยอยเดินทางกลับเรียบร้อยใน 26 ม.ค.ที่ผ่านมา
สำหรับคำถามที่ว่า สามารถช่วยเหลือคนไทยคนอื่นได้หรือไม่นั้น พลเรือโท ประชาชาติ กล่าวว่า กำลังพลของ ทร.เอง ก็ไม่ได้ทราบข่าวเรื่องการปิดเมืองมาก่อนแต่อย่างใด แต่เมื่อได้ด้วยเดินทางออกมาจากเมืองอู่ฮั่น เพื่อไปทัศนศึกษาในช่วงวันหยุดของเทศกาลแล้ว จึงได้รับรู้ข่าวสารพร้อมๆ กับประชาชนทั่วไป
และในเมื่อก็ต่างไม่สามารถเดินทางกลับเข้าไปในเมืองอู่ฮั่นได้อีก จึงได้ขออนุญาตเดินทางกลับประเทศไทย โดยแยกย้ายกันมาและผ่านการตรวจการทางการจีนแล้วทุกขั้นตอนแล้ว จึงสามารถทยอยเดินทางกลับมาได้
