(ขอบคุณภาพจาก สำนักข่าวสปริงนิวส์)
(2 ธ.ค.) เมื่อเวลาประมาณ 10.00 น. ที่ผ่านมา ผู้สื่อข่าวรายงานว่า น.ส.ยิ่งลักษณ์ ชินวัตร นายกรัฐมนตรี และ รัฐมนตรีว่ากระทรวงกลาโหม ได้เดินทางออกจากบ้านพักซอยโยธินพัฒนา ก่อนจะมาปรากฏตัวที่อาคารสำนักงานตำรวจแห่งชาติ เรียกคณะรัฐมนตรีครบชุด ร่วมประชุมหารือกับ ศอ.รส. เกี่ยวกับสถานการณ์กลุ่มผู้ชุมนุมทางการเมือง
สำหรับการปรากฏตัวของ น.ส.ยิ่งลักษณ์ เกิดขึ้นหลังจากเมื่อวานนี้ (1 ธ.ค.) มีกระแสข่าวลือระบุว่าได้ขึ้นเครื่องบินการบินไทยไปยังประเทศแอฟริกาใต้ ก่อนจะเก็บตัวเงียบ ไม่มีผู้ใดทราบถึงความเคลื่อนไหว ท่ามกลางสถานการณ์บ้านเมืองตึงเครียด
ทั้งนี้ น.ส.ยิ่งลักษณ์ เดินทางเข้า สตช. ด้วยสีหน้าปกติ ไม่ได้ให้สัมภาษณ์กับสื่อมวลชน อีกทั้งยังไม่มีกำหนดการ แจ้งภารกิจตลอดทั้งวันของนายกฯ แต่อย่างใด