โธมัส ฟุลเลอร์ ผู้สื่อข่าวนิวยอร์คไทม์ส เผยแพร่รายงานข่าวผ่านทางเว็บไซต์นิวยอร์คไทม์ส โดยระบุว่า จากกรณี นางสาววรรณา สวนสันต์ ชาวพังงา ที่เพิ่งถูกออกหมายจับในคดีระเบิดสี่แยกราชประสงค์ แต่เจ้าหน้าที่ตรวจสอบพบว่า ผู้ต้องหารายนี้ได้ย้ายไปอยู่ประเทศตุรกีกับครอบครัวของสามีที่เป็นชาวตุรกีนั้น
นายอิบราฮิม คมขำ ผู้ใหญ่บ้าน ในพื้นที่ที่ครอบครัวพ่อแม่ของนางวรรณา อาศัยอยู่ ได้เปิดเผยว่า ผู้ต้องหารายนี้เพิ่งโทรศัพท์คุยกับตน โดยเธอระบุว่า ได้ย้ายออกจากอพาร์ทเมนท์ที่กรุงเทพฯ เมื่อช่วงเดือนมิถุนายน และไม่ทราบว่า เพราะเหตุใด เธอจึงตกเป็นผู้ต้องสงสัยในสายตาของเจ้าหน้าที่
นางวรรณาบอกกับผู้ใหญ่บ้านคนเดิมว่า เธอต้องการเดินทางกลับประเทศไทยเพื่อพิสูจน์ความบริสุทธิ์ และพร้อมจะมอบตัวในทุกที่และทุกเวลา
นอกจากนี้ ในทวิตเตอร์ของฟุลเลอร์ ยังได้ระบุข้อมูลเพิ่มเติมว่า นางวรรณา ได้ขอให้ทางการไทยช่วยออกค่าเครื่องบินให้เธอ เนื่องจากเธอไม่มีเงินมากพอจะซื้อตั๋วเครื่องบิน เพื่อเดินทางกลับไปมอบตัวที่ประเทศไทย
ฟุตเลอร์ยังทวีตด้วยว่า ผู้ต้องหารายนี้กล่าวว่า การออกหมายจับเธอเป็นสิ่งผิดพลาด "ประเทศไทยทำกับฉันอย่างนี้ได้อย่างไร?" เธอระบุ
ทั้งนี้ นางวรรณาถูกออกหมายจับ ภายหลังเจ้าหน้าที่ตำรวจเข้าตรวจสอบห้องพักในอพาร์ทเมนท์ต้องสงสัยเมื่อวันที่ 30 สิงหาคม และพบสารประกอบวัตถุระเบิดในห้องพักดังกล่าว
ที่มา: NewYorkTimes และ @thomasfullerNYT