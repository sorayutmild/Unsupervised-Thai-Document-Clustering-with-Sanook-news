เกิดเหตุเพลิงไหม้ชั้น 7 โซนศูนย์อาหาร ห้างเซ็นทรัลบางนา เจ้าหน้าที่เร่งอพยพคนออกอย่างเร่งด่วน ล่าสุด รถดับเพลิงเข้าควบคุมไฟไหม้แล้ว
ผู้สื่อข่าวรายงานว่า เมื่อเวลา 15.35 (27 ส.ค.) เกิดเหตุเพลิงไม้บริเวณศูนย์อาหารชั้น 7 ของห้างสรรพสินค้าเซ็นทรัลบางนา เจ้าหน้าที่กำลังช่วยกันดับเพลิง พร้อมทั้งมีการสั่งอพยพประชาชนที่มาเดินเที่ยวในห้างออกจากห้างสรรพสินค้าเป็นการเร่งด่วนโดยมีกลุ่มควันออกมาจากบริเวณชั้น 6-7 ห้างเซ็นทรัล บางนา ซึ่งเป็นโซนศูนย์อาหารของทางห้าง ด้านเจ้าหน้าที่เร่งอพยพคนออกจากบริเวณภายในห้างดังกล่าวอย่างเร่งด่วน 
          ขณะที่ รถดับเพลิง จำนวน 4 คัน ซึ่งในตอนแรกไม่สามารถเข้าไปถึงจุดเกิดเหตุได้ สามารถเข้าไปได้ดับเพลิงแล้ว แต่เกิดเหตุวุ่นวายโดยรอบเนื่องจากรถของประชาชนที่ยังจอดติดค้างเป็นจำนวนมากบริเวณที่จอดรถยังไม่สามารถทยอยออกมายังข้างนอกได้ ส่วนการจราจรด้านนอกยังหนาแน่น เจ้าหน้าที่ตำรวจกำลังรอรถกระเช้า เพื่อส่งเจ้าหน้าที่ดับเพลิงขึ้นยังชั้น 7 ที่เกิดเพลิงไหม้ เพื่อเข้าระงับเหตุ แต่ยังติดปัญหาด้านการจราจร
           ผู้อยู่ในเหตุการณ์ เล่าว่า ขณะที่ตนกำลังนั่งดูหนัง ภายในบริเวณโรงภาพยนตร์นั้น ได้ยินเสียงระเบิดก่อนที่จะเกิดเพลิงไหม้ และพนักงานตะโกนให้รีบออกจากโรง ก่อนที่ตนจะวิ่งหนีกันออกมาทางลานจอดรถ
 ด้าน พ.ต.อ.คมศักดิ์ สุมังเกษตร ผกก.สน.บางนา เปิดเผยว่า เกิดเหตุเพลิงไหม้ ห้างเซ็นทรัลบางนา โดยต้นเพลิงอยู่ที่บริเวณชั้น 7 ที่กำลังอยู่ในระหว่างการต่อเติมในส่วนของสวนอาหาร โดยบริเวณชั้นดังกล่าวยังเป็นที่ตั้งของโรงภาพยนตร์ และสวนน้ำของทางห้าง ซึ่งมีเด็กๆ กำลังเล่นน้ำและสวนสนุกอยู่เป็นจำนวนมากด้วย      
"ทำให้เกิดกลุ่มควันคละคลุ้งอยู่ภายในบริเวณห้างเป็นจำนวนมาก ส่งผลให้ประชาชนที่กำลังจับจ่ายสินค้าอยู่ภายใน แตกตื่นวิ่งหนีกันออกมาบริเวณด้านนอกห้างเป็นจำนวนมาก รวมทั้งมีบางส่วนตื่นตระหนกพยายามขับรถออกจากตัวห้างจนทำให้เกิดความโกลาหลจนไม่สามารถระบายรถออกจากบริเวณลานจอดรถด้านหลังได้ ขณะเดียวกัน จากการที่มีประชาชนส่วนหนึ่งได้จอดรถเพื่อรอดูเหตุการณ์ ยิ่งทำให้เกิดการจราจรติดขัดบริเวณถนนบางนาตราดทั้งขาเข้าและขาออกมากขึ้น" พ.ต.อ.คมศักดิ์ กล่าว
เบื้องต้น ไม่มีรายงานว่ามีผู้ได้รับบาดเจ็บหรือเสียชีวิต จากเหตุดังกล่าว
ทั้งนี้ เซ็นทรัลบางนาเคยเกิดไฟใหม้แล้วเมื่อปลายเดือน ต.ค. 2552
ความคืบหน้าทีมข่าว S! News จะรายงานให้ทราบต่อไป
ขอขอบคุณภาพจาก ทวิตเตอร์ @surachaiin,@gigphitcha,@kittyooy,@Asukrita,@reporter_js9 และ @nuinaka