(22 ก.ค.) ผู้สื่อข่าวรายงานว่า เมื่อเวลาประมาณ 08.00 น. ที่ทำเนียบรัฐบาลได้มีเจ้าหน้าที่จากกองพระราชพิธี สำนักพระราชวัง มาจัดเตรียมเครื่องบวงสรวง เพื่อจัดทำพิธีบวงสรวงพระภูมิเจ้าที่ภายในทำเนียบรัฐบาล โดยได้รับการแจ้งว่า นายมณฑล สุดประเสริฐ อธิบดีกรมโยธาธิการ ประสานเป็นการภายในให้มาจัดเตรียมเครื่องบวงสรวงเซ่นไหว้พระภูมิเจ้าที่ประจำทำเนียบรัฐบาลอย่างเร่งด่วน เนื่องจากเป็นผู้รับมอบให้เข้าดำเนินการปรับปรุงตึกบัญชาการ
ขณะที่เจ้าหน้าที่จากบริษัทตกแต่งภายใน กล่าวว่า บริษัทจะทำพิธีบวงสรวงก่อนเริ่มงานทุกครั้งไม่เกี่ยวกับกระแสข่าวสิ่งเร้นลับภายในทำเนียบ นอกจากนี้พนักงานยังเปิดเผยว่า ภายในอาคารดังกล่าวชำรุดทรุดโทรมอย่างมาก จึงต้องปรับปรุง ซึ่งได้เวลาในการดำเนินงานทั้งหมด 2 เดือน 
ซึ่งช่วงเช้าเจ้าหน้าที่ ได้จัดเครื่องบวงสรวงชุดใหญ่ ชุดอาหารคาวหวาน หมู เป็ด ไก่ ผลไม้ชุดใหญ่ โดยกำหนดพิธีจะเริ่มพิธี ในเวลาประมาณ 11.00 น. แต่ระหว่างที่เจ้าหน้าที่กำลังเตรียมเครื่องบวงสรวง ปรากฏว่าได้มีโทรศัพท์เข้ามายังหัวหน้างาน จากนั้นเจ้าหน้าที่ได้ดำเนินการเก็บเครื่องบวงสรวงที่เตรียมไว้ทั้งหมดขึ้นรถตู้กลับออกไปทันทีโดยที่ยังไม่ทันทำพิธี เจ้าหน้าที่รายหนึ่งพูดแต่เพียงว่า มาผิดที่ จึงต้องยกเลิกพิธี