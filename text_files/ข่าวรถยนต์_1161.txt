     Mitsubishi e-Evolution Concept 2019 ใหม่ ต้นแบบรถครอสโอเวอร์พลังงานไฟฟ้าเผยโฉมที่งาน Bangkok International Motor Show 2019

     ไฮไลท์เด็ดของบูธมิตซูบิชิในงานมอเตอร์โชว์ 2019 ปีนี้ อยู่ที่การนำเอารถต้นแบบ Mitsubishi e-Evolution มาจัดแสดง เผยให้เห็นถึงเทคโนโลยีขับเคลื่อนด้วยไฟฟ้าของมิตซูบิชิ ผสานกับระบบปัญญาประดิษฐ์ขั้นสูง (Artificial Intelligent)
     Mitsubishi e-Evolution Concept ถูกพัฒนาให้เป็นรถ "High Performance Cross-country Tourer" โดยนำเอาชื่อเสียงของ Evolution ตัวแรงในอดีตมาทำรถเอสยูวีขุมพลังไฟฟ้า ชูจุดเด่นด้วยดีไซน์ด้านหน้า Dynamic Shield ติดตั้งกระจังหน้าสีดำที่ถูกครอบด้วยกระจกซึ่งมีกล้องและเซ็นเซอร์จำนวนหลายตัวอยู่ภายใน

     e-Evolution Concept ถูกออกแบบให้มีความสูงจากพื้นถนนเพื่อการขับขี่แบบสมบุกสมบัน เส้นสายตัวถังแสดงถึงความบึกบึนแข็งแรง ติดตั้งล้อและยางขนาดใหญ่ที่เน้นภาพลักษณ์ความเป็นรถขับเคลื่อนสี่ล้อ ขณะที่ภายในห้องโดยสารถูกติดตั้งหน้าจอแสดงผลแบบกว้างจำนวน 2 จอ สามารถแสดงข้อมูลภายนอกตัวรถ, ระบบนำทาง, ระบบช่วยประหยัดน้ำมัน, ภาพจากกล้องหน้า-หลัง ขณะที่กระจกหน้าต่างถูกออกแบบให้สามารถมองเห็นได้รอบทิศทาง 360 องศา
     ด้านขุมพลังถูกระบุว่าติดตั้งมอเตอร์ไฟฟ้าสมรรถนะสูง ให้กำลังมากกว่าเครื่องยนต์สันดาปทั่วไป ติดตั้งแบตเตอรี่ไว้บริเวณใต้พื้นกลางตัวรถ เพื่อลดจุดศูนย์ถ่วงและเพิ่มประสิทธิภาพในการกระจายน้ำหนักขณะเข้าโค้ง มอเตอร์ไฟฟ้าถูกติดตั้งจำนวนทั้งหมด 3 ลูก แบ่งเป็นมอเตอร์ขับเคลื่อนล้อคู่หน้าจำนวน 1 ลูก และล้อคู่หลังอีกจำนวน 2 ลูก พร้อมระบบขับเคลื่อนสี่ล้อ Super All-Wheel Control (S-AWC) เพื่อการเข้าโค้งที่แม่นยำและเกาะถนน

     ขณะที่ระบบปัญญาประดิษฐ์ (Artificial Intelligence) ทำงานผ่านเซ็นเซอร์จำนวนหลายตัวรอบคัน เพื่ออ่านข้อมูลสภาพถนนและจราจร พร้อมแจ้งไปยังผู้ขับขี่เพื่อให้สามารถควบคุมรถได้ง่ายและปลอดภัยยิ่งขึ้น
     ของจริงจะสวยขนาดไหนไปชมกันเลย
 