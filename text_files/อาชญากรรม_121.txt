เกาะติดสถานการณ์เหตุทหารคลั่งกราดยิงทั่วเมืองโคราช รายงานความเคลื่อนไหวแบบนาทีต่อนาที
sanook.com เริ่มรายงานสถานการณ์แบบเรียลไทม์ ตั้งแต่เวลาประมาณ 21.35 น. ของวันเสาร์ที่ 8 ก.พ. 2563
อาทิตย์ที่ 9 ก.พ.
11.50 - บิ๊กตู่ ยืนยันตัวเลขยอดผู้เสียชีวิตจากเหตุการณ์กราดยิงโคราชอยู่ที่ 27 ราย (ประชาชนและเจ้าหน้าที่ 26 ราย, ผู้ก่อเหตุ 1 ราย) ผู้บาดเจ็บ 57 คน อนุญาตให้กลับบ้านได้แล้ว 25 คน นอนรักษาตัวอยูที่โรงพยาบาล 32 คน และเข้ารับการผ่าตัดอยู่ 8 คน (ต้องมีการผ่าตัดสมอง 2 คน)
11.50 - พล.อ.ประยุทธ์ จันทร์โอชา นายกฯ และ รมว.กลาโหม แถลงข่าวด้านหน้าโรงพยาบาลมหาราช ที่โคราช กล่าวขอบคุณทุกฝ่ายที่ช่วยแก้ไขปัญหา เป็นความร่วมมือของทุกหน่วยอย่างแท้จริง ตามที่ให้นโยบายไป ซึ่งเป็นการดำเนินการจากเบาไปหาหนัก เพราะเป็นพื้นที่ปิดขนาดใหญ่ถึง 6 ชั้น รวมทั้งขอแสดงความเสียใจกับเหตุที่เกิดขึ้น ยืนยันว่าเจ้าหน้าที่ดำเนินการอย่างดีที่สุดแล้ว
09.48 - กองปราบปราม ยืนยันผ่านการโพสต์ในเพจเฟซบุ๊กว่า "ภารกิจเสร็จสิ้นแล้ว รอฟังการแถลงข่าวจากสำนักงานตำรวจแห่งชาติต่อไป เราขอแสดงความเสียใจกับเหตุการณ์ที่เกิดขึ้น รวมถึงขอแสดงความเสียใจไปถึงครอบครัวของผู้สูญเสียและผู้ได้รับบาดเจ็บทุกท่าน ขอบคุณทุกหน่วยที่ร่วมกันปฏิบัติงานในการช่วยเหลือประชาชนที่ติดอยู่ในที่เกิดเหตุ และขอรณรงค์ไม่แชร์ต่อ ภาพผู้ได้รับบาดเจ็บและผู้เสียชีวิต เพื่อเป็นการให้เกียรติต่อครอบครัวผู้สูญเสียจากเหตุการณ์อันน่าเศร้าโศก 'กองปราบปรามขอแสดงความเสียใจอย่างสุดซึ้ง'"
09.40 - ผู้ว่าฯ โคราช แม่ทัพภาคที่ 2 ผู้บัญชาการตำรวจภูธรภาค 3 และนายแพทย์สาธารณสุขจังหวัด ร่วมแถลงข่าวยืนยันว่าภารกิจจบสิ้นลงด้วยการวิสามัญฆาตกรรมคนร้าย
09.27 - พล.ต.อ.จักรทิพย์ ชัยจินดา ผบ.ตร. กล่าวตอบรับกับผู้สื่อข่าวสั้นๆ ว่าเหตุการณ์ "จบลงแล้ว" ส่วนเรื่องรายละเอียดให้รอติดตามการแถลงข่าวเมื่อนายกรัฐมนตรีเดินทางมาถึง
09.17 - นายอนุทิน ชาญวีรกูล รองนายกฯ และ รมว.สาธารณสุข โพสต์เฟซบุ๊กว่า "ขอบคุณเจ้าหน้าที่ตำรวจและทหาร ที่ยุติเหตุการณ์ได้แล้ว วิสามัญ!!!!"
09.15 - มีกระแสข่าวแพร่สะพัดทั้งในโลกออนไลน์และการรายงานข่าวจากผู้สื่อข่าวจำนวนหนึ่งว่า เจ้าหน้าที่สามารถวิสามัญฆาตกรรมคนร้ายได้แล้ว
08.45 - เจ้าหน้าที่มีการเรียกรถพยาบาล รถกู้ชีพ จำนวนหลายคัน ขับเข้าไปบริเวณหน้าห้างเทอร์มินัล 21 โคราช คาดว่าเพื่อเตรียมสแตนด์บายรอรับผู้บาดเจ็บที่ยังติดอยู่ภายใน
08.14 - มีการจัดโต๊ะเก้าอี้เตรียมการแถลงข่าวในเวลา 9.00 น. โดยผู้ว่าฯ โคราช และแม่ทัพภาคที่ 2 ขณะที่มีการประสานว่า พล.อ.ประยุทธ์ จันทร์โอชา นายกฯ และ รมว.กลาโหม จะเดินทางลงพื้นที่เกิดเหตุในเวลาประมาณ 10.00 น.
07.37 - ผู้สื่อข่าวไทยรัฐทีวี รายงานสถานการณ์ล่าสุดให้กับรายการข่าวของสถานีว่า พบผู้เสียชีวิตอีก 4 รายแต่เจ้าหน้าที่ยังไม่สามารถเข้าไปนำร่างออกมาได้ ขณะที่มีการนำโดรนมาบินหาที่หล่บซ่อนตัวของผู้ก่อเหตุ แต่ปรากฏว่าเจอยิงตกไปแล้ว 2 ลำ ทำให้ตอนนี้มียอดรวมผู้เสียชีวิตแล้ว 25 ราย บาดเจ็บ 34 คน
06.00 - เสียงปืนดังขึ้นเป็นครั้งที่ 3 ในช่วงเวลาประมาณ 1 ชั่วโมงที่ผ่านมา
05.42 - ได้ยินเสียงปืนอีกครั้ง
05.12 - มีรายงานว่าได้ยินเสียงปืนดังขึ้น
03.15​ - เกิดการยิงปะทะกัน ส่งผลให้เจ้าหน้าที่ตำรวจหน่วยอรินทราช 26 เสียชีวิต 1 ราย บาดเจ็บสาหัส 3 นาย จากนั้นคนร้ายพยายามหนีออกทางประตูด้านหลัง​ แต่ไม่สามารถออกไปได้
02.48 - เจ้าหน้าที่เข้าควบคุมพื้นที่ภายในห้างเทอร์มินอล 21 มีเสียงปืนดังออกมาจากภายในห้างเป็นชุดๆ ด้านนอกมีการเตรียมรถพยาบาลพร้อมรับสถานการณ์ มีเสียงตะโกนจากด้านใน "ขอเปล!"
02.00 - พล.ต.อ.จักรทิพย์ ชัยจินดา ผบ.ตร. เผยว่า สามารถควบคุมสถานการณ์ได้แล้ว - คนร้ายยังอยู่ในห้างชั้น LG (ชั้นใต้ดิน)
00.26 - ศาสตราจารย์ ดร.นฤมล ภิญโญสินวัฒน์ โฆษกประจำสำนักนายกรัฐมนตรี แจ้งว่า กรมสุขภาพจิตเตรียมส่งทีมเข้าดูแลจิตใจประชาชนที่ได้รับผลกระทบจากกรณีเหตุกราดยิงที่ จ.นครราชสีมา โดยเตรียมส่งทีม MCATT (ทีมวิกฤติสุขภาพจิต) เพื่อเข้าดูแลจิตใจประชาชนอย่างเร่งด่วน โดยกรมสุขภาพจิตจะแนะนำแนวทางในการดูแลผลกระทบทางจิตใจของตัวเองและคนใกล้ชิด
เสาร์ที่ 8 ก.พ.
23.42 - กองปราบปราม โพสต์รายงานสถานการณ์ผ่านเพจเฟซบุ๊กว่า ขณะนี้ พล.ต.ต.จิรภพ ภูริเดช ผู้บังคับการปราบปราม พร้อมด้วยทีม "หนุมานกองปราบ" และเจ้าหน้าที่ที่เกี่ยวข้อง เข้าเคลียร์พื้นที่ห้าง Terminal 21 โคราช แล้ว
23.39 - ข้อมูลจาก อนุทิน ชาญวีรกูล รองนายกฯ และ รมว.สาธารณสุข ระบุว่าพบผู้เสียชีวิตแล้ว 20 ราย บาดเจ็บ 31 ราย สาหัส 10 ราย
23.33 - กองปราบปราม รายงานผ่านเพจเฟซบุ๊กว่า เจ้าหน้าที่ได้ควบคุมพื้นที่ชั้น G ขึ้นไป ของห้าง Terminal 21 โคราชได้แล้ว ผู้ที่ยังติดอยู่ในห้างหากพบเห็นเจ้าหน้าที่สามารถแสดงตัว โดยการชูมือแล้วค่อยๆ เดินออกมาจากที่หลบซ่อนทางร้านสตาร์บัคส์ ชั้น G เพื่อให้เจ้าหน้าที่เข้าช่วยเหลือได้อย่างปลอดภัย หากใครยังมีความหวาดกลัว ให้ inbox มาโดยตรงที่เพจ ”กองปราบปราม” พร้อมทิ้งเบอร์โทรไว้ เจ้าหน้าที่จะประสานติดต่อกลับไปเพื่อช่วยเหลือท่านอย่างเร็วที่สุด
23.10 - พ.ต.อ.กฤษณะ พัฒนเจริญ รองโฆษกสำนักงานตำรวจแห่งชาติ ยืนยันตัวเลขผู้เสียชีวิตจากเหตุกราดยิงทั่วเมืองโคราช 17 ราย บาดเจ็บ 21 ราย นำตัวผู้บาดเจ็บไปยังโรงพยาบาลแล้ว
23.01 - มีรายงานว่า รองนายกฯ และรัฐมนตรีสาธารณสุข อนุทิน ชาญวีรกูล เดินทางถึงยังโรงพยาบาลมหาราชในโคราชแล้ว ขณะที่มีรายงานเช่นกันว่า พล.อ.อภิรัชต์ คงสมพงษ์ ผู้บัญชาการทหารบก ก็เดินทางไปถึงยังบริเวณห้างเทอร์มินอล 21 โคราชแล้ว
22.30 - เพจเฟซบุ๊ก Korat Next Step รายงานว่า เจ้าหน้าที่เริ่มอพยพประชาชนที่ติดค้างในห้าง Terminal 21 ออกมาได้บางส่วน คาดคะเนจำนวนเบื้องต้นว่ามีประมาณ 1 พันคน
22.30 - ผู้สื่อข่าวไทยพีบีเอส 2 คนที่รายงานมาจากคนละมุมของบริเวณหน้าห้าง Terminal 21 โคราช ได้รับแจ้งจากเจ้าหน้าที่ให้ถอยหลบออกจากบริเวณดังกล่าวทันที
22.28 - ผู้สื่อข่าวไทยพีบีเอส รายงานผ่านการโฟนอินว่าได้ยิงเสียงปืนประมาณ 2-3 นัด
22.26 - ผู้สื่อข่าวไทยพีบีเอส รายงานผ่านโทรศัพท์ว่าช่วงไม่กี่นาทีที่ผ่านมาเจ้าหน้าที่เข้ามากันประชาชนออกจากบริเวณสี่แยกหน้าห้างเทอร์มินอล 21 โคราช พร้อมกับความชุลมุนวุ่นวายเล็กน้อย
22.20 - เพจเฟซบุ๊ก Korat : เมืองที่คุณสร้างได้ โพสต์ว่า คนร้ายใช้ปืนยิงเปิดทางวิ่งหนีออกไปทางด้านหน้าห้าง Terminal 21 แล้ว ยังจับตัวคนร้ายไม่ได้
22.18 - ฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ทวีตย้ำว่า สำนักงาน กสทช. ขอความร่วมมือสถานีโทรทัศน์ทุกช่อง ไม่ควรรายงานสด หรือแสดงข้อมูล กระบวนการ และรายละเอียดเกี่ยวกับการปฎิบัติงานของเจ้าหน้าที่ทุกภาคส่วนที่ปฎิบัติงานในสถานการณ์นี้ ไม่ควรนำเสนอข้อมูลในสถานที่ที่จะส่งผลกระทบต่อความปลอดภัยของประชาชนโดยรอบ และไม่นำเสนอภาพที่รุนแรง เข่นภาพผู้เสียชีวิต ภาพการยิงอาวุธ เป็นต้น 
22.17 - "บิ๊กแป๊ะ" พล.ต.อ.จักรทิพย์ ชัยจินดา ผบ.ตร. เดินทางถึงบริเวณห้างเทอร์มินอล 21 โคราชแล้ว
22.10 - ผู้สื่อข่าวไทยพีบีเอส โฟนอินสถานการณ์จากบริเวณด้านนอกของห้างเทอร์มินอล 21 โคราช ว่า เจ้าหน้าที่กำลังลำเลียงประชาชนที่ติดค้างอยู่ภายในห้างออกมาด้านนอกอย่างต่อเนื่อง แต่ได้รับการยืนยันว่าผู้ก่อเหตุมีการจับตัวประกันเอาไว้ทั้งสิ้น 22 คน
21.40 - พล.ท.คงชีพ ตันตระวาณิชย์ โฆษกกระทรวงกลาโหม ให้สัมภาษณ์กับนายกิตติ สิงหาปัด ในรายการข่าวด่วนของช่อง 3 ถึงตัวเลขผู้เสียชีวิตจากเหตุการณ์สะเทือนขวัญดังกล่าวว่า ณ ขณะนี้มีประมาณ 20 ราย แต่ยังไม่ได้มีการสรุปตัวเลขการสูญเสียที่แน่ชัด
21.39 - หน่วยหนุมาน จากกองบังคับการปราบปราม เดินทางถึงเทอร์มินอล 21 โคราชแล้ว
21.07 - มีรายงานว่า พล.ต.อ.จักรทิพย์ ชัยจินดา ผู้บัญชาการตำรวจแห่งชาติ บินด่วนไปบัญชาการเหตุการณ์ที่โคราช ขณะที่นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ก็บินด้วยเครื่องบินส่วนตัวไปคอยอำนวยการสั่งการด้านดูแลผู้บาดเจ็บที่โรงพยาบาลมหาราช นครราชสีมา
อ่านประกอบ

ขั้นตอน และ "วิธีเอาตัวรอดจากเหตุการณ์กราดยิง" ที่ทุกคนควรรู้เอาไว้
