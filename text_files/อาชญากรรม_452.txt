(แฟ้มภาพ)
ผู้สื่อข่าวรายงานว่า (14 ก.ย.) เมื่อเวลา 09.00 น. ศาลจังหวัดหัวหิน นัดอ่านคำพิพากษาศาลอุทธรณ์ภาค 7 คดีที่นายวันชัย แสงขาว หรือ เกม อายุ 22 ปี พนักงานปูเตียง การรถไฟแห่งประเทศไทย ฆ่าข่มขืนน้องแก้ม อายุ 13 ปี นักเรียนชั้น ม.2 ขณะกำลังนอนหลับบนรถไฟตู้นอนขบวนรถเร็วที่ 174 นครศรีธรรมราช-กรุงเทพฯ ก่อนจับร่างโยนทิ้งหน้าต่าง เหตุเกิดเมื่อวันที่ 7 ก.ค.2557 
โดยเมื่อวันที่ 30 ก.ย.2557 ศาลชั้นต้นพิพากษาว่า นายวันชัย จำเลยที่ 1 ให้ลงโทษสูงสุดประหารชีวิต และการกระทำของนายวันชัย ที่อ้างว่า สารภาพเพราะสำนึกผิดนั้น ศาลเห็นว่า นายวันชัย รับสารภาพเพราะจำนนต่อหลักฐาน ไม่มีเหตุบรรเทาโทษ
ส่วนนายณัฐกรณ์ ชำนาญ หรือ หนึ่ง พนักงานทำความสะอาดบนรถไฟขบวนเดียวกัน จำเลยที่ 2 ถูกฟ้องในข้อหาสนับสนุนให้ผู้อื่นกระทำชำเราเด็กอายุไม่เกิน 15 ปี สารภาพในชั้นสอบสวนเป็นประโยชน์ ลดโทษ 1 ใน 3 เหลือจำคุก 4 ปี
ซึ่งเมื่อช่วงเช้าที่ผ่านมา นายวันชัย บุนนาค ทนายโจทก์ร่วม พร้อมด้วยญาติของน้องแก้ม เดินทางมายังศาลจังหวัดหัวหิน เพื่อรอฟังคำพิพากษา ด้าน มารดาของน้องแก้ม ไม่ได้เดินทางมาด้วย เนื่องจากอยู่ระหว่างพักฟื้นการผ่าช็อกโกแลตซีสต์ เมื่อประมาณ 1 เดือนที่ผ่านมา
ญาติของน้องแก้ม เปิดเผยว่า ได้รับเงินค่าชดเชยจากการรถไฟแห่งประเทศไทยมาแล้วประมาณ 8.5 ล้านบาท ซึ่งเมื่อรวมกับค่าเยียวยาจากส่วนอื่นและค่าทำศพ ก็น่าจะรวมแล้ว 10 ล้านบาท แม้จะดูเป็นจำนวนเงินที่มาก แต่ก็ไม่สามารถทดแทนหรือชดเชยความสูญเสียของครอบครัวได้
ล่าสุด เมื่อเวลา 10.55 น.ศาลอุทธรณ์พิพากษายืนตามศาลชั้นต้นประหารชีวิตนายวันชัย แสงขาว ผู้ต้องหาคดีฆาตกรรม น้องแก้ม ด.ญ.อายุ 13 ปี บนรถไฟ ส่วนอุทธรณ์ของจำเลยที่บอกว่าให้การเป็นประโยชน์ในชั้นสอบสวนและชั้นศาล ศาลอุทธรณ์ภาค 7 เห็นว่าก่อนหน้านี้จำเลยปฏิเสธว่าไม่รู้เห็นการหายไปของผู้เสียชีวิต แต่มารับสารภาพหลังจากตำรวจสืบสวนพบโทรศัพท์มือถือที่จำเลยขโมยไปขาย และหลักฐานทางนิติวิทยาศาสตร์ ทำให้ไม่เป็นประโยชน์ต่อการพิจารณาคดี 
อีกทั้งการกระทำของจำเลยเป็นการกระทำที่อุกอาจ โหดเหี้ยม เป็นภัยต่อสุจริตชน ทั้งที่ตนเองเป็นพนักงานการรถไฟฯ ที่ต้องให้ความปลอดภัยต่อผู้โดยสาร และสั่งให้คืนของกลางที่ขโมยไปให้กับโจทก์ทั้งหมด
ทั้งนี้ นายสมเจตน์ อำนวยสวัสดิ์ อัยการผู้เชี่ยวชาญพิเศษ สำนักงานอัยการภาค 7 เปิดเผยว่า จำเลยสามารถยื่นฎีกาได้ตามกฎหมายภายใน 30 วัน
อ่านข่าวที่เกี่ยวข้อง : ครบ 1 ปี คดีน้องแก้ม ฝันร้ายบนรถไฟขบวนที่ 174