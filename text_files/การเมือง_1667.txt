ฟิล์ม-รัฐภูมิ โตคงทรัพย์ นักร้อง นักแสดง และอดีตผู้สมัครสมาชิกสมาชิกสภาผู้แทนราษฎร (ส.ส.) แบบบัญชีรายชื่อ พรรคพลังท้องถิ่นไท โพสต์อินสตาแกรมวันนี้ (18 ก.ค.) แถลงว่า ตนลาออกจากพรรคดังกล่าวแล้ว เนื่องจากมีความเห็นที่ไม่ตรงกัน เพราะตัวเองมีจุดยืนที่ยึดมั่นต่อระบอบประชาธิปไตย
"วันนี้ผมตัดสินใจลาออกจากบ้านหลังรแกที่เปิดประตูทางการเมืองของผม พรรคพลังท้องถิ่นไท ด้วยความเห็นทางการเมืองที่ไม่ตรงกันกับมติพรรคและคำสัญญาที่ให้ไว้กับประชาชน ผมมีจุดยืนของความเป็นประชาธิปไตยที่ชัดเจน และมีความฝันที่อยากจะเห็นประเทศดีขึ้น" ฟิล์ม รัฐภูมิ โพสต์

พรรคพลังท้องถิ่นได้ได้รับคะแนนเสียงในการเลือกตั้งเมื่อวันที่ 24 มี.ค. ที่ผ่านมา จนทำให้คว้าเก้าอี้ในสภาผู้แทนราษฎรไปทั้งหมด 3 ที่นั่ง
อย่างไรก็ตาม เมื่อวันที่ 5 มิ.ย. ที่ผ่านมา ซึ่งเป็นวันเลือกตั้งนายกรัฐมนตรี ส.ส. จากพรรคพลังท้องถิ่นไททั้งหมด 3 คน ยกมือเลือก พล.อ.ประยุทธ์ จันทร์โอชา ตัวแทนชิงตำแหน่งนายกรัฐมนตรีจากพรรคพลังประชารัฐให้เป็นนายกรัฐมนตรี ซึ่ง พล.อ.ประยุทธ์ มีข้อครหาเกี่ยวกับคุณสมบัติในด้านความยึดมั่นในระบอบประชาธิปไตย เพราะเป็นผู้ก่อการรัฐประหาร ทั้งยังขาดการควบคุมอารมณ์ที่ดี 
ย้อนกลับไปช่วงหาเสียงเลือกตั้ง พรรคพลังท้องถิ่นไท มีนโยบายมากมาย หนึ่งในนั้น คือ การชูประเด็นความหลากหลายทางเพศ การส่งเสริมวิสาหกิจขนาดกลางและขนาดย่อม (เอสเอ็มอี) และการกระจายอำนาจสู่ท้องถิ่น
ไม่ใช่แค่นั้น ป้ายหาเสียงของพรรคพลังท้องถิ่นไท ก็ยังถูกพูดถึงอย่างมากในโซเชียลมีเดีย เพราะมีความแปลกใหม่ คล้ายกับโปสเตอร์ภาพยนตร์
>> เลือกตั้ง 2562: ป้ายหาเสียง "พลังท้องถิ่นไท" แหวกแต่ลึกซึ้ง เปิดแนวคิดฮีโร่เปลี่ยนประเทศ