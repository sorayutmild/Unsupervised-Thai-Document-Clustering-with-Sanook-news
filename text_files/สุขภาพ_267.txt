ใครๆ ต่างก็เคยเจอ ตุ่มพอง ที่เป็นตุ่มใสๆ มีน้ำอยู่ข้างใน แล้วก็อาจจะคันมือคันไม้ อยากที่จะจัดการกับมันเสียเต็มประดา แต่ก่อนที่จะจัดการกับมัน ลองอ่านข้อมูลพวกนี้ดูก่อน แล้วคุณอาจจะอยากปล่อยมันไว้เฉยๆ แบบนั้นก็ได้
ตุ่มพองจริงๆ แล้วมีประโยชน์นะ!
การเสียดสี หรือความร้อนเล็กน้อย เป็นสาเหตุหลักของการเกิด ตุ่มพอง ซึ่งมีของเหลวอยู่ด้านใน แม้เราจะอยากจัดการกับมันเสียเต็มประดา แต่จริงๆ แล้วของเหลวใสที่อยู่ด้านในตุ่มนั้น มีประโยชน์กว่าที่คุณคิด! เนื่องจากตุ่มพองมักเกิดขึ้นบริเวณที่มีการเสียดสี และผิวหนังส่วนนั้นที่พองขึ้นมา เป็นวิธีการของร่างกายในการปกป้องผิว และของเหลวใสที่อยู่ในตุ่มพองนั้น ก็มีหน้าที่ในการป้องกันผิวด้านล่าง ซึ่งเป็นผิวหนังที่จะเกิดขึ้นใหม่ นอกจากนี้ของเหลวนี้ยังเป็นประโยชน์ต่อผิวด้านล่างเนื่องจากทำให้ผิวบริเวณนั้นสะอาด จึงเป็นการป้องกันการติดเชื้อ และเร่งอาการให้ดีขึ้น เพราะฉะนั้นถึงแม้ตุ่มพองจะทำให้รู้สึกเจ็บ แต่เราก็ไม่ควรจะเจาะตุ่มน้ำออก นอกจากในกรณีที่มีขนาดใหญ่เกินไป และทำให้เกิดการเจ็บหรือระคายเคือง ตุ่มพองส่วนใหญ่จะหายไปได้เอง โดยไม่ต้องรับการรักษาจากแพทย์แต่อย่างใด
 
แต่ถ้าอยากจัดการกับตุ่มพอง...
ถึงแม้ตุ่มพองจะไม่จำเป็นและไม่ควรต้องเจาะออก แต่ในกรณีที่ตุ่มพองมีขนาดใหญ่มาก และคุณห้ามใจไม่ได้ที่อยากจะเจาะ ให้ใช้วิธีการต่อไปนี้

ทำความสะอาดและฆ่าเชื้อเข็มที่จะใช่เจาะ โดยการลนไฟให้ปลายเข็มร้อนจนแดง และล้างด้วยแอลกอฮอล์
ล้างมือ และล้างบริเวณที่จะเจาะให้สะอาด เมื่อเจาะแล้วของเหลวไหลออกมา
หากคุณสังเกตว่า ของเหลวที่ไหลออกมาเป็นสีขาวหรือเหลือง นั่นหมายความว่า เกิดการติดเชื้อเข้าแล้ว และต้องเข้ารับการรักษาโดยแพทย์
ไม่ควรดึงหนังบริเวณที่เจาะตุ่มออก เพื่อเป็นการป้องการผิวหนังด้านล่างที่เกิดขึ้นใหม่
ใช้ยาฆ่าเชื้อทาบริเวณที่เจาะ
เฝ้าสังเกตสัญญาณของการติดเชื้อ คือบริเวณที่เป็นตุ่มพองรู้สึกอุ่นและแดง มีหนองไหลออกมา หรือเกิดรอยแดงบริเวณรอบตุ่มพองและขยายวงกว้าง

 
วิธีการหลีกเลี่ยงการเกิดตุ่มพอง
ในกรณีของตุ่มพองที่เกิดจากน้ำร้อนลวกหรือรอยไหม้ เราอาจไม่มีวิธีป้องกัน นอกจากจะบอกให้ระมัดระวังของร้อนเหล่านี้ แต่สำหรับตุ่มพองที่เกิดจากการเสียดสีต่างๆ นั้น วิธีการหลีกเลี่ยงการเกิดตุ่มพอง ก็คือการป้องกันการเสียดสี เช่น ใส่ถุงมือเวลาต้องทำงานที่ทำให้เกิดการเสียดสี อย่างการใช้คราดกวาดใบไม้ การใช้จอบหรือเสียมเพื่อทำสวน การใช้มือเปล่าจับเครื่องมือเหล่านี้ สามารถทำให้เกิดตุ่มพองได้ โดยเฉพาะถ้าคุณทำเป็นครั้งแรก สำหรับตุ่มพองที่เกิดจากรองเท้า ค่อยๆ ปรับการสวมรองเท้าใหม่ทีละน้อย โดยการทาปิโตรเลียมเจลลี่ หรือปิดแผ่นกันรองเท้ากัดบริเวณที่เกิดการเสียดสี เพื่อเป็นการป้องกันไม่ให้เกิดตุ่มพองขึ้น อย่างไรก็ตาม ตุ่มพองจะไม่ใช่แค่ตุ่มพองธรรมดา ถ้ามันเกิดขึ้นมา โดยที่คุณไม่สามารถระบุสาเหตุของการเกิด ลักษณะการเกิด หรือที่มาของตุ่มพองได้ ตุ่มพองที่เกิดขึ้นเช่นนี้ อาจเกี่ยวข้องกับการไหลเวียนของเลือด หรือโรคเบาหวาน นอกจากนี้ หากตุ่มพองบวมขึ้นเรื่อยๆ และรู้สึกเจ็บหรือแดง ก็อาจแสดงถึงการติดเชื้อ ซึ่งคุณควรต้องไปพบหมอ