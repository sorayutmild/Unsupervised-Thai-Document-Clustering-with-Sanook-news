
เมื่อเวลา 13.30 น. วันที่ 25 กันยายน ที่ตึกไทยคู่ฟ้า ทำเนียบรัฐบาล พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) ให้สัมภาษณ์ภายหลังการประชุมคณะหัวหน้าส่วนราชการระดับปลัดกระทรวงหรือเทียบเท่าครั้งที่ 1/2557 ประจำเดือนกันยายน โดยในช่วงหนึ่ง บรรยากาศค่อนข้างตึงเครียด เมื่อเกิดการโต้ตอบระหว่างนายกฯ กับ เจ๊ยุ ยุวดี ธัญญศิริ ผู้สื่อข่าวอาวุโสประจำทำเนียบรัฐบาล ตอนหนึ่ง พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ(คสช.) ตอบคำถาม กรณี นิตยสารTIME ของอังกฤษ โจมตีการทำงานของตำรวจไทยในการคลี่คลายคดีฆาตกรรมสองนักท่องเที่ยวชาวอังกฤษที่เกาะเต่า ว่าเราอย่าไปช่วยเขาโจมตี เราก็รู้อยู่ว่าเรื่องนี้คงไม่ง่าย เนื่องจากพื้นที่เป็นเกาะ มีการใช้เรือและมีการคนสัญจรเป็นพันซึ่งเจ้าหน้าที่ได้ติดตามหมดทุกคน เชื่อว่าเดี๋ยวเจ้าหน้าที่ต้องรู้ แต่ถ้าเร่งรัดมากอาจจะผิดตัว วันนี้เราพยายามใช้นิติวิทยาศาสตร์เข้าช่วย จะไม่มีการจับแพะเพราะถ้าตรวจดีเอ็นเอแล้วไม่ใช่ก็คือไม่ใช่ เมื่อถามว่าปัญหามาจากอะไร ที่ทำให้ยังจับคนร้ายไม่ได้ พล.อ.ประยุทธ์ กล่าวว่า ปัญหาก็คือมีคนไปทำความผิดฆ่าคนตาย การแก้ปัญหาก็คือแก้ปัญหา แต่อย่ามาบอกว่า ผิดเพราะมีผู้มีอิทธิพล มีเจ้าหน้าที่ตำรวจเข้าไปเกี่ยวข้อง หรือเจ้าหน้าที่ตำรวจไม่มีความสามารถ พูดอย่างนี้มันไม่ได้อะไรขึ้นมา "มีหลายคดีมั้ยที่ยังจับผู้ร้ายไม่ได้ จับได้หมดทุกคดีเลยเหรอ มันก็สืบจับเมื่อไหร่ก็ได้ อันนี้ยิ่งกวดขันที่สุดแล้ว ทุกเช้าต้องรายงานมาทุกวัน นี่กวดเขาแล้วนะคดีอื่นผมไม่ได้ไปกวดเขาเลยนะ ผมว่าเขาเต้นกันผ่าง ๆ ๆ หมด แต่ปัญหาอยู่ที่ความยากง่ายของคดีมันเป็นยังไง เพราะการกระทำความผิด เขารู้ว่าต้องสอบจากอะไรยังไง เราต้องไปแก้ตรงนั้นไปช่วยรัฐ นิตยสารต่างประเทศเขาพูดมาท่านก็อย่าไปขยายความให้เขา ประเทศชาติเสียหาย เรามาแก้ของเรา ถ้าเราไม่แก้กันเองแล้วใครจะมาแก้ ไทม์เขาจะมาแก้ให้เรามั้ย" พล.อ.ประยุทธ์ กล่าว เมื่อซักต่อว่าเขามาชี้ให้เราไปให้ถูกทาง พล.อ.ประยุทธ์ กล่าวว่า "ให้ไทม์ส่งคนมาชี้ ชอบไปรับอำนาจคนอื่นเขามาเรื่อย ผมไม่เข้าใจ ไปเอามาถ้ามีข้อมูลอะไรไปหามาแล้วส่งมาเป็นทางการ" เมื่อผู้สื่อข่าวถามต่อว่า เจ้าหน้าที่ของเรามีฝีมือหรือไม่ พล.อ.ประยุทธ์ กล่าวด้วยน้ำเสียงมีอารมณ์ว่า "ไม่มีมั้ง" และว่า ตำรวจทั้งประเทศมี 8 แสนกว่าคน ท่านบอกว่าตำรวจไม่ได้เรื่อง ตนถามว่าเขาจะมีกำลังใจทำงานหรือไม่ แล้วคดีอื่นๆอีกเท่าไร เฉพาะคดีนี้คดีเดียวตำรวจเสียหายทั้งกรมเลยหรือไม่ มันก็ไม่ใช่ ฉะนั้นพูดอะไรกันต้องระมัดระวังหน่อยให้เกียรติคนที่เขาทำงาน คนทำงานดีก็มีคนไม่ดีก็มีตนไม่ได้ปกป้องคนไม่ดี ถ้าเราไปทำให้องค์กรเสียหายต่อไปเขาจะทำงานหรือไม่ เรากำลังจะพัฒนาจะปฏิรูปตำรวจก็บอกว่าไม่สำเร็จอีก ก็มันดูถูกกันตั้งแต่วันแรก คนไทยด้วยกันดูถูกคนไทยด้วยกันแล้วมันจะทำอะไรสำเร็จ ตนขอถามหน่อย  ผู้สื่อข่าว ตอบโต้ว่า สื่อเองเขาหวังดีต่อประเทศชาติเช่นกัน พล.อ.ประยุทธ์ กล่าวว่า แต่วิธีการของสื่อ ควรพูดให้ดีกว่านี้หน่อย ตนรับไม่ได้ตรงที่ท่านมองแบบดูถูกคนไปหมด เขาเป็นตำรวจมา 30 กว่าปี ท่านเคยไปสอบสวนใครเหมือนที่เขาทำหรือไม่ ถ้าท่านมองคนแบบนี้อยู่กันไม่ได้ทะเลาะกันแบบเดิม