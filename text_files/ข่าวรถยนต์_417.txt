     ผู้ใช้รถใช้ถนนหลายคนคงเคยพบเห็นป้ายจราจรหน้าตาแปลกๆ ซึ่งมีลักษณะเป็นป้ายวงกลมพื้นขาว พร้อมเส้นทะแยงสีดำจำนวน 5 ขีดเรียงกัน รู้หรือไม่ว่าป้ายจราจรดังกล่าวนี้มีความหมายว่าอย่างไร?
     ป้ายจราจรดังกล่าว คือ “ป้ายสุดเขตบังคับ” หรือ “End of restriction” ซึ่งเป็นป้ายจราจรประเภทป้ายบังคับ หมายถึง พ้นสุดระยะที่บังคับตามความหมายของป้ายจราจรที่ติดไว้ก่อนหน้า เช่น กรณีเจอป้ายจำกัดความเร็ว 50 กม./ชม. เมื่อผ่านไประยะหนึ่งพบว่าเจอป้ายสุดเขตบังคับ นั่นแปลว่าพ้นระยะบังคับการจำกัดความเร็ว 50 กม./ชม. สามารถขับรถได้ด้วยความเร็วตามกฎหมายกำหนดต่อไป

     ป้ายหน้าตาแบบนี้ยังเป็นอีกหนึ่งไฮไลต์บนถนน “ออโต้บาห์น” หรือถนนมอเตอร์เวย์ของประเทศเยอรมนี เพราะถ้าผู้ขับขี่พบเห็นป้ายลักษณะนี้เมื่อใด นั่นแปลว่าเส้นทางข้างหน้าจะไม่มีการจำกัดความเร็วอีกต่อไป จึงกลายเป็นสัญลักษณ์ที่ชาวเยอรมันและผู้ที่หลงใหลในความเร็วต่างก็ชื่นชอบ
     รู้แบบนี้แล้วก็อย่าลืมปฏิบัติตามกฎจราจรอย่างถูกต้องด้วยนะครับ
 