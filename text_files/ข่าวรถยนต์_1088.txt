     VinFast VF31, VF32 และ VF33 2021 ใหม่ เอสยูวีขุมพลังไฟฟ้าสัญชาติเวียดนาม 3 รุ่น พร้อมระบบขับขี่อัตโนมัติ Level 3 เผยโฉมอย่างเป็นทางการครั้งแรกก่อนเริ่มวางจำหน่ายทั่วโลกเร็วๆ นี้
     VinFast ผู้ผลิตรถยนต์สัญชาติเวียดนามเปิดตัวรถเอสยูวีรุ่นใหม่ล่าสุดพร้อมกัน 3 รุ่น ประกอบด้วย VF31, VF32 และ VF33 โดย VinFast ระบุว่า VF31 มีขนาดตัวถังเทียบเท่ากับ C-SUV ในตลาด ขณะที่ VF32 มีขนาดเทียบเท่ากับ D-SUV และ VF33 ถูกวางให้เป็นรุ่นใหญ่สุดเทียบได้กับรถ E-SUV

VinFast VF31
     VinFast VF31 สามารถเลือกได้ทั้งรุ่น Standard ที่ติดตั้งมอเตอร์ไฟฟ้าขนาด 114 แรงม้า (HP) แรงบิดสูงสุด 190 นิวตัน-เมตร และรุ่น Premium ที่เพิ่มกำลังสูงสุดเป็น 201 แรงม้า (PS) แรงบิดสูงสุด 320 นิวตัน-เมตร พร้อมด้วยแบตเตอรี่ขนาด 42 kWh สามารถขับขี่ได้เป็นระยะทางไกลสุด 300 กิโลเมตร ภายในติดตั้งหน้าจออินโฟเทนเมนท์ขนาด 10 หรือ 12.8 นิ้ว, ระบบปรับอากาศพร้อมไส้กรอง HEPA, เบาะนั่งพร้อมระบบเบาะอุ่นและเป่าลมเย็น เป็นต้น
 

VinFast VF32
     VinFast VF32 มีให้เลือกทั้งรุ่น Standard และ Premium เช่นกัน โดยรุ่น Standard ติดตั้งมอเตอร์ไฟฟ้ากำลังสูงสุด 201 แรงม้า แรงบิดสูงสุด 320 นิวตัน-เมตร และรุ่น Premium ติดตั้งมอเตอร์ไฟฟ้าแบบคู่ที่ให้กำลังสูงสุด 402 แรงม้า แรงบิดสูงสุด 640 นิวตัน-เมตร พร้อมแบตเตอรี่ขนาด 90 kWh และระบบขับเคลื่อนสี่ล้อแบบ Full-time
     ภายในห้องโดยสารของรุ่น VF32 ยังถูกติดตั้งหน้าจออินโฟเทนเมนท์ขนาดใหญ่สะใจถึง 15.4 นิ้ว, ระบบไฟตกแต่งภายในห้องโดยสารที่สามารถปรับเลือกสีได้ตามต้องการ, ระบบปรับอากาศพร้อมไส้กรอง HEPA รวมถึงเบาะนั่งพร้อมระบบอุ่นเบาะและระบบเป่าลมเย็น เป็นต้น
 

VinFast VF33
     ขณะที่รุ่น VF33 ถูกวางให้เป็นรุ่นใหญ่สุดด้วยความยาวตัวถังถึง 5,120 มม. ใกล้เคียงกับ Cadillac Escalade, BMW X7 และ Mercedes-Benz GLS ในปัจจุบัน ติดตั้งมอเตอร์ไฟฟ้าคู่ที่ให้กำลังสูงสุด 402 แรงม้า พร้อมแบตเตอรี่ขนาด 106 kWh สามารถขับขี่ได้เป็นระยะทางไกลสูงสุด 550 กิโลเมตร ภายในติดตั้งหน้าจออินโฟเทนเมนท์ขนาด 15.4 นิ้ว, ไฟหน้าแบบ LED Matrix และหลังคากระจกแบบพาโนรามิกขนาดใหญ่พิเศษ
     นอกจากนี้ VinFast ทั้ง 3 รุ่นดังกล่าวยังผ่านมาตรฐานความปลอดภัยจากการชน Euro NCAP ในระดับ 5 ดาวอีกด้วย

     ในรุ่น VF32 และ VF33 ยังมาพร้อมระบบขับขี่อัตโนมัติ Level 2 และ Level 3 ที่ทำงานผ่านเซ็นเซอร์ LiDAR และกล้องกว่า 14 ตัว ซึ่งสามารถตรวจจับวัตถุได้ไกลสูงสุด 687 เมตร พร้อมทั้งเซ็นเซอร์รอบคันอีก 19 ตัว โดยข้อมูลทั้งหมดจะถูกประมวลผลด้วยชิป Orin-X ที่สามารถประมวลผลได้รวดเร็วถึง 200 กิกะไบต์ต่อวินาที มาพร้อมระบบแผนที่นำทางแบบ 3 มิติ, ระบบตรวจหาช่องจอดรถ, ระบบจอดรถอัตโนมัติ, ระบบควบคุมตัวรถระยะไกล รวมถึงใช้เทคโนโลยี AI เพื่อเรียนรู้ลักษณะการขับขี่ของเจ้าของรถ
     VinFast ยังระบุด้วยว่ารถตระกูล VF ทั้ง 3 รุ่นย่อย ยังมีฟีเจอร์ที่พบได้ในรถขับขี่อัตโนมัติ Level 4 เช่น ระบบแผนที่นำทางแบบ 3 มิติ, ระบบตรวจหาที่จอดรถและเข้าจอดอัตโนมัติ, ระบบควบคุมตัวรถระยะไกล รวมถึงสามารถเชื่อมต่อเข้ากับระบบขนส่งมวลชนและเมืองอัจฉริยะ (Smart City) ได้

     VinFast ทั้ง 3 รุ่นจะเริ่มเปิดรับจองในเวียดนามตั้งแต่เดือนพฤษภาคมปีนี้ และจะทยอยส่งมอบถึงมือลูกค้าภายในเดือนพฤศจิกายน 2564 ก่อนจะเริ่มเปิดรับจองจากลูกค้าในสหรัฐอเมริกาและยุโรปในเวลาไล่เลี่ยกัน
 