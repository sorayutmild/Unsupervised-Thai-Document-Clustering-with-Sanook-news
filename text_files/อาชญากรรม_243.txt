มือยิงสังหารทายาท "เปาอินทร์" ยกพานขอขมาครอบครัวเหยื่อ หวิดวุ่นรุมประชาทัณฑ์ ญาติยังติดใจ โยนพานทิ้งคว่ำ ไม่ขออโหสิกรรมให้ เชื่อไม่ได้ก่อเหตุเพียงคนเดียว
เมื่อวานนี้ (25 พ.ค.) พล.ต.ท.อำนวย นิ่มมะโน ผบช.ภาค 1 พร้อมด้วยเจ้าหน้าที่ชุดสืบสวนภาค 1 ภูธรจังหวัดนนทบุรี และ สภ เมืองนนทบุรี ร่วมแถลงข่าวจับกุม นายเขมทัต เลิศลักขณากุล หรือ คิม อายุ 32 ปี ผู้ต้องหามือปืนยิง นายทิวะพันธ์ เปาอินทร์ เสียชีวิต เมื่อวันที่ 1 พฤษภาคมที่ผ่านมา
จากการสืบสวนของเจ้าหน้าที่ตำรวจ ได้ติดตามภาพคนร้ายจากกล้องวงจรปิดในจุดเกิดเหตุและพยานบุคคล ระบุว่า คนร้ายใช้รถยนต์ฮอนด้าซีวิค สีขาว ทะเบียนป้ายแดง มาก่อเหตุ ก่อนจะขับหลบหนีไปตามถนนงามวงศ์วานและขึ้นทางด่วนประชาชื่น กระทั่งสืบทราบตัวผู้ก่อเหตุคือ นายเขมทัต จึงได้อนุมัติหมายศาลจังหวัดนนทบุรี ข้อหาร่วมกันฆ่าผู้อื่นโดยเจตนาและไตร่ตรองไว้ก่อน
ต่อมาเจ้าหน้าที่ได้เข้าควบคุมตัว นายเขมทัต ได้ที่คอนโดมิเนียม ย่านคลองสาน พร้อมกับของกลางเป็นรถยนต์คันที่ใช้ก่อเหตุ ก่อนจะนำตัวมาสอบสวนที่กองตำรวจภูธรจังหวัดนนทบุรี นายเขมทัต ให้การรับสารภาพว่า เกิดปมความขัดแย้งคือเรื่องธุรกิจรถยนต์ผิดกฎหมายที่ทำร่วมกันกับผู้เสียชีวิต เนื่องจากช่วยติดตามทวงหนี้ให้แต่ไม่ได้รับส่วนแบ่งตามที่ตกลงกัน จึงตัดสินใจก่อเหตุเพราะความโกรธแค้น
ผู้สื่อข่าวยังรายงานว่า เมื่อช่วงเย็นวันเดียวกันนั้น เจ้าหน้าที่ตำรวจได้นำตัว นายเขมทัต ไปทำแผนประกอบคำรับสารภาพ ท่ามกลางกำลังเจ้าหน้าที่กว่า 200 นาย จุดแรกคือที่ที่ผู้ต้องหาจอดรถยนต์เอาไว้ ก่อนจะไปจุดที่ 2 ที่ยืนซุ่มยิงในป่าต้นกระถิน ห่างจากบ้านของผู้เสียชีวิตราวๆ 100 เมตร
ก่อนที่จะพาผู้ต้องหามายังจุดที่ 3 หน้าบ้านของผู้เสียชีวิต โดยมีพ่อแม่และญาติๆ ของผู้เสียชีวิตรออยู่ นายเขมทัต ได้ทำการยกพานขอขมาต่อหน้า พ.ต.อ.อนันต์ เปาอินทร์ พ่อของผู้เสียชีวิต ท่ามกลางบรรยากาศตึงเครียด ผู้ต้องหาได้พูดขอขมาและก้มลงกราบ ทางครอบครัวผู้เสียชีวิตพูดสั้นๆ เพียงว่า "ไม่น่าทำกันเลย" ก่อนจะเกิดเหตุชุลมุนวุ่นวาย เมื่อญาติบุกเข้ามาชกต่อยผู้ต้องหา เจ้าหน้าที่จึงต้องระงับเหตุ
อย่างไรก็ตาม ญาติของผู้เสียชีวิตยังติดใจในคดีดังกล่าว มีการตะโกนด่าไล่ว่า "ยังติดใจ" พร้อมโยนพานขอขมาทิ้ง เพื่อแสดงว่ายังไม่อโหสิกรรมให้ผู้ต้องหา ด้าน พ.ต.อ.อนันต์ เปิดเผยว่า ในฐานะตำรวจเก่าแก่ ตนไม่เชื่อว่าคนร้ายจะเป็นคนก่อเหตุคนเดียว เพราะเป็นไปไม่ได้ที่คนร้ายจะทั้งขับรถและมาดักซุ่มยิงคนเดียว
ขอบคุณคลิปวิดีโอจาก มติชนออนไลน์
