ความเคลื่อนไหวของทีมวอลเลย์บอลสาวไทย ชุดสู้ศึกวีทีวี คัพ 2015 ซึ่งจะแข่งวันที่ 25 กรกฎาคม - 1 สิงหาคม ที่ประเทศเวียดนามนั้น ล่าสุด "โค้ชยะ" น.ท.ณัฐพนธ์ ศรีสมุทรนาค หัวหน้าผู้ฝึกสอนทีมชุดนี้ ได้เรียก "แนน" ทัดดาว นึกแจ้ง มือบอลเร็วทีมชาติไทย ที่เจ็บไปนานกลับมาติดทีมอีกครั้ง
พร้อมกับ คัทลีย์ ปิ่นสุวรรณ และ พัชราภรณ์ สิทธิศาสตร์ อดีตกัปตันทีมชาติไทย ชุดยุวชนโลก 2013 โดย 2 คนหลังนี้ ได้เข้ามาแทนที่ วิภาวี ศรีทอง และ อนิสา ยอดพินิจ ที่มีชื่อไปแข่งรายการยุวชนชิงแชมป์โลก 2015 ที่ประเทศเปรู ระหว่างวันที่ 7-16 สิงหาคมขณะที่คนอื่นๆ ก็ยังเป็นผู้เล่นที่มาจากชุด ยู-23 เกือบทั้งหมด อาทิ พรพรรณ เกิดปราชญ์, อัจฉราพร คงยศ, ปริญญา พานแก้ว, ฑิชาญา บุญเลิศ, จรัสพร บรรดาศักดิ์, หัตถยา บํารุงสุข, พิมพิชยา ก๊กรัมย์, สินีนาฎ โพธิ์เจริญ, แก้วกัลยา กมุลทะลา และ ชัชชุอร โมกศรี โดยทีมชุดนี้ จะออกเดินทางจากท่าอากาศยานสุวรรณภูมิ วันที่ 23 กรกฎาคม เวลา 07.00 น. สำหรับในรายการ วีทีวี คัพ 2015 มีทีมเข้าแข่งขันทั้งหมด 6 ทีม ประกอบด้วย เวียดนาม(เจ้าภาพ), มหาวิทยาลัยหนานจิง (จีน), เหลียวหนิง (จีน), เอพริล 25 สปอร์ตส์คลับ(เกาหลีเหนือ), ฟิลิปปินส์ และ ไทย(ชุดยู-23) โดยรายการนี้เมื่อปี 2014 ไทยได้ผ่านเข้าไปชิงชนะเลิศกับเจ้าภาพเวียดนาม ก่อนจะแพ้ไป 1-3 เซต ได้เพียงแค่รองแชมป์

ภาพจาก IG thatdao_black 
<< ประมวลภาพ "แนน" ทัดดาว นึกแจ้ง >>
 