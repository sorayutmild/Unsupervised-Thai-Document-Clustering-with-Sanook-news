เมื่อเวลา 23.00 น. วันที่ 5 ม.ค. สน.สำเหร่ รับแจ้งเหตุจากเจ้าหน้าที่มูลนิธิป่อเต็กตึ๊ง ว่าได้ควบคุมตัวชายก่อเหตุถ่ายภาพผู้หญิงขณะที่เข้าห้องน้ำภายในปั้มน้ำมันบางจาก ซอยกรุงธนบุรี 8 แขวงคลองต้นไทร เขตคลองสาน ไปตรวจสอบพร้อมกำลังเจ้าหน้าที่ฝ่ายสืบสวน พบเจ้าหน้าที่มูลนิธิควบคุมตัว  อ๊อฟ เอเอฟ 6 หรือ นายชาญณรงค์ หอมชิต อายุ 26 ปี
จากการสอบถาม น.ส.แนน(นามสมมติ) อายุ20 ปี ผู้เสียหาย ให้การว่า ก่อนเกิดเหตุตนแวะเข้าห้องน้ำภายในปั๊มน้ำมันดังกล่าว ระหว่างที่กำลังทำภารกิจอยู่ ก็รู้สึกเหมือนกับว่ามีคนยืนอยู่หน้าประตูห้องน้ำ ตนจึงสวมกางเกงและรีบออกมาดู จังหวะนั้นเห็นนายชาญณรงค์ซึ่งตนทราบชื่อภายหลัง กำลังยืนอยู่หน้าห้องน้ำด้วยท่าทางมีพิรุธ จึงร้องให้คนช่วยจับกุมตัวเอาไว้ ก่อนจะแจ้งให้เจ้าหน้าที่ตำวจมาตรวจสอบ
จากการตรวจสอบข้อมูลภายในโทรศัพท์มือถือของนายชาญณรงค์ไม่พบว่ามีภาพของผู้เสียหาย หรือภาพลามกอนาจารแต่อย่างใด ผู้เสียหายจึงไม่ได้ติดใจเอาความ ก่อนที่จะเดินทางกลับ ระหว่างนั้นเจ้าหน้าที่สังเกตเห็นนายชาญณรงค์มีท่าทางพิรุธ ยืนกอดกระเป๋าสะพายอยู่ตลอดเวลา จึงได้ขอตรวจค้น ซึ่งจากการตรวจสอบพบว่ามีอุปกรณ์การเสพยาไอซ์ 1 ชุด แต่ไม่พบยาเสพติด จึงได้ควบคุมตัวไปสอบปากคำและทำการตรวจปัสสาวะเพื่อหาสารเสพติดที่โรงพัก ด้านนาย ชาญณรงค์ ให้การว่า ก่อนเกิดเหตุตนขับรถเก๋งไปทำธุระที่ย่านท่าพระ จากนั้นก็นำรถไปล้างที่คาร์แคร์แห่งหนึ่ง จากนั้นตนก็ขับรถเข้ามาในปั๊มดังกล่าวเพื่อเติมน้ำมันก่อนกลับบ้าน ระหว่างนั้นเกิดปวดปัสสาวะมาก จึงเดินไปเข้าห้องน้ำแต่เกิดเข้าห้องน้ำผิด เมื่อหญิงสาวคนดังกล่าวออกมาพบจึงเกิดเรื่องขึ้น ส่วนอุปกรณ์เสพยาไอซ์ ไม่ใช่ของตน คาดว่าน่าจะมีคนกลั่นแกล้งเอามาซุกไว้ขณะที่ไปล้างรถ ส่วนเรื่องที่ตำรวจจะให้ตนปัสสาวะออกมาเพื่อตรวจ ขณะนี้ตนยังไม่ปวดจึงไม่สามารถให้ตรวจได้
ต่อมานางรจนา หอมชิต อายุ 48 ปี แม่นายชาญณรงค์เดินทางมาที่ สน.สำเหร่ พร้อมกล่าวไม่เชื่อว่าลูกจะเสพยา แต่เรื่องเที่ยวเตร่มีบ้างตามประสาเด็กผู้ชาย หลังจากนั้น นายชาญณรงค์จึงยอมให้ตรวจปัสสาวะ ซึ่งผลตรวจปัสสาวะไม่พบสีม่วงแต่อย่างใด ส่วนอุปกรณ์การเสพยาไอซ์ นายชาญณรงค์ อ้างว่าไม่ใช่ของตัวเอง เจ้าหน้าที่จึงได้ปล่อยตัวไปและไม่มีการแจ้งข้อหาใดๆ เนื่องจากไม่มีพยานหลักฐานในการเอาผิด
สำหรับ อ๊อฟ เอเอฟ 6 หรือ นายชาญณรงค์ หอมชิต เข้าแข่งขันในรายการเรียลลิตี้โชว์ ปฏิบัติการล่าฝัน (ทรูแฟนเทเชีย) ของ บริษัท ทรู วิชั่นส์ จำกัด (มหาชน) ครั้งที่ 6 หรือที่เรียกกันว่า เอเอฟ 6  ในหมายเลข วี 2 รุ่นเดียวกับ ซานิ เอเอฟ 6-นิภาภรณ์ ฐิติธนการ ที่ชนะเลิศในรายการนี้ ซึ่งอ๊อฟ-ชาญณรงค์ มีภูมิลำเนา เป็นคนกรุงเทพฯ กำลังศึกษา ระดับปริญญาตรี คณะรัฐศาสตร์ ม.รามคำแหง โดยอ๊อฟ-ชาญณรงค์ แม้ว่าจะไม่ได้รับรางวัลชนะเลิศ แต่ได้ร่วมออกอัลบั้ม เดบิวต็องส์ เอเอฟ 6 ดิ อัลบั้ม ที่นำเอาศิลปินนักร้องเอเอฟ 6 มาร้องเพลงร่วมกัน โดยอ๊อฟ-ชาญณรงค์ ร้องเพลง เกินนาน ซึ่งได้รับความนิยมจากแฟนเพลงเป็นอย่างมาก
อ๊อฟ เอเอฟ 6 หรือ นายชาญณรงค์ หอมชิต 