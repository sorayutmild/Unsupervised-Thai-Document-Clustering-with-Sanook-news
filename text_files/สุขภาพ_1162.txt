หนึ่งในอาหาร และเครื่องดื่มสำหรับผู้ที่กำลังอินเทรนด์อยู่กับการรักษาสุขภาพ ที่ได้รับความนิยมมาอย่างยาวนาน คงหนีไม่พ้น “น้ำผลไม้แยกกาก” ที่นอกจากจะทำให้ผลไม้สดในเมืองไทยขายดีขึ้นมากแล้ว ยังทำให้ผู้ผลิตจำหน่ายเครื่องแยกกากผลไม้ได้มากขึ้นเรื่อยๆ อีกด้วย แต่เชื่อหรือไม่ว่า หากคุณเป็นสายรักสุขภาพจริง คุณจะต้องรู้ว่า การดื่มน้ำผลไม้แยกกาก ให้ประโยชน์กับร่างกายน้อยกว่าการดื่มน้ำผลไม้พร้อมกาก หรือการกินผลไม้สดๆ
เหตุผลที่ไม่ควรดื่ม “น้ำผลไม้แยกกาก”
ไม่ใช่ว่าน้ำผลไม้แยกกากไม่ดีต่อสุขภาพขนาดที่ว่า “ห้าม” ไม่ให้ดื่มเลย เพียงแต่น้ำผลไม้แยกกาก ให้คุณค่าทางสารอาหารน้อยกว่าน้ำผลไม้ปั่นพร้อมกากนั่นเอง จากข้อมูลของ พญ.ธิดากานต์ รุจิพัฒนกุล (หมอผิง) แพทย์วุฒิบัตรเวชศาสตร์ชะลอวัย (สหรัฐอเมริกา) นักเขียน นักแปล และเป็นบรรณาธิการบริหารพลีสเฮลท์ โซลูชั่น ระบุว่า กากใยอาหาร เป็นตัวการสำคัญที่ทำให้คุณค่าทางโภชนาการของน้ำผลไม้แยกกาก และน้ำผลไม้ปั่นพร้อมกาก แตกต่างกันมาก
“การแยกส่วนน้ำออกจากกากใย ส่งผลให้เราได้น้ำผลไม้ที่อุดมไปด้วยน้ำตาล วิตามินและแร่ธาตุ แต่ปราศจากเส้นใยอาหาร ในขณะที่การปั่น เป็นการนำผักผลไม้มาปั่นละเอียดเป็นของเหลว น้ำผลไม้ปั่นพร้อมกากที่ได้จึงมีทั้งน้ำตาล วิตามิน แร่ธาตุ และกากใยอาหาร ซึ่งกากใยอาหารนี้เอง เป็นตัวแปรสำคัญ ที่ช่วยให้น้ำตาลจากเครื่องดื่มไม่ถูกดูดซึมเข้าสู่กระแสเลือดเร็วเกินไป จึงส่งผลดีต่อการควบคุมระดับน้ำตาลในเลือด และการลดน้ำหนัก
“ยิ่งไปกว่านั้น กากใยอาหารยังช่วยในการขับถ่าย และจัดเป็นอาหารอันโอชาของแบคทีเรียดีในลำไส้ใหญ่ (เป็นพรีไบโอติก) ส่งผลดีต่อสุขภาพลำไส้ และระบบภูมิคุ้มกัน”
ในแง่ของคุณประโยชน์ หมอผิงระบุว่า “งานวิจัยหลายชิ้นพบว่าน้ำผลไม้แบบปั่นจะยังคงมีวิตามิน และไฟโตเคมิคัล (Phytochemicals) โดยเฉพาะสารต้านอนุมูลอิสระตามธรรมชาติหลงเหลืออยู่มากกว่าแบบคั้น” (แยกกาก)
น้ำผลไม้แยกกาก ไม่ได้แย่ไปเสียหมด
ถึงกระนั้น น้ำผลไม้แยกกากยังจำเป็นต่อบางคนอยู่ หมอผิงอธิบายว่า “ในคนที่ต้องจำกัดการรับประทานอาหารกากใยสูง เพราะโรคประจำตัวบางอย่าง น้ำผักผลไม้แบบคั้นแยกกากอาจเป็นทางเลือกที่ดีในการรับวิตามิน และแร่ธาตุแบบสบายท้องกว่า” 
ดังนั้น หากให้เรียงลำดับวิธีกินผลไม้ให้ได้ประโยชน์มากที่สุด เริ่มตั้งแต่การกินผลไม้สดๆ น้ำผลไม้ปั่นพร้อมกาก น้ำผลไม้แยกกาก และน้ำผลไม้สำเร็จรูปบรรจุกล่องที่คุณค่าทางสารอาหารเทียบชั้นกับผลไม้สดไม่ได้เลย
>> “ใยอาหาร” กินเท่าไรถึงดีต่อร่างกาย?