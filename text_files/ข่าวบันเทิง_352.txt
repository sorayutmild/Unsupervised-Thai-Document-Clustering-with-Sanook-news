หลังจากที่หนุ่ม "สเตฟาน ฐสิษฐ์ สินคณาวิวัฒน์" สร้างปรากฏการณ์ความเปลี่ยนแบบช็อควงการ ด้วยภาพลักษณ์ใหม่ที่แทบจะไม่เหลือเค้าพระเอกคนเดิม จนบอสใหญ่ค่ายกันตนาอย่าง "ตุ๊กตา จิตรลดา" ถึงกับต้องขอคอมเม้นท์แซวขำๆ ผ่านอินสตาแกรมว่า "หายบ้ายัง...กลับมาเล่นละครได้แล้ว"!!!
ซึ่งล่าสุดในงานแถลงข่าว "HEART & HEALTHY FOOD FESTIVAL 2015" ทางด้านของหุ้นส่วนธุรกิจสาว "น้ำฝน กุลณัฐ" ก็ได้ออกมาให้สัมภาษณ์ถึงสถานะในวงการของหนุ่มสเตฟานให้เราฟังว่า ณ ตอนนี้พระเอกหนุ่มได้ตัดสินเลือกเดินเส้นทางใหม่ซึ่งไม่ใช่การทำงานในวงการบันเทิงแล้ว พร้อมฝากบอกไปยังแฟนละครด้วยว่าควรให้ความเคารพในการตัดสินใจครั้งนี้ และหันมาช่วยสนับสนุนผลงานอื่นๆ ในฐานะนักธุรกิจของหนุ่มสเตฟาน ดีกว่ามานั่งวิพากษ์เรื่องภาพลักษณ์ที่เปลี่ยนไป...
ตามหมายบอกว่าวันนี้ สเตฟาน จะมาร่วมงานด้วย ?"เขาติดภารกิจสำคัญพอดีค่ะ (หัวเราะ) แต่ก็ไม่เป็นไรเนอะ เพราะเอาจริงๆ ตัวฝนเองก็เพิ่งจะทราบเมื่อวานเหมือนกันว่าเขาจะไม่มา ส่วนเขาจะไปธุระอะไรยังไงนั้นอันนี้ตัวฝนเองก็ไม่ได้ถาม เพราะถือว่าเราเชื่อใจกัน"
พอเขาไม่มาแบบนี้คนก็เลยมองว่าอาจเพราะเรื่องข่าวเกี่ยวกับรูปร่างเลยทำให้ไม่อยากเจอสื่อ ?"ไปแซวเขาเยอะหรือเปล่า ไปแซวเขาแรงเกินหรือไปเปล่า อันนี้พี่ก็ไม่ทราบ"
เขาได้มาเล่าหรือระบายเรื่องข่าวกับเราบ้างไหม ?"เขาจะพูดกับพี่ทำไม (หัวเราะ) เอาจริงๆ เราคุยกันเรื่องส่วนตัวน้อยมากค่ะ ถ้าจะคุยกันสักทีก็จะเป็นเรื่องประชุม เรื่องงานอย่างเดียวค่ะ"
ตอนเราเห็นลุคใหม่ของเขารู้สึกตกใจบ้างไหม ?"เอ่อ...ฝนคิดว่าเราน่าจะยอมรับในตัวตนของเขานะคะ เขาเลือกที่จะไม่อยู่ในวงการแล้ว เพราะเขาอยากที่จะสามารถทำอะไรก็ได้โดยที่ยังคงความเป็นตัวของเขาเอง ซึ่งในมุมมองของฝน ฝนคิดว่าเราน่าจะเคารพในการตัดสินใจของเขา ในเมื่อเขาอยากใช้ชีวิตแบบสบายๆ เราก็ต้องเห็นด้วยกับเขา และพี่ๆ เชื่อไหมคะฝนไม่เคยทักหรือถามเขาเรื่องพวกนี้เลย เพราะฝนรู้ดีว่าเขาไม่ชอบให้ใครถาม เขารู้อยู่แล้วว่าตัวเขาเป็นยังไง ไม่จำเป็นต้องให้ใครมาบอกค่ะ"
"และเอาจริงๆ ทั้งตัวฝนเอง ทั้งหุ้นส่วนก็เคยถามเขานะว่าเขาจะเอายังไง ซึ่งคำตอบที่ได้ก็คือ "เขาไม่อยากเล่นละครแล้ว เพราะเขาอยากที่จะทำอะไรก็ได้ ไม่ต้องดูแลตัวเอง" นี่คือสิ่งที่เขาคุยกับฝนและหุ้นส่วน เพราะฉะนั้นฝนคิดว่าเราน่าจะเคารพในการตัดสินใจของเขาค่ะ"
แสดงว่าที่พี่ตุ๊กตาโพสต์ชวนล่าสุดก็แทบจะไม่มีลุ้นแล้ว ?"อันนี้เป็นเรื่องของพี่ตุ๊กตากับฟาน ฝนไม่ทราบจริงๆ ค่ะ (หัวเราะ) ใครจะไปรู้ 10ปีข้างหน้า ฟานเขาอาจจะเปลี่ยนใจก็ได้"
ถามถึงเรื่องเราบ้างถึงเวลาสำหรับการมีน้องแล้วหรือยัง ?"สิ้นเดือนนี้ก็จะปล่อยแล้วค่ะ สบาย เต็มที่เลย (หัวเราะ) คือฝนอายุ 39 แล้วไงคะ ถ้าไม่รีบมีตอนนี้เดี๋ยวมดลูกเราจะไม่ไหวซะก่อน ล่าสุดที่ไปตรวจสุขภาพมาทุกอย่างก็พร้อม โอเคหมดค่ะ"
คุณหมอบอกไหมว่าเราอาจจะมีลูกยาก ?"คุณหมอไม่ได้บอกว่ายากหรือง่ายนะคะ เขาแค่บอกว่าฮอร์โมนเราเริ่มต่ำเท่านั้นเอง คือมีได้แต่อาจจะไม่ง่ายมากๆ เท่านั้นเอง"