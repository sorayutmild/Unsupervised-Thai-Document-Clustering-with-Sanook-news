     ปัจจุบันรถยนต์รุ่นใหม่ๆ เริ่มติดตั้งระบบความปลอดภัยมาให้มากขึ้น แต่สำหรับรถยนต์รุ่นเก่าที่ซื้อไปแล้ว ก็มีบางฟังก์ชั่นที่สามารถซื้อติดเพิ่มได้เช่นกัน คราวนี้ Sanook! Auto จึงขอแนะนำ 8 ระบบความปลอดภัยในรถหรูที่คุณเองก็สามารถซื้อหามาติดตั้งได้
     1.กล้องมองหลัง
     ปัจจุบันกล้องมองหลังได้รับความนิยมเป็นอย่างมาก รถยนต์รุ่นใหม่ๆ ตั้งแต่ระดับราคา 7-8 แสนบาทขึ้นไป ก็เริ่มติดตั้งมาให้เป็นอุปกรณ์มาตรฐานแล้ว แต่สำหรับรถรุ่นเก่าที่ไม่มีมาให้ก็ไม่ต้องเสียใจ เพราะกล้องเหล่านี้สามารถติดตั้งเพิ่มได้ง่ายๆ แถมยังมีราคาไม่แพง เพียงแต่ต้องอาจอัพเกรดเครื่องเสียงแบบมีจอเพิ่มเข้าไปด้วย
แต่ถ้าเสียดายฟร้อนท์เดิมๆ หรือไม่อยากจ่ายเงินให้มากมาย กระจกมองหลังแบบมีจอแสดงภาพจากกล้องมองหลังในตัวก็ถือเป็นทางเลือกที่ไม่เลวเหมือนกัน
 
     2.วัดลมยาง
     ระบบตรวจสอบความดันลมยาง หรือ Tire Pressure Monitoring ปัจจุบันยังคงติดตั้งในรถราคาแพงๆระดับล้านบาทขึ้นไป แต่หากสนใจติดตั้งเพิ่มก็ไม่ยากเลย เพราะปัจจุบันมีชุดตรวจสอบความดันลมยางแบบติดตั้งภายหลังให้เลือกมากมาย โดยติดตั้งเซ็นเซอร์ไร้สายไว้กับล้อทั้ง 4 ข้าง ที่จะมีการส่งสัญญาณมาที่เครื่องรับภายในรถ ซึ่งจะแสดงข้อมูลความดันลมยางแบบเรียลไทม์ ช่วยเตือนหากล้อใดล้อหนึ่งมีความดันผิดไป

     3.เซ็นเซอร์ช่วยจอด
     ปัจจุบันเซ็นเซอร์ช่วยจอดถือเป็นของแถมยอดฮิตของเซลส์ขายรถ ซึ่งจริงๆแล้วเซ็นเซอร์ถอยหลังมีให้เลือกหลายระดับราคา มีทั้งแบบ 2 จุด, 4 จุด หรือรอบคัน หากเป็นไปได้ก็ควรเลือกยี่ห้อที่มีคุณภาพเสียหน่อย เพื่อการแจ้งเตือนที่มีประสิทธิภาพ ไม่รวนง่าย
 

     4.ไฟหน้าอัตโนมัติ
     ระบบไฟหน้าเปิด-ปิดอัตโนมัติมีประโยชน์อย่างยิ่งสำหรับการขับรถเข้าที่มืดฉับพลัน เช่น อาคารจอดรถ, ใต้สะพาน ฯลฯ ซึ่งปัจจุบันมีระบบดังกล่าวสำหรับติดตั้งเสริมภายหลังได้ แต่ควรเลือกยี่ห้อหรือร้านที่ไว้ใจได้ด้วย เพราะฟังก์ชั่นเหล่านี้จำเป็นต้องพ่วงสายไฟเข้ากับตัวรถ ซึ่งต้องอาศัยความเชี่ยวชาญ เพื่อการใช้งานที่ทนทานและไม่รบกวนระบบอื่นๆของรถ
 
     5.ที่ปัดน้ำฝนอัตโนมัติ
     จะมานั่งปรับความเร็วที่ปัดน้ำฝนเองให้ปวดหัวอยู่ทำไม เพราะปัจจุบันมีเซ็นเซอร์ที่ปัดน้ำฝนแบบติดตั้งภายหลังมาให้แล้ว ช่วยตัดปัญหาที่ต้องคอยมานั่งปรับก้านที่ปัดน้ำฝนตลอดเวลาไปได้ ซึ่งหลายยี่ห้ออาจพ่วงมากับระบบเปิด-ปิดไฟหน้าอัตโนมัติ หรือแม้แต่กระจกมองหลังตัดแสงอัตโนมัติมาให้ด้วย แต่อย่าลืมตรวจสอบยี่ห้อและผู้ผลิตให้ดีล่ะ เพราะของที่มีคุณภาพมักมีราคาสูงกว่าเสมอ
 
     6.ระบบปลดล็อค 2 ครั้ง
     รถยุโรปในปัจจุบันจะมีฟีเจอร์ปลดล็อคกุญแจ 2 ครั้ง  มาให้เป็นอุปกรณ์มาตรฐานแล้ว  ซึ่งการกดรีโมทครั้งแรกจะเป็นการปลดล็อคเฉพาะประตูคนขับ  การกดครั้งที่สองจะเป็นการปลดล็อคทั้ง 4 ประตู  ซึ่งเพิ่มความปลอดภัยสำหรับใครที่ใช้รถคนเดียว  ป้องกันไม่ให้มีผู้หวังดีแอบขึ้นรถในช่วงทีเผลอนั่นเอง
 

     7.เซ็นเซอร์ตรวจจับความเคลื่อนไหวภายในรถ
     เซ็นเซอร์ตรวจจับความเคลื่อนไหวในรถยนต์ เป็นอุปกรณ์เสริมระบบสัญญาณกันขโมย ซึ่งคอยตรวจสอบว่าในรถมีผู้ไม่ประสงค์ดีอยู่หรือไม่ ช่วยให้การขึ้นรถปลอดภัยยิ่งขึ้น
 
     8.Tracking GPS
     จริงๆแล้วระบบติดตามรถด้วยสัญญาณจีพีเอส  ก็ยังไม่พบเห็นในรถที่วางจำหน่ายในบ้านเราสักเท่าไหร่ (เท่าที่เห็นก็มี MG  นั่นแหละ) ซึ่งมีประโยชน์ในกรณีที่ต้องจอดรถไว้ในพื้นที่เสี่ยงรถหาย  หรือต้องให้ลูกจ้างใช้รถเป็นประจำ ซึ่งนอกเหนือจากการแจ้งตำแหน่งรถแล้ว  ก็มักจะมีฟังก์ชั่นอื่นๆให้ด้วย เช่น แจ้งเตือนเมื่อมีการสตาร์ทรถ,  แจ้งเตือนความเร็วเกินกำหนด, ประวัติการใช้งานรถ เป็นต้น
     อย่างไรก็ดี ระบบความปลอดภัยเสริมแบบ Aftermarket เหล่านี้ ควรเลือกผู้ผลิตที่มีมาตรฐาน และร้านติดตั้งที่ไว้ใจได้ เพื่อป้องกันไม่ให้เกิดปัญหากับตัวรถตามมาในอนาคตครับ
 
 