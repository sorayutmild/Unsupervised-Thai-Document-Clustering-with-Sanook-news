ผู้รอดชีวิต เหตุคนงานติดป้ายโฆษณาร่วงกระเช้า ตกตึกใบหยก 2 ดับ 3 ราย เผย นาทีชีวิต ขณะกระเช้าหักกลาง จนเพื่อนร่วงลงไปตาย รีบคว้ากระเช้าทัน ห้อยนานครึ่งชั่วโมง หน่วยกู้ภัยทุบกระจกช่วยรอดหวุดหวิด(7 พ.ค.) บรรยากาศหลังเกิดเหตุ เจ้าหน้าที่ติดป้ายโฆษณาของบริษัท คิว แอดเวอร์ไทซิ่ง ย่านงามวงศ์วาน เป็นบริษัทรับติดป้ายโฆษณา พลัดตกตึกใบหยก 2 เสียชีวิตทันที 3 ราย และได้รับบาดเจ็บ 2 ราย ล่าสุดขณะนี้ ยังไม่มีการเคลื่อนย้ายศพของผู้เสียชีวิต เนื่องจากรอเจ้าหน้าที่พิสูจน์หลักฐานเข้าตรวจสอบ และมีการกันไม่ให้ผู้ที่ไม่เกี่ยวข้องเข้าไปยังพื้นที่ได้
จากการสอบถาม นายเพลินจิต กองอุดม อายุ 31 ปี หนึ่งในผู้รอดชีวิตจากเหตุการณ์ดังกล่าว เปิดเผยว่าก่อนเกิดเหตุ ตนและเพื่อนร่วมงานขึ้นไปติดสติ๊กเกอร์ภาพโฆษณาบริเวณชั้น 68 ของอาคาร แต่เกิดเหตุกระเช้าหักตรงกลาง ส่งผลทำให้ผู้เสียชีวิต 3 คน ร่วงตกตามตึกชั้น 18, 20 และ 36 แต่ตนเองสามารถคว้ากระเช้าด้านซ้ายไว้ได้ และอยู่ประมาณกว่าครึ่งชั่วโมง เจ้าหน้าที่สามารถทุบกระจก และช่วยเหลือไว้ได้ โดยได้รับบาดเจ็บ แผลถลอกบริเวณหน้าแข้ง
ส่วนผู้บาดเจ็บอีก 1 ราย ที่ส่ง ร.พ.ราชวิถี ได้รับบาดเจ็บถลอกตั้งแต่บริเวณหน้าอก ถึงบริเวณเอวด้านซ้าย ส่วนสภาพจิตใจขณะนี้ ยังมีอาการตกใจเล็กน้อย ส่วนหนึ่งในผู้เสียชีวิตขณะนี้ทราบชื่อแล้วคือ นายอัฐิวัฒน์ กิตติภูมิศรีจวน ไม่ทราบอายุ
คลิกอ่านข่าว
สยอง! สลิงกระเช้าขาด คนตกตึกใบหยกชั้น 68