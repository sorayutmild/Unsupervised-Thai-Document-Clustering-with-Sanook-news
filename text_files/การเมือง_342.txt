กว่า 2 เดือนแล้วที่ เดียร์ หรือ น.ส.ขัตติยา สวัสดิผล  วัย 29 ปี ทายาทของ พล.ต.ขัต ติยะ สวัสดิผล หรือ เสธ.แดง บิดาผู้เป็นที่รักที่วันนี้เหลือเพียงแต่ความทรงจำให้จดจำ 
น.ส.ขัตติยา สวัสดิผล  หรือ น้องเดียร์ เปิดใจถึงเรื่องราวเกี่ยวกับ เสธ.แดง อีกครั้งว่า ตั้งแต่คุณพ่อจากไป ตนเหงามากไม่เคยอยู่คนเดียวเลย จะมีคนคอยอยู่เป็นเพื่อนตลอด เพราะทุกครั้งที่หยิบรูปคุณพ่อขึ้นมาดู ก็จะร้องไห้ มันเป็นการสูญเสียครั้งยิ่งใหญ่
"ตอนที่อยู่กับคุณพ่อ ไม่ว่าเราจะมีเรื่องอะไร ตื่นเต้น เศร้าใจ เสียใจ คุณพ่อจะเป็นคนแรกที่เดียร์นึกถึงและคุยกับเขา แต่เมื่อพอเสียคุณพ่อจากไป มันไม่มีใครแล้ว  ทุกวันนี้ยังคิดถึงเขา ถามว่ามีความสุขไหม มันไม่มีความสุข แต่ก็พยายามทำให้ตัวเองมีความสุข ทำให้ตัวเองไม่เศร้าใจ" น.ส.ขัตติยา กล่าว
น้องเดียร์ กล่าวต่อว่า ในงานศพคุณพ่อ ที่เดียร์ตะโกนว่าพ่อทำผิดอะไร ตอนนั้นเดียร์มีความรู้สึกว่าคุณพ่อไม่ได้สร้างความเดือดร้อนให้กับฝั่งรัฐบาลหรือทางกองทัพ เพียงแต่เขาเป็นทหารของกองทัพที่เลือกจะมาอยู่ฝั่งเดียวกับประชาชน โดยมาทำให้มวลชนคนเสื้อแดงรู้สึกอุ่นใจและปลอดภัย ถ้ามีคุณพ่ออยู่ คุณพ่อจะสามารถดูแลเขาได้ เพราะคุณพ่อวางยุทธศาสตร์ ไม่ให้ทหารเข้ามาสลายการชุมนุมได้ มันเป็นวิธีเดียวของกองทัพเหรอ รัฐบาลมีแค่วิธีเดียวเหรอ ที่ต้องใช้ทหารเข้ามาสลายการชุมนุม ทำไมคุณไม่คุยกัน แสดงว่าคุณต้องการที่จะเอากองทัพเข้ามาสลายการชุมนุม คือเดียร์โกรธรัฐบาลนะ ถ้าเดียร์บอกว่าเดียร์ไม่โกรธเลย มันเป็นการเสแสร้ง พ่อเราเสียชีวิตทั้งคน ทำไมเราจะไม่โกรธ ถามว่าแค้นมั๊ย  เดียร์แค้นมากนะ ถามว่าจะเอาคืนมั๊ย เดียร์ยังไม่บอกตอนนี้ แล้วเดียร์จะไม่ให้อภัยด้วย พ่อตายทั้งคน ถ้าเดียร์ให้อภัยเขา เดียร์ก็อกตัญญูแล้ว คือเดียร์จะไม่พูดว่าใครทำ แต่อย่างน้อยเดียร์ก็รู้ได้ว่าใครได้ประโยชน์จากการเสียชีวิตของคุณพ่อ
ลูกสาวเสธ.แดง กล่าวต่ออีกว่า ทุกวันนี้ความขัดแย้งในสังคมไทยเกิดจากอำนาจ เพราะคน ๆ หนึ่งต้องการอยู่ในอำนาจมากเกินไป พอตัวเองได้อำนาจมา ก็หลงระเริงในอำนาจ พอมีคนจะแย่งอำนาจไปก็เกิดความดื้อ ทำให้เกิดความรุนแรงขึ้นมา ถ้าเขาไม่หลงระเริงในอำนาจสิ่งเหล่านี้จะไม่เกิดขึ้น เดียร์จะไม่บอกว่าเป็นใครที่หลงระเริงในอำนาจ แต่อยากให้เรื่องของคุณพ่อเป็นอุทธาหรณ์ให้กับทุกคน ว่าเมื่อมีคนหลงระเริงอำนาจ แล้วพอมีคนออกมาพูดอะไรที่ตรง ๆ โดยที่ไม่กลัวอะไรเลย สุดท้ายก็จะจบชีวิตแบบนี้ เหมือนอยู่ในสังคมที่พูดความจริงไม่ได้ การที่เสื้อแดงออกมาเรียกร้อง มันไม่ใช่แค่คำว่า ทักษิณ ชินวัตร แล้ว มันเลยทักษิณไปแล้ว คุณพ่อเคยบอกว่าน้องเดียร์มันมากกว่านั้นแล้ว เราฉุดมันไม่อยู่แล้ว
"แล้วที่คุณพ่อถูกกล่าวหาว่ามีขบวนการใต้ดินใช้ความรุนแรง เดียร์อยากถามว่าไหนล่ะคือหลักฐาน คือทุกอย่างเดียร์รู้สึกว่าอำนาจอยู่ในมือใคร คนนั้นมีสิทธิ์จะสร้างอะไรขึ้นมาก็ได้เพื่อให้ประชาชนเชื่อ พูดไปก็มีแต่ความแค้นนะเนี่ย ไม่รู้จะพูดยังไง (หัวเราะ) โกรธมาก ตอนนี้ เปิดทีวีมา ไม่อยากเห็นหน้านายกรัฐมนตรี ไม่อยากเห็นหน้า ผบ.ทบ. เลย เวลาที่มีคนบอกว่าคุณพ่อเป็นผู้ก่อการร้าย เศร้านะ คือคุณพ่อเดียร์เทิดทูนสถาบันฯ มาก เดียร์ไม่รู้จะพูดยังไง มีคนบอกว่าที่มีการสั่งยิงคุณพ่อ เพราะเขาเชื่อว่าคุณพ่อจะล้มล้างสถาบันฯ เดียร์ขอเอาหัวเป็นประกันเลยว่าคุณพ่อไม่เคยมีสิ่งนั้นอยู่ในหัว เพราะคุณพ่อเทิดทูนสถาบันฯ มาก ไม่ว่าอะไร คุณพ่อจะนึกถึงสถาบันฯ ตลอด ฉะนั้น คุณเลิกพูดเถอะว่าคุณพ่อเป็นผู้ก่อการร้าย ระหว่างที่คุณพ่ออยู่ในม็อบ ก็ไม่เคยถืออาวุธ ถามว่าอาวุธของเสื้อแดงคืออะไร เดียร์เห็นเขาเหลาไม้ไผ่แหลม ๆ แต่การที่เขาถือไม้ไผ่แล้วคุณบอกว่าเป็นผู้ก่อการร้าย คุณบ้าไปแล้ว" เดียร์ กล่าว
นอกจากนี้ เดียร์ ยังเผยถึงการลงเล่นการเมืองในอนาคตว่า เรื่องเล่นการเมือง จริง ๆ คิดมานานแล้ว ตั้งแต่คุณพ่อยังอยู่ พอคุณพ่อตั้งพรรคการเมือง ก็บอกว่าคุณพ่อจะให้เดียร์ลงปาร์ตี้ลิสต์เบอร์ 1 หลังจากนั้นพ่อก็คอยแกล้งตลอดว่า เตรียมตัวนะมันจะยุบสภากันแล้ว เราก็เตรียมพร้อมถ้าเลือกตั้ง พอคุณพ่อเสีย ยิ่งรู้สึกว่าเราจะต้องทำให้พรรคขับเคลื่อน เพราะคุณพ่อทิ้งหน้าที่นี้ไว้ให้ พร้อมกับมวลชนทุกคนบอกว่าสานต่อเจตนารมย์คุณพ่อ
"เดียร์อยากขอบคุณคนเสื้อแดงมาก ๆ และประชาชนที่อาจจะไม่ใช่เสื้อแดง แต่ได้แสดงความเป็นห่วงใยและให้ความเคารพคุณพ่อ รวมถึงให้กำลังใจครอบครัวเรา เดียร์พูดได้เต็มปากว่า ที่ดำเนินชีวิตในแต่ละวันโดยไม่มีทั้งคุณพ่อและคุณแม่ เป็นเพราะกำลังใจจากพวกเขาทั้งนั้นเลย ส่วนคุณพ่อ เดียร์รู้สึกว่า ท่านได้ทำหน้าที่ในชาตินี้ได้ดีที่สุดแล้ว ถึงแม้คุณพ่อจะไม่ได้จากไปในหน้าที่ในสมรภูมิรบ แต่คุณพ่อจากไปในฐานะทหารของประชาชนและเป็นสมรภูมิรบเพื่อประชาธิปไตย" ลูกสาว เสธ.แดง กล่าวทิ้งท้าย
 