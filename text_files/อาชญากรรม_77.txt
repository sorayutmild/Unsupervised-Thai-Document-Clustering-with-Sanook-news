ศาลสั่งประหารชีวิต หมอนิ่ม - ทนายอี๊ด จ้างวานฆ่า "เอ็กซ์ จักรฤษณ์ " อดีตนักแม่นปืนทีมชาติไทย เมื่อปี 2556         (19 ธ.ค.) เมื่อวันที่ 19 ธันวาคม เวลา 09.30 น. ที่ห้องพิจารณา 203 ศาลจังหวัดมีนบุรี ถ.สีหบุรานุกิจ ศาลอ่านคำพิพากษาคดีหมายเลขดำ อ.383/2557 ที่พนักงานอัยการสำนักงานคดีศาลจังหวัดมีนบุรี เป็นโจทก์ ยื่นฟ้อง นายจิรศักดิ์ กลิ่นคล้าย อายุ 35 ปี มือปืน , นางสุรางค์ ดวงจินดา อายุ 74 ปี มารดาของพญ.นิธิวดี , พญ.นิธิวดี ภู่เจริญยศ หรือ หมอนิ่ม  อายุ 40 ปี อดีตภรรยาของนายจักรกฤษณ์ พณิชย์ผาติกรรม หรือ เอ็กซ์ อดีตนักกีฬายิงปืนทีมชาติไทย, นายสันติ  ทองเสม หรืออี๊ด อายุ 30 ปี อาชีพทนายความ และนายธวัชชัย เพชรโชติ อายุ 35 ปี อาชีพรับจ้าง ผู้ขี่รถจักรยานยนต์พามือปืนก่อเหตุ เป็นจำเลยที่ 1 – 5 ในความผิดฐานร่วมกันฆ่าผู้อื่นโดยไตร่ตรองไว้ก่อน , จ้างวานใช้ ยุยงส่งเสริม ให้ฆ่า , มีและพกพาอาวุธปืน ยิงอาวุธปืนในที่ทางสาธารณะ
ตามฟ้องของอัยการโจทก์เมื่อวันที่ 31 มีนาคม 2557 บรรยายพฤติการณ์สรุปว่า ระหว่างเดือนสิงหาคม - 19 ตุลาคม 2556 จำเลยที่ 2 - 4 ได้ร่วมกันจ้างวานใช้ นายจิรศักดิ์ จำเลยที่ 1 กับพวกที่อยู่ระหว่างหลบหนี ให้ฆ่านายจักรกฤษณ์หรือเอ็กซ์ พณิชย์ผาติกรรม อดีตนักกีฬายิงปืนทีมชาติไทย ซึ่งต่อมาจำเลยที่ 1 กับพวกได้ใช้อาวุธปืนออโตเมติก ยี่ห้อลูเกอร์ รุ่นโตกาเรฟ ขนาด 7.62 ม.ม. ยิงนายจักรกฤษณ์หลายนัด ถูกที่หน้าอก หัวใจ ปอด จนถึงแก่ความตายสมดังเจตนาของพวกจำเลย ก่อนหลบหนีไป ต่อมาเจ้าหน้าที่ตำรวจสืบสวนสอบสวนติดตามจับกุมจำเลยได้ ชั้นสอบสวนนายจิรศักดิ์ และ น.ส.สุรางค์จำเลยที่ 1-2 ให้การภาคเสธ ส่วน พญ.นิธิวดี อดีตภรรยานายจักรกฤษณ์ และนายสันติ ทนายความ จำเลยที่ 3-4 ให้การปฏิเสธ ต่อสู้คดี 
ชั้นพิจารณาของศาล จำเลยทั้งสี่ให้การปฏิเสธ โดยระหว่างการพิจารณาคดี นางสุรางค์ พญ.นิธิวดี และนายสันติ จำเลยที่ 2-4 ได้ประกันตัวไปคนละ 5 แสนบาท คดีสืบพยานเสร็จสิ้นเมื่อเดือนกันยายน 2559 ที่ผ่านมา โดยศาลเบิกตัว นายจิรศักดิ์ มือปืน จำเลยที่ 1 และนายธวัชชัย ผู้ขี่จักรยานยนต์ จำเลยที่ 5 จากเรือนจำ ซึ่งไม่ได้รับการประกันตัวตลอดการพิจารณาคดี
ศาลพิเคราะห์พยานหลักฐานแล้ว พิพากษาให้จำคุกตลอดชีวิต นายจิรศักดิ์ มือปืน จำเลยที่ 1 ส่วนนางสุรางค์ มารดาของของหมอนิ่ม จำเลยที่ 2 ยกฟ้อง พญ.นิธิวดี หรือ หมอนิ่ม จำเลยที่ 3 ให้ประหารชีวิตสถานเดียว นายธวัชชัย ผู้ขี่รถจักรยานยนต์ จำเลยที่ 5 ให้จำคุกตลอดชีวิต ส่วนนายสันติ หรือทนายอี๊ด จำเลยที่ 4 ให้ประหารชีวิตสถานเดียว
ภายหลังฟังคำพิพากษา นายชำนาญ ชาดิษฐ์ ทนายความของหมอนิ่ม เปิดเผยว่า ได้ยื่นคำร้องและหลักทรัพย์ 2.5 ล้านบาท พร้อมยื่นหนังสือเดินทางเป็นหลักประกันว่าจะไม่หลบหนี โดยศาลมีคำสั่งให้ศาลอุทธรณ์พิจารณาคำร้องประกันตัวต่อไป ดังนั้น พญ.นิธิวดีจึงต้องเข้าเรือนจำพิเศษมีนบุรี (แดนหญิง)