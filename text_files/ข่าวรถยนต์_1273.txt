     น้ำมันเครื่องเข้าหม้อน้ำ อาการผิดปกติที่ต้องระวังให้ดี เพราะเครื่องยนต์อาจเสียหายหนัก หากรู้ตัวช้าเกินไป ร้ายแรงสุดอาจถึงขั้นต้องยกเครื่องใหม่กันเลยทีเดียว
     แต่ก่อนที่เหตุการณ์จะเลวร้ายลงถึงขั้นนั้น เรามีวิธีสังเกตอาการเบื้องต้น ที่คุณสามารถทำเองได้ง่ายๆ เริ่มจากให้สตาร์ทเครื่องยนต์ในขณะที่เครื่องยังเย็นอยู่ (ห้ามทำขณะเครื่องร้อน หรือเพิ่งวิ่งรถกลับมาเด็ดขาด) จากนั้นเปิดฝากระโปรงขึ้นมา และเปิดฝาหม้อน้ำ สังเกตดูว่าน้ำในหม้อไหลวนเวียนเป็นปกติหรือไม่ และดูด้วยว่ามีพรายน้ำ (คล้ายๆ ฟองออกซิเจน) ปะปนอยู่รึเปล่า แต่ถ้าอาการรุนแรงอาจจะมีฝอยน้ำทะลัก หรือกระเด็นออกมาจากหม้อน้ำที่เปิดฝาไว้นั่นเอง ซึ่งอาการแบบนี้อาจเป็นเพราะฝาสูบแตก ทำให้ลูกสูบที่มีแรงดัน ดันน้ำมันเครื่องเข้ามาในระบบของหม้อน้ำนั่นเอง
     นอกจากนี้ในฝาสูบจะมีตาน้ำอยู่ (คล้ายๆ ฝาน้ำอัดลม แต่ไม่มีจีบฝาที่ขอบ) ซึ่งเหตุที่ต้องมีมันอยู่นั้นเป็นเพราะการหล่อฝาสูบต้องมีช่องว่างเพื่อให้ ของเหลวไหลผ่าน และเมื่อหล่อฝาสูบเสร็จแล้ว ก็จะผ่านการไสกลึงปาดฝาจนเรียบร้อย ซึ่งรูที่ว่านี้ก็จะถูกอุดโดยตาน้ำนั่นเอง โดยตัวมันจะคั่นอยู่ระหว่างทางเดินน้ำหล่อเย็น รวมไปถึงโพรงของแคมชาร์ป และวาล์ว ที่มีน้ำมันเครื่องอยู่ ดังนั้นเมื่อตาน้ำรั่ว มันก็จะไหลเข้าไปในระบบหล่อเย็น จนทำให้หม้อน้ำมีน้ำมันเครื่องปะปนอยู่ในนั้น
     สำหรับสาเหตุของอาการ น้ำมันเครื่องเข้าหม้อน้ำ มีอยู่ดังนี้
1. เสื่อมสภาพตามอายุการใช้งาน 2. ระบบหล่อเย็นผุกร่อน หรือมีจุดชำรุดเสียหาย 3. ใช้สารเคมีในการล้างหม้อน้ำมากเกินไป หรือใช้สารที่เป็นกรดโดยไม่มีตัวยับยั้งเพียงพอ
     วิธีแก้ไขน้ำมันเครื่องเข้าหม้อน้ำ
1. เปลี่ยนหม้อน้ำ และ Oil Cooler ใหม่ 2. ใช้ Flushing Oil ล้างทำความสะอาดหม้อน้ำทั้งระบบ และเกียร์ออโต้ นอกจากนี้ต้องไล่น้ำมันที่ปนมาออกให้หมดจากระบบทั้งหมด 3. ตรวจเช็กซีลยาง ท่อยางต่างๆ หรือส่วนอื่นๆ เพื่อตรวจหาสาเหตุ ว่ามีอะไรผิดปกติอีกหรือไม่
     ทางป้องกันที่ดีที่สุดสำหรับเรื่องนี้ก็คือ ต้องตรวจเช็ก ตรวจดูของเหลวเป็นประจำ อย่างน้อยสัปดาห์ละครั้งก็ยังดี ถ้าหากรถยนต์ของคุณมีอาการผิดปกติ จะได้แก้ไขได้ทันการ เพราะค่าซ่อมแต่ละครั้งก็ไม่ใช่น้อยๆ
 
 