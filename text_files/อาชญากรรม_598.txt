ขอขอบคุณภาพจาก สำนักข่าวไทย
ผู้สื่อข่าวรายงานว่า (12 ก.พ.) สน.สุทธิสาร จับกุมตัว นายกัณฑ์อเนก ปัจฉิมสวัสดิ์ อายุ 64 ปี นักธุรกิจอสังหาริมทรัพย์ และไฮโซชื่อดัง พร้อมของกลางยาไอซ์ 1.07 กรัมและอุปกรณ์เสพยาจำนวนหนึ่ง โดยจับกุมได้ที่โรงแรมแห่งหนึ่งย่านห้วยขวาง
จากการตรวจค้น พบอุปกรณ์การเสพและยาเสพติดจำนวนดังกล่าวอยู่ภายในห้องพัก ก่อนนำตัวนายกัณฑ์อเนกไปตรวจปัสสาวะหาสารเสพติด เบื้องต้น ผลออกมาเป็นสีม่วงจึงควบคุมตัวมาสอบสวน
จากการสอบสวน นายกัณฑ์อเนก ให้การรับสารภาพตลอดข้อกล่าวหา จึงแจ้งข้อกล่าวหาว่า ครอบครองยาเสพติดประเภท1(ยาไอซ์) เพื่อจำหน่าย และเสพยาเสพติดประเภท 1 (ยาไอซ์) นำตัวพร้อมของกลางส่งพนักงานสอบสวน สน.สุทธิสาร ดำเนินคดีตามกฎหมายต่อไป
ทั้งนี้ นายกัณฑ์เอนก ปัจฉิมสวัสดิ์ จบการศึกษาในระดับปริญญาตรีด้านรัฐศาสตร์ จากมหาวิทยาลัยแคมเบลล์สหรัฐอเมริกา สมรสกับ สาวิณี ปัจฉิมสวัสดิ์ (ปะการะนัง) นางสาวไทยคนที่ 22 ประจำปี 2527 และอดีตดารานักแสดงชื่อดัง
โดย นายกัณฑ์อเนก เคยตกเป็นข่าวโด่งดังจากคดี นายกัณฑ์พิทักษ์ ปัจฉิมสวัสดิ์ หรือ หมูแฮม ลูกชาย ก่อเหตุนำก้อนหินทุ่มใส่พนักงานขับรถโดยสารประจำทางสาย 513 ปากน้ำ-รังสิต
และก่อเหตุขับรถเบนซ์ สีดำ พุ่งชนเข้าไปในป้ายหยุดรถโดยสารประจำทางบนถนนสุขุมวิท ที่มีประชาชนยืนรอรถอยู่จำนวนมาก ทำให้มีผู้ได้บาดเจ็บหลายราย และมีผู้เสียชีวิตซึ่งเป็นพนักงานเก็บเงินค่าโดยสาร 1 ราย เหตุเกิดเมื่อวันที่ 4 ก.ค.2550 จนเกิดเป็นข่าวใหญ่โต
และนายกัณฑ์เอนกยังพูดจาดูถูกผู้เสียหาย ทำให้กระแสสังคมออกมารุมประณาม นายกัณฑ์เอนกและครอบครัวอย่างหนัก จนในที่สุดนายกัณฑ์เอนก ต้องยอมออกมาขอโทษต่อสังคม