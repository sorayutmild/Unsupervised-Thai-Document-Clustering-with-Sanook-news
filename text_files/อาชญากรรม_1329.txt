(2 ก.ค.) สน.มักกะสัน รู้ตัว "สาวขาวีน" ทุบกระจก-ด่าประจานสาวรถเก๋งกลางถนนพระราม 9 ออกหมายเรียกแล้ว จ่อรับข้อหา 2 กระทง ทำร้ายผู้อื่น-ทำลายทรัพย์สิน
จากกรณีที่มีการแชร์คลิปวิดีโอเหตุการณ์ที่เกิดขึ้นบนถนนพระราม 9 หญิงสาวคนหนึ่งโวยวายต่อว่าและพยายามทำร้ายหญิงสาวอีกคนบนรถยนต์ พยายามเคาะทุบกระจกให้ลงมาเคลียร์ เนื่องจากไม่พอใจที่ขับรถจี้ท้ายรถ จนเกือบจะเกิดอุบัติเหตุ
ความคืบหน้าล่าสุด เจ้าหน้าที่ตำรวจ สน.มักกะสัน ท้องที่ที่รับผิดชอบ ได้ตรวจสอบภาพคลิปดังกล่าวแล้ว ยืนยันว่าเป็นเหตุการณ์ที่เกิดขึ้น เมื่อเวลา 17.10 น. ของวันที่ 30 มิถุนายนที่ผ่านมา บนถนนพระราม 9 ฝั่งขาเข้า ใกล้กับแยกผังเมือง
จากการสอบถาม หญิงสาวที่นั่งอยู่ภายในรถยนต์ ได้ให้การว่า ขณะเกิดเหตุขับรถมาตามถนนพระราม 9 ตามปกติ และจอดรอสัญญาณไฟใกล้กับแยกผังเมือง เมื่อไฟเขียวปรากฎขึ้นมา รถจักรยานยนต์ของคู่กรณีก็มาทุบกระจกและด่าทอกลางถนน ก่อนจะเร่งเครื่องปาดหน้า เพื่อให้หยุดรถ
สำหรับ หญิงสาวที่จอดรถลงมาต่อว่านั้น นั่งซ้อนท้ายรถจักรยานยนต์มา ส่วนคนขับน่าจะเป็นแฟนของหญิงสาว ได้แต่ยืนดูอยู่ข้างๆ ปล่อยให้หญิงสาวทุบกระจกและทำร้ายผู้เสียหายเพียงแต่ฝ่ายเดียว
ทั้งนี้ เจ้าหน้าที่ตำรวจทราบเบาะแสของหญิงสาวคนดังกล่าวแล้ว แต่ยังไม่สามารถติดต่อได้ จึงทำการออกหมายเรียก เพื่อให้มารับทราบข้อหา คือ ทำร้ายร่างกายผู้อื่น และ ทำให้ทรัยพ์สินผู้อื่นเสียหาย มีโทษทั้งจำและปรับ