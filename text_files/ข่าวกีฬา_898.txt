เคลียร์ใจกันหลังจบเกมทันที สำหรับ "ซานยา เยอร์เยวิช" ลิเบอโร่ทีมชาติเซอร์เบีย กับทัพวอลเลย์บอลหญิงทีมชาติไทย ในศึกเนชันส์ ลีก เมื่อคืนนี้เกมดังกล่าว ทีมชาติเซอร์เบีย เป็นฝ่ายเอาชนะ ทีมชาติไทย ไปได้ 3-0 เซต (25-19,  25-23 และ 25-23) แต่ประเด็นดราม่าร้อนแรงในโลกโซเชียลที่ไม่ได้กระหึ่มแค่ในหมู่แฟนวอลเลย์บอลไทย แต่ยังไปไกลถึงสื่อต่างประเทศ นั่นก็คือการที่เยอร์เยวิชใช้มือทำท่าตาตี่ระหว่างเกม ซึ่งในหลักสากลเป็นที่ทราบกันดีว่านี่คือการล้อเลียนชนชาติเอเชียอย่างไรก็ดี หลังจบเกม ลิเบอโร่สาววัย 23 ปีก็เหมือนรู้ตัวกับพฤติกรรมดังกล่าวของตัวเอง ประกอบกับมีกองเชียร์ชาวไทยเข้าไปเยี่ยมเยือนถึงอินสตาแกรม _djurdjevics ของเธอมากมาย จึงทำให้เธอต้องรีบโพสต์ขอโทษอย่างเป็นทางการ แปลเป็นภาษาไทยแล้วได้ใจความว่า..."ฉันรู้ถึงความผิดพลาดของตัวเอง และทันทีหลังจากการแข่งขัน ฉันได้ขอโทษทีมชาติไทยทั้งหมด ที่ฉันทำท่านั้น ฉันเพียงต้องการบอกกับเพื่อนร่วมทีมว่า 'ตอนนี้ เราเริ่มเล่นเกมรับได้ดีเหมือนพวกเขา' ฉันไม่ได้หมายความว่าจะดูหมิ่นใคร แน่นอนว่ามันเป็นเรื่องโชคร้ายและท่าทางไม่ฉลาดนักของฉัน ฉันอยากจะขอโทษอีกครั้งต่อทุกคนทั่วโลกที่ทำให้ขุ่นเคืองกับสิ่งนี้ ขอบคุณทีมไทยมากๆที่เข้าใจ"ด้าน "หน่อง-ปลื้มจิตร์ ถินขาว" ซุปตาร์ตัวเก๋าของไทย ก็ได้ออกมาเคลื่อนไหวผ่านอินสตาแกรม ningnhong_5 ของตัวเองด้วยคลิปที่เยอร์เยวิชมาขอโทษตามที่สาวเซิร์บได้กล่าวอ้าง พร้อมบอกให้คนไทยใจเย็นๆ นี่คือเรื่องเข้าใจผิดและเยอร์เยวิชเองก็เสียใจจนถึงกับร้องไห้เลยทีเดียวโดยหลังจากที่ปลื้มจิตร์ได้โพสต์คลิปดังกล่าว ด้านเยอร์เยวิชเองก็ได้นำคลิปนี้ไปโพสต์ในอินสตาแกรมของตัวเองอีกรอบเพื่อแสดงความจริงใจ แต่ดูเหมือนว่ากระแสรณรงค์ #StopAsianHate จากการกระทำของเธอก็ยังคงร้อนแรงในโลกโซเชียลมีเดียอยู่ดีทั้งนี้ นี่ไม่ใช่ครั้งแรกที่วอลเลย์บอลหญิงทีมชาติเซอร์เบียทำท่าล้อเลียนชาวเอเชีย เพราะเมื่อปี 2017 ชาตินี้ก็เคยมีประวัติถ่ายภาพด้วยท่าตาตี่แบบยกทีมมาแล้ว เมื่อครั้งที่ทีมได้สิทธิ์ไปแข่งขันรายการชิงแชมป์โลก 2018 ที่ประเทศญี่ปุ่น นั่นเอง
