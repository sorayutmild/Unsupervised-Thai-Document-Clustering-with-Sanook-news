     เข้าสู่ศักราชใหม่ สิ่งหนึ่งที่คนรักรถต้องจับตามองคือ ในปีใหม่นี้จะมีรถโมเดลใหม่รุ่นใดเปิดตัวบ้าง รวมถึงโมเดลใหม่บางรุ่นที่เปิดตัวไปแล้วในต่างประเทศถึงเวลาจะเข้ามาขายในบ้านเราแล้วหรือยัง Tonkit360 จัดการรวบรวมรถยนต์รุ่นใหม่ที่น่าจะเปิดตัวทำตลาดในปี 2018 นี้มาฝากกัน

โตโยต้า C-HR     มีรูปหลุดออกมาเป็นระยะตั้งแต่ปลายปี 2016 มาถึงปีนี้ 2018 สาวกโตโยต้าไม่ต้องร้องเพลงรออีกต่อไป เมื่อ โตโยต้า C-HR เปิดตัวอย่างเป็นทางการในเมืองไทยไปเป็นที่เรียบร้อยแล้วในงานมอเตอร์เอ็กซ์โป และเปิดตัวราคาคร่าวๆ ออกมาแล้วเช่นกัน โดยจะเริ่มต้นไม่เกิน 1 ล้านบาท ส่วนรุ่นท็อปสุดจะไม่เกิน 1.2 ล้านบาท งานนี้ฟันธงได้เลยสาวกโตโยต้ารุมทึ้งรถรุ่นนี้และรอคิวรับรถกันยาวแน่นอน โดยตามรายงานบอกว่าจะเริ่มส่งมอบให้กับลูกค้าตั้งแต่เดือนมีนาคม 2560 เป็นต้นไป
 

ซูซูกิ Swift     รอกันจนเหงือกแห้งเช่นกัน สำหรับสาวก ซูซูกิ ในเมืองไทย ที่ก่อนหน้านี้มีกระแสข่าวว่า จะเปิดตัว Swift เจเนเรชั่นใหม่ในปี 2017 ทว่ามาจนบัดนี้ก็ยังไม่มีวี่แวว ทั้งที่มีการเผยรูปถ่ายรถเวอร์ชั่นใหม่ในฝั่งของญี่ปุ่นมาได้สักระยะแล้ว อย่างไรก็ดีคาดว่า ปีนี้ Swift จะมาตามนัดแน่นอน และจะมาในเวอร์ชั่นรถอีโคคาร์เหมือนกับ Swift รุ่นปัจจุบัน ซึ่งแน่นอนว่าราคาขายก็จะอยู่ในระดับเดียวกับรถเวอร์ชั่นเก่านั่นเอง
 

ฮอนด้า Accord     เปิดตัวแบบฮือฮาในฝั่งของสหรัฐอเมริกาไปตั้งแต่กลางปี 2017 ที่ผ่านมา สำหรับฮอนด้า Accord โมเดลใหม่ล่าสุด ทว่าในปีนี้สาวกฮอนด้า และใครที่เตรียมออกรถในระดับ ดี-เซกเมนท์ คงยังชะลอแผนการซื้อรถในช่วงครึ่งปีแรกออกไป เพราะตามรายงานบอกว่า Accord 2018 จะเปิดตัวในเมืองไทยในช่วงครึ่งปีหลัง ซึ่งต้องมาลุ้นกันว่า ฮอนด้า จะเปิดตัว เครื่องยนต์เทอร์โบเหมือนกับเวอร์ชั่นที่ขายในสหรัฐฯด้วยหรือไม่
 

โตโยต้า Camry     นี่คือคู่แข่งโดยตรงของฮอนด้า Accord มีแผนที่จะเผยโฉมรถโมเดลใหม่เช่นเดียวกัน นี่คือรถระดับ ดี-เซกเมนท์ ที่ขายดีที่สุดในสหรัฐอเมริกา คาดกันว่าในปี 2018 นี้ โตโยต้าจะมีการเปลี่ยนโฉม Camry โมเดมใหม่ทั้งหมด เพื่อต่อกรกับ ฮอนด้า ที่เปิดตัว Accord ในฝั่งสหรัฐฯไม่เมื่อกลางปี 2017 อย่างไรก็ดีสาวกโตโยต้าน่าจะต้องรอจนถึงช่วงปลายปี 2018 หรืออาจข้ามไปถึงช่วงต้นปี 2019 กว่าที่ เจอเนเรชั่นใหม่ของ Camry จะเปิดตัวอย่างเป็นทางการในบ้านเรา
 

ซูบารุ ALL-NEW XV     จากจากซูบารุ XV สร้างปรากฎการณ์ในรถระดับครอสโอเวอร์มาตั้งแต่ปี 2012 เนื่องจากเป็นรถค่ายซูบารุที่ราคาจับต้องได้มากที่สุด ที่สำคัญมีสมรรถนะของเครื่องยนต์และช่วงล่างที่ยอดเยี่ยม มาถึงปีนี้ ได้เวลาที่จะก้าวสู่เจอเนเรชั่นใหม่ ซึ่งล่าสุดในงานมอเตอร์เอ็กซ์โป 2017 เมื่อปลายปีที่ผ่านมา บริษัท ทีซี ซูบารุ (ประเทศไทย) จำกัด ก็ได้มีการนำรถ XV เจอเนเรชั่นใหม่ มาเปิดตัวให้คนไทยได้สัมผัสเป็นที่เรียบร้อยแล้ว โดยยังคงเอกลักษณ์เครื่องยนต์สูบนอน (Boxer) พร้อมระบบขับเคลื่อนสี่ล้อ (AWD) ที่สำคัญคือราคาที่ดึงดูดใจอยู่ในระดับ 1 ล้านต้นๆเท่านั้น
 

ฟอร์ด Fiesta     รถระดับเล็กสายพันธุ์แรลลี่โลก ที่ทำตลาดได้ไม่น้อยในบ้านเรา และมีปัญหาเรื่องระบบเกียร์ไม่น้อยเช่นกันสำหรับ ฟอร์ด Fiesta มาในปี 2018 มีรายงานว่า ฟอร์ด กำลังจะเผยโฉมเฟียสต้าเวอร์ชั่นใหม่ในฝั่งสหรัฐอเมริกา ว่ากันว่าจะเป็นรถแฮทช์แบ็กที่น่าจับตามองมากที่สุดในปีนี้ แต่ก็ต้องลุ้นกันว่าฟอร์ดประเทศไทยจะนำเข้ามาทำตลาดในบ้านเราภายในปี 2018 นี้เลยหรือไม่
 