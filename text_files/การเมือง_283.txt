จุดยืนเสื้อแดง ต้าน พ.ร.บ.นิรโทษกรรม วันที่ 11 พฤศจิกายน 2556


(ภาพจาก มติชนออนไลน์)
08.00 เมื่อวานนี้ (10 พ.ย.)นายสมบัติ บุญงามอนงค์ แกนนำกลุ่มวันอาทิตย์สีแดง ได้เปิดเผยว่า ตนขอยืนยันในจุดเดิม ในการมาอยู่ที่แยกราชประสงค์ตรงนี้ เพื่อประกาศหลักการเดิม ไม่สนับสนุนการนิรโทษกรรมให้ฆาตกร ที่สลายการชุมนุมในปี 2553 จึงจัดกิจกรมม หมื่นอัพ ส่วนใครจะเป็นฆาตกร และจะเป็นคนเดียวกับที่นายอภิสิทธิ์ เวชชาชีวะ และนายสุเทพ เทือกสุบรรณ พูดถึงบนเวทีชุมนุมที่ถนนราชดำเนินหรือไม่ ก็เป็นอีกเรื่องหนึ่ง และที่แน่ๆ นายอภิสิทธิ์ และนายสุเทพ ก็โดนอัยการสั่งฟ้องไปแล้ว
นายสมบัติ กล่าวด้วยว่า การชุมนุมวันนี้ เป็นการสร้างพื้นที่ของคนเสื้อแดงที่ก่อนหน้านี้ เรายืนยันหลักการนี้ ไม่เป๋ไปกับรัฐบาล ที่จะนิรโทษกรรมแบบเหมาเข่ง วันนี้จะยืนอยู่บนหลักการไม่นิรโทษแบบเหมาเข่ง รวมถึงการกำหนดท่าทีในการรณรงค์ให้มีการปล่อยตัวนักโทษการเมืองและคนที่โดนคดีอาญามาตรา 112 ส่วนกรณีที่มีกลุ่มคนลักษณะ "ไทยเฉย" ไปเป่านกหวีด ก็เป็นคุณภาพใหม่ เป็นความน่ารักที่ประชาชนตื่นตัว ทางการเมือง แต่พอไปเป่านกหวีด กับนายอภิสิทธิ์และนายคุณสุเทพ ตนขอเรียกร้องให้ "ไทยเฉย" ที่ไปเป่านกหวีด กับนายอภิสิทธิ์ และนายสุเทพ ลองดูข้อมูล ที่ส่งจากคนที่แยกราชประสงค์ดีๆ ว่าฆาตกรที่ใช้กระสุนจริงยิงประชาชนเป็นใคร บางคนอาจอยู่บนเวทีชุมนุมราชดำเนิน ขอให้ฟังข้อมูลจากเวทีราชประสงค์ด้วย
นายสมบัติ กล่าวถึงกรณีที่นายจตุพร พรหมพันธุ์ แกนนำ นปช. จะมาเข้าร่วมกิจกรรมหมื่นอัพ ว่า ถือว่าการมาเข้าร่วมของแกนนำ นปช. เป็นน้ำใจ และขอบคุณที่ให้เกิยรติ โดยไม่ไม่มีการลอบบี้ มีแต่การเปิดพื้นที่เป็นการให้เกียรติกัน และแกนนำ นปช. ก็ไม่เอานิรโทษกรรมแบบเหมาเข่งตั้งแต่แรก ทั้งนี้ มองว่า นายจตุพร ไม่ได้ถูกพรรคเพื่อไทยกลืนไป แต่มีจุดยืนของตัวเองชัดเจน เพียงแต่ขณะนี้อาจจะต้องการรักษาความสามัคคีในกลุ่มคนเสื้อแดงด้วย ซึ่งเหตุการณ์เฉพาะหน้า ก็ต้องรักษาความสามัคคี การที่ นปช. มา จึงเป็นเรื่องถูกต้องเขาควรจะมาที่นี่ และเราไม่มีเวที เราเดินเข้ามาอย่างเสมอกัน
 
จุดยืนเสื้อแดง ต้าน พ.ร.บ.นิรโทษกรรม วันที่ 8 พฤศจิกายน 2556


(ภาพจาก ประชาชาติธุรกิจ)
09.00 เมื่อวานนี้(7 พ.ย.) ที่พรรคเพื่อไทย (พท.) นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ นายจตุพร พรหมพันธุ์ แกนนำกลุ่มแนวร่วมประชาธิปไตยต่อต้านเผด็จการแห่งชาติ (นปช.) นายก่อแก้ว พิกุลทอง ส.ส.บัญชีรายชื่อ พท. นายวรชัย เหมะ ส.ส.สุมทรปราการ พท. และ ส.ส.เสื้อแดง แถลงข่าวถึงกรณีสถานการณ์การชุมนุมขณะนี้ นายณัฐวุฒิกล่าวว่า เราเคารพในการแสดงเจตนารมณ์ของคนทุกกลุ่มที่มีต่อร่าง พ.ร.บ.นิรโทษกรรม โดยเฉพาะอย่างยิ่งฝ่ายที่ชุมนุมคัดค้าน ถือว่าท่านได้แสดงความคิดเห็นและแสดงจุดยืนตามเสรีภาพที่ได้รับการคุ้มครองตามกฎหมาย เมื่อถึงเวลานี้ก็ปรากฏชัดเจนแล้วว่า พท. รัฐบาล และสมาชิกวุฒิสภาเคารพในเจตนารมณ์ที่ชัดเจนของประชาชน โดยล่าสุดก็มีการแสดงท่าทีที่ชัดเจน ไม่ว่าจะเป็นการถอนร่าง พ.ร.บ.ปรองดองทั้งหมดออกจากวาระการประชุม และวุฒิสภาก็มีมติว่าจะไม่รับร่าง พ.ร.บ.ที่เป็นประเด็นในสังคมอยู่ขณะนี้ ดังนั้น ขณะนี้ ประเด็นที่ว่าด้วยเรื่องร่าง พ.ร.บ.นิรโทษกรรมได้ข้อยุติแล้วว่าไม่มีการเดินหน้า นายณัฐวุฒิกล่าวว่า แม้เรื่องของ พ.ร.บ.นิรโทษกรรมฉบับนี้จะยุติแล้ว แต่ความพยายามในการโค่นล้มรัฐบาลยังคงมีอยู่และชัดเจนขึ้นทุกวัน ก็เป็นหน้าที่ที่ตนจะต้องร่วมมือกับพท.ชี้แจงข้อเท็จจริงกับประชาชน และต่อสู้กับขบวนการอำนาจนอกระบบที่เป็นคนกลุ่มเดิมที่เปิดประตูเคลื่อนไหวจนนำไปสู่การรัฐประหาร



จุดยืนเสื้อแดง ต้าน พ.ร.บ.นิรโทษกรรม วันที่ 7 พฤศจิกายน 2556


(ภาพจาก voice TV)
08.00 แนวร่วมประชาธิปไตยต่อต้านเผด็จการแห่งชาติ (นปช.) แถลง จะไม่ขอปกป้องพรรคเพื่อไทยอีก ในกรณีร่างพระราชบัญญัตินิรโทษกรรมฉบับเหมาเข่ง พร้อมประกาศ จะตั้งช่องโทรทัศน์คนเสื้อแดง เพื่อเป็นอิสระจากช่องเอเชียอัพเดท ส่วนนางธิดา ถาวรเศรษฐ ประธาน นปช. กล่าวว่าคนเสื้อแดง ไม่ได้ทอดทิ้งพรรคเพื่อไทย แต่ในขณะเดียวกัน ก็ไม่ได้กลัวพรรคเพื่อไทยจะทอดทิ้งนายจตุพร ยังประกาศด้วยว่า แกนนำ นปช. จะไม่จัดรายการกับช่องเอเชียอัพเดทอีก แต่จะเปิดตัวช่องของคนเสื้อแดงเอง ในวันที่ 1 ธันวาคมนี้สุดท้าย นางธิดา เรียกร้องให้รัฐบาลพรรคเพื่อไทยเลิกผลักดัน พ.ร.บ.นิรโทษกรรมฉบับเหมาเข่ง แล้วออก "พระราชกำหนดนิรโทษกรรมฉบับประชาชน" ให้นิรโทษให้เฉพาะประชาชน ไม่รวมแกนนำและผู้สั่งการความขัดแย้งระหว่าง นปช. กับพรรคเพื่อไทย เกิดขึ้นหลังจากที่แกนนำ นปช. คัดค้านร่าง พ.ร.บ.นิรโทษกรรมฉบับเหมาเข่ง แล้วช่องเอเชียอัพเดทถอดรายการของแกนนำ นปช. ออกจากผังเมื่อต้นสัปดาห์นี้


จุดยืนเสื้อแดง ต้าน พ.ร.บ.นิรโทษกรรม วันที่ 6 พฤศจิกายน 2556


(ภาพจาก ทวิตเตอร์@Yanee_Waikru )
14:12 แกนนำ นปช.แถลงทาทีต่อ พรบ.นิรโทษฯ โดยเสนอให้รัฐบาลเสนอออก พรก.นิรโทษกรรมฉบับปชช

จุดยืนเสื้อแดง ต้าน พ.ร.บ.นิรโทษกรรม วันที่ 5 พฤศจิกายน 2556

(10.00 เมื่อวานนี้(4 พ.ย.) ที่รัฐสภา นายอดิศร เพียงเกษ ผู้จัดรายการตรงไปตรงมา เอเชียอัพเดท กล่าวถึงกรณีที่สถานีโทรทัศน์ผ่านดาวเทียมช่องเอเชีย อัพเดต ปรับผังรายการ โดยถอดรายการของ นายสมบัติ บุญงามอนงค์ หรือ บก.ลายจุด แกนนำกลุ่มวันอาทิตย์สีแดง นางธิดา ถาวรเศรษฐ ประธานกลุ่ม นปช. นายจตุพร พรหมพันธุ์ แกนนำ นปช. และนายณัฐวุฒิ ใสยเกื้อ รมช.พาณิชย์ ออกจากสถานี ว่า เป็นเรื่องธรรมดาของผู้บริหารที่อาจจะมีความคิดเห็นต่าง แต่เชื่อว่าเมื่อมีการถอดออกได้ ก็สามารถนำกลับเข้ามาได้ แต่ในขณะนี้ข่าวสารที่ออกมาจากช่องเดียวกันมีเนื้อหาที่ซัดกันเองไปมา ทั้งนี้ ผู้บริหารคงคิดดีแล้วก่อนที่จะถอดรายการออกจากผัง แต่จนถึงขณะนี้ยังไม่ได้โทร.คุยกันกับผู้ดำเนินรายการ
"เข้าใจว่าก็มีอารมณ์กันได้ แต่พวกเราเป็นเพื่อนตายกันทั้งนั้น ไม่ต้องคุยก็เข้าใจกัน แต่อยากให้เข้าใจว่าถ้ายังยืนในจุดเดิมมันไปไม่ได้ ประเทศชาติก็ไม่ได้รับการแก้ไข ถ้าขวางกันไปมา ก็เกิดความสับสน ขออย่าซ้ำเติมความขัดแย้งของประชาชนอีกเลย" นายอดิศรกล่าว
 

(ภาพจาก ประชาชาติธุรกิจ)
09.00 "ก่อแก้ว" โพสเฟซบุ๊คแจงเรื่องรายการเสื้อแดงถูกปลดออกจากผัง มีเนื้อหาว่า ผู้บริหารตัดสินใจด้วยความไม่รอบคอบมองเพียงด้านเดียวและจะหารือกันระหว่างผู้ดำเนินรายการและผู้บริหารสถานีเพื่อทำความเข้าใจ รวมทั้งให้ข้อคิดว่าในสถานการณ์แบบนี้ควรมีความสามัคคีกันให้มากๆ


จุดยืนเสื้อแดง ต้าน พ.ร.บ.นิรโทษกรรม วันที่ 4 พฤศจิกายน 2556


(ภาพจาก innnews)
12.30 น.พ.เหวง โตจิราการ ส.ส.บัญชีรายชื่อ พรรคเพื่อไทย ยื่นหนังสือถึง นายสมศักดิ์ เกียรติสุรนนท์ ประธานรัฐสภาและประธานสภาผู้แทนราษฎร เพื่อขอให้ตรวจสอบกรณีที่มีข่าวว่า สหรัฐอเมริกา อาจจะใช้สถานกงสุลในประเทศไทย ในการดักฟังข้อมูล ซึ่งทาง นายสมศักดิ์ ได้รับเรื่องไว้และกล่าวว่า จะส่งเรื่องให้ทางฝ่ายบริหารตรวจสอบต่อไป
ทั้งนี้ น.พ.เหวง ยังกล่าวเรียกร้องให้ สถานีโทรทัศน์ เอเชียอัพเดท ทบทวนการถอดรายการของ นายสมบัติ บุญงามอนงค์ แกนนำกลุ่มวันอาทิตย์สีแดง ตอนสัมภาษณ์ นางธิดา ถาวรเศรษฐ ประธาน นปช. รวมทั้ง นายจตุพร พรหมพันธุ์ แกนนำ นปช. ที่จัดรายการชูธง และ นายณัฐวุฒิ ใสยเกื้อ รมช.พาณิชย์ ซึ่งจัดรายการอยากมีเรื่อง พร้อมทั้งยืนยันว่า ความสัมพันธ์ระหว่างพรรคเพื่อไทยกับกลุ่มคนเสื้อแดง ยังเป็นมิตรกันเหมือนเดิม และยังเดินเคียงคู่กัน
 

(ภาพจาก มติชนออนไลน์)
09.30 นายสมบัติ บุญงามอนงค์ แกนนำกลุ่มวันอาทิตย์สีแดง ให้สัมภาษณ์ถึงกรณีสถานีโทรทัศน์ผ่านดาวเทียม เอเชีย อัพเดท ปรับผังรายการใหม่ฉับพลัน โดยไม่มีรายการ "ประชาชน 3.0" ที่ดำเนินรายการโดย นายสมบัติ รวมทั้งรายการที่ดำเนินไปโดยนายณัฐวุฒิ ใสยเกื้อ (รายการอยากมีเรื่อง (ให้คิด), นายจตุพร พรหมพันธุ์ (รายการชูธง) และนางธิดา โตจิราการ (รายการเหลียวหลังแลไปข้างหน้าเพื่อประชาธิปไตย) อีกต่อไป
นายสมบัติกล่าวว่า ได้รับแจ้งจาก ผอ.สถานีว่าปัจจุบันมีความขัดแย้งกันและตอบโต้กันไปมา 2 ฝ่ายซึ่งไม่มีประโยชน์ ดังนั้น ต้องปรับรายการดังกล่าวออก เพื่อกลับไปเริ่มต้นใหม่ เพื่อยุติความขัดแย้ง ส่วนตัวรู้สึกว่าเป็นเกมที่จะผลักดันให้ไกลกันขึ้นไปเรื่อยๆ ทำให้เป็นปมประเด็น ซึ่งรายการที่โดนปรับออกไม่ได้มีรายการของตนเพียงคนเดียว แต่รายการของนายณัฐวุฒิ นายจตุพร และนางธิดา ซึ่งมีแนวคิดไม่ยอมรับนิรโทษกรรมแบบเหมาเข่ง ก็โดนปรับออกด้วย เมื่อถามว่าคาดหมายล่วงหน้าว่าจะถูกปรับออกจากผังหรือไม่ นายสมบัติกล่าวว่า เป็น 1 ในการคาดการณ์ แต่ไม่คิดว่าจะเป็นจริง มีความเป็นไปได้ แต่ไม่คิดว่าจะกล้า ทั้งนี้ อยากฝากไปยังพรรคเพื่อไทย และทางสถานีเอเชียอัพเดทว่า ลองตั้งคำถามกับตัวเองดูว่าเรายังอยู่ในขบวนประชาธิปไตยหรือเปล่า ยังเชื่อสถานีปลายทางประชาธิปไตยอยู่ไหม
 

(ภาพจาก Thai PBS)
08.30 นางธิดา ถาวรเศรษฐ แกนนำ นปช. ยังยืนยันที่ไม่สนับสนุนร่าง พ.ร.บ.นิรโทษกรรม และไม่แปลกใจท้ายสุดแล้วร่างกฎหมายฉบับนี้กลายเป็นพื้นที่ต่อรองทางการเมืองระหว่างรัฐบาลและกลุ่มอำนาจเก่า และไม่เห็นด้วยที่การนิรโทษกรรม ครอบคลุมให้ พ.ต.ท.ทักษิณ ชินวัตร อดีตนายกรัฐมนตรีและผู้สั่งสลายการชุมนุมเมื่อปี 2553 พ้นผิด แต่ก็จะไม่เป็นฝ่ายตรงข้ามรัฐบาล หากยังคงไม่สนับสนุนให้เกิดการรัฐประหาร
นางธิดา กล่าวว่า นปช.จะไม่ออกไปเคลื่อนไหวต่อประเด็นนี้ เพราะไม่ต้องการกดดันสังคม แต่ย้ำว่า เสถียรภาพรัฐบาลไม่ได้อยู่ที่มวลชน แต่ขึ้นอยู่กับการพิจารณาคดีของศาลรัฐธรรมนูญและองค์อิสระ
 
จุดยืนเสื้อแดง ต้าน พ.ร.บ.นิรโทษกรรม วันที่ 1 พฤศจิกายน 2556


นพ.เหวง โตจิราการ ส.ส.บัญชีรายชื่อ พรรคเพื่อไทย เเละเเกนนำนปช.กล่าวเมื่อวันที่ 1 พฤศจิกายน ถึงกรณีที่ส.ส.พรรคเพื่อไทย ที่เป็นแกนนำคนเสื้อแดงบางคน ลงมติเห็นชอบร่างพ.ร.บ.นิรโทษกรรมในวาระ 3 ว่า คนอื่นอาจมีเหตุผลที่ต้องทำตามมติพรรค แต่ตนรับไม่ได้ที่ปล่อยให้ฆาตกรสั่งฆ่าประชาชนลอยนวลจึงลงมติงดออกเสียงในวาระ 3 ทั้งนี้ การที่พรรคเพื่อไทยให้ความเห็นชอบร่างพ.ร.บ.นิรโทษกรรมนั้น เป็นห่วงว่าอาจจะทำให้คนเสื้อแดงเสื่อมศรัทธากับพรรคเพื่อไทย ดังนั้นวิธีเดียวที่จะกู้ศรัทธาจากคนเสื้อแดงได้คือ รัฐบาลต้องรีบลงนามคำรับรองเขตอำนาจศาลอาญาระหว่างประเทศ กรณีการสั่งสลายการชุมนุมเดือนเม.ย.-พ.ค.2553 เพื่อนำคนสั่งฆ่าประชาชนขึ้นศาลระหว่างประเทศ ซึ่งจะทำให้คนเสื้อแดงพอใจ
 

(ภาพจาก มติชนออนไลน์)
16.00 นายจตุพร พรหมพันธุ์ แกนนำแนวร่วมประชาธิปไตยต่อต้านเผด็จการแห่งชาติ (นปช.) พร้อมนายทัศนัย บูรณุปกรณ์ อดีตนายกเทศมนตรี ผู้สมัครนายกเทศมนตรีนครเชียงใหม่ กลุ่มเชียงใหม่คุณธรรม ไหว้พระขอพรให้ได้รับชัยชนะเลือกตั้งนายกเทศมนตรี ในงานทอดกฐินสามัคคี ที่วัดเชียงโฉม (เจดีย์ป่อง) ต.ช้างเผือก อ.เมือง จ.เชียงใหม่ วันที่ 1 พฤศจิกายน ทั้งนี้ได้กล่าวแสดงจุดยืนขออยู่ปากซอย ไม่เข้าซอยตันร่างนิรโทษกรรม เนื่องจากละทิ้งการรับผิดชอบการตายประชาชนไม่ได้ พร้อมเตือนเพื่อไทย-รัฐบาลกำลังถูกลวงไปฆ่า ชี้มีกับดัก-อุปสรรคใหญ่หลวงรออยู่ข้างหน้า บอกเพิ่งเป็นจุดเริ่มต้นเท่านั้น 

15.00 ผู้สื่อข่าวรายงานว่า ในการลงมติให้ความเห็นชอบร่าง พ.ร.บ.นิรโทษกรรมวาระ 3 การประชุมสภาผู้แทนราษฎร วันที่ 31 ตุลาคมถึงเช้าวันที่ 1 พฤศจิกายน มีประเด็นน่าสนใจคือ มี ส.ส.พรรคเพื่อไทย ลงคะแนน 253 คน จากจำนวน ส.ส.ทั้งหมด 264 คน โดยมีผู้ลงมติเห็นชอบ 249 คน และมีผู้งดออกเสียง 4 คน ได้แก่ นายวรชัย เหมะ ส.ส.สมุทรปราการ ผู้เสนอร่างฯ นายณัฐวุฒิ ใสยเกื้อ นพ.เหวง โตจิราการ ส.ส.บัญชีรายชื่อ แกนนำ นปช. และ น.ส.ขัตติยา สวัสดิผล ส.ส.บัญชีรายชื่อ
 

(ภาพจาก มติชน)
13.00 วันที่ 1 พฤศจิกายน นายสมบัติ บุญงามอนงค์ หรือ บก.ลายจุด โพสต์เฟซบุ๊คส่วนตัวเรื่อง "จม ถึงคุณทักษิณ และ พรรคเพื่อไทย" มีใจความว่า
ผมไม่สามารถกล่าวแสดงความยินดีกับคุณทักษิณได้แต่อยากให้กำลังใจคุณทักษิณทำสิ่งที่ยากลำบากนี้ให้สำเร็จและเป็นประโยชน์ต่อประเทศชาติมากที่สุด แม้ผมจะไม่เห็นด้วยกับการกระทำครั้งนี้และมองไม่เห็นประโยชน์รวมถึงความเป็นไปได้ในการนำประเทศชาติกลับสู่ความสงบสุขดังที่คุณทักษิณกล่าว แต่ผมตระหนักอยู่เสมอว่าสิ่งที่ผมเห็นเบื้องหน้าในขณะนี้นั้นไม่ใช่สิ่งที่คุณทักษิณมองไม่ออก นี่คือสิ่งที่คุณทักษิณและพท.ได้คำนวนอย่างถี่ถ้วนแล้วว่าจะต้องเผชิญกับต้นทุนและความเสียหายมากน้อยเพียงใด แต่นั่นไม่ทำให้ความมุ่งมั่นที่จะผลักดัน พรบ นิรโทษกรรมฉบับสุดซอยนี้หยุดลง นั่นเพราะคุณเห็นว่านี่คือหนทางเดียวและไม่มีทางเลือกอื่นแล้วจึงยืนยันเช่นนั้น
ภาพรวมที่ผมเห็นและที่คุณทักษิณเห็นไม่เท่ากัน และอาจให้ความสำคัญต่อสิ่งเหล่านั้นแตกต่างกัน ต่อจากนี้พรรคเพื่อไทยและคุณทักษิณซึ่งเป็นคนตัดสินใจเรื่องนี้ต้องรับผิดชอบต่อผลที่เกิดขึ้น และต้องประคับประคองสถานการณ์บ้านเมืองให้ไปถึงการลดความขัดแย้งและการเริ่มต้นใหม่ดังที่ได้ประกาศไว้ให้จงได้ หรือไม่ก็ใกล้เคียง
ไม่ต้องห่วงว่าเสื้อแดงที่เห็นต่างจะล้มรัฐบาลที่เราเลือกมากับมือ แต่ก็ไม่มีหลักประกันหรือข้อผูกพันใด ๆ ที่พวกเราจะต้องเลือกคุณเป็นรัฐบาลในทุกครั้งไป
 

11.30 นายสมบัติ บุญงามอนงค์ (บก.ลายจุด) แกนนำกลุ่มวันอาทิตย์สีแดง ได้แสดงความคิดเห็นหลังจากที่การประชุมสภาผู้แทนราษฎรมีมติผ่านร่าง พ.ร.บ.นิรโทษกรรมวาระ 3 ดังนี้
- มุ่งมั่นขนาดนั้น ผ่านวาระ 2/3 ตอนตีสี่เนี่ยนะ พท ทำให้ผมอึ้งมาก
- มีเรื่องที่จะต้อง "ไม่ลืม" เพิ่มอีกเรื่องแล้ว #จำไว้ - พรรคชูวิทย์ก็มีแล้ว อาจมีพรรคชูนิ้วก็เป็นได้ อย่าประมาท - ปรับ ครม ครั้งหน้า ผมเสนอชื่อ ประยุทธ ศิริพานิช เป็น รมว ยุติธรรม ครับ ขอเสียงรับรองด้วย
- เมื่อสลายเสื้อแดงได้แล้ว ต่อไปคือสลายช่องแดง
- สส 4 คนที่ไม่ยอมโหวดรับร่างสุดซอย ไล่ออกเลยครับ เอาขวัญชัย ชัชToT และพวกเชลียร์สุดลิ่มเข้าไปนั่งแทน คนพวกนี้ซื่อสัตย์
 

(ภาพจาก Thai PBS)
10.20 วันนี้ (1 พ.ย.) นายจตุพร พรหมพันธ์ แกนนำแนวร่วมประชาธิปไตยต่อต้านเผด็จการแห่งชาติ หรือ นปช. กล่าวว่า หลังจากสภาฯลงมติผ่านร่าง พ.ร.บ.นิรโทษกรรม วาระ 3 เรียบร้อยแล้ว คาดว่าจะมีการยื่นให้ศาลรัฐธรรมนูญตีความ คู่ขนานไปกับการเคลื่อนไหวนอกสภาของพรรคประชาธิปัตย์และเครือข่ายที่ต้องการโค่นล้มรัฐบาลชุดปัจจุบัน
นายจตุพร ย้ำว่า จุดยืนของ นปช.ยังไม่เปลี่ยนแปลง โดยย้ำว่า ผู้ที่สั่งฆ่าประชาชนจะต้องถูกดำเนินคดีตามกฎหมาย และ นปช.เสนอชัดเจนว่าไม่ขอรับการนิรโทษกรรม เนื่องจากต้องการให้กระบวนการทางกฎหมายดำเนินต่อไป และนปช.จะไม่มีวันขับไล่รัฐบาลพรรคเพื่อไทย แต่จะยังคงอยู่กับนปช.ต่อไป


(ภาพจาก สปริงนิวส์)
09.30 วันนี้ (1 พ.ย.56) นายยศวริศ ชูกล่อม หรือที่รู้จักกันดีในชื่อ เจ๋ง ดอกจิก แนวร่วมคนสำคัญของแนวร่วมประชาธิปไตยต่อต้านเผด็จการแห่งชาติ (นปช.) ระบุว่า ตนไม่เห็นด้วยร่าง พ.ร.บ.นิรโทษกรรม ฉบับเหมาเข่ง รัฐบาลทำลายความรู้สึก นปช.ด้วยการเร่งรีบ แต่ยังคุมสถานการณ์อยู่เชื่อเจอทางตันตรง ส.ว. หรือศาลรัฐธรรมนูญ
ทั้งนี้ กำลังจะไปหารือแกนนำนปช.ว่าจะแถลง หรือเคลื่อนไหวอย่างไร โดยจะมีเวทีสุภาพชน วันเสาร์ที่ 2 พ.ย.56 นี้ ที่โรงเรียน สุขุมพัน เขตบึงกุม เวลา 16.00 น.
ขณะเดียวกัน นพ.เหวง โตจิราการ ส.ส.บัญชีรายชื่อ พรรคเพื่อไทย เรียกร้องให้พรรคเพื่อไทย ตอบคำถาม หาก พ.ร.บ. นิรโทษฯ ติดที่ ศาลรัฐธรรมนูญ จะทำยังไงกับพี่น้องที่ไม่ได้รับการช่วยเหลือ พรรคต้องรับผิดชอบ แต่นปช.ยังคงเป็นมิตรกับเพื่อไทย เพียงแค่มีความเห็นไม่ตรงกัน รอความจริงชัดมิตรจะกลับมา พร้อมยืนยัน พ.ร.บ.ขัดหลักการณ์เหมือนกับนิรโทษผู้สั่งการ ยัดไส้เหมือนกับเรื่ององค์กรก่อตั้งหลังรัฐประหาร ผิดระเบียบข้อบังคับ และรัฐธรรมนูญ ที่จะช่วยให้ พ.ต.ท.ทักษิณ ชินวัตร อดีตนายกรฐมนตรี กลับบ้าน ดูกฎหมายผิดมาตรา ต้องดูมาตรา 3 แต่ดันไปดู 30 โดยส่วนตัววันนี้ ยังไม่มีหารือกับแกนนำนปช.
 

(ภาพจาก webboard.serithai.net)
09.00 วันที่ 1 พฤศจิกายน นายก่อแก้ว พิกุลทอง ส.ส.เพื่อไทย ในฐานะแกนนำนปช. ได้โพสต์เฟซบุ๊คชี้แจงกรณียกมือสนับสนุนผ่านร่างพ.ร.บ.นิรโทษกรรมในวาระ 2 และ 3 ว่า ณ.เวลา 3.50 น.ประธานสภาขอมติเพื่อโหวต มาตรา 3 ของ พรบ.นิรโทษกรรม ที่พวกเรามีมุมมองที่ต่างกันมาก ในที่สุดผมกดโหวต ′เห็นด้วย′ ผมได้นั่งไตร่ตรองประเด็นนี้มาทั้งวัน ชั่งน้ำหนักทุกด้าน ก่อนที่จะได้ข้อสรุปในใจตอนประมาณตี 3 ว่าผมจะทำตามมติพรรคเพื่อไทย ถึงแม้ในใจผมเองก็เจ็บปวดมากจากการกระทำของนายอภิสิทธิ์และนายสุเทพ ที่โดนยัดข้อหาฉกรรจ์และติดคุกนานกว่า 9 เดือน แต่ที่ผมเลือกโหวตเห็นด้วย ก็ด้วยเหตุผลดังนี้
ในกรณีนี้ ผมทำหน้าที่โหวตในฐานะ ส.ส. (ถึงแม้มาจากสาย นปช. แต่ไม่ใช่ทำหน้าที่โหวตในฐานะแกนนำ นปช.) ถึงแม้ผมไม่เห็นด้วยในมาตรานี้ แต่ในเมื่อพรรคมีมติเสียงข้างมากมาแล้วว่าเห็นด้วยตามร่างของกรรมาธิการ จึงคิดว่าควรมีวินัยและเดินตามมติพรรค มิฉะนั้นผมอาจจะกลายเป็นเหมือน ส.ส.บางพรรคที่ชอบตีรวนในสภา ไม่เคารพต่อเสียงข้างมาก จนก่อเหตุวุ่นวายหลายครั้ง ทำให้ภาพลักษณ์สภาเสื่อมเสีย ซึ่งผมมองว่าไม่ถูกต้องอย่างยิ่ง ดังนั้นผมต้องไม่เหมือนพวกเขา ผมต้องเคารพกติกาเป็นหลัก
สำหรับพี่น้องเสื้อแดงที่โกรธเคืองผมในเรื่องที่ผมกดโหวตเห็นด้วยครั้งนี้ อย่าได้เกรงใจ ต่อว่า ดุด่า ได้เลย เต็มที่ครับ ผมขอน้อมรับ และขอโทษด้วยที่ผมอาจจะคิดต่างกับพวกเราหลายคนในกรณีนี้ จึงขอสารภาพมาอย่างตรงไปตรงมาครับ
 

(ภาพจาก innnews)
08.15 น. นางธิดา ถาวรเศรษฐ ประธานแนวร่วมประชาธิปไตยต่อต้านเผด็จการแห่งชาติ หรือ นปช. เปิดเผยถึงกรณี นายวรชัย เหมะ ส.ส.สมุทรปราการ พรรคเพื่อไทย ให้สัมภาษณ์ว่า มีอำมาตย์ผู้อาวุโส นอกพรรคเพื่อไทย เป็นผู้บงการผ่านอำมาตย์ในพรรคเพื่อไทย ให้เดินหน้าผลักดันร่าง พ.ร.บ.นิรโทษกรรมสุดซอย ว่า ส่วนตัวไม่ทราบว่าบุคคลดังกล่าวเป็นใคร เพราะพวกอำมาตย์มีจำนวนมาก และไม่อยากคาดเดา เนื่องจากเป็นเรื่องที่ตอบยาก ดังนั้น จึงต้องไปสอบถาม นายวรชัย เอง เพราะส่วนตัว ไม่ทราบว่า นายวรชัย พูดไว้มากน้อยเพียงใด พร้อมระบุว่า ในองค์กรมีการพูดคุยกัน แต่โดยทั่วไประดับความลึกของเนื้อหาไม่เท่ากัน เพราะต้องอยู่ที่ตัวบุคคลว่ามีคอนเน็คชั่นส่วนตัวมากน้อยแค่ไหน และหากไม่แน่ใจเกี่ยวกับเรื่องนี้ คงไม่กล้าพูด
 
 
จุดยืนเสื้อแดง ต้าน พ.ร.บ.นิรโทษกรรม วันที่ 31 ตุลาคม 2556


(ภาพจากทวิตเตอร์ @Pat_ThaiPBS )
ถนนวิภาฯ ขาออก #กลุ่มเสื้อแดง ตั้งสดมภ์อนุสรณ์ "นวมทอง ไพรวัลย์" สะพานลอย หน้าไทยรัฐ


(ภาพจาก innnews)
เวลา 12.30 น.
ที่หน้าสำนักงานหนังสือพิมพ์ไทยรัฐ กลุ่มคนเสื้อแดงจำนวนมาก พร้อมแกนนำ อาทิ นายณัฐวุฒิ ใสยเกื้อ นายจตุพร พรหมพันธุ์ น.พ.เหวง โตจิราการ และ นางธิดา ถาวรเศรษฐ ร่วมกันประกอบพิธีเปิดสดมภ์อนุสรณ์นวมทองไพรวัลย์ เพื่อเป็นอนุสรณ์แห่งการต่อสู้เพื่อประชาธิปไตยของ นายนวมทอง ไพรวัลย์ ที่ยอมพลีชีพเพื่อแสดงให้เห็นว่า ฆ่าได้แต่หยามไม่ได้ โดย นายจตุพร ยืนยันจุดยืนต่อกลุ่มคนเสื้อแดงว่า จะไม่ขอรับการนิรโทษกรรม และจะยืนเคียงข้างประชาชนที่เดิม ไม่หวั่นหากจะถูกไล่ออกจากการเป็นสมาชิกพรรคเพื่อไทย
ทั้งนี้ ยังกล่าวถึงรัฐบาลว่า อย่าลืมประชาชน และอย่าลืมว่าที่เป็นรัฐบาลได้ทุกวันนี้ มาจากการต่อสู้ของคนเสื้อแดง ที่แลกมากับชีวิตของคนเสื้อแดงนับร้อย หากรัฐบาลลืมประชาชน ประชาชนก็จะลืมรัฐบาลได้เหมือนกัน
นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ กล่าวยืนยันขณะเข้าร่วมพิธีเปิดสดมภ์อนุสรณ์ นวมทอง ไพรวัลย์ ว่า จะไม่ขอรับอานิสงส์จากร่าง พ.ร.บ.นิรโทษกรรม และจะไม่ยอมให้มีการนิรโทษให้ผู้ที่สั่งฆ่าประชาชน ซึ่งขณะนี้ไม่ใช่เวลาที่คนเสื้อแดงจะเผชิญหน้ากับพรรคเพื่อไทย หรือรัฐบาล แต่เป็นการเผชิญหน้ากับจุดยืนของตนเอง ถึงแม้ว่า ส.ส. พรรคเพื่อไทย จะเห็นตามมติของพรรค แต่คนเสื้อแดงจะยืนอยู่ที่เดิมตลอดไป เคารพการตัดสินใจโหวตของ ส.ส. เสื้อแดง เคารพในเหตุผลและมั่นใจว่า เรื่องนี้จะไม่นำไปสู่ความแตกแยกระหว่างคนเสื้อแดง ไม่ว่าอะไรจะเกิดขึ้น ทุกคนยังเป็นมิตรต่อกัน โดยก่อนหน้านี้ มีกลุ่มพันธมิตรมาบอกให้กินเลือด แต่ตนปฏิเสธ เพราะเลือดนั่นคือเลือดของประชาชน
อย่างไรก็ตาม พรรคเพื่อไทย ได้ประกาศมติพรรคไว้ ถ้าสมาชิกคนใด ไม่ปฏิบัติตามจะมีการดำเนินการตามกฎของพรรค ซึ่งตนก็พร้อมรับผิดชอบ
 
 
(ภาพจาก Thai PBS)
เวลา 9.20 น.
นางธิดา ถาวรเศรษฐ ประธานกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. กล่าว่า นปช.ขอย้ำถึงจุดยืนเดิม คือ ไม่สนับสนุนร่างพ.ร.บ.นิรโทษกรรมฉบับสุดซอย แม้พรรคเพื่อไทยจะใช้วิธีที่แข็งกร้าวต่อ ส.ส. ที่ไม่เห็นด้วยต่อแนวทางของพรรค โดยในฐานะ นปช.ยืนยันว่า ไม่เห็นด้วยต่อ พ.ร.บ.นิรโทษกรรมที่มีการแก้ไขและอยากเชิญชวนคนเสื้อแดงให้ออกมาแสดงให้เห็นว่ากลุ่ม นปช. ยังมีความเป็นหนึ่งเดียวกัน ที่มีความชัดเจนเกี่ยวกับ พ.ร.บ.นิรโทษกรรม ที่ควรเป็นไปตามสิ่งที่ได้เสนอไปก่อนหน้านี้ โดยจะเริ่มการรวบรวมมวลชนที่อนุสรณ์ลุงนวมทอง ไพรวัน หน้าสำนักงานหนังสือพิมพ์ไทยรัฐในวันนี้ (31 ต.ค.) ตั้งแต่เวลา 9.00 น. เป็นต้นไป