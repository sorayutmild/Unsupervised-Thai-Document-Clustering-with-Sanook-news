     นายอาคิตะ ทาจิบะ รองกรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด เปิดเผยว่า ฟอร์จูนเนอร์ เจเนอเรชั่นที่ 2 น่าจะได้รับความนิยมโดดเด่นกว่าเจเนอเรชั่นแรกที่ออกสู่ตลาดเมื่อ 10 ปีก่อนหน้านี้ จากโครงการ IMV (Innovative & International Multi Purpose Vehicle) โปรเจ็กต์แรก ซึ่งมียอดขายมากกว่า 220,000 คัน ทั้งนี้เพราะฟอร์จูนเนอร์ใหม่ได้รับการพัฒนาใหม่หมด ภายใต้แนวคิด ยนตรกรรมอเนกประสงค์ตัวจริง พร้อมความมั่นใจทุกการขับขี่ (The True SUV with Style&Confidence)

     ขณะที่นายวุฒิกร สุริยะฉันทนานนท์ ผู้ช่วยกรรมการผู้จัดการใหญ่อาวุโส เปิดเผยว่า โตโยต้าตั้งเป้ายอดขายฟอร์จูนเนอร์ใหม่ไว้เดือนละ 2,600 คัน ซึ่งมั่นใจว่าจะสามารถบรรลุเป้าหมายที่ตั้งไว้อย่างแน่นอน     เนื่องจากฟอร์จูนเนอร์ถือเป็นรถที่มีฐานลูกค้าที่รอคอยรุ่นใหม่อยู่เป็นจำนวนมาก ประกอบกับลูกค้าเดิมที่มีความต้องการและรอการเปลี่ยนรถมีอยู่เป็นจำนวนมากเช่นเดียวกัน          แม้ว่าสภาพเศรษฐกิจโดยรวมและตลาดรถยนต์ในช่วงครึ่งปีแรกจะหดตัวลง 15-16% ก็ตาม แต่บริษัทมองว่าครึ่งปีหลังทุกอย่างน่าจะดีขึ้น     "เราเชื่อว่าวันนี้กำลังซื้อในตลาดนั้นมีอยู่ เพียงแต่ลูกค้าจะตัดสินใจซื้อเมื่อไหร่เท่านั้นมากกว่า"
 

     สำหรับความต้องการของตลาด รถยนต์นั่งอเนกประสงค์ประเภทพีพีวี ปีนี้คาดว่ายอดขายโดยรวมจะอยู่ที่ 40,000 คัน และอนาคตคาดว่าจะมีความต้องการเพิ่มเป็น 40,000-45,000 คันต่อปี     ส่วนความพร้อมสำหรับการปรับโครงสร้างภาษีสรรพสามิตใหม่ ในวันที่ 1 ม.ค. 2559 นั้น รถพีพีวีจะถูกจัดเก็บภาษีเพิ่มจาก 20% เป็น 25% เพราะปล่อยมลพิษเกินกว่า 200 กรัมต่อ กม. ซึ่งจะส่งผลให้ราคาขายรถยนต์ประเภทนี้ต้องปรับตัวสูงขึ้น 1-1.5 แสนบาท หลังใช้โครงสร้างภาษีในวันที่ 1 ม.ค. 2559
 

     สำหรับฟอร์จูนเนอร์ใหม่ มีเครื่องให้เลือก 3 รุ่น คือ เครื่องยนต์ดีเซล 2.8 ลิตร เกียร์อัตโนมัติ 6 สปีด ให้กำลังสูงสุด 177 แรงม้าที่ 3,400 รอบ/นาที แรงบิดสูงสุด 450 นิวตัน-เมตรที่ 1,600-2,400 รอบ/นาที และเครื่องยนต์ดีเซล 2.4 ลิตร เกียร์อัตโนมัติ 6 สปีด หรือเกียร์ธรรมดา 6 สปีด ให้กำลังสูงสุด 150 แรงม้าที่ 3,400 รอบ/นาที แรงบิดสูงสุด 400 นิวตัน-เมตรที่ 1,600-2,000 รอบ/นาที     และเครื่องยนต์เบนซิน 2.7 ลิตร ดูอัลวีวีที-ไอ เกียร์อัตโนมัติ 6 สปีด ให้กำลังสูงสุด 166 แรงม้าที่ 5,200 รอบ/นาที พร้อมด้วยแรงบิดสูงสุด 245 นิวตัน-เมตรที่ 4,000 รอบ/นาที มีให้เลือก 5 รุ่นย่อย 7 สี โดยมีสีใหม่ 2 สี ได้แก่ สีน้ำตาลแฟนธอม บราวน์ และสีน้ำเงิน เนบิวล่า บลู ด้วยราคาจำหน่ายที่ 1.199-1.599 ล้านบาท ซึ่งสูสีกับเจนก่อนหน้านี้
 
 
 