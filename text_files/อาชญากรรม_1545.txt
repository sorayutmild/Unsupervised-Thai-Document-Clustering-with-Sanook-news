(30 เม.ย.) ความคืบหน้า คดีฆาตกรรมสาวผมแดง ทิ้งศพริมถนนท้ายหมู่บ้านแห่งหนึ่ง ร่างกายมีบาดแผลฟกช้ำหลายแห่ง แต่ทรัพย์สินไม่ถูกแตะต้องแต่อย่างใด จนกระทั่งมีการยืนยันว่า ผู้เสียชีวิตคือ น.ส.ศิริพร เทียมอาจ อายุ 34 ปี ชาว จ.พระนครศรีอยุธยา ก่อนที่หน้าที่จะเรียกตัวแฟนหนุ่มมาสอบปากคำ
ผู้สื่อข่าวรายงาน เมื่อช่วงบ่ายที่ผ่านมา นายธีระพงศ์ (ขอสงวนนามสกุล) แฟนหนุ่มของ น.ส.ศิริพร ได้เดินทางเข้ามาพบเจ้าหน้าที่ตำรวจ สภ.บางปะอิน เพื่อขอตรวจสอบและยืนยันว่าผู้เสียชีวิตเป็นแฟนสาวของตนเอง พร้อมกับให้การปฏิเสธข้องเกี่ยวกับการฆาตกรรมแฟนสาว พร้อมกับอ้างถึง นายบาส ชายหนุ่มที่พบว่าแฟนสาวลักลอบแอบมีความสัมพันธ์กัน
นายธีระพงศ์ ให้การว่า ก่อนเกิดเหตุตนจับได้ว่าแฟนสาวมีพฤติกรรมคบผู้ชายคนอื่น ทราบชื่อคือ นายบาส แฟนสาวได้ขอร้องให้แบ่งวันให้อยู่กับ นายบาส เป็นเวลา 2 วัน แต่ตนไม่ยินยอม และเริ่มทะเลาะมีปากเสียงกันบ่อยครั้ง ล่าสุดแฟนสาวได้ขอไปเที่ยวกับ นายบาส ที่ จ.ชลบุรี โดยบอกกับตนว่า จะไปเคลียร์ปัญหาความรักและจะตัดสัมพันธ์กับกิ๊กหนุ่มรายนี้ ตนจึงอนุญาตให้ไป ระหว่างที่แฟนสาวไม่อยู่ ตนก็ส่งข้อความแชทไปหาตลอด พร้อมกับเตือนสติแฟนสาวให้รักษาท่าทีของตัวเอง
นายธีระพงศ์ ได้เปิดเผยอีกว่า แฟนสาวได้เดินทางกลับมา เมื่อวันที่ 27 เมษายน ตนขับรถออกไปรับและอยู่กับแฟนสาวจนถึงช่วงค่ำของวันที่ 28 เมษายน ก่อนที่ตนจะออกไปทำงานกะดึก ระหว่างที่แต่งตัวไปทำงาน ตนเห็นแฟนสาวขึ้นรถคันหนึ่งออกไปจากบ้าน ตนพยายามติดต่อแต่ไม่สำเร็จ จนกระทั่งไปเข้างานและเลิกงานช่วงเช้า จึงทราบว่า แฟนสาวถูกฆ่าเสียชีวิตแล้ว
ทั้งนี้ ผู้สื่อข่าวรายงานว่า ระหว่างที่ นายธีระพงศ์ กำลังให้การกับเจ้าหน้าที่นั้น ปรากฏว่าผู้ใหญ่คนสนิทของ น.ส.ศิริพร ผู้เสียชีวืต เกิดอาการเป็นลมล้มไปอย่างกะทันหัน ก่อนจะตื่นขึ้นมาร้องไห้ฟูมฟาย พร้อมกับพูดว่า "พี่ธีฆ่าหนูทำไม นี่หนูเล็กเอง พี่ธีเขานอนกับหนู เขาบีบคอหนู จับหนูขึ้นรถเอาศพหนูมาทิ้ง ขอพบพี่ธี หนูจะคุยกับพี่ธี"
ในเวลาต่อมา นายธีระพงศ์ ได้ออกจากห้องสอบสวน ผู้ใหญ่คนสนิทของ น.ส.ศิริพร ที่เชื่อว่าถูกวิญญาณผู้เสียชีวิตเข้าสิงร่างอยู่นั้น ได้วิ่งเข้าไปโผกอด นายธีระพงศ์ พร้อมกับบอกว่า "หนูรักพี่ธีนะ พี่ธีทำหนูทำไม" เป็นเหตุทำให้ นายธีระพงศ์ มีสีหน้าตื่นตกใจและออกปากปฏิเสธว่าไม่ได้ฆ่าแฟนสาว
จนกระทั่งล่าสุด ภายหลังจากถูกสอบสวนอย่างเคร่งเครียด นายธีระพงศ์ จึงให้การยอมรับสารภาพว่า เป็นผู้ก่อเหตุฆ่าแฟนสาวจริง ก่อนก่อเหตุได้ร่วมหลับนอนกับผู้เสียชีวิต ก่อนบีบคอจนแน่นิ่ง และสวมใส่เสื้อผ้า ยกศพขึ้นรถและนำมาทิ้งดังกล่าว เนื่องจากโกรธแค้นหึงหวงที่แอบมีกิ๊กหนุ่ม
ขอบคุณคลิปวิดีโอจาก มติชนทีวี
