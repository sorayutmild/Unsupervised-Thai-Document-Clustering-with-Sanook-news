วิจารณ์กันสนั่นโลกไซเบอร์ รูปยิ่งลักษณ์ เหยียบฐานเจดีย์พระธาตุ ชี้ไม่ให้เกียรติต่อสถานที่อันศักดิ์สิทธิ์ และเป็นการดูหมิ่นคนนครศรีธรรมราช
(22 ต.ค.) ผู้สื่อข่าวรายงานจากจังหวัดนครศรีธรรมราชว่า ตั้งแต่เมื่อช่วงเย็นวันที่ 21 ตุลาคม ที่ผ่านมา ถึงเช้าวันที่ 22 ตุลาคม กลุ่มชาวโลกอินเตอร์เน็ต ได้มีการโพสต์ และส่งต่อรูป น.ส.ยิ่งลักษณ์ ชินวัตร นายกรัฐมนตรี ใส่ชุดสีขาวซึ่งยืนอยู่บนฐานพระบรมธาตุเจดีย์ วัดพระมหาธาตุวรมหาวิหาร ส่วนการ์ดที่ยืนเชียร์ข้างๆไม่ได้ถอดรองเท้าแต่อย่างใด
โดยมีการแสดงความเห็นต่างๆ นานา ถึงความไม่เหมาะสมกลายเป็นประเด็นวิพากษ์วิจารณ์เป็นวงกว้าง จากท่าทางการยืนถ่ายรูปที่ไม่เหมาะสมของนายกรัฐมนตรี เท่ากับไม่ให้เกียรติต่อสถานที่อันศักดิ์สิทธิ์ที่เคารพบูชาของชาวพุทธศาสนิกชน ซึ่งหากจะไหว้องค์พระบรมธาตุก็สมควรที่จะยืนหันหน้าเข้า ไม่ใช่ยืนหันหลังแล้วเหยียบฐานพระเจดีย์ ยกเว้นกรณีที่ห่มผ้าพระบฎซึ่งอาจจะห่มไม่ถึง ซึ่งจะสามารถอนุโลมให้เหยียบได้
อย่างไรก็ตามในวงการศาสนาถือว่านายกรัฐมนตรีดูหมิ่นคนนคร จึงอยากเรียกร้องให้นายกรัฐมนตรีออกมาขอโทษชาวนครศรีธรรมราชด้วย
 
สวนกลับ! ชาวเน็ต ป้อง "ปู" งัดภาพเก่าโชว์ ยืนบนฐานพระบรมธาตุเจดีย์เรื่องปกติ
สืบเนื่องจากที่ "มติชนออนไลน์" นำเสนอข่าวกรณี กลุ่มชาวโลกอินเตอร์เน็ต ได้มีการโพสต์ และส่งต่อรูปนางสาวยิ่งลักษณ์ ชินวัตร นายกรัฐมนตรี สวมชุดสีขาวซึ่งยืนอยู่บนฐานพระบรมธาตุเจดีย์ วัดพระมหาธาตุวรมหาวิหาร ส่วนการ์ดที่ยืนเชียร์ข้างๆไม่ได้ถอดรองเท้าแต่อย่างใด จนเกิดกระแสวิพากษ์วิจารณ์ถึงความไม่เหมาะสมจำนวนมาก นั้น
ผู้สื่อข่าวรายงาน ในวันที่ 22 ตุลาคม ต่อว่า หลังจากนั้นปรากฎว่า มีการโพสต์ภาพในอดีตของ นายวิโรจน์ จิวะรังสรรค์ ผู้ว่าราชการจังหวัดนครศรีธรรมราชและประชาชนทั่วไปต่างยืนทำพิธีบนฐานพระบรมธาตุเจดีย์ เช่นเดียวกับนางสาวยิ่งลักษณ์ รวมถึงในพิธีทำบุญบูชาพระสารีริกธาตุ ที่นางสาวยิ่งลักษณ์เป็นประธาน เมื่อวันที่ 21 ตุลาคม ที่ผ่านมา ก็มีประชาชนหลายคนยืน และทำพิธีในตำแหน่งเดียวพร้อมกับนายกรัฐมนตรีด้วย
อย่างไรก็ตาม ได้มีการแสดงความเห็นถึงความไม่เหมาะสมถึงการส่งต่อภาพโจมตีนายกรัฐมนตรีจำนวนมากเช่น "คนไทยเราว่างมากจริงๆ", "ทีสวมรองเท้าเข้าไปในโบสถ์ในวิหารเทศกาลต่าง ๆ กล้าโจทก์สักแอะไหม อันนี้ ฯพณฯ นายกฯ ก็ไม่ได้สวมรองเท้าสักหน่อย คนมันจะหาเรื่อง มันก็หาได้ทุกเรื่อง เรื่องของเรื่องคือพวกไม่ได้เรื่อง เรื่องที่กล่าวหาก็ไม่ได้เรื่อง", "คนที่คิดดีก็มีแต่เหตุผลดีๆ คนที่คิดร้ายแค่หายใจยังมองว่าผิด" เป็นต้น
ทั้งนี้จากข่าวที่นำเสนอไปก่อนหน้านี้ ได้มีการระบุข้อความ ที่ระบุว่าชาวนครศรีธรรมราช จะอนุโลมการขึ้นไปยืนบนฐานพระธาตุเจดีย์ ได้เฉพาะกรณีการห่มผ้าพระบฎ ซึ่งผู้คนส่วนใหญ่ไม่ว่าหญิงหรือชาย น้อยคนนักที่จะยืนจากพื้นแล้วสามารถห่มถึงได้ จึงมีการยกเว้นให้ในการเหยียบขึ้นไปยืนบนนั้น ซึ่งเป็นเรื่องปกติที่เข้าใจได้ และทุกคนก็ไม่มีใครไม่ยืนขึ้นไปบนนั้นขณะทำพิธีห่มผ้า
แต่ประเด็นที่มีการนำมาโจมตี น.ส.ยิ่งลักษณ์ จากกลุ่มบุคคลที่ไม่เห็นด้วย เป็นภาพที่นายกรัฐมนตรี ยืนอยู่ลำพังเพียงคนเดียว ในท่าทางพนมมือ หลังจากเสร็จสิ้นการร่วมพิธีห่มผ้าเสร็จมากกว่า ที่ถูกมองว่าเมื่อเสร็จสิ้นพิธีแล้ว เหตุใดถึงยังไม่ยอมลงมาจากฐานพระบรมธาตุเจดีย์ ซึ่งเป็นไปได้ว่า เมื่อน.ส.ยิ่งลักษณ์ ห่มผ้าเสร็จ ทางช่างภาพ อาจจะขอให้มีการยืนถ่ายภาพอยู่บนฐานพระบรมธาตุเจดีย์ แต่ก็มีผู้คนจำนวนหนึ่งใช้เป็นช่องทางในการนำมาโจมตี ถึงความไม่เหมาะสมที่เกิดขึ้น โดยเฉพาะประเด็นในเรื่องความเชื่อทางศาสนา