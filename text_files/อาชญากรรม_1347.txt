ผู้ช่วยพยาบาลสาว เหยื่อข่มขืน 2 ครั้งคาห้อง ยืนยันไม่รู้จักคนร้ายมาก่อน ตร.ขอออกหมายจับแล้ว ภาพวงจรปิดจับภาพไว้ได้
จากกรณีที่คนร้ายเป็นชายได้บุกเข้าไปภายในห้องพักของผู้ช่วยพยาบาลสาวคนหนึ่ง บริเวณอพาร์ทเมนต์แห่งหนึ่งที่ซอยศรีนครินทร์ 6 พร้อมกับใช้กำลังล่วงละเมิดทางเพศ จนสำเร็จความใคร่ถึง 2 ครั้ง ก่อนจะหลบหนีไป
ความคืบหน้าล่าสุด พล.ต.ท.ศานิตย์ มหถาวร รรท.ผบช.น. พร้อมกับ พ.ต.อ.ธงชัย วิไลพรหม ผกก.สน.ประเวศ และชุดสืบสวนได้ร่วมสอบปากคำผู้ช่วยพยาบาลสาวที่ตกเป็นเหยื่อ โดยยืนยันว่า ไม่เคยรู้จักกับคนร้ายมาก่อน คนร้ายน่าจะเข้าไปทางระเบียงห้องชั้น 2 เพราะได้เปิดประตูเอาไว้
ทั้งนี้ เจ้าหน้าที่ได้รวบรวมพยานหลักฐาน เพื่อขอศาลอนุมัติออกหมายจับชายผู้ต้องสงสัยแล้ว หลังมีภาพจากกล้องวงจรปิดจับภาพเอาไว้ได้ รูปพรรณของคนร้ายเป็นชาย รูปร่างผอม ผิวสีเข้ม สูงราวๆ 170 เซนติเมตร ทรงผมรองทรง เหยื่อผู้เสียหายยังระบุว่า คนร้ายมีรอยสักสีแดงเขียวที่เอวข้างขวา
อย่างไรก็ตาม เจ้าหน้าที่ตำรวจเชื่อมั่นว่าจะสามารถติดตามจับกุมตัวคนร้ายได้เร็วๆ นี้