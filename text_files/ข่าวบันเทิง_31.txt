มีประเด็นแซ่บๆ ให้แมงเม้าท์ได้รับประทานเผือกกันอีกแล้ว สำหรับความสัมพันธ์ระหว่าง "โตโน่ ภาคิน คำวิลัยศักดิ์" และ "เกรซ รัชย์ณมนทร์ รัชย์จิราธรรม" เพราะดูยังไง... ยังไง ก็แผ่ซ่านรัศมีความฟินแบบแปลกๆ โดยเฉพาะล่าสุดกับภาพถ่ายที่ "หนุ่มโตโน่" โพสต์ลงอินสตาแกรมขณะเดินทางไปเฝ้าไข้สาว "เกรซ" ถึงขอบเตียง แถมยังลงแคปชั่นหวานๆ ตอกย้ำความสนิทด้วยว่า
"5 ปีแล้วที่รู้จักกันมา ไม่มีวันลืม...หายเร็วๆ นะน้องเกรซ กลับมาถ่ายละครให้แฟนๆ คุณแม่ และครอบครัว ได้ตามเชียร์เหมือนเดิม ️ครอบครัวของพวกเรา"
งานนี้เลยทำให้หลายคนตั้งข้อสงสัยว่า เอ๊ะ!!... ทั้งคู่จะแอบปลูกต้นรักกันอยู่หรือเปล่า เพราะถ้าหากจำได้ช่วงที่ทั้งคู่ประกวด เดอะสตาร์ 6 ก็มีกระแสคู่จิ้นออกมาให้ฟินเป็นระยะๆ
รวมทั้งหลายคนยังสงสัยอีกว่า เรื่องนี้จะเป็นอีกหนึ่งสาเหตุที่ทำให้ความสัมพันธ์ของ "หนุ่มโตโน่" และอดีตคู่หมั้น "แตงโม ภัทรธิดา" ต้องจบลงแบบดราม่าขั้นสุด
เท่านั้นไม่พอแหล่งข่าววงในยังแอบกระซิบทีมข่าวบันเทิง Sanook! News มาด้วยว่า ช่วงที่ภาพถ่ายของ "โตโน่" ไปเยี่ยมไข้สาว "เกรซ" นั้น ช่วงเวลานั้นทำให้ "แตงโม" เกิดอาการน้อยใจ ถึงขนาดมีการตัดพ้อกับเพื่อนสนิท เพราะโมเม้นต์ช่างตรงกันข้ามกับตัวเองซึ่งเป็นอดีตภรรยาในวันที่ป่วย แต่อดีตชายคนรักไม่ได้ไปเยี่ยมเลย แต่สุดท้ายทุกอย่างก็จบลงด้วยดี
เห็นทีความสัมพันธ์ของ โตโน่ และ เกรซ เรื่องราวดีๆ กำลังจะเกิดขึ้นหรือไม่ คงต้องรอวันเวลาเป็นเครื่องพิสูจน์แล้วล่ะ 