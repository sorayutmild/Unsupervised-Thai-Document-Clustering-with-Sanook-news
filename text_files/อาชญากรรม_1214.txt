ตร.บุกรวบ"จิ๊บ ไผ่เขียว" กลางดึกขณะนอนหลับอยู่ในอพาร์ตเมนท์ จ. อยุธยา ก่อนเตรียมลากคอชี้จุดเกิดเหตุ
(14 ธ.ค.53) พล.ต.อ.อัศวิน ขวัญเมืองที่ปรึกษา (สบ 10) รักษาการ ผบช.ภ.1  กล่าวว่า ตอนนี้สามารถจับกุมจิ๊บ ไผ่เขียวได้แล้ว ขณะนอนอยู่ในห้องอพาร์ตเมนท์ในจ.อยุธยา ซึ่งไม่ได้มีการต่อสู้แต่อย่างใด หลังจากเจ้าหน้าที่ประมาณ 20 นายได้ไล่ติดตามผู้ต้องหารายตั้งแต่เขาชะเมา อ.แกลง จ.ระยอง แต่เจ้าหน้าที่ก็คลาดที่จะจับได้ตลอด โดยนายจิ๊บได้หลบหนีออกจากสวนยางมาขึ้นวินมอเตอร์ไซค์รับจ้างแล้วนั่งรถตู้หลบหนีเข้ามาในจ.อยุธยา
พล.ต.อ.อัศวิน ยังกล่าวอีกว่า เบื้องต้นได้นำตัวนพพล หรือ จิ๊บไผ่เขียว มาสอบสวนถึงสาเหตุการใช้อาวุธปืนยิง ด.ช.โภคิน หรือ น้องโตมี่ ซึ่งผู้ต้องหาก็ให้การรับสารภาพตลอดข้อกล่าวหา พร้อมทั้งระบุว่า ได้ขับรถจักรยานยนต์ตามที่พี่ชาย หรือโจ๊ก ไผ่เขียว เป็นผู้สั่งมาโดยตลอด ซึ่งก่อเหตุในลักษณะแบบนี้มาแล้วถึง 7 ครั้ง ทั้งนี้ การก่อเหตุทั้งหมด ไม่ได้มีเรื่องของการทวงหนี้ หรือแก็งซิ่ง หรือการขับรถปาดหน้ากัน แต่เป็นการใช้อาวุธปืนยิง เพราะอยากยิงเท่านั้น ซึ่งตอนเช้านี้จะนำตัวไปชี้จุดเกิดเหตุ
อย่างไรก็ตาม สำหรับในเรื่องของคดียาเสพติดที่ตรวจพบในครั้งแรก ทางเจ้าหน้าที่ตำรวจก็จะต้องขยายผลต่อไป เพราะถือว่าเป็นผู้ค้ารายใหญ่ในพื้นที่ จ.พระนครศรีอยุธยา โดยจะต้องขยายผลไปถึงผู้ร่วมขบวนการทั้งหมด และสำหรับในประเด็นนี้ทางเจ้าหน้าที่ตำรวจคงจะต้องขอปิดเป็นความลับเอาไว้ก่อน เพราะเกรงว่าจะกระทบต่อรูปคดี ซึ่งหากสืบสวนไปถึงบุคคลใดทางเจ้าหน้าที่ตำรวจก็จะดำเนินคดีอย่างเฉียบขาด โดยไม่ละเว้นทั้งสิ้น เบื้องต้นผู้ต้องระบุว่า ค้ายาเสพติดมาประมาณ 7 เดือน แต่ในเรื่องนี้ทางตำรวจไม่เชื่ออย่างเด็ดขาด เพราะมูลค่าของทรัพย์สิน และเงินสดที่พบมีมากกว่า 50 ล้านบาท
 