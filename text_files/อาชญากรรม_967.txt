จับสึกเจ้าอาวาส วัย 85 ปี ลวงเด็กหญิงวัย 8 ปี เข้าไปในกุฏิ ปฏิเสธเสียงแข็งไม่ได้ทำอนาจาร อ้างแค่เรียกเด็กมาเอาขนมไปกิน
ผู้สื่อข่าวรายงานว่า (27 มี.ค.) เมื่อเวลา 17.00 น. นายสงกรานต์ สีหานู กำนันตำบลหนองคู อ.บ้านแท่น จ.ชัยภูมิ พร้อมด้วย พระจิตติ อินทะชูโต เลขาเจ้าคณะตำบลหนองคู และเป็นพระลูกวัดแห่งหนึ่ง และนางสังวาล อายุ 62 ปี ยายของเด็กหญิงบี (นามสมมุติ) วัย 8 ขวบ ได้เข้าแจ้งความกับ พ.ต.อ.วรวุฒิ เล็กสุนทร ผกก.สภ.บ้านแท่น ว่า เด็กหญิงบี วัย 8 ขวบ ได้ถูก หลวงปู่พระเครื่อง วัย 85 ปี เจ้าอาวาสวัด ทำอนาจาร
เหตุดังกล่าวเกิดขึ้นเมื่อเวลา 15.30 น. นายสงกรานต์ สีหานู กำนันตำบลหนองคู อ.บ้านแท่น จ.ชัยภูมิ ได้รับแจ้งทางโทรศัพท์จากพระลูกวัด ว่าเกิดเหตุเจ้าอาวาสวัดดังกล่าวได้ออกอุบายล่อลวงเด็กหญิงวัย 8 ปี หายเข้าไปในกุฏิเจ้าอาวาส นานกว่าครึ่งชั่วโมงแล้วกลับไม่มีวี่แววเด็กหญิงคนดังกล่าวจะออกมาจากกุฏิ เกรงว่าอาจจะเกิดเหตุร้าย ขอให้เดินทางมาที่วัดช่วยตรวจสอบด้วย
ชาวบ้านและญาติของเด็กหญิงวัย 8 ปี ยืนรวมกลุ่มกันอยู่บริเวณหน้ากุฏิเจ้าอาวาส พร้อมตะโกนเรียกเจ้าอาวาสให้เปิดประตูแต่กลับไม่มีเสียงตอบรับจนเวลาผ่านไปนานกว่า 10 นาที เจ้าอาวาสทราบชื่อต่อมาคือ พระเครื่อง อายุ 85 ปี ได้ยอมเปิดประตูออกมา พร้อมปฏิเสธว่าไม่พบเด็กมาหลายวันแล้ว
แต่เมื่อทางญาติๆ และชาวบ้านช่วยกันเดินหากลับพบจักรยาน 2 ล้อของเด็กหญิงวัย 8 ปีคนดังกล่าวจอดอยู่ภายในกุฏิ จึงช่วยกันเข้าไปในกุฏิเจ้าอาวาสและพบเด็กหญิงบีนั่งหลบอยู่ในห้องๆ หนึ่งด้วยอาการตัวสั่นหวาดกลัว เมื่อสอบถามจึงได้รู้ว่าถูกหลวงพ่อพระเครื่องลวงเข้ากุฏิหวังจะทำอนาจาร
เบื้องต้น หลวงพ่อพระเครื่อง ให้การปฏิเสธเสียงแข็งไม่ได้ทำอนาจารเพียงแค่เรียกเด็กมาเอาขนมไปกิน แต่ด้วยพยานหลักฐานแน่นหนา เจ้าหน้าที่ได้นำตัวไปทำการสึกและนำตัวมาสอบสวนเพิ่มเติมที่ สภ.บ้านแท่น
ด้าน นางสังวาล อายุ 62 ปี ยายของเด็กหญิงบี เล่าให้ฟังว่า ตนได้สอบถามหลานสาว ซึ่งได้เล่าให้ฟังว่าขณะที่เด็กขี่รถจักรยานเล่นภายในวัด หลวงปู่พระเครื่อง ได้เรียกเด็กให้เข้าไปหาในกุฏิเพื่อเอาขนมไปกิน แต่เมื่อเข้าไปแล้วหลวงปู่ได้ปิดประตูกุฏิ และอยู่กับหลวงปู่ตามลำพัง 2 คน
และเด็กได้เล่าต่อว่าหลังจากนั้นหลวงปู่ก็ได้ใช้มือลูบคลำตามตัวของตนเอง สุดท้ายก่อนที่หลวงปู่จะแก้สบงออกจนล่อนจ้อน เห็นอวัยวะเพศของหลวงปู่ ก่อนจะได้ยินเสียงยายและชาวบ้านตะโกนเรียกตนเองและหลวงปู่อยู่ด้านนอก และทั้งหมดบุกเข้ามาช่วยตนเองออกไปได้
ขณะที่ ชาวบ้านหลายราย ต่างเล่าตรงกันว่า สุดทนความประพฤติของเจ้าอาวาสรายนี้ เนื่องจากที่ผ่านมาชาวบ้านมักจะเห็นมีเด็กผู้หญิงอายุระหว่าง 8 – 15 ปี แวะเวียนกันเข้าออกที่กุฏิเจ้าอาวาสเป็นประจำต่อเนื่องกันมานับปี จนเป็นที่รู้กันในกลุ่มเด็กสาวที่ขาดเงิน จนล่าสุดก่อเหตุกับเด็กหญิงวัย 8 ปีรายนี้
ด้าน พระจิตติ เลขาเจ้าคณะตำบลหนองคู และเป็นพระลูกวัด เล่าว่า ที่ผ่านตนเองก็พยายามให้เจ้าอาวาสเลิกการทำผิดวินัยสงฆ์อย่างร้ายแรงแบบนี้มาตลอด และคอยเตือนสติอยู่ตลอดเช่นกันแต่เจ้าอาวาสรายนี้กลับไม่สนใจในคำเตือน จนตนเองและชาวที่อยู่ในละแวกวัดต่างก็เอือมระอา
ทั้งนี้ พ.ต.อ.วรวุฒิ เล็กสุนทร ผกก.สภ.บ้านแท่น ได้นำตัวเด็กหญิงบี วัย 8 ปี ไปตรวจร่างกายที่โรงพยาบาลบ้านแท่น และได้ควบคุมตัวเจ้าอาวาสรายนี้ไปให้เจ้าคณะอำเภอทำการสึกขาดจากการเป็นพระและนำตัวไปสอบสวนเพิ่มเติม ซึ่งคดีนี้ต้องรอผลตรวจร่างกายและสอบปากคำเด็กร่วมกับสหวิชาชีพในวันนี้ (28 มี.ค.)
เบื้องต้น ได้ตั้งข้อหากับเจ้าอาวาสรายนี้ ในข้อหาทำอนาจารและพรากผู้เยาว์อายุไม่เกิน 15 ปีไว้แล้ว ก่อนส่งดำเนินตามกฎหมายต่อไป