
(14 ต.ค.) ในโลกออนไลน์ได้มีการแชร์คลิปวีดีโอจาก เฟซบุ๊กตี๋ขาโหด กระโดดขี่เป๊ด ได้เผยคลิปบรรยากาศการรอรับขบวนเคลื่อนพระบรมศพ พระบาทสมเด็จพระเจ้าอยู่หัวในพระบรมโกศ จาก รพ.ศิริราช ไปยังพระบรมมหาราชวัง
โดยเหตุเกิดขึ้นบริเวณเชิงสะพานอรุณอมรินทร์ ตรงข้ามวัดอมรินทราราม ใกล้ รพ.ศิริราช ในคลิปเผยให้เห็นภาพทหารนายหนึ่งมีอาการคล้ายจะเป็นลม ได้มีตำรวจอีกนายหนึ่งเข้ามาประคอง พร้อมกับยื่นยาดมช่วยบรรเทาอาการ ท่ามกลางความช่วยเหลือช่วยกันส่งยาดม เอาพัดมาพัดช่วยคลายร้อนของประชาชนที่อยู่บริเวณรอบๆ
ด้าน เฟซบุ๊ก ด.ญ.พฤกษชาติ เชิดฉาย ได้เผยภาพนิ่งเหตุการณ์ดังกล่าว พร้อมโพสต์ข้อความระบุว่า "ชอบพี่ พี่ทหารคนนี้เท่มาก สปิริตสุดยอด ขนาดยืนรอตากแดดเป็นเวลานาน จนจะเป็นลม แต่ก็ไม่ละหน้าที่ ที่จะรอขบวนแห่พระบรมศพ ทั้งที่จะมีนายทหารอื่นมายืนแทน พี่ก็ไม่ยอม นายตำรวจเอาน้ำให้กินก็ไม่ยอมกิน จะทำหน้าที่เพื่อจะส่งพ่อหลวงเรา นับถือพี่ นับถือจริงๆ สุดยอดครับ วีรบุรุษแท้จริง"
ทั้งนี้ ได้มีประชาชนเข้ามาแสดงความคิดเห็นมากมาย หลายคนแสดงความชื่นชม โดยมีรายงานว่า นายทหารคนดังกล่าวคือ เรือโทชารวี แดงใหญ่ ผบ.ร้อย พัน.1 กรมนักเรียนนายเรือรักษาพระองค์ โรงเรียนนายเรือ นตท.49 นายเรือรุ่น106 ส่วนนายตำรวจที่คอยดูแลคือ ร.ต.ท.รัชเขต พงษ์สมบูรณ์ รอง สวป.สน.บางบอน