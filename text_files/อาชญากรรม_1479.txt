ปวีณา รุดเยี่ยมเด็กหญิง ป.5 พยายามแขวนคอยังโคม่าเป็นเจ้าหญิงนิทรา เผยเหตุถูกล้อตัวดำ-บ้านจน พ่อยืนยันไม่ได้ผิดหวังเรื่องความรัก แต่ถูกเพื่อนชายรุมทำร้ายจนเครียดหนัก  
ผู้สื่อข่าวรายงานว่า ช่วงบ่ายวันนี้ ( 18 ธ.ค.) นางปวีณา หงสกุล ประธานมูลนิธิปวีณาหงสกุลเพื่อเด็กและสตรี พร้อมด้วย นายชนะ สุ่มมาตย์ ผู้อำนวยการศูนย์เฉพาะกิจคุ้มครองและช่วยเหลือเด็กนักเรียน กระทรวงศึกษาธิการ เดินทางไปที่โรงพยาบาลนครพิงค์ เข้าเยี่ยมอาการ เด็กหญิงหนึ่ง (นามสมมุติ) อายุ 11 ปี นักเรียนชั้น ป.5 โรงเรียนแห่งหนึ่งใน อ.พร้าว จ.เชียงใหม่ ที่นอนพักรักษาตัวอยู่ที่ห้องไอซียู หลังคิดสั้นพยายามผูกคอตายในห้องน้ำภายในโรงเรียน แต่ครูและภารโรงพังประตูช่วยนำส่งโรงพยาบาลได้ทัน
ล่าสุด อาการของเด็กหญิงหนึ่งยังโคม่าไม่ได้สติ เนื่องจากขณะเกิดเหตุสมองขาดอากาศเป็นเวลานานถึง 16 นาที ในวันนี้แพทย์ต้องเจาะคอเพื่อช่วยการหายใจ สร้างความเสียใจให้กับครอบครัวเป็นอย่างมาก 
เรื่องเศร้านี้เกิดขึ้นเมื่อปลายเดือน พ.ย.ที่ผ่านมา ด.ญ.หนึ่ง ได้ใช้เชือกผูกคอตัวเองในห้องน้ำหลังอาคารเรียน แต่เพื่อนๆ ทราบเรื่อง จึงรีบแจ้งให้ครู ทำให้ครูและภารโรงช่วยกันพังประตูห้องน้ำ เข้าไปช่วยเหลือในสภาพหมดสติ โดยช่วยกันปั๊มหัวใจและรีบนำตัวส่งโรงพยาบาลพร้าว
ก่อนถูกส่งตัวไปรักษาต่อที่โรงพยาบาลนครพิงค์ ซึ่งเป็นโรงพยาบาลประจำจังหวัด เนื่องจากอาการสาหัส ต่อมาบิดาของเด็กหญิงได้ร้องทุกข์ขอความเป็นธรรมมายังมูลนิธิปวีณาฯ เนื่องจากสงสัยสาเหตุที่ถูกสาวทำลงไป ขอให้ทางมูลนิธิเข้ามาช่วยเหลือ โดยระบุว่าสาเหตุที่ทำให้คิดสั้นก็เพราะถูกเพื่อนรุมแกล้งและทำร้ายร่างกาย
นางปวีณา หงสกุล ประธานมูลนิธิปวีณาหงสกุลเพื่อเด็กและสตรี 
นางปวีณา แสดงความเสียใจกับเหตุการณ์ที่เกิดขึ้น และยืนยันว่าสาเหตุไม่ได้มาจากเด็กมีแฟนหรือน้อยใจเพื่อนชายรุ่นพี่ แต่ได้พูดคุยกับครอบครัวได้รับการยืนยันว่าเด็กหญิงหนึ่งไม่เคยมีปัญหาเรื่องนี้ แต่เชื่อว่าสาเหตุเป็นเพราะถูกเพื่อนชายในโรงเรียนกลั่นแกล้งมานาน โดยในเดือนกันยายนที่ผ่านมาได้ถูกเพื่อนชาย 3 คนทำร้ายร่างกาย โดยจับให้นอนกับพื้น ใช้เท้าเหยียบแขนทั้งสองข้างและเหยียบที่ใบหน้าจนได้รับบาดเจ็บ
โดยทางมูลนิธิฯ จะประสานไปยังพัฒนาสังคมและความมั่นคงของมนุษย์จังหวัดเชียงใหม่ หาแนวทางช่วยเหลือกรอบครัวอีกทางหนึ่ง เพราะทราบจากแพทย์ว่าหลังจากนี้เด็กหญิงหนึ่งจะต้องกลับไปรักษาตัวที่บ้านภายใต้การดูแลอย่างใกล้ชิด โดยทางมูลนิธิฯ จะติดตามการช่วยเหลืออย่างใกล้ชิด
ขณะที่ นายโชค นามสมมุติ อายุ 38 ปี บิดาของเด็กหญิงหนึ่ง ยืนยันว่าลูกสาวไม่ได้ผิดหวังเรื่องความรัก แต่ที่คิดสั้นเป็นเพราะถูกกลั่นแกล้ง แต่เรื่องที่เกิดขึ้น แม้ครอบครัวจะเสียใจ แต่ก็ยืนยันจะไม่แจ้งความดำเนินคดีกับเด็กชายสามคนที่ร่วมกันทำร้ายลูกสาว เพราะเห็นแก่อนาคตและเห็นว่าเป็นลูกเป็นหลาน แต่ก็อยากให้ทางโรงเรียนพิจารณามาตรการลงโทษเพื่อไม่ให้ไปกลั่นแกล้งใครจนเกินเหตุอีก
ด้าน นายชนะ สุ่มมาตย์ ผู้อำนวยการศูนย์เฉพาะกิจคุ้มครองและช่วยเหลือเด็กนักเรียน กระทรวงศึกษาธิการ เผยว่า ศธ.จะกำชับไปยังทุกโรงเรียนในสังกัด ให้สอดสองดูแลพฤติกรรมของเด็กในโรงเรียน เพื่อป้องกันเหตุซ้ำรอย