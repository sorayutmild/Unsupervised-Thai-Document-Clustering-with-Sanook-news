
แม่ทัพภาคที่ 2 เผย ผลการเจรจากัมพูชา ได้ข้อยุติในการหยุดยิงแล้ว ตั้งกฎเหล็ก4ข้อ ด้่านเสธไ่ก่อู เสียใจทหารเขมรตาย64นาย รถถังพัง15คัน หากเป็นเรื่องจริง พร้อมเตรียมฟ้องกลับเขมร
พล.ท.ธวัชชัย สมุทรสาคร แม่ทัพภาคที่ 2 เปิดเผยถึงความคืบหน้า การเจรจากับทางกัมพูชาว่า เบื้องต้นนั้น ถือว่าทุกอย่างผ่านไปได้ด้วยดี และได้มีข้อสรุปร่วมกัน 4 ข้อ คือ 1.การตกลงหยุดยิง 2.ไม่มีการเพิ่มกำลังทหารเพิ่มเติม 3.ให้ผู้บังคับบัญชา ทั้ง 2 ฝ่าย ดูแลกำลังพล ไม่ให้เปิดการปะทะก่อน 4.สั่งถอนชุดประสานงานกลับออกมาจากพื้นที่ เพื่อป้องกันการเข้าใจผิดเรื่องการถูกควบคุมตัว พร้อมกันนี้ยังได้สั่งเปิดด่านชายแดน ช่องอานม้า ช่องจอม และช่องสะงำ เป็นที่เรียบร้อยแล้ว โดยประชาชนสามารถเดินทางติดต่อกันได้ตามปกติ ขณะที่การกลับเข้าพื้นที่ของชาวบ้าน โดยเฉพาะที่บ้านภูมิซรอล นั้น พล.ท.ธวัชชัย กล่าวว่า ต้องรอให้ทางจังหวัด และฝ่ายปกครอง เป็นผู้จัดลำดับและดำเนินการ ซึ่งอาจต้องใช้เวลาระยะหนึ่งก่อนที่ประชาชนจะกลับเข้าบ้านได้ตามปกติ ซึ่งรายละเอียดนั้นได้แจ้งให้ทาง พล.อ.ประยุทธ์ จันทร์โอชา ผู้บัญชาการทหารบก ทราบแล้ว

ขณะที่ทางด้าน พ.อ.สรรเสริญ แก้วกำเนิด โฆษกกองทัพบก ยืนยันว่า ไม่มีการจับกุมตัวทหารไทยโดยทหารกัมพูชาทั้งสิ้น ซึ่งเป็นการเข้าใจผิดจากการส่งชุดประสานงานเข้าไปดำเนินการ และได้มีการถอนออกจากพื้นที่แล้ว ส่วนที่มีรายงานข่าว ทหารกัมพูชา เสียชีวิต 64 นาย รถถังสูญเสีย 12-15 คัน และเครื่องยิงจรวด 4 ชุด เสียหายนั้น หากเป็นจริงต้องขอแสดงความเสียใจต่อความสูญเสีย อย่างไรก็ตามการใช้อาวุธหนัก ย่อมต้องมีความสูญเสียเกิดขึ้น พร้อมระบุไทยเตรียมยื่นฟ้องต่อคณะมนตรีความมั่นคงแห่งสหประชาชาติ เช่นเดียวกัน หลังกัมพูชายื่นฟ้องว่าไทยรุกล้ำดินแดน และเปิดฉากยิงก่อน
 
 