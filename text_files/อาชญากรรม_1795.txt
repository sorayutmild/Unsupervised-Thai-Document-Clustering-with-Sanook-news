ตำรวจรวบพี่สะใภ้นักร้องแผ่นเสียงทองคำ กลางงานคอนเสิร์ต หลังทำตัวเป็นคนมีฐานะตีสนิทเหยื่อสูงอายุ ก่อนชิงทรัพย์หลายราย 
กรุงเทพฯ 28 ม.ค.- ตำรวจกองปราบปราม จับกุมนางแก้วมณี สัมมาวรรณ อายุ 56 ปี ขณะผู้ต้องหามาร่วมงานคอนเสิร์ตเพลงเก่าลูกกรุงที่บริเวณสนามกอล์ฟ ชลประทาน จังหวัดนนทบุรีค่ำวานนี้ หลังได้เบาะแสจากกล้องวงจรปิดขณะนางแก้วมณี เดินออกจากร้านวิริยะไพศาล ตลาดสามชุก จังหวัดสุพรรณบุรี ซึ่งเป็นร้านขายแผ่นซีดีเพลง หลังก่อเหตุขโมยกระเป๋าถือทองรูปพรรณ เงินสดมูลค่ากว่า 1 ล้านบาท จากนางระเบียบ ยิ่งเจริญ เจ้าของร้าน วัย 82 ปี   
โดยพฤติกรรมผู้ต้องหาจะแต่งตัวคล้ายคนมีฐานะ สวมเครื่องประดับทั้งเพชรและทองคำ ทำให้ผู้คนหลงเชื่อไม่ระมัดระวังทรัพย์สิน ส่วนใหญ่จะเลือกเหยื่อที่เป็นคนสูงอายุ และใช้กลอุบายหลอกล่อต่างๆ นานาให้หลงเชื่อ ก่อนจะฉกทรัพย์สินไปอย่างลอยนวล นอกจากนี้ ยังพบว่าเมื่อวันที่ 14 สิงหาคม 2554 ผู้ต้องหาได้ไปลักทรัพย์ร้านมาการ์เด้นเบเกอร์รี่ ภายในโรงพยาบาลวิชัยยุทธ ได้ทรัพย์สินเป็นเงินสดและบัตรเครดิต สอบสวนผู้ต้องหาให้การภาคเสธ ยอมรับว่าเป็นบุคคลในภาพ แต่ไม่ได้ก่อเหตุดังกล่าว แต่ตำรวจไม่ปักใจเชื่อ จึงให้ผู้เสียหายมาชี้ตัวซึ่งยืนยันตรงกันว่าเป็นผู้ก่อเหตุจริง ซึ่งตำรวจเชื่อว่าน่าจะยังมีผู้เสียหายอีกหลายราย สามารถมาชี้ตัวได้ที่กองกำกับการ 1 กองบังคับการปราบปราม หรือโทร 1195 สำหรับนางแก้วมณี เป็นพี่สะใภ้นายพรพัฒน์ สัมมาวรรณ หรือพรเทพ เทพรัตน์ นักร้องแผ่นเสียงทองคำ