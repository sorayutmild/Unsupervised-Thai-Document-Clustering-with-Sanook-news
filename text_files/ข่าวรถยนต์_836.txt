     Honda CRX รุ่นปี 1990 คันหนึ่งถูกนำมาวางขายผ่านทางออนไลน์ โดยมีความพิเศษอยู่ที่มันถูกใช้งานไปเพียง 17 กิโลเมตรเท่านั้น ซึ่งเจ้าของเดิมไม่เคยเปลี่ยนแม้กระทั่งน้ำมันเครื่องด้วยซ้ำไป
garagisti.pt
     เว็บไซต์ Garagisti ของโปรตุเกสเปิดเผยว่า Honda CRX 16i-16 รุ่นปี 1990 คันนี้ถูกขับออกจากโชว์รูมฮอนด้าในเมืองลิสบอน ประเทศโปรตุเกส มุ่งหน้ากลับไปยังโรงจอดรถส่วนตัวของเจ้าของเดิมในเดือนสิงหาคมปี 1990 และไม่เคยถูกนำไปใช้งานเลยนับจากนั้น อีกทั้งยังถูกขึ้นแม่แรงเอาไว้ทั้ง 4 ล้อ ซึ่งหมายความว่าแม้แต่ยางของรถคันนี้ก็แทบไม่เคยแตะพื้นเลยด้วยซ้ำไป
     เว็บไซต์ดังกล่าวระบุว่ารถคันนี้มีสภาพใหม่ราวกับเพิ่งออกจากโรงงาน โดยเอกสารต่างๆ จากโชว์รูมยังคงอยู่ครบถ้วน แม้กระทั่งกระดาษรองพรมปูพื้นก็ยังคงเป็นของเดิมตั้งแต่สมัยเมื่อ 31 ปีที่แล้ว ไม่เว้นแม้แต่ยางติดรถ, แว็กซ์เคลือบสีรถ และน้ำมันเครื่องที่อยู่ภายในห้องเครื่องยนต์ก็ยังเป็นของเดิมเช่นกัน จะมีก็เพียงน้ำมันเบรกและแบตเตอรี่เท่านั้นที่ถูกเปลี่ยนมา
garagisti.pt
     ส่วนใครที่กังวลว่ารถที่ถูกจอดทิ้งไว้นานขนาดนี้ จะมีอุปกรณ์บางอย่างที่ชำรุดเสียหายตามกาลเวลาหรือไม่นั้น Garagisti ระบุว่ามีการตรวจสอบรถคันนี้อย่างละเอียดถี่ถ้วนแล้ว ยืนยันได้ว่าอุปกรณ์ทุกอย่างยังคงสามารถใช้งานได้อย่างสมบูรณ์อย่างที่ควรจะเป็น
     อย่างไรก็ดี รถคันนี้ไม่ได้ระบุราคาจำหน่ายไว้แต่อย่างใด แต่ก็คาดว่าน่าจะพุ่งสูงกว่าสมัยออกจากโชว์รูมใหม่ๆ อย่างแน่นอน