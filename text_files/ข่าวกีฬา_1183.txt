"น้องแน็ต" ณิชชาอร จินดาพล นักแบดมินตันสาวหน้าหวานทีมชาติไทย ที่พลาดท่าพ่าย ซายากะ ซาโตะ มือ 17 ของโลก จากญี่ปุ่น ไป 1-2 เกม (21-13, 18-21 และ 14-21) ชวดเข้าชิงชนะเลิศไปอย่างน่าเสียดาย ในการแข่งขันแบดมินตันบีซีเอ อินโดนีเซีย โอเพ่น หญิงเดี่ยว รอบรองชนะเลิศ โดยในช่วงเกมที่ 3 ขณะที่แต้มของทั้งคู่ยังสูสีกัน "น้องแน็ต" เป็นฝ่ายตามหลัง 9-10 เธอก็เกิดเป็นตะคริว ทำให้ต้องหยุดการแข่งขันไปชั่วขณะ ซึ่งเธอก็กระตุ้นตัวเองด้วยคำว่า "จะมาแพ้เพราะตะคริวแ_กไม่ได้นะ" ("จะแพ้เพราะตะคริวกินไม่ได้น่ะ!!") แม้ท้ายสุดเธอจะแพ้ไปในเกมที่ 3 แต่เธอก็กัดฟันสู้ไม่ยอมแพ้จนถึงที่สุด ซึ่งหลังจบการแข่งขัน นักตบลูกขนไก่สาววัย 26 ปี ได้โพสต์อินสตาแกรม ขอบคุณแฟนๆ พร้อมทั้งขอโทษที่หลุดคำไม่สุภาพออกมาในช่วงแข่งขัน แต่เป็นเพราะความรู้สึกในช่วงเวลานั้นที่ต้องการสู้ให้ถึงที่สุด"ขอบคุณทุกแรงเชียร์ ขอบคุณมากๆ ขอบคุณที่ส่งพลังบวกมาให้ แต่ก็ต้องขอโทษแฟนแบดทุกคนที่พลาดในวันนี้ ก็ถือว่าเป็นประสบการณ์ใหม่ในการรับมือกับมัน วันนี้ก็สู้สุดๆแล้วแต่คิดว่ามันน่าจะได้อีก อุปสรรคมีไว้ให้เราท้าทายกับมันเสมอ ขอน้อมรับคำยินดีและคำติชมทุกคน"
"พรุ่งนี้ก็เริ่มวันใหม่ กลับไปก็ซ้อมๆๆๆๆ คิดๆๆๆๆ สร้างๆๆๆแต่พลังบวก จะได้มาสู้กับคนอื่นได้ >>แต่วันนี้เนี่ย!!! #จะแพ้เพราะตะคริวกินไม่ได้น่ะ!! ขออภัยในคำไม่สุภาพ แต่มันเป็นฟิลลิ่งเล็กๆเองน่ะ รักน้า"
