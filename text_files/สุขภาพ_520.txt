“ทานผักผลไม้เยอะๆ เพราะทานเท่าไรก็ไม่อ้วน” นี่อาจจะเป็นความคิดของใครหลายๆ คนที่กำลังควบคุมน้ำหนักอยู่ แต่หารู้ไม่ว่า มันก็ยังมีผักอยู่บางชนิด ที่ทานเยอะๆ ก็อาจจะอ้วนได้เช่นกัน เพราะผักเหล่านี้มีปริมาณคาร์โบไฮเดรต หรือแป้ง สูงกว่าผักชนิดอื่นๆ นั่นเอง
 

มันฝรั่งistockphoto

ถ้าบ้านเราทานข้าวเป็นคาร์โบไฮเดรตหลัก เมืองนอกก็เป็นมันฝรั่งนี่แหละค่ะ ยิ่งถ้าเป็นมันฝรั่งทอด หรือเฟรนช์ฟรายด์ด้วยแล้วล่ะก็ บอกได้คำเดียวว่ามีแต่อ้วนกับอ้วน แม้ว่าจะเป็นผักก็ตาม
มันฝรั่งหัวโตๆ หนึ่งหัว มีปริมาณคาร์โบไฮเดรต หรือแป้งถึง 59 กรัม แม้ว่ามันฝรั่งจะยังเป็นผักที่มีกากใยอาหารให้ได้ช่วยดูดซึมคอเลสเตอรอล และช่วยเรื่องระบบขับถ่ายอยู่บ้าง แต่ก็จำนวนน้อยนิดหากเทียบกับปริมาณคาร์โบไฮเดรตที่ได้ เพราะฉะนั้นตอนทานก็ควบคุมปริมาณให้ดี อย่าเพลิดเพลินจนทานเยอะเกินไปล่ะ
 

ข้าวโพดistockphoto

ข้าวโพดเอามาทำแป้งได้ ทำไมจะไม่อ้วนล่ะ ถ้าให้เปรียบเทียบให้เห็นภาพง่ายๆ ปริมาณคาร์โบไฮเดรตของข้าวโพดครึ่งฝัก (ขนาดกลาง) เท่ากับข้าว 1 ทัพพี จะเห็นได้ว่าปริมาณคาร์โบไฮเดรตใกล้เคียงกันมากเลยทีเดียว
แต่นอกจากคาร์โบไฮเดรตแล้ว ข้าวโพดยังมีสารอาหารดีๆ อีกเยอะ ทั้งวิตามินเอ เบต้าแคโรทีน และใยอาหารที่ช่วยเรื่องขับถ่าย อย่างไรก็ตาม ข้าวโพดเป็นอีกอย่างหนึ่งที่ควรทานอย่างพอเหมาะ อย่าทานมากเกินไป และที่สำคัญ ทานเป็นข้าวโพดต้ม ดีกว่าข้าวโพดคลุกเนยนะคะ
 

เผือกistockphoto

สาวๆ หลายคนอาจจะเคยได้ยินเคล็ดลับลดน้ำหนักว่า ให้ทานเผือกแทนข้าว แต่เชื่อหรือไม่ว่าในปริมาณที่เท่าๆ กัน เผือกกลับให้พลังงานสูงกว่าข้าวเสียอีก เผือก 100 กรัม ให้พลังงานมากถึง 119 กิโลแคลอรี่เลย ซึ่งหากเทียบกันแล้ว เผือกนับว่าเป็นพืชที่ให้พลังงานสูงกว่ามันฝรั่งอีกต่างหาก
อย่างไรก็ตาม ใช่ว่าเราจะทานเผือกไม่ได้เลย ใครที่ต้องการลดน้ำหนัก ยังสามารถทานเผือกแทนข้าวได้ แต่อย่าทานในปริมาณเท่ากับข้าวที่เคยทาน ให้ลดลงมา 40-50% เพราะนอกจากจะให้พลังงานให้เราได้ใช้ชีวิตอยู่ต่อไปโดยไม่มีอาการอิดโรยแล้ว เผือกยังแคลเซียม โปแตสเซียม วิตามินบี 1 วิตามินซี โปรตีน ธาตุเหล็ก และฟลูออไรด์ ที่ช่วยบำรุงกระดูก และฟันของเราให้แข็งแรงอีกด้วย
อย่าลืมว่าก่อนทานเผือก ต้องทำให้สุกก่อน เพื่อลดปริมาณกรดออกซาลิกที่อาจเป็นสาเหตุของการเกิดโรคนิ่ว และโรคเก๊าท์ในระยะยาวได้
 

กล้วยistockphoto

เดาจากรสชาติก็น่าจะรู้ว่ากล้วยมันน่าจะอ้วนมากแค่ไหน เพราะหวาน และเนื้อเนียนแน่นขนาดนี้ เราจึงนิยมนำกล้วยมาทำขนมหวานกันอย่างหลากหลายเมนู (หวานๆ ทั้งนั้นเลยด้วย) กล้วยเป็นหนึ่งในผลไม้ที่ให้พลังงานสูงพอสมควร กล้วยกึ่งดิบจะมีแป้ง (คาร์โบไฮเดรต) แต่เมื่อกล้วยสุกงอมจะมีน้ำตาลสูง ซึ่งทั้ง 2 อย่างนี้เป็นศัตรูกับคนที่กำลังควบคุมน้ำหนักนั่นเอง
อย่างไรก็ตาม ไม่ได้ห้ามไม่ให้ทานกล้วยนะคะ กล้วยยังคงเป็นผลไม้ที่มีประโยชน์มากมาย มีทั้งธาตุเหล็ก ฟอสฟอรัส โพแทสเซียม และแมกนีเซียม ที่ช่วยป้องกันโรคที่เกี่ยวกับความดันได้อีกด้วย ที่สำคัญ ทางกล้วยแล้ว ถ่ายง่ายเหมือนปอกกล้วยเข้าปากเลยล่ะค่ะ
 

ทุเรียนistockphoto

ยิ่งกว่ากล้วย ก็ทุเรียนนี่แหละจ้า ทุเรียน 100 กรัม ให้พลังงาน 147 กิโลแคลอรี่เลยทีเดียวเชียว คงไม่ต้องอธิบายอะไรมา เชื่อว่าทุกคนทราบกันดีอยู่แล้วว่าทุเรียนอร่อย แต่ร้ายกาจขนาดไหน ถึงอย่างนั้นก็ยังสามารถมีความสุขกับทุเรียนได้ แต่อย่าทานมากเกินไปค่ะ
 
ผักผลไม้ที่มีคาร์โบไฮเดรต (แป้ง และน้ำตาล) สูง ยังมีอีกหลายอย่าง เช่น แครอท ถั่ว ฟักทอง และอื่นๆ แต่ทั้งนี้ทั้งนั้นผักผลไม้ที่กล่าวไปทั้งหมด เรายังสามารถทานได้ตามปกติ แต่อย่าตะบี้ตะมันทานในปริมาณมากๆ และทานอยู่อย่างเดียว เพราะนอกจากจะทำให้อ้วนได้โดยไม่ทันตั้งตัวแล้ว ยังทำให้ร่างกายขาดสารอาหารอื่นๆ ที่สำคัญไปอีกด้วย ควรเลือกทานอาหารให้หลากหลาย ในปริมาณพอเหมาะ และออกกำลังกายสม่ำเสมอ แค่นี้ก็ควบคุมน้ำหนักได้ดั่งใจแล้วล่ะค่ะ