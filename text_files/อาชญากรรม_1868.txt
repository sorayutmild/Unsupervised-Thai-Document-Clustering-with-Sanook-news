จากคดีปริศนาการหายตัวไปของ น.ส.จุฑาภรณ์ อุ่นอ่อน หรือ ผอ.อ้อย อายุ 37 ปี ผู้อำนวยการกองการศึกษา อบต.ชำ อ.กันทรลักษ์ จ.ศรีสะเกษ ที่หายตัวไปตั้งแต่วันที่ 3 ส.ค. 60 โดยทางญาติช่วยกันค้นหาเป็นเวลากว่า 90 วันก่อนพบโครงกระดูก เสื้อผ้าและนาฬิกาของ ผอ.อ้อย ถูกทิ้งอยู่ห่างจากฐานปฏิบัติการอนุพงศ์ กองร้อยทหารพรานที่ 2305 อ.น้ำยืน จ.อุบลราชธานี
โครงกระดูก ผอ.อ้อย
โดยระหว่างที่หายตัวไปนั้นไลน์ของ ผอ.อ้อย กับมีความเคลื่อนไหวและมีสัญญาณมือถือ แต่ไม่ยอมรับสาย ที่สำคัญมีการทำธุรกรรมการโอนเงินผ่านระบบออนไลน์ไปยังหมายเลขบัญชีหนึ่งอย่างต่อเนื่องกลายเป็นหลักฐานนำไปสู่การมัดตัวฆาตกรที่เชื่อมโยงไปยัง ร.อ.ศุภชัย ภาโส หรือ ผู้กองเหน่ง และถูกแจ้งข้อกล่าวหาหนัก 3 ข้อหาคือ ฆ่าผู้อื่นโดยเจตนา , หน่วงเหนี่ยวกักขังผู้อื่น เป็นเหตุให้ผู้อื่นถึงแก่ความตาย , ซ่อนเร้น ย้ายหรือทำลายศพ ซึ่งคดีนี้เป็นคดีดังที่เกิดขึ้นเมื่อปี 2560
>> ย้อนรอย 90 วัน ผอ.อ้อย หายตัวลึกลับ วันนี้คลี่คลายทั้งน้ำตา
>> แกะรอยผู้กองเหน่ง เส้นทางฆ่าโหด ผอ.อ้อย
เมื่อเวลา 09.30 น. (14 มี.ค. 62) ผู้สื่อข่าวรายงานว่า ที่ศาล จ.กันทรลักษ์ อ.กันทรลักษ์ จ.ศรีสะเกษ นายบุญเลิศ อายุ 63 ปี และ นางแหลม อายุ 61 ปี พ่อและแม่ของ น.ส.จุฑาภรณ์ อุ่นอ่อน หรือ ผอ.อ้อย พร้อมด้วย ญาติพี่น้องได้เดินทางมาเพื่อที่จะเข้ารับฟังการอ่านคำพิพากษาคดีเลขดำที่ 81/61 ซึ่งพนักงานอัยการกันทรลักษ์ เป็นโจทก์ยื่นฟ้อง ร.อ.ศุภชัย ภาโส หรือ ผู้กองเหน่ง อดีตนายทหาร ซึ่งเคยปฏิบัติหน้าที่อยู่บริเวณเขาพระวิหาร ในฐานความผิดต่อชีวิต เนื่องจากตกเป็นผู้ต้องหาคดีฆ่าโหด ผอ.อ้อย
ล่าสุด ผู้พิพากษามีคำสั่งให้ประหารชีวิต ร.อ.ศุภชัย ภาโส หรือ ผู้กองเหน่ง เนื่องจากมีพยานหลักฐานแน่นหนาว่าเป็นผู้สังหาร ผอ.อ้อย ก่อนอำพรางศพด้วยการนำไปทิ้งในป่า
 