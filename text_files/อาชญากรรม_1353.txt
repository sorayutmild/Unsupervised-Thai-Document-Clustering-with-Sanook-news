เมื่อวานนี้ (16 ก.ค.) เจ้าหน้าที่ตำรวจ สภ.เมืองสมุทรปราการ ได้รับแจ้งความร้องทุกข์จาก น.ส.ดาว (นามสมมติ) อายุ 23 ปี น.ส.พลอย (นามสมมติ) อายุ 30 ปี ผู้ประกาศบริษัทเคเบิ้ลทีวีชื่อดัง ร่วมกับเจ้าหน้าที่ฝ่ายข่าวของบริษัทเคเบิ้ล หญิงสาวอีก 3 คน ได้นำหลักฐานคลิปวิดีโอแอบถ่ายในห้องน้ำบริษัทเป็นจำนวนมากมาเป็นหลักฐาน
ซึ่งผู้เสียหายทั้งหมด ต้องการแจ้งจับ นายธีรรัตน์ (ขอสงวนนามสกุล) อายุ 54 ปี บรรณาธิการข่าวบริษัทเคเบิ้ลดังกล่าว ซึ่งถูกกล่าวอ้างว่าเป็นผู้ติดตั้งกล้องวิดีโอแอบถ่ายเอาไว้ภายในห้องน้ำหญิงของบริษัทเคเบิ้ลทีวีชื่อดัง เจ้าหน้าที่ตำรวจจึงได้เดินทางไปติดตามตัวผู้ต้องหามาให้ปากคำเพิ่มเติม
เมื่อเจ้าหน้าที่ตำรวจเดินทางไปตรวจสอบบริษัทเคเบิ้ลทีวีดังกล่าว พบ นายธีรรัตน์ กำลังทำงานอยู่ชั้น 3 ของบริษัท เจ้าหน้าที่ตรวจสอบพบของกลางเป็นกล้องแอบถ่ายชนิดต่างๆ แบบรีโมทคอนโทรล 3 ตัว แบบแท่ง 1 ตัว พร้อมกับคอมพิวเตอร์โน้ตบุ๊กและฮาร์ดดิสพกพา ภายในมีคลิปวิดีโอแอบถ่ายในห้องน้ำผู้หญิงในบริษัททั้งหมด 46 คลิป ซึ่งเห็นผู้เสียหายทั้งพนักงานและนักศึกษาฝึกงานหญิง ทั้งหมดจำนวน 9 ราย
นายโชค (นามสมมติ) พนักงานฝ่ายข่าว ให้การกับเจ้าหน้าที่ตำรวจว่า เมื่อสัปดาห์ก่อนตนเข้าใช้ห้องน้ำของบริษัท และพบว่ามีการติดตั้งกล้องแอบถ่ายเอาไว้อยู่หลายจุด จึงได้นำเรื่องมาแจ้งกับผู้จัดการบริษัทและร่วมกันเฝ้าติดตามจับกุมผู้ที่ติดตั้งกล้องดังกล่าว จนพบว่าช่วงเย็นจะพบ นายธีรรัตน์ ผู้ต้องหาเข้าทำไปภารกิจในห้องน้ำ หลังจากที่พนักงานหญิงใช้ห้องน้ำเสร็จแล้ว ก่อนจะเดินออกมาพร้อมกับของบางอย่างในกำมืออย่างน่าสงสัย
ต่อมาตนจึงแอบเข้าไปดูข้อมูลในคอมพิวเตอร์โน้ตบุ๊กของนายธีรรัตน์ และพบว่ามีคลิปแอบถ่ายในห้องน้ำบริษัทจำนวนหลายคลิป โดยมีการเขียนชื่อผู้เสียหายเอาไว้ในคลิปวิดีโอแอบถ่ายด้วย ตนจึงได้โอนถ่ายข้อมูลคลิปแอบถ่ายมาให้ผู้จัดการได้ดู ก่อนจะเรียกพนักงานผู้เสียหายมาพิสูจน์และเข้าแจ้งความกับเจ้าหน้าที่ตำรวจทันที
ทางด้าน นายธีรรัตน์ ให้การรับสารภาพสั้นๆ ว่า เป็นผู้ติดตั้งกล้องวิดีโอแอบถ่ายในห้องบริษัทเอง แต่เก็บเอาไว้ดูเองเพียงคนเดียว ไม่มีการนำไปเผยแพร่ต่อแต่อย่างใด เจ้าหน้าที่ตำรวจจึงได้แจ้งข้อหากระทำการให้ผู้อื่นอับอาย เดือดร้อนรำคาญใจ และนำตัวดำเนินคดีตามกฎหมายต่อไป