     ผู้ใช้รถยนต์โดยทั่วไปน่าจะเคยได้ยินคำพูดที่บอกต่อกันมาว่า เข้าปั๊มเติมน้ำมันตอนอากาศร้อนจัดจะเป็นอันตราย รวมถึงเติมน้ำมันตอนอากาศร้อนจะได้ปริมาณน้ำมันน้อยกว่าการเติมในช่วงเช้าเนื่องจากน้ำมันจะระเหยได้ง่ายกว่า คำพูดเหล่านี้แท้จริงแล้วเป็นความเชื่อที่ถูกต้องหรือไม่ Tonkit360 อาสาพาไปหาคำตอบ
เติมน้ำมันตอนเช้าคุ้มกว่าจริงหรือ
     หนึ่งในความเชื่อที่ต้องเข้าไปเติมน้ำมันช่วงเช้าก่อนแดดเปรี๊ยง ด้วยเหตุผลที่ว่าจะได้ปริมาณน้ำมันตรงตามจำนวนลิตรที่เราจ่ายเงินไป เนื่องจากอุณหภูมิตอนเช้าจะไม่ทำให้น้ำมันระเหยออกไปเยอะเท่าช่วงเวลาเที่ยงไปจนถึงบ่าย ทว่าในความเป็นจริงแล้วสำหรับรถยนต์ทั่วไปไม่ว่าจะเติมตอนไหนก็ได้ปริมาณน้ำมันไม่ต่างกัน
     โดยในสถานีบริการน้ำมันจะเก็บน้ำมันเอาไว้ที่ใต้ดิน ซึ่งตามกฎหมายจะต้องอยู่ลึกลงไปราว 1.5 เมตร และต้องควบคุมอุณหภูมิให้คงที่ตลอดเวลา ฉะนั้นอุณหภูมิภายนอกขณะที่น้ำมันผ่านจากใต้ดินออกมาถึงรถคุณจึงแทบจะไม่มีผลในเรื่องปริมาณสำหรับรถทั่วไปที่ความจุไม่เกิน 60-70 ลิตร
เติมเต็มถังตอนอากาศร้อนอันตรายจริงหรือ
     เรื่องดังกล่าวก็ถือเป็นอีกหนึ่งความเชื่อที่ไม่เป็นความจริง เนื่องจาก รถยนต์ในปัจจุบันมีการออกแบบระบบเชื้อเพลิงให้รับมือกับไอน้ำมันเชื้อเพลิงและไม่มีความเสี่ยงต่อการระเบิด ฉะนั้นหากทำทุกอย่างตามปกติเราจึงไม่เคยได้ยินข่าวเติมน้ำมันแล้วระเบิดแต่อย่างใดไม่ว่าจะเติมในช่วงเวลาใดก็ตาม เนื่องจากคุณสมบัติของน้ำมันทั้งเบนซิน และดีเซลจะติดไฟได้เองก็ต่อเมื่อมีอุณหภูมิสูงถึง 250 องศาเซลเซียส เลยทีเดียว
จริงหรือไม่ที่เติมเต็มถังแล้วจะขาดทุน
     มีความเชื่อที่ว่าหากเราเติมน้ำมันเติมถัง น้ำมันที่ถูกจ่ายออกมาจะไหลย้อนกลับไปที่ต้นทาง ทว่าในความเป็นจริงอุปกรณ์จ่ายน้ำมันในปั๊มถูกออกแบบมาให้เป็นระบบจ่ายออกอย่างเดียว ฉะนั้นจึงไม่มีโอกาสที่น้ำมันจะไหลย้อนกลับอย่างที่หลายคนเข้าใจกัน
     รวมถึงความเชื่อกันว่าน้ำมันที่ค้างอยู่ในสายจ่ายน้ำมันที่มีความยาว 2.5 เมตร คือปริมาณน้ำมันที่ออกจากเครื่องจ่ายและถูกคิดเงินไปแล้ว แต่ในความเป็นจริง กระบวนการคิดเงินจะถูกนับต่อเมื่อน้ำมันถูกส่งผ่านหัวจ่ายไปยังถังน้ำมันของรถคุณ ฉะนั้นน้ำมันที่ค้างอยู่ในสายจึงไม่ได้ถูกคิดเงินไปแต่อย่างใด
อันตรายที่สุดไม่ใช่ช่วงเวลาแต่อยู่ที่ตัวคุณ
     สุดท้ายแล้วไม่ว่าคุณจะเติมน้ำมันช่วงเวลาใดก็ได้ปริมาณไม่ต่างกันและระบบการเติมก็ไม่ได้อันตรายอย่างที่หลายคนหวาดกลัว อย่างไรก็ดีสิ่งที่อันตรายที่สุดก็อยู่ที่ตัวคุณเอง โดยเฉพาะคำเตือนที่ติดไว้ในปั๊มขณะคุณเติมน้ำมัน ไม่ว่าจะเป็น การห้ามสูบบุหรี่ การห้ามใช้โทรศัพท์ รวมถึงการดับเครื่องยนต์ขณะเติมน้ำมัน ทั้งหมดเป็นคำเตือนที่ควรจะต้องปฏิบัติเพราะเหตุการณ์ไม่คาดคิดสามารถเกิดขึ้นได้ทุกเวลา
 
 