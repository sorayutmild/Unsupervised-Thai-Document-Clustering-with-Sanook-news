อ่านเรื่องราวของชายหนุ่มคนนี้แล้วรู้สึกขนลุกในเทคโนโลยีทางการแพทย์ปัจจุบันนี้ อดไม่ได้ที่จะต้องมาเล่าให้ฟังกันค่ะ

อย่างที่เรารู้กันดีว่าการปลูกถ่ายอวัยวะนั้นไม่ใช่เรื่องง่ายเลยนะคะ การผ่าตัดที่ว่ายากมากแล้ว ยังต้องประสบกับปัญหาการขาดแคลนอวัยวะที่จะนำมาปลูกถ่ายให้ผู้ป่วยอีก  ที่สหรัฐอเมริกามีผู้ป่วยเสียชีวิตเพราะไม่มีอวัยวะจะมาเปลี่ยนทดแทนของเดิม ที่ใช้การไม่ได้เฉลี่ยแล้ว 22 คนต่อวันเลยทีเดียว
ด้วยเหตุนี้เอง ทางการแพทย์ก็เลยมีความพยายามที่จะแก้ไขปัญหานี้ โดยใช้อวัยวะเทียมให้ผู้ป่วยแทนไปก่อน  ซึ่งก็สามารถทำได้สำเร็จแล้วสำหรับผู้ป่วยโรคหัวใจอย่างนาย Stan Larkin คนนี้ ที่สามารถมีชีวิตอยู่ได้มาตลอด 17 เดือนโดยพึ่งพาหัวใจเทียมที่อยู่ภายนอกร่างกายเสียด้วยค่ะ
นาย Larkin ตรวจพบว่าป่วยเป็นโรคกล้ามเนื้อหัวใจตั้งแต่ตอนวัยรุ่น เมื่อเดือนธันวาคม ปี 2014 แพทย์จำเป็นจะต้องผ่าตัดเอาหัวใจที่ล้มเหลวของเขาออก และใช้หัวใจเทียมแทน
อย่างที่เห็นในภาพ หัวใจเทียมดังกล่าวมีลักษณะเป็นเครื่องที่เชื่อมต่อกับร่างกายนาย Larkin ทำหน้าที่แบบเดียวกับหัวใจจริงๆของมนุษย์เรา โดยปั๊มเลือดผ่านเข้าไปในส่วนต่างๆของร่างกาย ผู้ป่วยจำเป็นจะต้องแบกเจ้าเครื่องนี้ไปไหนมาไหนด้วยตลอดเวลา ซึ่งเจ้าตัวเครื่องนี่ก็มีน้ำหนักถึง 13.5 ปอนด์ (ประมาณ 6 กิโลกรัมกว่าๆ ) งานนี้เรียกว่าไม่ง่ายเลยนะกับการใช้ชีวิตอยู่กับหัวใจเทียมที่หนักอึ้งมา ตลอด 17 เดือน! (โชคดีที่นาย Larkin เป็นผู้ชายตัวใหญ่นะคะ ถ้าให้สมิตแบกเจ้าเครื่องนี่ไปไหนมาไหนตลอดเวลาอาจจะหลังหักก่อน 555)
ล่าสุดนาย Larkin ก็ได้รับการผ่าตัดเปลี่ยนหัวใจจริงๆใส่เข้าไปในร่างกายเป็นที่เรียบร้อยแล้ว เมื่อเดือนพฤษภาคมที่ผ่านมา ตอนนี้ร่างกายก็สมบูรณ์แข็งแรงดีดังเดิม ยินดีกับนาย Larkin ด้วยจริงๆค่ะ ^^b
อ้างอิงจาก CNET
เผยแพร่ครั้งแรก SamitaSpace

สนับสนุนเนื้อหา: www.aripfan.com

