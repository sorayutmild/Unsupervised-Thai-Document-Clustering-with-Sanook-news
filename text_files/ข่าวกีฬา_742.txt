เกิดเรื่องหักมุมที่ทำให้ต้องล้มทั้งยืนเลยทีเดียว สำหรับทีมจ่าฝูงลีกอิหร่าน รวมถึงทีมสต๊าฟโค้ช และ แฟนบอล หลังรู้ว่าฉลองแชมป์กันเก้อ!ถือว่าเป็นดราม่าแบบสุดๆ ในศึกฟุตบอล "เปอร์เซียน กัลฟ์ โปร ลีก" ของประเทศอิหร่าน ระหว่างทีมทรัคเตอร์ ซาซี ทีมจ่าฝูง กับพบ นาฟท์ เตหะราน ทีมรองจ่าฝูง ที่มีแต้มเท่ากันและนัดนี้เป็นนัดสุดท้ายเปรียบเสมือนเกมชิงแชมป์ลีกอิหร่านในฤดูกาลนี้ซึ่งผลปรากฏว่าจบเกม 90 นาที สกอร์เสมอกัน 3-3 ส่งผลให้ทีมทรัคเตอร์ฯ รักษาจ่าฝูงไว้ได้และคิดว่าทีมทำสำเร็จคว้าแชมป์ครั้งแรกในรอบ 52 ปี มาครองได้ ทำเอานักเตะ, ทีมสต๊าฟโค้ช และ แฟนบอลของทรัคเตอร์ ซาซี ต่างกระโดดดีใจกันอย่างบ้าคลั่งจนลืมเช็คผลของทีมอันดับสามอย่าง "เซปาฮาน" ที่ก่อนแข่งมีแต้มตามหลังเพียงคะแนนเดียว ที่เอาชนะไซปา ไปได้ 2-0 ทำแต้มแซง ทรัคเตอร์ฯ และนาฟท์ฯ ซิวแชมป์ลีกไปครองในท้ายที่สุด งานนี้เล่นทำเอานักเตะและทีมสต๊าฟโค้ชของทรัคเตอร์ฯ ต้องเฮกันเก้อ รวมถึงแฟนบอลที่แสดงอาการเสียหน้าอย่างหนัก จนระดมปาสิ่งของลงมาในสนาม เพราะไม่พอใจกับเหตุการณ์ดังกล่าว


คลิปจาก : VOA Farsi [youtube.com]