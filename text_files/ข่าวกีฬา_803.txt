เชื่อว่าแฟนกีฬาบ้านเราต้องจำชื่อของ วิว-เยาวภา บุรพลชัย อดีตนักกีฬาเทควันโดหญิง ที่เคยสร้างชื่อเสียงให้กับประเทศไทยในการคว้าเหรียญทองแดง โอลิมปิกเกมส์ ที่กรุงเอเธนส์, ประเทศกรีซ เมื่อปี 2004 โดยในครั้งนั้นต้องบอกว่า จอมเตะสาว ดังเพียงชั่วข้ามคืนกลายเป็นที่รู้จักของทั้งประเทศหลังสามารถคว้าชัยในการชิงอันดับที่ 3 เพราะถือเป็นเหรียญแรกในประวัติศาสตร์ชาติไทยที่ได้จากกีฬาเทควันโด ซึ่งนับจากวันนั้นจนถึงวันนี้ระยะเวลาก็ล่วงเลยมาถึง 16 ปีเต็ม จากเด็กสาววัยเพียง 20 ปี ในวันนั้นที่สร้างความสุขให้กับคนทั้งชาติด้วยการคว้าเหรียญรางวัล 3 รายการสำคัญมาครองได้หมด (เหรียญเงิน เอเชียนเกมส์ 2002, เหรียญทอง ซีเกมส์ 2003 และ เหรียญทองแดง โอลิมปิกเกมส์ 2004)มาในวันนี้ อดีตจอมเตะวัย 35 ปี ที่เปลี่ยนสถานะตัวเองมาเป็นคุณแม่ลูก 4 หมาดๆ ก็โชว์ภาพครอบครัวแสนอบอุ่นให้กับแฟนคลับได้ร่วมยินดี ประกอบด้วย เกรียงไกร เพิ่มทวี สามีที่ใช้ชีวิตร่วมกันมากว่า 9 ปี และลูกๆ ประกอบด้วย วินดี้, เรย์, วอเตอร์ และสมาชิกใหม่ น้องเคลย์กับปัจจุบัน เยาวภา บุรพลชัย เปิดโรงเรียนฝึกสอนเทควันโดเพื่อฝึกทักษะให้กับเยาวชน "วิว เทควันโด อคาเดมี" 2 แห่งที่ ที่ศูนย์การค้าเพลินนารี่ มอลล์ วัชรพล และที่จังหวัดกาญจนบุรี รวมถึงได้รับการแต่งตั้งให้เข้าร่วมเป็นคณะทำงานรัฐมนตรี ของสำนักนายกรัฐมนตรี
