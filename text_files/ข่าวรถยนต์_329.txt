     เคยสงสัยกันไหมครับว่าการขับรถเกียร์อัตโนมัติที่ถูกต้องและปลอดภัย ควรใช้ "เท้าขวา" หรือ "เท้าซ้าย" ในการเหยียบเบรกกันแน่?
     กรณีเป็นรถยนต์เกียร์ธรรมดามักไม่มีปัญหาเรื่องนี้อยู่แล้ว เนื่องจากผู้ขับขี่จำเป็นต้องใช้เท้าซ้ายในการควบคุมแป้นคลัทช์ เท้าขวาจึงถูกใช้สลับกันไปมาระหว่างแป้นคันเร่งและเบรกอย่างหลีกเลี่ยงไม่ได้ แต่สำหรับเกียร์ออโต้ที่มีเพียง 2 แป้น คือ แป้นคันเร่งและแป้นเบรกนั้น มีคนจำนวนไม่น้อยที่ใช้เท้าทั้งสองข้างในการควบคุมรถ ซึ่งอาจก่อให้เกิดอันตรายได้มากกว่าที่คิด

     นั่นเป็นเพราะการใช้เท้าขวาเหยียบคันเร่ง และเท้าซ้ายเหยียบเบรก อาจทำให้มีโอกาสที่ผู้ขับขี่จะเหยียบแป้นคันเร่งและแป้นเบรกไปพร้อมๆ กัน จะเห็นได้จากที่รถบางคันมีไฟเบรกสว่างขึ้นค้างไว้ตลอด แม้ว่ารถจะเคลื่อนที่ไปข้างหน้าเรื่อยๆ ไม่ได้มีการชะลอความเร็วลงก็ตาม ซึ่งกรณีนี้เป็นอันตรายต่อรถที่วิ่งตามมาข้างหลัง เนื่องจากไม่ทราบแน่ชัดว่ารถมีการเบรกจริงๆ เมื่อใด
     อีกกรณีหนึ่งที่ควรระวัง คือ หากเกิดกรณีฉุกเฉินที่ต้องหยุดรถกะทันหัน อาจเผลอเหยียบแป้นคันเร่งและแป้นเบรกไปพร้อมๆ กัน ทำให้ใช้ระยะเบรกมากกว่าที่ควรจะเป็น และอาจลงเอยด้วยอุบัติเหตุในที่สุด

     ดังนั้น การขับรถเกียร์ออโต้อย่างปลอดภัย ควรใช้เท้าขวาเพียงเท้าเดียวในการควบคุมคันเร่งและเบรก จะได้ไม่มีปัญหาในการควบคุมความเร็วของตัวรถ (เร่งคือเร่ง เบรกคือเบรก ไม่สับสน) และช่วยป้องกันอุบัติเหตุที่อาจเกิดขึ้นได้โดยไม่ตั้งใจ
     อย่างไรก็ดี พฤติกรรมการใช้เท้าซ้ายเหยียบเบรกส่วนมากเป็นความเคยชินที่ปฏิบัติต่อเนื่องมาตั้งแต่เริ่มขับรถใหม่ๆ ดังนั้น ผู้ที่เริ่มหัดขับรถควรใช้เท้าขวาเท้าเดียวในการสลับเหยียบระหว่างแป้นคันเร่งและแป้นเบรก จะได้ไม่ต้องมาคอยปรับเปลี่ยนพฤติกรรมในภายหลังครับ