ตำรวจสืบตามจับ "มิกซ์ ยศทัศน์" อดีตนายแบบหนุ่ม ผันตัวรับงานช่วยแก๊งมิจฉาชีพ สารภาพทำมา 2 ครั้ง เพราะมีภาระ-หางานทำไม่ได้
เมื่อคืนวานนี้ (8 ก.ค.) เจ้าหน้าที่ตำรวจ สน.คลองตัน ได้แถลงข่าวจับกุมตัว นายยศทัศน์ หรือ มิกซ์ อายุ 32 ปี อดีตนายแบบนิตยสาร หลังเป็นผู้ต้องหาร่วมกันลักทรัพย์ในเวลากลางคืน นำเอกสารผู้อื่นไปทำให้เกิดความเสียหาย และสวมสิทธิ์บัตรเครดิตผู้อื่น โดยสามารถจับกุมได้ที่บ้านย่าน ถ.บางนา-ตราด
สำหรับกรณีดังกล่าวสืบเนื่องจาก เมื่อช่วงปลายเดือนมิถุนายนที่ผ่านมา นักท่องเที่ยวชาวสวีเดน ได้เข้าร้องทุกข์กับ สน.คลองตัน ระบุว่า ได้พบเจอกับสาวประเภทสอง 2 คน ที่ย่านอโศก ก่อนจะชักชวนมาดื่นกินต่อที่คอนโดฯ ย่านพระโขนง ก่อนจะหมดสติไป
กระทั่งเมื่อรู้สึกตัวตื่นขึ้นก็พบว่า สาวประเภทสองทั้ง 2 คนได้หายตัวไปแล้ว พร้อมกับทรัพย์สินภายในห้องที่สูญหายไปหลายรายการ เช่น แหวนทอง เงินสด บัตรเครดิต กล้องถ่ายรูป คอมพิวเตอร์โน้ตบุ๊ก มูลค่ารวมนับแสนบาท จึงได้เข้าแจ้งความเอาไว้
หลังจากนั้น เจ้าหน้าที่ชุดสืบสวนจึงออกติดตามหาเบาะแสของกลุ่มคนร้าย โดยแกะรอยได้จากประวัติการรูดใช้บัตรเครดิตของเหยื่อ พบว่านำไปรูดซื้อโทรศัพท์มือถือ 5 เครื่อง ก่อนจะพบว่าผู้ที่นำบัตรเครดิตดังกล่าวไปใช้คือ นายยศทัศน์ จึงได้อนุมัติออกหมายจับและเข้าจับกุมตัว
จากการสอบสวน นายยศทัศน์ ให้การรับสารภาพว่า เคยก่อเหตุมาแล้ว 2 ครั้ง โดยเพื่อนที่เป็นลักษณะเป็นทอม ได้แนะนำชักชวนให้ปลอมเป็นชาวต่างชาติ ใช้บัตรเครดิตตามห้างต่างๆ เนื่องจากตนพูดได้หลายภาษา แต่ไม่เคยทราบมาก่อนว่าเป็นของที่ถูกขโมยมา เพื่อนแจ้งแค่ว่า เป็นบัตรเครดิตถูกสกิมเมอร์จากต่างประเทศ
นายยศทัศน์ บอกว่า ก่อนหน้านี้สมัยเรียนก็เคยทำงานเป็นนายแบบให้นิตยสารทั่วไป แต่ก็ไม่ได้ทำเป็นอาชีพประจำ กระทั่งเรียนจบมาเปิดบริษัทก็ล้มเหลว หางานทำก็ไม่ได้ ประกอบกับมีครอบครัว ต้องเลี้ยงลูกแบเบาะ จึงตัดสินใจรับงานนี้
อย่างไรก็ตาม นายยศทัศน์ บอกว่า ไม่ได้รู้จักกับสาวประเภทสอง ทั้ง 2 คน ที่ก่อเหตุล่อลวงชายชาวต่างชาติและปล้นทรัพย์ ซึ่งทางตำรวจอยู่ระหว่างการติดตามตัวมาดำเนินคดี พร้อมกับ เพื่อนของนายยศทัศน์ ที่เป็นคนว่าจ้างครั้งนี้ เชื่อว่าคดีนี้อาจจะนำไปสู่การขยายผลจับกุมขบวนการใหญ่ได้