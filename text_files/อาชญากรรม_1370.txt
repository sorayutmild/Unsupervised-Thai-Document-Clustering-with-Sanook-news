คลิปอื้อฉาว! หนุ่มทะเลาะนายตำรวจยศผู้กำกับการฯ ฉุนโดนบีบแตรใส่ เข้ายอมความชื่นมื่น ยกมือไหว้ขอโทษ ยอมรับชูนิ้วกลางให้จริง
(17 ต.ค.) จากกรณีคลิปฉาวในโลกออนไลน์ ชื่อว่า "อำนาจอยู่เหนือสิ่งใด" ซึ่งถูกโพสต์ลงเว็บไซต์ยูทูปและเผยแพร่ตามโซเชียลมีเดีย จนกลายเป็นประเด็นวิพากษ์วิจารณ์ในสังคมตลอดสัปดาห์ที่ผ่านมา คลิปคนขับรถคันหนึ่งกำลังมีปากเสียงกับนายตำรวจยศผู้กำกับการฯ เนื่องจากชูนิ้วให้ เพราะไม่พอใจที่ถูกบีบแตรใส่ ก่อนฝ่ายคนขับรถจะโพสต์คลิปวิดีโอขอโทษออกมาในเวลาต่อมา
ล่าสุด เมื่อวานนี้ (17 ต.ค.) ผู้ใช้เว็บไซต์ยูทูปชื่อ neung soda ซึ่งอ้างว่าเป็นคนขับรถที่เป็นคู่กรณีที่ทะเลาะกับนายตำรวจ ได้โพสต์คลิปวิดีโอใหม่ ชื่อว่า "อำนาจอยู่เหนือสิ่งใด (ตอนจบ)" แสดงให้เห็นภาพเหตุการณ์ที่หนุ่มคู่กรณีและนายตำรวจยศผู้กำกับการฯ ได้เข้าพบพนักงานสอบสวนที่สถานีตำรวจ
ตามรายงานระบุว่า กรณีดังกล่าวจบด้วยดี หนุ่มคนขับรถคู่กรณีในคลิปฉาวได้ยกมือไหว้ขอโทษนายตำรวจยศผู้กำกับการฯ โดยยอมรับว่า ในวันที่เกิดเหตุเป็นเพราะตัวเองใจร้อน เพราะต้องรีบขับรถไปทำงาน เมื่อถูกบีบแตรไล่ก็เกิดอารมณ์โมโหจัด ยกมือชูนิ้วกลางให้ พร้อมกับแสดงกิริยาที่ไม่เหมาะสมใส่นายตำรวจ ทั้งหมดเกิดขึ้นเพราะอารมณ์โมโหชั่ววูบ
ขณะที่ทางด้าน นายตำรวจยศผู้กำกับการฯ ก็ขอโทษที่บีบแตรไล่ในวันที่เกิดเหตุ พร้อมยกโทษให้เช่นเดียวกัน เปิดเผยว่า ในวันเกิดเหตุพยายามพูดคุยดีๆ กับหนุ่มคู่กรณี เพราะนึกว่ากำลังมึนเมา ส่วนภาพที่เห็นว่าโยนของบางอย่างใส่ลงไปในรถ ของสิ่งนั้นคือพวงกุญแรรถของหนุ่มคู่กรณี เพราะก่อนหน้านี้ได้ยื้อแย่งกุญแจกันกับหนุ่มคู่กรณี ก่อนจะโยนใส่รถเพื่อคืนให้
ทั้งนี้กรณีดังกล่าว ทางพนักงานสอบสวนได้แจ้งว่า การกระทำดังกล่าวที่เกิดขึ้นเป็นการทำความผิดซึ่งหน้า ถือว่าดูหมิ่นผู้อื่นและเจ้าพนักงาน แต่สามารถเจรจาตกลงกันได้ กรณีดังกล่าวก็จะจบลงในชั้นสอบสวน หากอีกฝ่ายยินยอมไม่เอาความ เพราะเป็นคดีลหุโทษ ซึ่งทั้งสองฝ่ายก็ตามขอโทษกันและกัน ก่อนเรื่องราวในคลิปฉาวดังกล่าวจะจบลงด้วยดี
อย่างไรก็ตาม คลิปวิดีโอดังกล่าวเคยถูกวิพากษ์วิจารณ์อย่างหนัก หลังถูกเผยแพร่ในโลกออนไลน์ บางฝ่ายกล่าวโจมตีการทำงานของเจ้าหน้าที่ตำรวจที่ถูกเกินเหตุ ระดมกำลังตำรวจ 5-6 นาย มาจับกุมคนคนเดียว ก่อนจะวิจารณ์ซ้ำ หลังมีคลิปของหนุ่มคู่กรณีที่โพสต์ขอโทษนายตำรวจยศผู้กำกับการฯ หลายฝ่ายสังเกตว่า อาจจะถูกอำนาจสั่งบังคับให้มาขอโทษและลบคลิปฉาวดังกล่าว ก่อนจะดำเนินเรื่องราวมีสู่การเจรจายอมความและจบลงด้วยดีในที่สุด
คลิกอ่าน: คลิปฉาว! ตำรวจยศใหญ่สั่งลูกน้องจับ ฉุนขับรถชี้หน้าใส่ / เจ้าของคลิปอำนาจอยู่เหนือสิ่งใด ออกมาขอโทษตำรวจคู่กรณี
