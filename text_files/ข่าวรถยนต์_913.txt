     Isuzu D-Max รุ่นเครื่องยนต์ดีเซล 1.9 ลิตร ถูกระงับการวางจำหน่ายชั่วคราวที่ออสเตรเลีย เนื่องจากพบปัญหาเซ็นเซอร์เครื่องยนต์ขัดข้อง โดยยังไม่ได้ระบุชัดเจนว่าจะกลับมาวางจำหน่ายอีกครั้งเมื่อใด
 
     เว็บไซต์ drive.com.au ของออสเตรเลียรายงานว่า ตัวแทนจำหน่ายรถกระบะ Isuzu ในออสเตรเลีย ได้รับคำสั่งให้ระงับการวางจำหน่าย D-Max รุ่น 1.9 ลิตรลงชั่วคราว เนื่องจากมีรายงานปัญหาเกี่ยวกับเซ็นเซอร์เครื่องยนต์ตัวหนึ่งส่งข้อมูลผิดพลาด ซึ่งพบได้ในเครื่องยนต์ดีเซล 4 สูบ ขนาด 1.9 ลิตร โดยปัจจุบันอยู่ระหว่างการตรวจสอบสาเหตุที่เกิดขึ้น ส่งผลให้ทาง Isuzu Ute Australia ได้ออกคำสั่งระงับการวางจำหน่ายรถรุ่นนี้เป็นการชั่วคราวจนกว่าจะมีประกาศแจ้งให้ทราบอีกครั้ง
     ทั้งนี้ Isuzu Ute Australia ไม่ได้ระบุถึงรายละเอียดของปัญหาที่พบดังกล่าว รวมถึงผลกระทบที่อาจเกิดขึ้นกับลูกค้าขาวออสเตรเลียที่ใช้รถ D-Max รุ่น 1.9 ลิตรอยู่ในขณะนี้ เพียงแต่ระบุว่า “ถือเป็นการรับมือที่เหมาะสมในการสอบสวนสาเหตุของปัญหาที่เกิดขึ้น ก่อนที่จะอนุญาตให้มีการวางจำหน่ายและส่งมอบถึงมือลูกค้าต่อไป” พร้อมทั้งให้คำมั่นว่าจะเร่งหาทางออกอย่างรวดเร็วและมีประสิทธิภาพที่สุดเท่าที่จะทำได้
 
     อย่างไรก็ดี ปัจจุบันไม่มีข้อมูลว่า Isuzu D-Max 1.9 ที่วางจำหน่ายในประเทศไทยมีการตรวจพบปัญหาดังกล่าวแบบเดียวกับที่ออสเตรเลียด้วยหรือไม่
 