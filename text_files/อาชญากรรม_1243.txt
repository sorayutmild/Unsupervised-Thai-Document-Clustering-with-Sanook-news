ตร.พลับพลาไชย บินหิ้วตัว "รณชิต" ผู้ต้องหาลักพาตัว "น้องโยโย่" กลับมาดำเนินคดีเมืองกรุง ปัดตอบถึงความสัมพันธ์กับเด็กหญิง พบประวัติสนิทกับแม่น้องโยโย่ และทราบว่าเด็กมีปัญหาครอบครัว
ภายหลังเจ้าหน้าที่ชุดสืบสวนและตำรวจกองปราบปราบจับกุม นายรณชิต อายุ 52 ปี ผู้ต้องหาตามหมายจับศาลอาญากรุงเทพใต้ ในข้อหาพรากเด็กอายุไม่เกิน 15 ปี ไปเสียจากบิดา มารดา ผู้ปกครอง หรือผู้ดูแลโดยปราศจากเหตุอันสมควร ที่หอพักในเมืองเชียงใหม่ เมื่อคืนวานนี้ (10 ม.ค.) หลังก่อเหตุล่อลวงพาตัว น้องโยโย่ อายุ 14 ปี หายไปจากโรงเรียนตั้งแต่วันที่ 27 ธันวาคม 2561 ที่ผ่านมา
ล่าสุดเจ้าหน้าที่ตำรวจชุดสืบสวน สน.พลับพลาไชย 1 เดินทางมารับตัว นายรณชิต ซึ่งถูกฝากขังไว้ที่ สถานีตำรวจภูธรแม่ปิง อ.เมือง จ.เชียงใหม่ ตั้งแต่เมื่อคืนที่ผ่านมา เพื่อนำตัวไปดำเนินคดี โดยระหว่างนำตัวออกจากห้องคุมขัง นายรณชิต มีสีหน้านิ่งเฉยและไม่ยอมให้ข้อมูลใดๆ กับสื่อ ก่อนจะถูกนำตัวขึ้นรถยนต์เดินทางไปยังท่าอากาศยานเชียงใหม่ เพื่อขึ้นเครื่องบินมายังกรุงเทพฯ ในช่วงบ่าย
สำหรับ นายรณชิต เป็นพ่อของเพื่อนนักเรียนโรงเรียนเดียวกับน้องโยโย่ และยังมีความสนิทสนมกับแม่ของน้องโยโย่เป็นพิเศษ จึงได้อาสาเป็นครูสอนพิเศษให้กับน้องโยโย่จนเกิดความใกล้ชิดกัน กระทั่งก่อเหตุพาตัวน้องโยโย่หายออกจากบ้าน โดยพาขี่รถจักรยานยนต์จากกรุงเทพฯ มาตั้งแต่วันที่ 27 ธันวาคม 2561
>> "น้องโยโย่" ปลอดภัยดี หลังโรดทริปกับ "รณชิต" ส่งตรวจร่างกาย-แจ้งข้อหาหนัก
โดยระหว่างทางแวะพักตามห้องเช่ารายวันหลายจังหวัด ก่อนจะมาถึงจังหวัดเชียงใหม่ เมื่อ 3 วันก่อน และถูกจับกุมตัวได้ช่วงค่ำวานนี้ รวมระยะเวลาที่พาน้องโยโย่หายตัวออกจากบ้านนานถึง 2 สัปดาห์เต็ม
ภาพหลักฐานวงจรปิด 
ทั้งนี้ นายรณชิต ปฏิเสธตอบคำถามเรื่องความสัมพันธ์และการล่วงละเมิดทางเพศ แต่จากการสืบสวนทราบว่านายรณชิตมีลูกสาวที่เป็นเพื่อนโรงเรียนเดียวกับน้องโยโย่ จึงรู้จักกับน้องโยโย่และครอบครัวมานานกว่า 7-8 ปี กระทั่งระยะหลังน้องโยโย่มีปัญหาครอบครัว นายรณชิตจึงเข้ามาปลอบใจ ก่อนจะนัดหมายพากันขี่รถเที่ยวดังกล่าว
ขณะเดียวกันก่อนหน้านี้ชุดสืบสวน สถานีตำรวจนครบาลพลับพลาไชย ได้เดินทางไปที่สำนักงานพัฒนาสังคมและความมั่นคงของมนุษย์ จังหวัดเชียงใหม่ เพื่อสอบปากคำน้องโยโย่เพิ่มเติม ขณะที่เจ้าหน้าที่ พม.แจ้งว่าได้พาตัวน้องโยโย่ ไปตรวจร่างกายเพื่อหาร่องรอยการถูกล่วงละเมิดทางเพศ จากนั้นจะส่งผลการตรวจให้เจ้าหน้าที่ต่อไป โดยหากพบร่องรอยการถูกล่วงละเมิดทางเพศ ก็จะดำเนินคดีกับนายรณชิตเพิ่มเติมอีกหนึ่งคดี
ทางด้าน นางจิราพร เชาว์ประยูร ยามาโมโต้ พัฒนาสังคมและความมั่นคงของมนุษย์ เปิดเผยว่า หลังพบตัวนักสังคมสงเคราะห์ได้เข้าพูดคุยกับน้องโยโย่ราว 3 ชั่วโมง พบว่ายังมีสภาวะความเครียดและอ่อนเพลีย แต่ยืนยันว่าไม่ได้ถูกล่อลวง ขณะที่ในวันนี้ พม.เชียงใหม่ ได้แจ้งผู้ปกครองของน้องโยโย่ให้เดินทางมาที่จังหวัดเชียงใหม่เพื่อพูดคุยสอบถามปัญหา
ขณะที่น้องโยโย่ยังคงอยู่อยู่ในความดูแลของ พม.เชียงใหม่ ที่บ้านพักเด็กและครอบครัวจังหวัดเชียงใหม่ หลังจากนี้จะรอให้น้องโยโย่สบายใจและพร้อมที่พูดคุยถึงปัญหาที่เกิดขึ้น ขณะที่เจ้าหน้าที่ยังไม่ยืนยันจะให้กลับไปอยู่กับครอบครัวได้เมื่อไหร่ แต่จะต้องประเมินความพร้อมทั้งของครอบครัวและตัวของน้องโยโย่ โดยต้องยึดประโยชน์สูงสุดของตัวเด็กเป็นสำคัญ
>> เจอ "น้องโยโย่" แล้ว! พบตัวที่เชียงใหม่ ชาวเน็ตแห่ยินดี ขอให้กลับบ้านปลอดภัย>> โซเชียลยังระดมแชร์ตามหา "น้องโยโย่" เด็กหญิงหายตัวไปตั้งแต่ก่อนปีใหม่