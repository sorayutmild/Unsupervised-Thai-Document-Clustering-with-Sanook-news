งานเข้าเสียแล้ว สำหรับซุป'ตาร์สาว "ชมพู่ อารยา" เพราะหลังจากเธอไปร่วมเดินพรมแดงที่เมืองคานส์ ก็มีภาพเบื้องหลังของเธอกำลังเซลฟี่ตัวเองอยู่ แต่ชาวโซเชียลต่างโฟกัสโทรศัพท์ที่ตรงข้ามกับยี่ห้อที่สาวชมเป็นพรีเซ็นเตอร์อยู่ จึงมีเสียงวิพากษ์วิจารณ์ตามมา ซึ่งหนักๆ ขึ้นเป็นเรื่องของการโกหก หลอกลวงผู้บริโภคว่าไม่ได้ใช้อย่างโฆษณาจริง
งานนี้ร้อนถึง ชมพู่ อารยา ต้องรีบออกมาอธิบายให้ฟังว่า เธอยังคงใช้ยี่ห้อที่เป็นพรีเซ็นเตอร์อยู่ และยังไม่เคยเปลี่ยน แต่ในภาพคือโทรศัพท์ทีมงาน ทั้งยังวอนให้สังคมเข้าใจ ตนไม่สามารถเลือกจับโทรศัพท์ของใครได้จริงๆ
มีกระแสเม้าท์ว่าทำไม เราเป็นพรีเซ็นเตอร์มือถือยี่ห้อหนึ่ง แต่มาใช้อีกยี่ห้อ?"ภาพที่แชร์ๆ กันอยู่ใช่ไหมคะ จริงๆ เราจับโทรศัพท์ของคนอื่นบ้างก็ได้ ถูกไหมคะ ในความเป็นจริง บางทีแฟนคลับมาขอถ่ายรูป พี่เซลฟี่กับหนูหน่อยค่ะ พี่เซลฟี่ให้หนูได้ไหมคะ อะไรแบบนี้ ชมจะมาบอกว่าอุ๊ยพี่จับมือถือน้องไม่ได้"
"คือชมเคยพูดนะในที่คนเยอะๆ แล้วบางทีที่คนมาถ่าย ถามว่าเราคิดถึงจุดนี้เคยระวังตัวไหม ก็มีแต่บางที่คนที่ไม่ได้มายืนจุดนี้กับเรา เขาไม่เข้าใจ เพราะฉะนั้นบางทีชมก็ขอข้ามไปในบางดีเทล อยากให้ทำความเข้าใจว่า เราก็ยังเป็นคนของประชาชน บางทีต้องไปหยิบไปจับโทรศัพท์ของคนอื่นบ้าง เป็นเรื่องของเราปกติ แต่ถ้าถามว่าหน้าที่ของเราตรงนี้ ชมซื่อสัตย์กับมันไหม ชมซื่อสัตย์ตลอดเวลาที่ทำงานนี้มา"
"แม้แต่ช่วงที่ไม่ได้มีพันธะสัญญาต่อกัน ชมก็ไม่เคยเปลี่ยนจริงๆ อย่างภาพที่เห็นที่แชร์ตอนนี้คือ มันเกิดขึ้นที่คานส์ ชมต้องถ่ายเป็นแอพพลิเคชั่นอันหนึ่งของลอรีอัล ซึ่งแอพนี้เป็นแอพล่าสุดที่เราถ่ายแล้วยังไม่ได้อัพเดตในแอนดรอยด์ แล้วก็เป็นโทรศัพท์ของทีมงาน ถ้าถามว่าทีมงานที่เป็นคนฝรั่งเศสตรงนั้น จะมาให้ชมอธิบายให้ฟังว่ายูช่วยดาวน์โหลดสิ่งนี้ลงในแอนดรอยด์ของไอหน่อย มันก็ไม่ใช่มั้งคะ แต่ตรงนี้ทางซัมซุงเขาเข้าใจชม เข้าใจว่ามันเป็นเรื่องที่เราต้องทำอะไรอย่างอื่นในชีวิตได้ด้วย"
ทางซัมซุงเข้าใจผิดไหม?"ไม่มีเข้าใจผิดเลย อย่างที่บอกมันไม่ต้องสงสัยเพราะชมไม่เคยเปลี่ยนจริงๆ ตั้งแต่ชมร่วมงานกับซัมซุงมาก็เป็นระยะเวลาหนึ่ง บางช่วงที่ไม่ได้มีพันธะ ชมก็ไม่เคยเปลี่ยน เพราะมันชินไปแล้ว เพราะฉะนั้นมันไม่ใช่เรื่องที่ชมต้องเคลียร์เลย และภาพที่เห็นจะรู้เลยว่ามันเป็นภาพที่โชว์เล่นแอพพลิเคชั่น ชมจะไปเว้าวอน เร้าหรือก็ไม่ได้ ชมว่าจริงๆ มันเป็นเรื่องที่เข้าใจได้ เพียงแต่ว่าอยากจะเข้าใจหรือเปล่า แค่นั้นเอง"
ซัมซุงซีเรียสกับกระแสหรือเปล่า?"ไม่ซีเรียสอะไรเลย ก็มีคุยเหมือนกันว่าเราจะแซวกลับแบบตลกๆ ดีไหม"
อยากบอกอะไรกับกลุ่มคนที่แชร์แล้วไม่เข้าใจเรื่องนี้ไหม?"บางคนเห็นเป็นเรื่องตลก ถ้าคิดว่าขำๆ ก็ขำไป แต่ชมก็เห็นเหมือนกันที่มีบางคอมเม้นท์วิจารณ์รุนแรง ว่าโกหก เชื่อถือไม่ได้ อะไรแบบนี้ ชมก็อยากบอกว่า ชมรู้ตัวเองว่ากำลังทำอะไรอยู่ ชมมีความซื่อสัตย์ ณ ตรงนั้น ณ เวลานั้น ถ้าวันหนึ่งเราไม่ได้ทำงานด้วยกันก็อีกเรื่อง แต่วันนี้ชมรู้หน้าที่ของชม อยู่วงการมา 15-16 ปี ถ้าชมไม่มีตรงนี้ ชมไม่มีโฆษณาเล่นหรอก"