กลายเป็นประเด็นที่ถกเถียงกันอย่างมากมายสำหรับ การแข่งขัน เทควันโด ชิงแชมป์โลก 2019 รายการ "แมนเชสเตอร์ 2019 เวิลด์ เทควันโด แชมเปี้ยนชิพ" ที่เมืองแมนเชสเตอร์ ประเทศอังกฤษ เมื่อเสาร์ที่ 18 พฤษภาคม ที่ผ่านมารอบชิงชนะเลิศ ประเภทหญิง รุ่นน้ำหนักเกิน 73 กิโลกรัม เบียงก้า วัลค์เด้น จอมเตะขวัญใจเจ้าถิ่น พบกับ เจิ้ง ซู่อี นักเทควันโดจากจีน เจ้าของเหรียญทอง โอลิมปิก เกมส์ 1 สมัย (รุ่นน้ำหนักเกิน 67 กิโลกรัม ปี 2016) โดยในการแข่งขัน เจิ้ง ซู่อี เป็นฝ่ายทำคะแนนออกนำไปอย่างสุดกู่ จนเข้าสู่ช่วงยกสุดท้ายของการแข่งขัน เธอทำคะแนนทิ้งห่างออกไปเป็น 20-10 และเหลืออีกเพียงแค่นาทีเดียวเธอก็จะก้าวขึ้นสู่ตำแหน่งแชมป์โลกสมัยแรกของเธอแต่แล้ว จอมเตะสาวชาวอังกฤษ กลับเปลี่ยนแผนหันมาใช้การผลักคู่แข่งออกจากเส้นเวทีหลายต่อหลายครั้ง เพื่อที่คู่ต่อสู้จะได้โดนตัดแต้ม ท่ามกลางเสียงโห่จากแฟนๆ ในสนาม แต่เธอกลับไม่สนใจยังเดินหน้าผลักคู่แข่งออกจากสนามอย่างต่อเนื่อง ซึ่งมันก็ได้ผลเธอพลิกกลับมาเอาชนะไปได้ในท้ายที่สุด หลังกรรมการบนสังเวียนตัดแต้ม เจิ้ง ซู่อี หลายต่อหลายครั้งจากชัยชนะในครั้งนี้ทำให้ เบียงก้า วัลค์เด้น กลายเป็นแชมป์โลก 3 สมัย ซึ่งถือเป็นนักเทควันโด ที่ประสบความสำเร็จมากที่สุดของสหราชอาณาจักร ท่ามกลางกระแสวิพากษ์วิจารณ์อย่างหนักแถมในช่วงรับเหรียญรางวัล เจิ้ง ซู่อี นักเทควันโดจากจีนร่ำไห้อย่างหนักพร้อมทั้งประท้วงด้วยการล้มตัวลงนอนบนโพเดี้ยม ขณะที่ เบียงก้า วัลค์เด้น ก็ร้องไห้ออกมาเช่นกันเมื่อเห็นคู่แข่งขันไม่ยอมรับผลการตัดสิน หลังทุกอย่างผ่านไปด้วยดี เบียงก้า วัลค์เด้น จอมเตะเจ้าถิ่นเปิดใจผ่าน บีบีซีว่า "ฉันรู้ว่ามันไม่ดีนัก ฉันได้ยินเสียงโห่ในระหว่างแข่งขัน แต่ฉันไม่เคยยอมแพ้ ฉันจะสู้จนตายด้วยทุกวิธีเพื่อให้ได้ชัยชนะ""ฉันทำสิ่งที่ฉันต้องทำ และตอนนี้ฉันกลายเป็นแชมป์โลก 3 สมัย ซึ่งไม่มีใครพรากมันไปจากฉันได้ ถ้าถามว่าฉันออกไปสู้อีกจะใช้แผนนี้หรือไม่ ฉันตอบเลยว่าแน่นอนถ้ามันทำให้ฉันชนะ" จอมเตะสาวกล่าว

