(21 มิ.ย.) เมื่อช่วงเช้าที่ผ่านมา นายเอกนัฎ พร้อมพันธุ์ หรือ ขิง อายุ 28 ปี โฆษกคณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์ทรงเป็นประมุข หรือ กปปส. ได้เข้าพิธีอุปสมบท ที่วัดชลประทานรังสฤษดิ์ อำเภอปากเกร็ด จังหวัดนนทบุรี เพื่อทดแทนคุณบิดา มารดา และอุทิศส่วนกุศลแด่ผู้ที่เสียชีวิตจากการชุมนุม
โดยมีนายสุเทพ เทือกสุบรรณเลขาธิการ กปปส, นางศรีสกุล พร้อมพันธุ์ (มารดานายเอกนัฏ) , พร้อมเพื่อนสาวคนสนิทนางสาวจิตภัสร์ กฤดากร หรือตั๊น หนึ่งในแกนนำ กปปส. ,แกนนำกปปส. และ ผู้มีบทบาททางการเมือง อาทิ นายอภิสิทธิ์ เวชชาชีวะ , มรว.สุขุมพันธ์ บริพัตร , นายสาทิตย์ วงค์หนองเตย , นางสาวอัญชะลี ไพรีรัก , นายอิสระ สมชัย , นายอุทัย ยอดมณี และประชาชนจำนวนมากเข้าร่วมพิธีอุปสมบท โดยมีการคอยดูว่าใครจะเป็นผู้ถือหมอนให้นายเอกนัฏ โดยเฉพาะนางสาวจิตภัสร์ แต่ปรากฏว่านางสาวจิตภัสร์ไม่ได้เป็นผู้ถือ ขณะที่นางศรีสกุล เป็นผู้ถือผ้าไตรจีวร ส่วนนายสุเทพเป็นผู้สะพายบาตร
ส่วนพิธีการเป็นไปด้วยความเรียบง่าย ไม่มีการแห่นาค ทั้งนี้นายเอกนัฏ ได้รับฉายาทางธรรมว่า "พฺรหฺม วํ โส" (พัม-มะ-วัง-โส) แปลว่า "ผู้เป็นศรีแห่งพรหมณ์" (พม) โดยโฆษก กปปส. จะจำวัด 2 คืน ก่อนย้ายไปปฏิบัติธรรมที่วัดป่าอัมพวัน จังหวัดชลบุรี อย่างไม่มีกำหนด
ทั้งนี้บรรยากาศภายในงานเป็นไปอย่างคึกคักและหนาแน่น นอกจากครอบครัว ญาติสนิท แกนนำ กปปส. และ ผู้มีบทบาททางการเมือง ยังมีประชาชนเป็นจำนวนมากมาร่วมแสดงความยินดีภายในงาน โดยประชาชนต่างนำกล้องถ่ายรูป และ โทรศัพท์มือถือ ขึ้นมาถ่ายภาพพิธีอุปสมบทของนายเอกนัฏ อย่างหนาแน่น
นอกจากนี้ภายในงานได้จัดเต้นท์อาหาร และเครื่องดื่ม ไว้บริการประชาชนที่มาร่วมงานเป็นจำนวนมาก