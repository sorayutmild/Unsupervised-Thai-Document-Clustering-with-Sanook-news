จากกระแสของพ่อค้าแม่ขายรวมถึงคนทั่วไป ที่กำลังนิยมเลี้ยงแมลงชนิดหนึ่งที่มีชื่อว่า "กระดิ่งเงิน กระดิ่งทอง" เพราะความเชื่อว่าเป็นแมลงนำโชค ถึงขนาดบางรายเลี้ยงแล้วถูกหวยก็มี ถ้าท่านใดไปเดินตามห้างร้านหรือร้านขายของทั่วไปก็จะเห็นมีขวดโหลตั้งไว้ แล้วภายในมีข้าวตอกและแมลงสีดำตัวเล็กๆ อยู่ภายใน ไม่ต้องแปลกใจ เพราะนั่นคือคุณ "กระดิ่งเงิน กระดิ่งทอง" นั่นเอง
ซึ่งมีความเชื่อว่าเป็น สัตว์แห่งโชคลาภและความมั่งคั่งร่ำรวย ที่จะนำโชค นำความสุข ความเจริญมาสู่ผู้ที่ได้เลี้ยง ให้มีเงินใช้ไม่ขาดมือ หรือบางคนนำมาตั้งไว้ที่ร้านค้า เพื่อเรียกลูกค้าให้มาอุดหนุนกันอย่างต่อเนื่อง เรียกว่าขายดีเป็นเทน้ำเทท่า แถมยังไม่ต้องดูแลอะไรมากมาย เพียงแค่มีข้าวตอกให้เป็นอาหารเท่านั้น จึงไม่แปลกใจว่าทำไมถึงได้รับความนิยมอย่างมากมาย
ลักษณะการซื้อขายของ "กระดิ่งเงิน กระดิ่งทอง" ก็จะคล้ายๆ กับการเช่าพระ โดยจะไม่เรียกการซื้อขายโดยตรง แต่จะใช้คำว่าแบ่ง แจก ค่าสินสอด ตามแต่ที่จะเรียก เพราะมองว่าเป็นของมงคล ไม่ควรนำมาซื้อขายกัน แมลงชนิดนี้จะมีอายุอยู่ที่ประมาณ 55-75 วันแต่ก็จะมีรุ่นลูกรุ่นหลานมาแทนที่ โดยซากของตัวที่ตายแล้วจะเก็บทิ้งหรือปล่อยไว้เพิ่มความขลังก็ได้ค่ะ
 
การบูชากระดิ่งเงินกระดิ่งทอง มีดังนี้
1.ตัวกระดิ่งเงินกระดิ่งทอง2.ตู้กระจก ตู้ปลา หรือโหลแก้ว จำนวน 1 ใบ3.ข้าวตอก
นำข้าวพองใส่โหลแก้ว จากนั้นก็นำตัวกระดิ่งเงินกระดิ่งทองใส่ลงไป จะปิดฝาด้วยผ้าบางๆ กันบินออก หรือไม่ปิดฝาก็ได้ เสร็จแล้วให้นำไปวางภายในบริเวณบ้าน หรือด้านหน้าของร้านค้าที่ร่มๆ หมั่นเติมข้าวพอง ไม่จำเป็นต้องให้น้ำหรืออาหารชนิดอื่นๆ
 
เคล็ดลับการบูชา
ด้านความเชื่อว่ากันว่า สัตว์ชนิดนี้เมื่อนำมาเลี้ยงจะทำมาค้าขายคล่องขึ้น เงินทองไหลมาเทมา ร่ำรวย ช่วยเสริมโชคทางด้านการเงินอย่างการเสี่ยงโชคต่างๆ ยิ่งเลี้ยงแล้วมีลูกมีหลานออกมามาก ผู้เลี้ยงจะยิ่งมีเงินมีลาภยิ่งขึ้นไป การเลี้ยงกระดิ่งเงินกระดิ่งทองนั้น ถือเป็นการเสริมความมั่นใจให้กับผู้เลี้ยงในการประกอบอาชีพ แต่ทั้งนี้ทั้งนั้น ผู้เลี้ยงเองควรขยัน อดทนในทำมาหากิน ซื่อสัตย์สุจริต หมั่นดูแลเอาใจใส่พวกเขาเป็นอย่างดี
ต้องพูดคุยกับเขาเพราะๆ แล้วเขาจะให้โชค ให้ความรัก ความเมตตา เพื่อเสริมบุญบารมีของคุณเอง อย่าเลี้ยงเพื่อหวังด้านโชคลาภเพียงอย่างเดียว แมลงนำโชคที่ได้นำมาเสนอนี้ เป็นเพียงความเชื่อส่วนบุคคลเท่านั้น หากมีความเชื่อก็สามารถไปหามาบูชากันได้ โดยค่าสินสอดแล้วแต่จะตกลงกับร้านค้ากันค่ะ