คอกาแฟมีเฮ กาแฟมีประโยชน์ต่อร่างกายจริงๆ แต่ต้องเป็นกาแฟดำ และต้องกินให้ถูกวิธีด้วย
สำนักโภชนาการ กรมอนามัย กระทรวงสาธารณสุข ระบุว่า กาแฟดำอุดมด้วยโฟลิฟีนอลที่เป็นสารต้านอนุมูลอิสระ โดยการดื่มกาแฟมีความสัมพันธ์อย่างมีนัยสำคัญกับอัตราการเกิดพังผืดในตับที่ลดลง 35% ซึ่งจะช่วยลดความเสี่ยงของโรคตับแข็งได้
จากผลการศึกษาพบว่าการดื่มกาแฟ 3 ถ้วย/วัน มีความเสี่ยงเกิดไขมันพอกตับน้อยกว่าการดื่มกาแฟ 2 ถ้วย/วัน ดังนั้นการดื่มกาแฟเป็นประจำมีความสัมพันธ์อย่างมีนัยสำคัญเกี่ยวกับการลดความเสี่ยงต่อไขมันพอกตับ แต่ยังคงต้องศึกษาปัจจัยอื่นทางระบาดวิทยาเพิ่มเติม
ข้อควรระวังในการดื่มกาแฟ
อย่างไรก็ตามการดื่มกาแฟปริมาณมากในคราวเดียว อาจทำให้เกิดอาการใจสั่น ความดันโลหิตเพิ่มขึ้นชั่วขณะ กระสับกระส่าย และนอนไม่หลับ หากวันไหนที่ไม่ได้ดื่มจะมีอาการอ่อนเพลีย ง่วง ซึม ไม่สดชื่น หรือไม่กระปรี้กระเปร่าได้ ซึ่งใน 1 วันไม่ควรดื่มกาแฟเกิน 3-4 แก้ว หรือรับคาเฟอีนไม่เกิน 300-400 มก. นอกจากนี้ก็ควรเลือกกาแฟดำแทนกาแฟที่ใส่น้ำตาลและครีมเทียมเป็นประจำ เพราะอาจได้รับพลังงานและไขมันเกิน จะส่งผลให้น้ำหนักเพิ่มขึ้นหรือมีภาวะอ้วนได้