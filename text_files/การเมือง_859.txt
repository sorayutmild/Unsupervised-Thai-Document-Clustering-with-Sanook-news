องคมนตรีส่งจดหมายถึงนายกฯ แนะแนวทางการปฏิรูปประเทศให้ศึกษาการขุดคอคอดกระ พลิกแผ่นดินให้เป็นแผ่นทอง เป็นศูนย์กลางคมนาคมสำคัญของโลก ห่วงระบบอุปถัมภ์ในวงราชการสร้างวิกฤต ก่อให้เกิดการทุจริตคอร์รัปชั่น สนช.ชงตั้ง กมธ.เสริมสร้างสังคมสันติสุข ชวนทุกสี ร่วมคณะ
เมื่อวันที่ 9 มกราคม ผู้สื่อข่าวรายงานว่า นายธานินทร์ กรัยวิเชียร องคมนตรีและอดีตนายกรัฐมนตรี ส่งจดหมายเปิดผนึกถึงนายกรัฐมนตรีและบุคคลที่เกี่ยวข้องกับการปฏิรูปประเทศโดยเฉพาะ เกี่ยวกับข้อเสนอในการปฏิรูปประเทศ โดยระบุว่าปัญหาการขุดคอคอดกระ เรื่องเดิมที่ปัจจุบันยังไม่มีการตัดสินใจดำเนินการอันเกี่ยวเนื่องกับการพาณิชย์นาวีโดยตรงคือ โครงการขุดคอคอดกระหรือการสร้างเส้นทางเชื่อมระหว่างอ่าวไทยกับทะเลอันดามัน (Land Bridge) ที่เคยมีดำริกันมาก่อน แต่ถูกระงับไปด้วยเหตุผลด้านความมั่นคงและความสัมพันธ์ระหว่างประเทศ
นายธานินทร์กล่าวว่า แต่ในปัจจุบันสถานการณ์ต่างๆ ได้เปลี่ยนแปลงไป ดังที่ประเทศจีนและประเทศอื่นๆ สนใจที่จะสร้างเส้นทางเดินเรือขนส่งสินค้าที่จะช่วยร่นระยะเวลาและค่าใช้จ่าย อันเป็นโอกาสดีที่จะมีการศึกษาถึงความเป็นไปได้ในการขุดคอคอดกระ เพื่อพลิกวิกฤตให้เป็นโอกาส พลิกแผ่นดินให้เป็นแผ่นทอง เพื่อประเทศไทยจะเป็นศูนย์กลางการคมนาคมที่สำคัญแห่งหนึ่งของโลก โดยการริเริ่มสร้างเส้นทางใหม่ๆ ทั้งทางบก ทางเรือ และทางอากาศ ซึ่งจะเป็นไปได้มากน้อยเพียงใดก็ขึ้นอยู่กับการวางแผนและสติปัญญาความสามารถของพวกเราเอง
นายธานินทร์ระบุผ่านจดหมายเปิดผนึกอีกว่าปัญหาที่สำคัญที่สุดอันก่อให้เกิดวิกฤตการณ์ของประเทศไทยคือ ปัญหาการทุจริตคอร์รัปชั่น ซึ่งเป็นผลมาจากระบบอุปถัมภ์ที่เกิดขึ้นในทุกวงราชการ ระบบอุปถัมภ์เป็นระบบที่มีคน 2 ฝ่าย ฝ่ายหนึ่งคือผู้ให้ความอุปถัมภ์ และอีกฝ่ายคือผู้รับความอุปถัมภ์ โดยอาจช่วยเหลือเพื่อความก้าวหน้าในตำแหน่งหน้าที่ เกิดเป็นหนี้บุญคุณที่ต้องตอบแทน
ซึ่งหากพิจารณาแล้ว การช่วยเหลือดูแลกันด้วยอัธยาศัยไมตรีและการตอบแทนบุญคุณด้วยความกตัญญูย่อมถือเป็นเรื่องที่น่ายกย่องสรรเสริญแต่จะต้องตอบแทนโดยใช้ทรัพย์สินของส่วนตัวไม่ใช่การนำผลประโยชน์ส่วนรวมของประเทศชาติไปตอบแทน เพราะทันทีที่นำของส่วนรวมมาต่อรองกัน ย่อมเกิดเป็นการทุจริตคอร์รัปชั่นขึ้นแล้ว และประเทศชาติต้องเสียหายเพราะการตอบแทนหนี้บุญคุณนี้มากเหลือเกิน
นายธานินทร์ระบุว่า นอกจากนั้นเมื่อถือกันว่าเป็นหนี้บุญคุณกันแล้ว แม้ตอบแทนชดใช้เท่าใดก็ไม่หมด เหมือนกับความเป็นเจ้านายลูกน้อง แม้เป็นเพียงวันเดียวก็เป็นตลอดไป จึงเกิดระบบที่เรียกว่าเจ้านายเก่าลูกน้องเก่า ต่างอุปถัมภ์ค้ำชูช่วยเหลือตอบแทนกัน เมื่อเจ้านายเก่ามีปัญหาหรือต้องการความช่วยเหลืออย่างใดอันเกี่ยวพันกับประโยชน์ของประเทศชาติ ลูกน้องผู้มีความก้าวหน้าในตำแหน่งหน้าที่โดยการช่วยเหลือจากเจ้านายเก่าก็จะต้องให้ความช่วยเหลือด้วยมีบุญคุณค้ำกันอยู่
"เมื่อแนวความคิดระบบอุปถัมภ์นี้เป็นที่แพร่หลายอยู่ในทุกวงราชการจึงไม่น่าสงสัยเลยว่าเหตุใดปัญหาการทุจริตคอร์รัปชั่นในสังคมไทยจึงยังมีมากเหลือเกินและไม่อาจแก้ไขให้หมดไปได้ ทางเดียวที่ตนเห็นว่าจะเป็นการแก้ไขปัญหานี้ได้ คือ การฝึกอบรมประชาชนทั้งประเทศเพื่อสร้างจิตสำนึกในการแยกประโยชน์ส่วนตนออกจากประโยชน์ของชาติบ้านเมือง" นายธานินทร์ระบุ