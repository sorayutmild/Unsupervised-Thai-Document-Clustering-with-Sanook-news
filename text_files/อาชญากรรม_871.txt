จากกรณีความคืบหน้าในการสืบสวน สอบสวน คดีคนร้ายลอบยิง นายจักรกฤษณ์ พณิชย์ผาติกรรม หรือเอ็กซ์ นักกีฬายิงปืนทีมชาติ ที่บริเวณปากซอยรามคำแหง 166 ถนนรามคำแหง (ฝั่งขาเข้า) เขตมีนบุรี เสียชีวิตที่โรงพยาบาลเสรีรักษ์ พื้นที่ สน.มีนบุรี เหตุเกิดเมื่อค่ำวันที่ 19 ตุลาคมที่ผ่านมา ซึ่งทางเจ้าหน้าที่ตำรวจ พล.ต.ท.คำรณวิทย์ ธูปกระจ่าง ผบช.น. เผยว่า ขณะนี้ประเด็นการสังหาร มุ่งประเด็นเดียวคือ เรื่องความขัดแย้งในครอบครัวและคนที่ใกล้ชิด พร้อมระบุ การทำงานของมือปืนรับจ้าง การสืบสวนไม่ยาก แต่รวบรวมพยานหลักฐาน เพื่อจะขออนุมัติจับกุมมันเป็นสิ่งที่ยากพอสมควร ต้องขอเวลาให้ทุกฝ่ายพยายามทำงานกันให้มากกว่านี้  ส่วน สห.ทอ.ทั้ง 4 นาย ที่รับจ้างมาดูแลรักษาความปลอดภัยให้ พญ.นิธิวดี ภู่เจริญยศ ภรรยาของนายจักรกฤษณ์และ และลูกๆ ไม่เกี่ยวข้องกัน นั้น
รายงานข่าวแจ้งเมื่อวันที่ 29 ตุลาคม ว่า ทางชุดสืบสวนจะตรวจสอบหลักฐานทางเอกสารเพื่อไปเทียบกับคำให้การของพยานที่ตำรวจสอบปากคำ โดยเฉพาะประเด็นเรื่องการกู้ยืมเงินกันระหว่างครอบครัวของ พญ.นิธิวดี เป็นการกู้ยืมเงินกันระหว่างพี่น้อง แต่นายจักรกฤษณ์มาทราบเรื่องทีหลังจึงไม่พอใจว่า ทำไมต้องให้กู้ยืมเงินจำนวนมากด้วย ทำให้มีปัญหาทะเลาะกับครอบครัวของ พญ.นิธิวดี
นอกจากนี้ชุดสืบสวนจะตรวจสอบเอกสารการโอนย้าย เรื่องการซื้อรถปอร์เช่คันที่นายจักรกฤษณ์ขับและถูกยิงเสียชีวิตด้วย ส่วนคดีเกี่ยวกับอาวุธปืนเอ็ม 16 นั้น ยังไม่ทราบแน่ชัดว่าเหตุใดนายจักรกฤษณ์ถึงรับเป็นเจ้าของ แต่มีแนวโน้มว่าอาวุธปืนดังกล่าวอาจจะเกี่ยวข้องกับครอบครัวของ พญ.นิธิวดี แต่เป็นเพียงประเด็นความขัดแย้งส่วนหนึ่งเท่านั้น
สำหรับประเด็นความขัดแย้งส่วนอื่นนั้น ขณะนี้ชุดสืบสวนกำลังตรวจสอบพยานบุคคลเพิ่มเติมกรณีที่นายจักรกฤษณ์เคยนำปืนไปยิงใส่ป้อมยามหน้าหมู่บ้านแห่งหนึ่งที่ นายชวสรณ์ หรือตู้ ภู่เจริญยศ พี่ชาย พญ.นิธิวดี เป็นเจ้าของกิจการจึงสอบปากคำพยานเพิ่มเติมผู้ที่อยู่ในเหตุการณ์ดังกล่าวเพิ่มเติม นอกจากนี้ ทีมสืบสวนกำลังตรวจสอบปมคนใกล้ชิดยืมเงินจำนวน 500,000 บาทจากนายจักรกฤษณ์แต่ยังไม่ใช้คืน อาจทำให้นายจักรกฤษณ์ไม่พอใจด้วย รายงานข่าวแจ้งว่า นอกจากนี้จากการตรวจสอบกรณี พญ.นิธิวดี พาหญิงคนสนิทไปทำธุรกรรมที่ธนาคารกสิกรไทย พบว่าไม่มีส่วนเกี่ยวข้องกับคดีแต่อย่างใด รวมถึงจะสอบพยานบุคคลที่คอยดูแลหรือช่วยนายจักรกฤษณ์ ซึ่งมีประมาณ 7 คน ที่มีพยานเคยเห็นว่าเคยมากินข้าวต้มหม่งหลีที่บริเวณสามแยกเสรีไทยด้วยกัน เมื่อหลายเดือนก่อนเกิดเหตุ
>>> ประวัติ เอ็กซ์ จักรกฤษณ์ โลดโผน ยิ่งกว่านิยาย