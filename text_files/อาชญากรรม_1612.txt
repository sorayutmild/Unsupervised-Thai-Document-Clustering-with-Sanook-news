ครูวัยเกษียณหึงโหด เปิดห้องพักรีสอร์ทเคลียร์ปัญหารักซ้อนกับแฟนเด็กวัย 14 แต่ตกลงกันไม่ได้ใช้ปืนยิงสาวดับก่อน แล้วลั่นไกยิงตัวเองตาม ปิดฉากโศกนาฏกรรมรักต่างวัย
จากกรณีเหตุชายสูงวัยกับเด็กสาวในชุดนักเรียนถูกยิงด้วยอาวุธปืน นอนเสียชีวิตคู่กันอยู่บนเตียง สภาพนอนหงายจมกองเลือด โดยฝ่ายหญิงนอนทับบนแขนขวาของฝ่ายชาย ภายในรีสอร์ทแห่งหนึ่ง อ.มัญจาคีรี จ.ขอนแก่น เหตุเกิดขึ้นเมื่อกลางดึกวานนี้ (23 ก.ค.)
พ.ต.อ.ยุทธการ โสเมือง ผู้กำกับการ สภ.มัญจาคีรี จ.ขอนแก่น ได้เรียกประชุมคณะพนักงานสืบสวนสอบสวน เพื่อติดตามความคืบหน้าของคดี หลังจากเมื่อคืนนี้เจ้าหน้าที่พิสูจน์หลักฐานได้เข้าเก็บหลักฐานในที่เกิดเหตุ และพนักงานสอบสวนได้ทำการสอบปากคำผู้ที่เกี่ยวข้องกับผู้ตายในเบื้องต้นแล้ว
ขณะนี้ได้ทราบชื่อผู้เสียชีวิตฝ่ายชาย คือ นายประสิทธิ์ อายุ 60 ปี เป็นอดีตข้าราชการครูที่เพิ่งเกษียณราชการไปเมื่อปีที่ผ่านมา ส่วนผู้เสียชีวิตฝ่ายหญิง คือ ด.ญ.แอน (นามสมมติ) อายุ 14 ปี เป็นนักเรียนโรงเรียนแห่งหนึ่งในจังหวัดขอนแก่น
พ.ต.อ.ยุทธการ กล่าวว่า จากการสอบสวนทราบว่า ก่อนเกิดเหตุผู้เสียชีวิตทั้ง 2 คน ได้ขับรถกระบะฟอร์ด เรนเจอร์ สีดำ เข้าไปติดต่อเช่าห้องพักของรีสอร์ทที่เกิดเหตุในช่วงเย็น โดยเป็นการเช่าพักแบบชั่วคราว กระทั่งเกินกำหนดเวลาที่ต้องเช็คเอาท์ออก ตอนเวลา 21.00 น. ผู้ดูแลห้องพักจึงไปเคาะห้องเรียก แต่กลับไม่มีคนตอบรับ จึงนำกุญแจมาเปิดห้องและพบว่ามีคนเสียชีวิตอยู่ภายในห้องดังกล่าว
จากการตรวจสอบภายในห้องพักที่เกิดเหตุ ไม่พบร่องรอยของการต่อสู้ ภายในห้องน้ำพบผ้าเช็ดตัวที่ผ่านการใช้งาน 1 ผืน ตรวจสอบศพผู้เสียชีวิตทั้ง 2 ราย พบกระสุนถูกยิงเข้าที่ขมับด้ายซ้าย โดยอาวุธปืนและปลอกกระสุนปืน ขนาด 9 มม.ตกอยู่ใกล้ร่างผู้เสียชีวิต
ขณะที่คนใกล้ชิดผู้เสียชีวิตฝ่ายชาย ทราบว่า นายประสิทธิ์ ได้หย่าร้างกับภรรยาไปแล้ว ก่อนจะได้มาคบหากับเด็กสาวอายุ 14 ปี โดยทั้งคู่ได้แอบคบหามาเป็นเวลานาน โดยที่ผู้ปกครองฝ่ายหญิงก็ไม่ทราบเรื่อง กระทั้งฝ่ายชายมาทราบว่าฝ่ายหญิงแอบไปคบหากับชายรุ่นเดียวกันอยู่ด้วย จึงทำให้เกิดความหึงหวง จึงได้นัดหมายให้มาเคลียร์ปัญหาความรักกัน แต่คาดว่าตกลงกันไม่ได้ ฝ่ายชายจึงใช้อาวุธปืนที่พกติดตัวมาด้วย ยิงฝ่ายหญิงก่อน แล้วยิงตัวเองตายตาม
อย่างไรก็ตาม เจ้าหน้าที่ยังอยู่ระหว่างการสืบสวนสอบสวนเพิ่มเติมว่ามีสาเหตุอื่นใดที่นำไปสู่การฆาตกรรมในครั้งนี้อีกหรือไม่ พร้อมกับส่งอาวุธปืนไปตรวจพิสูจน์อย่างละเอียดว่าใครเป็นผู้ครอบครอง รวมทั้งตรวจสอบว่า การลั่นไกสั่งหารครั้งนี้เกิดจากฝีมือของผู้ตายเอง หรือบุคคลอื่นเป็นคนลงมือ