จากกรณีการปะทะคารมระหว่าง ร.ต.อ.เฉลิม อยู่บำรุง กับ น.ส.สมจิตต์ นวเครือสุนทร นักข่าวช่อง 7 จนเกิดการโต้ตอบไปมาอย่างดุเดือดทั้ง 2 ฝ่าย รวมไปถึงเกิดเป็นประเด็นให้คนสังคมถกเถียงกัน โดยคนกลุ่มหนึ่งได้ให้กำลังใจ น.ส.สมจิตต์ ที่ทำหน้าที่สื่อซักถามอย่างตรงไปตรงมา ขณะที่อีกกลุ่มก็วิพากษ์วิจารณ์การทำหน้าที่สื่อมวลชนของ น.ส.สมจิตต์ ว่ามีความเหมาะสมหรือไม่
ล่าสุด ม.ล.ณัฏฐกรณ์ เทวกุล หรือ คุณปลื้ม กล่าวผ่านรายการเดอะเดลี่ โดส ออกอากาศทางช่องวอยซ์ทีวี ถึงกรณีดังกล่าวว่า การทำงานของน.ส.สมจิตต์ นั้นไม่มีความเกรงใจผู้สื่อข่าวสำนักอื่นๆ ที่ใช้เวลาถามเพียงคนเดียว 10-15 นาที ในการพยายามที่จะให้แหล่งข่าวจนตรอก เพื่อให้มีการตอบโต้แบบมีอารมณ์ เกิดเหตุการณ์วิวาทะให้เป็นประเด็น
ตนรู้สึกแปลกใจที่นักข่าวสำนักอื่นไม่คิดจะสัมภาษณ์รองนายกฯ และปล่อยให้คุณสมจิตต์ ครองบ้านครองเมืองถามคำถามอยู่คนเดียว จึงขอเรียกร้องให้ผู้สื่อข่าวทุกช่องอย่าไปยอมให้คุณสมจิตต์ แย่งซีนอยู่คนเดียว ต้องมีสักคนที่กล้าพูดแทรกขึ้นมา และหันไปบอกให้คุณสมจิตต์เงียบ เปิดโอกาสให้คนอื่นได้ทำงานบ้าง ความเกรงใจมันต้องมี ไม่ใช่ยกเวลาเป็นของตนเองทั้งหมด
ทั้งนี้สิ่งที่อันตรายก็คือสื่อที่ฝักใฝ่การเมือง ซึ่งตนเองยืนยันว่าไม่ได้ฝักใฝ่พรรคการเมืองใดพรรคการเมืองหนึ่ง แต่ยอมรับว่ามีจุดยืนที่เอนเอียงทางการเมืองอย่างแน่นอน แต่สิ่งสำคัญที่สุดคือต้องมีความเกรงใจต่อผู้สื่อข่าวคนอื่น และต้องมีมารยาทขั้นพื้นฐานกับคนที่กำลังสัมภาษณ์อยู่ด้วย หากยังปฏิบัติตัวเหมือนเดิม ก็จะไม่มีแหล่งข่าวไหนอยากให้สัมภาษณ์ และถูกแบนเช่นนี้
