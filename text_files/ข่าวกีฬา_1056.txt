ยังคงมีลุ้นเข้ารอบสำหรับทัพนักเตะสาวทีมชาติไทย หลังจากที่สร้างประวัติศาสตร์ เอาชนะไอวอรี่ โคสต์ 3-2 ในฟุตบอลโลกหญิง รอบแบ่งกลุ่ม นัดที่สอง
โดยที่ยังคงเหลือโปรแกรมอีกหนึ่งนัด กับทีมชาติเยอรมัน ทีมอันดับ 1 ของโลก ซึ่งขณะนี้ ทัพสาวไทย มีคะแนนเป็นอันดับสามที่ดีที่สุดลำดับที่ 4 จาก 6 ทีม หลังจากที่ทุกสายแข่งขันครบสองนัด
หากมองตามความเป็นจริง โอกาสที่ทีมชาติไทยจะชนะคงเป็นเรื่องยากมากๆ ดังนั้น สิ่งที่พอจะเป็นไปได้ก็คือ ลุ้นให้ทีมชาติไทยแบ่งแต้มจากเยอรมันให้ได้ ซึ่งกรณีนี้ หากแข้งสาวไทยทำได้ ก็จะผ่านเข้าสู่รอบต่อไปในฐานะทีมอันดับสามที่ดีที่สุดทันทีแต่หากทำไม่ได้ จะเจองานหนัก เพราะหากไทยมีสามคะแนนเท่ากับทีมในสายอื่นๆ จะต้องมาวัดกันที่ประตูได้เสีย ซึ่งหากถึงขั้นนี้ ไทยเป็นรองสายอื่นอยู่มาก ดังนั้น จึงต้องไปลุ้นคู่แข่งในสายอื่นๆให้มีผลการแข่งขันที่เป็นใจสำหรับเรา
โดยเฉพาะในสายดี และสายอี ที่ทีมลำดับที่สามของสาย มีคะแนนน้อยกว่าเราอยู่ตอนนี้ นั่นก็คือ สวีเดน ที่มีสองคะแนน และ สเปน ที่มีเพียงหนึ่งคะแนนนั่นเอง
