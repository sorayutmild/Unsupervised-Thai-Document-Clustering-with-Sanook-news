EA เผย! เหตุผลที่ตัดสระว่ายน้ำและซิมส์เด็ก ใน The Sims 4
The Sims 4
อย่างที่เราทราบกันว่า The Sims เป็นเกมแนวสร้างบ้าน สร้างครอบครัว สร้างชีวิตของชาวซิมส์ที่เราต้องการ ซึ่งการสร้างบ้าน ตกแต่งบ้าน ก็ถือว่าเป็นความสนุกอย่างหนึ่งของเกม โดยภาคที่ผ่านมาผู้เล่นก็มีเฟอร์นิเจอร์และการตกแต่งบ้านได้หลากหลาย รวมไปถึงการขุดบ่อน้ำทำสระว่ายน้ำ ที่เป็นเหมือนสัญลักษณ์ประจำบ้านคนรวยไปแล้ว เพราะใช้เงินในการสร้างจำนวนมาก แต่อยู่ดีในภาค The Sims 4 ล่าสุดที่กำลังจะออก ทาง EA กลับยกเลิกระบบขุดบ่อสร้างสระว่ายน้ำไปซะอย่างนั้น ทำให้แฟนๆ The Sims พากันโห่ด่าเพียบ ซึ่งวันนี้ทาง EA ได้ออกมาเผยเหตุผลที่ต้องตัดออกไปให้เราได้ทราบกัน
สิ่งที่ตัดไปใน The Sims 4 ไม่ใช่แค่สระว่ายน้ำเท่านั้น แต่ยังตัดชาวซิมส์ในช่วงที่เป็นเด็กเล็กออกไปด้วย โดยเหตุผลที่ตัดวัยเด็กเล็กออกไปเพราะว่า The Sims 4 นั้นไม่ใช่สร้างขึ้นจากระบบเกมตัวเก่าๆเอามาเล่าใหม่ แต่สร้างขึ้นด้วยเอนจิ้นใหม่ ระบบใหม่ AI ใหม่ ดังนั้น The Sims 4 จึงเหมือนเกมใหม่ที่จะต่างกับภาคที่ผ่านมาๆ ด้วยเหตุที่ AI ของตัวละครภาคนี้จะมีความเป็นตัวของตัวเอง มีนิสัย มีอารมณ์ มีพฤติกรรมเฉพาะ ดังนั้นระบบใหม่ของ The Sims 4 จึงเจาะจงไปที่ตัวชาวซิมส์ ที่โตแล้วเท่านั้น จึงจำเป็นต้องตัดซิมส์ที่เป็นวัยเด็กเล็กออกไป เพื่อลดการประมวลผลซิมส์ไม่ให้มากเกินไป เหลือไว้เพียงแค่ซิมส์เด็กโต วัยรุ่น และผู้ใหญ่เท่านั้น
The Sims 4
ส่วนเหตุผลที่ต้องตัดสระว่ายน้ำออกไปจาก The Sims 4 นั้นก็เพราะ The Sims 4 จะใช้ระบบการสร้างบ้านแบบใหม่ ที่ผู้เล่นสามารถ Custom ปรับโครงสร้างบ้านได้อย่างใจนึกแบบง่ายๆกว่าภาคที่ผ่านๆมา ซึ่งก็เป็นเหตุผลเดียวกันอีกนั่นแหละ เพราะ EA อ้างว่าระบบการสร้างบ้านใน The Sims 4 ใช้ระบบแบบใหม่ไม่ใช่ยกจากภาคเก่าๆมา และเพราะโหมดสร้างแบบใหม่นี้มีความสะดวกอย่างมากในการสร้างบ้าน และการแบ่งห้องต่างๆ แต่เพราะการปรับแต่งบ้านได้อิสระนี้ ทำให้ต้องใช้ที่ในการขยายบ้านที่มากขึ้น และไม่สามารถลงรายละเอียดลึกเรื่องการขยายรายละเอียดพื้นได้หมด ทำให้จำต้องเป็นตัดสระว่ายน้ำออกไป เพื่อจะไม่ยุ่งยากในการใช้งานโหมดสร้างใหม่มากขึ้นนั่นเอง
อย่างไรก็ตาม ก็ไม่ได้หมายความว่า The Sims 4 จะไม่มีสระว่ายน้ำและซิมส์เด็กเล็กซะทีเดียว แต่เนื่องจากมันต้องปรับแก้ระบบของเกมกันอีกยาว เกรงว่าจะไม่ทันเกมออก ก็เลยต้องตัดออกไปก่อน และมีความเป็นไปได้ว่า The Sims 4 อาจขายทั้งสองอย่างเพิ่มมาในแบบ Expansion ภายหลังก็เป็นได้ ซึ่งตรงนี้แฟนเกมก็ด่าอีกว่า EA หน้าเงินหวังขาย Expansion เหอๆ





ระบบสร้างบ้านใหม่นี่แหละ ที่ทำให้ไม่มีสระว่ายน้ำ