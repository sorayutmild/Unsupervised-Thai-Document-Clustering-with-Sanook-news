ขอขอบคุณภาพจาก มติชนออนไลน์
ผู้สื่อข่าวรายงานว่า (6 มี.ค.) เมื่อเวลา 18.00 น. สภ.บางบ่อ รับแจ้งมีเหตุหญิงสาวถูกทำร้าย ขอความช่วยเหลือ บริเวณบ่อปลาหลังสนามกอล์ฟสุภาพฤกษ์ ใกล้กับ ม.เอแบค อ.บางบ่อ จ.สมุทรปราการ ที่เกิดเหตุพบหญิงสาวสภาพอิดโรยไม่มีแรง ถูกมัดมือและรัดคอ และมีอาการมึนศีรษะ เนื่องจากถูกของแข็งกระแทกอย่างแรง
เจ้าหน้าที่ตำรวจเดินทางไปสอบสวนต่อที่ รพ.บางบ่อ เบื้องต้น น.ส.ชนิตา กินนิส อายุ 38 ปี อยู่บ้านเลขที่ 1 หมู่ 2 ต.บ้านช้าง อ.พนัสนิคม จ.ชลบุรี ให้การว่า ก่อนเกิดเหตุมีนัดที่สำนักงาน ปปง. จึงได้ออกจากบ้านเอง ก่อนไปแวะกินข้าวที่ห้างสรรพสินค้าย่านรามอินทรา แต่เมื่อมาถึงห้าง ถูกคนร้ายจี้อุ้มขึ้นรถนำตัวไปสถานที่แห่งหนึ่ง ก่อนจะเจอผู้ชายอีก 2 คน เข้ามารุมทำร้ายจับมัดมือ หักคอ จนคิดว่าตนเสียชีวิตแล้ว จึงนำตัวขึ้นรถแท็กซี่มาทิ้งบริเวณจุดเกิดเหตุ 
ทั้งนี้ น.ส.ชนิตา กล่าวว่า ตนเองยังไม่แน่ใจเช่นกันว่าชนวนการก่อเหตุในครั้งนี้ มาจากสาเหตุใด ทั้งเรื่องคดีของ พล.ต.ท.พงศ์พัฒน์ ฉายาพันธุ์ อดีต ผบช.ก. หรือจะเป็นคดีมรดกมหาศาลจากผู้เป็นพ่อ ที่ถูกฆ่าตายเมื่อปี 2552
หลังสอบสวนเจ้าหน้าที่ ได้ย้ายตัวผู้บาดเจ็บมารักษาต่อที่ รพ.พระมงกุฎ เนื่องจากมีอาการบาดเจ็บสาหัส กระดูกคอแตกหักจากการถูกทำร้าย และเพื่อความปลอดภัย
สำหรับ น.ส.ชนิตา เป็นทายาทมรดกหลายร้อยล้านบาทของตระกูลปทุมวาสนา ที่ถูกฆ่าล้างครอบครัว 5 ศพที่บ้านพักย่านลาดพร้าว เมื่อราวเดือนเมษายนปี 2552 โดยเป็นบุตรสาวของภรรยาคนที่ 2 ของนายธนยศ ปทุมวาสนา อายุ 52 ปี เจ้าของธุรกิจโรงงานเฟอร์นิเจอร์รายใหญ่ มีความสนิทสนมกับ พล.ต.ท.พงศ์พัฒน์ ที่ถูกดำเนินคดีหมิ่นเบื้องสูง และรับสินบน
โดยหลังจากที่ พล.ต.ท.พงศ์พัฒน์ ถูกอายัดทรัพย์สินแล้ว น.ส.ชนิตา ก็ถูกอายัดทรัพย์ด้วยเช่นกัน ก่อนได้รับถูกกันตัวไว้เป็นพยาน โดยสำนักงานป้องกันและปราบปรามการฟอกเงิน (ปปง.) ได้มีการนำทรัพย์สินออกมาทอดตลาด และมีนัดที่ ปปง. จึงได้ออกจากบ้านจนมาเกิดเหตุดังกล่าว
ด้าน ร.ต.ท.จักรทอง คำมาพล ร้อยเวร สภ.บางบ่อ จ.สมุทรปราการ เปิดเผยว่า จากการสอบสวนผู้เสียหาย ทราบว่ามีความซับซ้อน และเกี่ยวข้องกับคดีสำคัญ ซึ่งจะต้องสอบสวนหาข่าวที่แน่ชัดอีกครั้ง ส่วนพยานหลักฐานการก่อเหตุต่างๆ ขณะนี้ชุดสืบสวนจัดทีมลงพื้นที่หาข้อมูลทั้งหมดอย่างเร่งด่วนแล้ว