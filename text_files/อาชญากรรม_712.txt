ตำรวจยังไม่ส่ง ไอ้เติ้ล ผู้ต้องหาฆ่าโหด ครูเอ็ม-ครูแนน ไปฝากขัง เตรียมสอบเพิ่มขยายผล พบเป็นคนในหมู่บ้านเดียวกัน จัดฉากฆ่าเพราะรู้ว่าสองผัวเมียทะเลาะกัน
จากกรณี คนร้ายฆ่าโหด นายอโลชา หรือ ครูเอ็ม อายุ 33 ปี และ นางสุปรียาภรณ์ หรือ ครูแนน อายุ 33 ปี สองผัวเมียที่เป็นครูโรงเรียนเอกชน ถูกคนร้ายฆ่าโหด เสียชีวิตจมกองเลือดบนห้องแต่งตัวชั้น 2 ของบ้าน ซึ่งอยู่ในหมู่บ้านแห่งหนึ่ง ม.4 ต.ทับมา อ.เมือง จ.ระยอง และจับกุม นายศุภกฤต หรือ ไตเติ้ล อายุ 22 ปี ผู้ต้องหา ได้ที่จังหวัดเชียงใหม่และนำตัวมาแถลงข่าว พร้อมทำแผนประกอบคำรับสารภาพ ตามข่าวที่เสนอไปแล้ว
>> ฉากต่อฉาก หิ้วตัว "ไอ้เติ้ล" ทำแผนนาทีฆ่า ครูเอ็ม-ครูแนน เสียงสาปแช่งอื้ออึง
ล่าสุด (1 ธ.ค.) ผู้สื่อข่าวรายงานว่า พล.ต.ท. มนตรี ยิ้มแย้ม ผบช.ภ.2  กล่าวกับผู้สื่อข่าวภายหลังจากนำตัวผู้ต้องหาทำแผนประกอบคำรับสารภาพที่บ้านเกิดเหตุ  เบื้องต้น จากการสอบสวนทราบว่า ผู้ต้องหาตกลงซื้อรถจยย.บิกไบค์ ดูคาติ จากผู้ตาย และนัดทำสัญญาโอนลอยที่บ้านที่เกิดเหตุ โดยผู้ต้องหา เข้ามาบ้านผู้ตายเวลา 19.00 น. พูดคุยตกลงให้ผู้ตายทำสัญญาโอนลอย ที่บริเวณโต๊ะทำงาน
หลังทำสัญญาเสร็จ นายศุภกฤต หรือ ไตเติ้ล ได้ลงมือใช้อาวุธปืนยิงครูเอ็มแต่กระสุนพลาดไปถูกศีรษะครูแนนขณะกำลังก้มเก็บของจนเสียชีวิต จึงยิงครูเอ็มแต่ยังไม่เสียชีวิต จึงใช้มีดปอกผลไม้ เชือดคอซ้ำ และออกจากบ้านไปเวลา 21.50 น. โดยขี่รถดูคาติออกไปฝากเพื่อนให้ส่งรถไปทางบริษัทขนส่ง เพื่อขายให้กับร้านรับซื้อที่ได้ตกลงกันไว้ก่อนแล้ว
จนกระทั่งเวลา 00.01 น. ได้ย้อนกลับมาที่บ้านเกิดเหตุ รื้อค้นทรัพย์สินได้เงินสดประมาณ 20,000 บาท ทองรูปพรรณหนัก 3บาท ของผู้ตายที่อยู่ในบ้าน และลากศพผู้ตายทั้งสองขึ้นไปซ่อนที่ห้องแต่งตัวชั้น 2 โดยใช้เสื้อผ้าของผู้ตายคลุมศพไว้ จากนั้นเขียนข้อความในกระดาษปิดไว้ที่ประตูหน้าบ้าน เพื่อจัดฉากให้เข้าใจว่าครูสองสามีภรรยาทะเลาะและลงมือฆ่ากันเอง เนื่องจากทราบว่าทั้งคู่เพิ่งจะทะเลาะกันเพราะอยู่หมู่บ้านเดียวกัน
จากนั้นก็ออกจากบ้านเกิดเหตุ เดินไปที่บ้านของตนเอง ซึ่งอยู่ห่างจากบ้านเกิดเหตุ 100 เมตร เข้านอนตามปกติ เวลาตีห้า ก็ปลุกแม่ขอให้ไปส่งที่สนามบินอู่ตะเภา อ้างจะเดินทางกลับบ้านที่เชียงใหม่ โดยแม่ไม่รู้ว่าลูกไปทำอะไรมา ก็ไปส่งตามปกติ โดยผู้ต้องหายัง ได้คุยกับแม่ทางไลน์เหมือนไม่มีอะไรเกิดขึ้น
ส่วนรถบิ๊กไบค์ที่ส่งไปขาย ทางร้านรับซื้อเห็นว่ามีเอกสารครบถูกต้องจึงได้โอนเงินให้ผู้ต้องหาจำนวน 338,500 บาท  ผ่านบัญชี นายกิตติ ซึ่งผู้ต้องหาได้จ่ายค่าจ้างในการโอนเงินเข้าบัญชี กับนายกิตติ เจ้าของบัญชี จำนวน 15,000 บาท
เมื่อไปอยู่ที่เชียงใหม่ ผู้ต้องหายังสนทนาทางไลน์กับแม่ปกติ จนเวลา 14.20 น. ของวันที่ 28 พ.ย. ได้ทิ้งข้อความสุดท้าย ว่า “เติ้ลทำเองแหละ อยากให้รู้จากปากเติ้ล ขอโทษนะ” หลังจากนั้นก็ไม่สามารถติดต่อได้อีก จนกระทั่งเจ้าหน้าที่จับกุมได้ ที่ อ.เชียงดาว จ.เชียงใหม่ ขณะกำลังจะหลบหนีออกประเทศเพื่อนบ้าน เบื้องต้น ได้แจ้งข้อกล่าวหานายสุภกฤต หรือ ไตเติ้ล ในข้อหาฆ่าผู้อื่นโดยไตร่ตรอง
วันนี้ (1 ธ.ค.) ตำรวจจะทำการสอบสวนผู้ต้องหาเพิ่มเติม ขยายผลประเด็นเรื่องหนี้สินการพนัน การทำธุรกิจซื้อขายรถซึ่งเจ้าหน้าที่ยังไม่ตัดทุกประเด็น เนื่องจาก นายศุภกฤต หรือไตเติ้ล เคยมีประวัติฉ้อโกงเรื่องซื้อขายรถยนต์ที่บางเขน กรุงเทพ และจะนำตัวส่งฝากขังศาลระยอง ในวันพรุ่งนี้ต่อไป