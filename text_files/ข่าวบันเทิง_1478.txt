เป็นคู่รักคู่ร้างที่ยังมีประเด็นให้ตามกันอย่างต่อเนื่อง สำหรับ "โตโน่ ภาคิน" และ "แตงโม ภัทรธิดา" เพราะล่าสุดมีเหยี่ยวข่าวตาดีแอบเห็นฝ่ายชายเดินทางไปยังบ้านของอดีตคนเคยรัก เพื่อขนของบางอย่างออกมาก่อนจะเดินทางกลับ!!
ซึ่งวันนี้ (28 เม.ย.) ขณะที่หนุ่มโตโน่เดินทางมาร่วมงานบวงสรวงละคร "The Cupids บริษัท รักอุตลุด" เจ้าตัวก็ได้ออกมายอมรับว่า เมื่อประมาณ 1 เดือนก่อนตนได้เข้าไปยังบ้านของสาวแตงโมจริง แต่ก็เพื่อไปเอาเสื้อเกราะมอเตอร์ไซค์ที่เคยลืมทิ้งเอาไว้เท่านั้น พร้อมออกปากได้ตัดสินใจเปลี่ยนศาสนากลับมาเป็นพุทธเช่นเดิมแล้ว โดยสาเหตุนั้นก็เป็นเพราะรู้สึกว่าอยากให้คุณแม่สบายใจ...
ล่าสุดมีคนเห็นว่าเราเข้าไปบ้านแตงโม เหมือนจะไปขนของ?"ไปเอาเสื้อเกราะสำหรับขี่มอเตอร์ไซค์ที่ลืมไว้ครับ นานแล้วนะครับ น่าจะประมาณ 1 เดือนเห็นจะได้ อีกอย่างเราไม่ได้เจอกันด้วย"
เขาได้ถามเราไหมว่าเราเข้าไปเอาของมาหรือเปล่า ?"ผมบอกก่อนครับ บอกว่าผมจะเข้าไปเอาเสื้อเกราะขี่มอเตอร์ไซค์นะ"
ตอนนี้ยังมีของอยู่ที่บ้านแตงโมอีกไหม ?"ผมก็ไม่มั่นใจนะ แต่น่าจะหมดแล้ว"
แสดงว่าเราก็ไม่น่าจะกลับไปเอาอะไรอีกแล้ว ?"ไม่น่ามีแล้วนะครับ"
วันนี้เห็นเรายกมือไหว้ มีการเปลี่ยนศาสนาแล้วเหรอ ?"ใช่ครับ"
แสดงว่ากลับมาเป็นพุทธเหมือนเดิม ?"ใช่ครับ ผมก็อยากให้คุณแม่สบายใจ"
ท่านว่ายังไงบ้างตอนที่เราตัดสินใจเปลี่ยนศาสนากลับมา ?"คุณแม่ท่านนับถือพุทธ และครอบครัวเราก็เป็นพุทธหมด แต่ในช่วงที่ผมไปเป็นคริสต์ก็คือผมรักโม แต่ตอนนี้พอเลิกกันไป ผมก็กลับมาเป็นพุทธแบบเดิมของผม"
เราทำพิธีสิ้นสุดศาสนาคริสต์แล้วหรือยัง ?"ยังเลยนะครับ คือจริงๆ แล้วตัวผมเองก็ไม่ได้ซีเรียสกับเรื่องนี้สักเท่าไหร่ว่าใครจะคริสต์ ใครจะพุทธ เพราะผมค่อนข้างเชื่อในสิ่งที่ทำมากกว่า ใครทำอะไรก็ได้อย่างนั้น"
จริงๆ ตามหลักมันต้องมีการออกศาสนาอะไรไหม ?"ไม่ทราบเลยครับ แต่ผมก็ยังมีเพื่อนเป็นคริสต์นะ คืออะไรที่ดีผมก็เชื่อครับ"
หลักๆ ที่เราเปลี่ยนศาสนาก็คือเพื่อความสบายใจของแม่ ?"ใช่ครับ เพราะท่านเป็นคนชอบทำบุญ เวลาพาท่านไปตักบาตรหรืออะไรมันก็ง่ายกับผม แต่ว่าผมไม่ได้ซีเรียสเลยว่าจะต้องเป็นพุทธหรือเป็นคริสต์"
ได้มีโอกาสบอกแตงโมแล้วหรือยังเรื่องเปลี่ยนศาสนา ?"ไม่ได้บอกครับ" ในบัตรประชาชนของเราตอนนี้ก็คือใช้ศาสนาพุทธ ?"อ๋อ ในนั้นเป็นพุทธอยู่แล้วครับผม"
เครดิตภาพประกอบจาก Instagram @mootono29