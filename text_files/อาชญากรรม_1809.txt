ตำรวจบุกรวบแก๊งวัยรุ่นเมืองปากน้ำ เปิดโรงแรมม่านรูดจัดปาร์ตี้ยาบ้ามั่วเซ็กส์ รอเพื่อนมารับยาบ้าที่ฝากไว้ไปขาย
ผู้สื่อข่าวรายงานว่า (21 ก.พ.) เมื่อเวลา 18.00 น. ตำรวจนำกำลังบุกทลายปาร์ตี้ยาบ้า ภายในโรงแรมม่านรูดแห่งหนึ่ง ในย่านถนนศรีนครินทร์ ต.บางเมือง อ.เมือง สมุทรปราการ สามารถจับกุมตัววัยรุ่นซึ่งมีทั้งชายและหญิงจำนวน 6 คนแบ่งเป็นชาย 3 คน หญิง 3 คน นายบุญชัย ไก่แก้ว อายุ 24 ปี , นายฉัตรชัย ป้อมชัย อายุ 21 ปี , นายบอล (นามสมมุติ) อายุ 18 ปี , น.ส.นก (นามสมมุติ) อายุ 19 ปี  และ น.ส.นิด (นามสมมุติ) อายุ 16 ปี และ น.ส.น้อย (นามสมมุติ) อายุ 17 ปี พร้อมด้วยของกลางยาบ้าจำนวน 132 เม็ด ที่บรรจุอยู่ภายในถุงพลาสติกแบบใสปิดผนึก ที่ซุกซ่อนอยู่ใต้ชั้นตั้งโทรทัศน์ และยังสามารถตรวจยึดรถจยย.อีกจำนวน 2 คัน ที่จอดอยู่ที่หน้าห้องพักดังกล่าว ก่อนคุมตัวมาทำการสอบสวนที่โรงพัก
      จากการสอบสวน นายบุญชัย กล่าวว่า เมื่อวานนี้เพื่อนของตนที่ชื่อนายอ้วน ไม่ทราบชื่อนามสกุลจริง ได้นำยาบ้าจำนวน 150 เม็ดมาฝากไว้ที่ตน เพื่อรอคนมารับช่วงไปขายต่อ ตนรอจนเย็น จึงได้ชักชวนเพื่อนทั้งชายและหญิงมาเปิดห้องพักที่โรงแรมดังกล่าว เพื่อเสพยาบ้าและโทรเรียกพรรคพวกที่รู้จักกันมาร่วมปาร์ตี้เสพยาบ้า และร่วมหลับนอนกัน
      เบื้องต้น เจ้าหน้าที่ยังไม่ปักใจเชื่อในคำให้การของผู้ต้องหาทั้งหมด จึงได้แจ้งข้อกล่าวหาว่า มียาเสพติดให้โทษประเภทที่ 1 (ยาบ้า) ไว้ในความครอบครองเพื่อจำหน่าย ก่อนควบคุมตัวเอาไว้เพื่อทำการสอบสวนขยายผลติดตามจับกุม เพื่อนร่วมขบวนการมาดำเนินคดีตามกฎหมายต่อไป