
     2018 Toyota Camry เวอร์ชั่นอเมริกาเหนือใหม่ ถูกเปิดตัวอย่างเป็นทางการแล้วที่งานดีทรอยต์มอเตอร์โชว์ 2017 ปรับดีไซน์ใหม่หมดจดเพิ่มความสปอร์ตทะลุพิกัด
     2018 โตโยต้า คัมรี่ ใหม่ ที่เปิดตัวในงานดังกล่าวเป็นเวอร์ชั่นสำหรับวางจำหน่ายในอเมริกาเหนือ ซึ่งไทยเองก็ได้นำรุ่นที่แล้วเข้ามาจำหน่ายในชื่อ Camry Esport ขณะที่รุ่นใหม่ถูกพัฒนาขึ้นบนแพล็ตฟอร์ม TNGA - Toyota New Global Architecture โดยโครงสร้างตัวถังมีการเพิ่มวัสดุที่มีความแข็งแรงสูง พร้อมทั้งใช้เทคโนโลยีอัดฉีดโลหะเพื่อเพิ่มความแข็งแรง โดยไม่ทำให้น้ำหนักตัวรถเพิ่มขึ้นมากเกินไป

     คัมรี่ ใหม่ จะมีวางจำหน่ายทั้งหมด 4 รุ่นย่อย ได้แก่ LE, XLE, SE และ XSE โดยรุ่น SE และ XSE จะได้รับการตกแต่งในดีไซน์สปอร์ต ทั้งกันชนด้านหน้าพร้อมช่องดักลมขนาดใหญ่ตกแต่งด้วยสีดำ กระจังหน้าที่ออกแบบรับกับชุดไฟหน้า กระจกมองข้างติดตั้งบริเวณตัวถังประตู แนวขอบประตูออกแบบให้ดูโฉบเฉี่ยวมากขึ้น พร้อมไฟท้ายดีไซน์ใหม่ที่ออกแบบให้มีคิ้วเชื่อมลงมาบริเวณกันชนดูแปลกตา กันชนท้ายมีลักษณะคล้ายดิฟฟิวเซอร์ในตัว พร้อมปลายท่อไอเสียแบบ 4 ท่อ อีกทั้งยังมาพร้อมหลังคาสีดำ

     ด้านขุมพลัง 2018 คัมรี่ ที่วางจำหน่ายในอเมริกาเหนือติดตั้งเครื่องยนต์เบนซิน 2.5 ลิตร Dynamic Force Engine ที่ปรับให้ลูกสูบมีระยะชักยาวขึ้น และมีกำลังอัดมากขึ้น พร้อมระบบวาล์วแปรผัน VVT-iE ใหม่ล่าสุด (Variable Valve-Timing-intelligent Electric) ซึ่งถึงขณะนี้ยังไม่มีตัวเลขกำลังสูงสุดออกมา นอกจากนั้น ยังมีเครื่องยนต์บล็อกใหญ่แบบ V6 ความจุ 3.5 ลิตร ที่คาดว่าจะยกมาจาก Highlander และ Sienna นั่นเอง เครื่องยนต์ทั้งสองรุ่นส่งกำลังด้วยเกียร์อัตโนมัติ 8 สปีดใหม่ล่าสุด
     ขณะที่ Camry Hybrid จะถูกติดตั้งเครื่องยนต์เบนซิน 2.5 ลิตร พร้อมเกียร์อัตโนมัติ E-CVT ที่ถูกปรับปรุงใหม่ พร้อมย้ายตำแหน่งแบตเตอรี่ไปวางไว้ใต้เบาะนั่งผู้โดยสารด้านหลัง ซึ่งจะช่วยเพิ่มพื้นที่บรรทุกสัมภาระท้ายมากขึ้น

     ห้องโดยสารภายในถูกออกแบบแผงคอนโซลเน้นผู้ขับขี่เป็นศูนย์กลางมากขึ้น สามารถเลือกติดตั้ง 'Human Machine Interface' ที่มาพร้อมหน้าจอมาตรวัดความเร็วขนาด 7 นิ้ว หน้าจออินโฟเทนเม้นท์ขนาดใหญ่พร้อมระบบ Entune 3.0 ที่ปรับอินเตอร์เฟซให้ดูใกล้เคียงกับสมาร์ทโฟนมากขึ้น สามารถเลือกระบบกระจายสัญญาณ Wi-Fi และระบบเสียงเซอร์ราวด์จาก JBL เป็นออพชั่นเสริมได้
     ส่วนบ้านเราคงต้องรออีกสักระยะ
 