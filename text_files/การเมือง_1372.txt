มติที่ประชุมคณะรัฐมนตรีเลื่อนปรับเงินเดือน ป.ตรี 15,000 บาท ไปเริ่ม 1 ม.ค.57 ใจดีแจกแท็บเล็ตป.1 เป็นล้านเครื่อง
ผู้สื่อข่าวรายงานว่า (10 เม.ย.) นายอนุสรณ์ เอี่ยมสะอาด รองโฆษกประจำสำนักนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) อนุมัติให้ปรับปรุงค่าตอบแทนข้าราชการและเจ้าหน้าที่ของรัฐ โดยให้ปรับอัตราเงินเดือนแรกบรรจุในส่วนของผู้จบการศึกษาวุฒิปริญญาตรี ในปีแรกนับตั้งแต่ 1 ม.ค.56 ได้ 13,300 บาท และปีที่สองนับตั้งแต่ 1 ม.ค.57 ได้ 15,000 บาท ส่วนผู้ที่จบการศึกษาระดับปวส.ในปีแรก 10,200 บาท และปีที่สองได้ 11,500 บาท และผู้ที่จบการศึกษาระดับ ปวช.ในปีแรก 8,300 บาท และปีที่สองได้ 8,400 บาท
ทั้งนี้ ที่ประชุมครม.ยังได้อนุมัติโครงการแจกแท็บเล็ตนักเรียนชั้นประถมศึกษาปีที่ 1 จำนวน 1 ล้านเครื่อง จากเดิม 9 แสนเครื่อง รวมงบทั้งหมด 24,000 ล้านบาท