เพื่อเสริมชะตา พยากรณ์ดวง เดือนกรกฎาคม ปี 2560 ผลมาจากการเปลี่ยนแปลงของดวงดาวสำคัญหลายดวง แต่เชื่อว่าหากใครได้อ่าน เสริมชะตาพยากรณ์ดวง และปฏิบัติตามคำแนะนำของ หมอช้าง ทศพร ศรีตุลา ก็จะสามารถก้าวผ่านอุปสรรคปัญหา อีกทั้งยังมีชีวิตที่ประสบความสำเร็จราบรื่น และเจริญก้าวหน้ามากยิ่งขึ้นได้ และเป็นคู่มือ การวางแผนที่ดี ที่จะทำให้คุณสามารถเตรียมรับมือกับการเปลี่ยนแปลงของดวงดาว วางแผนชีวิตตามคำแนะนำกันค่ะ
 

ชะตาพยากรณ์ดวง ประจำเดือนกรกฎาคมปี 2560 มีดังต่อไปนี้
 
ราศีเมษ ( 14 เมษายน – 14 พฤษภาคม )
เดือนกรกฎาคมเป็นจังหวะเดือนที่มีดวงดาวแห่งเรื่องปวดหัวเข้ามาเยอะ ขอให้คุณระมัดระวังเหตุการณ์เซอร์ไพรส์ ไม่คาดฝัน เช่น การถูกเลื่อนหรือยกเลิกในการทำงาน อุบัติเหตุ สุขภาพ โรคภัยไข้เจ็บที่เกี่ยวข้องกับกล้ามเนื้อ กระดูก เส้นเอ็น ซึ่งเป็นจุดอ่อนของคุณในเดือนนี้ รวมไปถึงการขับรถ การเดินทาง ขอให้ตรวจสอบระบบไฟ ลมยางให้เรียบร้อย เพราะสิ่งเหล่านี้จะ เป็นปัญหาที่เกิดขึ้นในเดือนนี้ได้ง่าย นอกจากเรื่องส่วนตัวของชาวราศีเมษแล้วยังมีเรื่องภายในบ้านภายในครอบครัวที่ต้องดูแล เพราะดวงดาวส่งผลในเชิงความขัดแย้ง ทำให้เกิดปัญหาภายในบ้านทะเลาะกับญาติพี่น้องหรือมีปัญหากับญาติผู้ใหญ่อย่างไรก็ตาม เดือนนี้ยังพอมีข่าวดีอยู่บ้าง คือจังหวะดวงเรื่องการเงินส่งผลในทิศทางที่เป็นบวก ทำให้เกิดโอกาสมีรายได้ที่ดีขึ้น เงินทองที่คุณรอคอยอยู่ก็จะได้ในช่วงนี้ ใครที่อยากไปทวงหนี้สินก็มีจังหวะเข้ามา และด้วยความที่ดวงดาวแรงทำให้บางคนอาจจะฝันแม่น ได้เงินจากการเสี่ยงโชค ทั้งนี้ทั้งนั้นเมื่อคุณได้เงินได้โชคมาแล้ว แต่ไม่แบ่งบริจาค ทำบุญ ก็อาจจะทำให้เกิดปัญหาอย่างอื่นตามมาได้ หรือที่เรียกว่าทุกขลาภ ดังนั้นในเดือนกรกฎาคมนี้ซึ่งถือเป็นช่วงกลางปีพอดีแนะนำให้คุณวางแผนเรื่องการทำบุญหรือไหว้พระตามโบราณสถาน เช่น อยุธยา ก็จะช่วยแก้เคล็ดและเสริมดวงได้เป็นอย่างดี
 
ราศีพฤษภ ( 15 พฤษภาคม – 14 มิถุนายน )
สำหรับเดือนกรกฎาคมจังหวะดวงดาวการเงินยังคงส่งผล ทำให้คุณมีข่าวดีในเรื่องเงินทองเข้ามา คุณอาจจะมีรายได้พิเศษ ส่วนแบ่งคอมมิชชั่น หรือเงินที่คุณกำลังรอคอยก็จะเป็นจังหวะที่ดีสำหรับคุณ ซึ่งจะทำให้คุณมีความสุขความสบายใจได้มากยิ่งขึ้นในเดือนนี้ นอกจากนี้จังหวะดวงเรื่องความรักก็มีเข้ามามากขึ้น ใครที่มีปัญหาก็จะได้คืนดีกัน ใครที่อยากจะเริ่มต้นความรักครั้งใหม่ก็พอมีเข้ามาให้ลุ้นบ้างเล็กน้อย อาจจะไม่ถึงขั้นสละโสด แต่เชื่อว่าน่าจะทำให้คุณมีความสุข มีรอยยิ้มได้ ในช่วงเดือนนี้ส่วนเรื่องงานนั้นต้องระมัดระวัง เพราะดวงดาวเรื่องการประสานงาน การพูดคุยกับคนรอบข้างในการทำงานยังคงมีปัญหา แถมยังต้องระมัดระวังการถูกใส่ร้าย นินทา ต่อว่า หรือมีเรื่องทำให้เสื่อมเสียชื่อเสียง คุณอาจจะเจอกับการกลั่นแกล้ง ปัญหาการเมืองในที่ทำงาน ซึ่งเป็นสิ่งที่สร้างความปวดหัวให้กับชาวราศีพฤษภไม่มากก็น้อยเลยทีเดียว
 
ราศีเมถุน ( 15 มิถุนายน – 16 กรกฎาคม )
เดือนนี้เป็นเดือนที่จังหวะดวงดาวในเรื่องความรักอยู่ในจุดที่ต้องระมัดระวัง บางคนอาจไม่ได้มีปัญหาความรักโดยตรง แต่มีเวลาให้กับคู่ครองหรือคนรักลดน้อยลง หรือต่างฝ่ายต่างเดินทาง ทำให้ไม่ค่อยได้เจอกันถ้าจะให้ดีที่สุดนั้นควรจะหาโอกาสเดินทางด้วยกัน เช่น พากันไปเปลี่ยนบรรยากาศ ก็จะช่วยลดกระแสความแรงในเรื่องของความรักให้น้อยลงได้ส่วนในด้านอื่น ๆ ของชีวิตนั้นก็ถือว่าจังหวะดวงดาวยังคงอยู่ในจุดที่ปลอดโปร่ง ในเรื่องการทำธุรกิจหน้าที่การงานนั้น กระแสความปวดหัวหรือเรื่องวุ่น ๆ จะลดน้อยลงไป เพียงแต่ว่าคุณต้องเตรียมตัวและวางแผนให้ดีสำหรับการเริ่มต้นทำงาน ในรูปแบบใหม่ คุณจะมีความรับผิดชอบสูงขึ้น อาจมีทั้งงานประจำและงานพิเศษหรืองานพาร์ตไทม์เข้ามาเสริม โดยมีจุดเริ่มต้นในเดือนนี้ สำหรับเรื่องภายในครอบครัว เช่นญาติพี่น้องคนใกล้ชิด ถือเป็นจังหวะดวงดาวที่ดี จะส่งผลทำให้เกิดพลังหรือเป็นกำลังใจที่ดีให้กับคุณได้ หรือบ้านไหนที่เคยมีเรื่องวุ่น ๆ มีความขัดแย้งกันอยู่สถานการณ์ดวงดาวก็จะส่งผลทำให้เกิดพลังที่เป็นบวกในช่วงเดือนนี้ได้
ราศีกรกฎ ( 17 กรกฎาคม – 16 สิงหาคม )
เดือนกรกฎาคมเป็นเดือนที่มีดวงดาวแห่งความแรงเข้ามา เดือนนี้ยังคงต้องระมัดระวังให้ดีทั้งเรื่องความขัดแย้งอุบัติเหตุ และสุขภาพ ให้หาโอกาสทำบุญ ถวายสังฆทาน ปล่อยนก ปล่อยปลา และทำบุญที่เกี่ยวข้องกับความเจ็บป่วย เช่น มูลนิธิ โรงพยาบาลจะถือเป็นการแก้เคล็ดที่ดีสิ่งที่ต้องระมัดระวังมากที่สุดคือ เวลาใช้เครื่องจักร ของมีคม ระวังเดินหกล้ม ชนกับมุมโต๊ะหรือตกบันได ไม่เพียงเท่านั้น เดือนนี้มีดวงดาวที่ทำให้ชาวราศีกรกฎเสื่อมเสียชื่อเสียง ไม่ว่าจะถูกใส่ร้ายนินทา หรือบางครั้งคุณอาจไม่ได้ทำความผิดอะไรก็จะมีเรื่องเกิดขึ้นได้ ดังนั้นต้องระมัดระวังในการออกหน้า แนะนำให้ทำบุญด้วยการห่มผ้าพระประธานเพื่อแก้เคล็ดดวงส่วนเรื่องความรักนั้นยังไม่ดีขึ้น ต้องรอจังหวะอีกสักระยะหนึ่ง อาจจะเป็นเพราะในช่วงเดือนกรกฎาคมนั้น เป็นเดือนที่ชีวิตของคุณมีหลายเรื่องหลายเหตุการณ์เกิดขึ้น อาจจะไม่มีเวลาให้กัน ทำให้ความเข้าอกเข้าใจที่มีต่อกันลดน้อยลงไปได้
 
ราศีสิงห์ ( 17 สิงหาคม – 16 กันยายน )
เดือนกรกฎาคมถือว่าเป็นอีกหนึ่งเดือนที่มีความกดดัน ความเครียดเข้ามา นั่นเป็นเพราะดวงของคุณกำลังจะเปลี่ยนในช่วงเดือนสิงหาคม ดังนั้นช่วงนี้น่าจะเป็นรอยต่อที่สำคัญที่สุดในปีนี้ด้วยเหมือนกัน ขอให้คุณใจเย็น ๆ เดือนนี้อาจจะมีทั้งดวงดาวในเรื่องความขัดแย้ง การปะทะกันในเรื่องอารมณ์คำพูดมีปัญหาเรื่องสุขภาพ อุบัติเหตุการเดินทาง เรื่องการเงินก็เช่นกัน เดือนนี้ดูเหมือนว่า ชาวราศีสิงห์จะทรัพย์รั่ว ต้องเจอกับรายจ่ายจรเยอะมาก แถมยังมีคนเข้ามาวุ่นวายเรื่องทรัพย์สินเงินทองกับคุณ ดังนั้นการวางแผนบริหารจัดการเงินให้เรียบร้อย ก็จะเป็นสิ่งที่ดี ปัญหาทุกอย่างจะมารวมตัวกัน ในช่วงเดือนนี้ค่อนข้างเยอะ โชคดีที่เรื่องความรักยังพอไปได้ ด้วยความที่จังหวะดวงดาวค่อนข้างแรง จึงแนะนำว่า เดือนนี้ควรทำบุญถวายสังฆทาน โดยเลือกซื้อหรือจัดชุดสังฆทานด้วยตัวคุณเอง เพราะถือเป็นการทำบุญที่ต้องใช้ความเพียรพยายามมากขึ้น ทำให้คุณได้อานิสงส์ผลบุญที่ดีและเป็นการแก้เคล็ดที่ดีสำหรับดวงดาวในช่วงเดือนนี้ด้วย
 
ราศีกันย์ ( 17 กันยายน – 17 ตุลาคม )
เดือนกรกฎาคมเป็นเดือนที่จังหวะดวงดาวอยู่ในเกณฑ์ที่ดี โดดเด่นเรื่องโชคลาภ คุณจะได้เงิน ได้โชค ได้งานมาอย่างไม่คาดฝัน หากตั้งใจทำงานอะไรก็ขอให้วางแผนไกลไปถึงอนาคต เพราะสิ่งที่ฝันไว้จะมีสิทธิ์เกิดขึ้นจริงได้ในช่วงนี้ ส่วนเรื่องการเงิน เดือนนี้เป็นเดือนที่เหมาะสำหรับการเจรจาติดต่อเรื่องการเงินเป็นอย่างมาก เพราะคุณมีจังหวะดวงดาวการเงินและโชคลาภเข้ามา ใครอยากเจรจาเรื่องสินเชื่อ ขอเครดิตสินเชื่อติดต่อเรื่องไฟแนนซ์ ก็ลองใช้จังหวะดวงที่ดีในเดือนนี้ดู โอกาสที่จะได้เงินหรือติดต่อด้วยความราบรื่นก็มีสิทธิ์จะเกิดขึ้นตามมาได้เรื่องความรักจัดเป็นเรื่องที่ดวงดีไม่แพ้กัน ราศีกันย์เป็นราศีที่มีจังหวะดวงดาวความรักดีขึ้นเรื่อย ๆ แต่อย่างที่ย้ำว่าดวงดาวไม่ได้ดีแบบนี้ตลอดไป ดังนั้นใครที่คบหาดูใจกันมาสักระยะหนึ่งแล้วและทุกอย่างพร้อมเหมาะสม อยากจะวางแผนเรื่องครอบครัวและแต่งงานหมั้นหมายก็เป็นสิ่งที่ดี ข้อควรระวังของเดือนนี้คือ เอกสารหรือคำพูดจะมีปัญหา ตกหล่น มีข้อผิดพลาด มีเรื่องราวทำให้เกิดความเข้าใจผิดกันบ้างแต่เล็กน้อยเท่านั้น
 
ราศีตุลย์ ( 18 ตุลาคม – 16 พฤศจิกายน )
เนื่องจากราศีคุณจะได้รับผลจากดาวมฤตยู โดยปีนี้มีจังหวะที่ดวงดาวแรง ๆ อยู่สองครั้ง ซึ่งในเดือนนี้ถือเป็นครั้งที่สอง แต่อย่าเป็นกังวล เพราะความแรงนั้นบางครั้งก็อาจกลายเป็นประโยชน์กับดวงคุณได้เหมือนกัน เช่น ทำให้คุณได้เงิน ได้โชคมาอย่างไม่คาดฝัน สิ่งที่ต้องระมัดระวังก็คือ เรื่องสุขภาพ อุบัติเหตุ บางครั้งดวงดาวพวกนี้อาจทำให้เกิดเรื่องที่ไม่คาดคิด นอกจากนี้การเดินทางก็อาจมีปัญหา หรือมีข้อผิดพลาดเกิดขึ้น ดังนั้นแนะนำให้คุณหาโอกาสทำบุญถวายเทียนพรรษา หลอดไฟ หรือสิ่งของที่เกี่ยวกับแสงสว่าง เช่น หนังสือเรียน หนังสือสวดมนต์ ซึ่งเป็นการให้แสงสว่างในใจของคน หรือให้ปัญญากับคนในช่วงวันอาสาฬหบูชา และวันเข้าพรรษานี้ พร้อมทั้งสวดมนต์ไหว้พระ ซึ่งจะช่วยแก้เคล็ดความแรงของดวงดาวในช่วงนี้และพลิกฟื้นทุกอย่างไปในทางที่ดีได้
ราศีพิจิก (17 พฤศจิกายน – 15 ธันวาคม )
เดือนกรกฎาคมเป็นเดือนที่จังหวะดวงดาวมีการเปลี่ยนแปลงไปในทิศทางที่ดีขึ้น ความแรงที่คุณเจอมาก่อนหน้านี้ค่อย ๆ ลดน้อยลง เดือนนี้โดดเด่น เรื่องตำแหน่งงานที่ดีขึ้น คุณอาจจะได้รับการโปรโมต หรือเปลี่ยนงาน ซึ่งเป็นไปได้ทั้งการเปลี่ยนแบบตั้งใจและไม่ได้ตั้งใจ บางครั้งทางเลือกคุณอาจจะมีไม่มากเพราะมีการปรับองค์กร เปลี่ยนหัวหน้า หรือ ถูกย้ายแผนกในช่วงนี้ แต่ต้องย้ำว่าดวงของคุณยังมีตัวช่วยที่ดี ดังนั้นอย่าไปกังวลมากข่าวดีสำหรับเดือนนี้คือเรื่องความรัก ช่วงนี้เป็นช่วงที่ดวงดาวความรักมีพลัง ใครที่เคยมีปัญหากันก็มีจังหวะโอกาสกลับมาคืนดี คนโสดมีโอกาสได้สละโสด คู่รักมีโอกาสแต่งงาน เริ่มต้นความรักที่ดี ข้อควรระวังคือ คำพูดเหน็บแนม เสียดสีประชดประชัน จะเป็นปัญหาที่สร้างความวุ่นวายให้คุณในช่วงนี้ได้ นอกจากนี้คุณจะมีประเด็นเรื่องญาติพี่น้อง คนในบ้าน ความวุ่นวายในครอบครัวเกิดขึ้นตามมาเรียกได้ว่าเดือนนี้ปลอดโปร่งขึ้น แต่ยังไปไม่สุด ขอให้คุณใจเย็น ๆ ใช้เวลาในเดือนนี้คลี่คลายและสะสางปัญหาที่ค้างมาจากช่วงเดือนก่อน ๆ จะดีที่สุด
 
ราศีธนู ( 16 ธันวาคม – 14 มกราคม )
มีอาการเบื่อ เซ็งกับเรื่องการทำงานค่อนข้างเยอะบางคนรู้สึกว่าไม่มีอะไรก้าวหน้าขึ้นหรือไม่ได้ผลลัพธ์ ผลตอบแทนอย่างที่ต้องการจนอยากเปลี่ยนหรือย้ายงาน แต่ในเชิงของดวงนั้นยังไม่ค่อยแนะนำ เพราะดวงดาวในช่วงนี้เป็นช่วงรอยต่อของการเปลี่ยนแปลง การตัดสินใจอาจจะผิดพลาดได้ แนะนำให้รอดวงดาวนิ่งกว่านี้อีกสัก 2-3 เดือนก่อนค่อยมาว่ากันอีกครั้งหนึ่งเรื่องที่โดดเด่นในเดือนนี้คือเรื่องความรัก โอกาสมีข่าวดีเข้ามา แต่อาจจะยังไม่แรงมาก สำหรับคนที่ยังเป็นโสดอยู่ จะได้คบ ได้เจอ ได้เริ่มต้นสานต่อความสัมพันธ์กันไปได้ดีอีกหนึ่งเรื่องที่โดดเด่นคือเรื่องคดีความ ต้องระมัดระวัง เพราะพระราหูใกล้ย้ายราศีเต็มทีแล้วก็จะส่งผลทิ้งทวนกับราศีคุณได้ง่าย บางคนอาจจะต้องขึ้นโรงขึ้นศาล มีเรื่องฟ้องร้อง บางคนอาจจะมีความขัดแย้ง ทะเลาะเบาะแว้ง โต้เถียงกัน ขอให้คุณระมัดระวังเอกสาร สัญญา คำพูด หรือเอกสารสำคัญที่ต้องดูแลให้มากเป็นพิเศษ เช่น สมุดบัญชีบัตรเครดิต เดือนนี้อาจจะมีปัญหาตกหล่นสูญหายหรือทำให้เกิดข้อผิดพลาดตามมาได้
 
ราศีมังกร ( 15 มกราคม – 12 กุมภาพันธ์ )
ดวงในเดือนกรกฎาคมเป็นเดือนที่เริ่มแรง และหลังจากนี้จะแรงขึ้นเรื่อยๆ ดังนั้นสิ่งที่ต้องเตือนคือให้ระมัดระวังเรื่องสุขภาพ อุบัติเหตุ การเจ็บตัว ผ่าตัดแนะนำให้ใส่ใจดูแลตัวเอง เวลาจะก้ม ยก เดินก็ขอให้ระมัดระวัง กระดูก กล้ามเนื้อ หลังจะมีปัญหาได้ง่าย ถ้าจะให้ดี คุณควรหาโอกาสทำบุญด้วย เนื่องจากราศีของคุณเป็นราศีธาตุดิน คุณจึงต้องทำบุญที่เกี่ยวข้องกับความมั่นคงและอาคารสถานที่ เช่น การบริจาคที่ดินหรือร่วมกันสร้างกระเบื้องหลังคาโบสถ์ วิหาร กำแพงวัด ก็จะช่วยแก้เคล็ดดวงดาวเรื่องปัญหาสุขภาพในเดือนนี้ได้นอกจากนี้ เดือนนี้ยังเป็นเดือนที่มีความขัดแย้งมีเรื่องทะเลาะกับคนรอบข้างเยอะ คุณจะมีอารมณ์แปรปรวน หงุดหงิด โมโห อารมณ์เสียได้ง่าย ดังนั้นต้องระมัดระวังเวลาจะพูดคุยอะไรกับใครเพราะเรื่องเล็กอาจจะกลายเป็นเรื่องใหญ่ได้ และคุณยังมีโอกาสถูกใส่ร้าย นินทา ต่อว่าทั้งต่อหน้าและลับหลัง ดังนั้นแนะนำให้ทำบุญด้วยการห่มผ้าพระประธาน ช่วยแก้เคล็ดดวงดาวในช่วงนี้ได้อย่างไรก็ตาม การแก้ที่ดีที่สุดคือการมีปิยวาจาระมัดระวังคำพูด การสื่อสาร คิดถึงทั้งคนฟังและคนพูดให้ดี ๆ
ราศีกุมภ์ ( 13 กุมภาพันธ์ – 14 มีนาคม )
ในเดือนนี้จังหวะดวงดาวทำให้ชาวราศีกุมภ์เหนื่อยอีกครั้งหนึ่ง เพราะเป็นช่วงรอยต่อของการเปลี่ยนดวงแต่ก็อย่าไปตกใจ เพราะเชื่อว่าการเปลี่ยนครั้งนี้น่าจะเป็นการเปลี่ยนไปสู่สิ่งที่ดีขึ้น บางคนอาจจะได้ทำงานที่แปลกใหม่ ไม่ถนัด ไม่คุ้น หรืออาจจะได้เป็นคนบุกเบิกเริ่มต้นในหน่วยงานที่ตั้งใหม่ ข้อควรระวังคือคุณควรศึกษาข้อมูลความรู้ให้ดีก่อน บางทีคุณอาจจะมีปัญหากับคนที่เคยอยู่มาก่อนได้ ขอให้วางแผนและระมัดระวังมากยิ่งขึ้นส่วนเรื่องสุขภาพนั้นเป็นอีกเรื่องที่ต้องดูแลเอาใจใส่เป็นพิเศษ เนื่องจากเป็นช่วงเปลี่ยนของดวงดาว จึงส่งผลทำให้ชาวราศีกุมภ์มีเกณฑ์เจ็บป่วยไม่สบายได้ง่าย แต่ไม่ได้เป็นโรคที่ร้ายแรง และโดยเฉพาะคนที่เจ็บป่วยอยู่แล้วหรือมีโรคประจำตัวอยู่ต้องเอาใจใส่ให้มาก
ราศีมีน ( 15 มีนาคม – 13 เมษายน )
เดือนกรกฎาคมถือเป็นเดือนที่จังหวะดวงดาวสบายๆ แต่ต้องย้ำว่ามีการเปลี่ยนแปลงหลายอย่างรอคุณอยู่ในเดือนถัดไป ดังนั้นเดือนนี้จึงเป็นจังหวะที่ดีสำหรับการสะสางหรือแก้ปัญหาเรื่องงาน ถ้าคุณปล่อยเวลาช่วงนี้หรือใช้ชีวิตโดยไม่ได้วางแผนอะไร เมื่อผ่านเดือนนี้ไปก็จะมีเรื่องวุ่นเข้ามามากยิ่งขึ้น นอกจากนี้ถ้าคุณจะตัดสินใจอะไร แนะนำให้รอช่วงที่ดวงดาวปลอดโปร่งกว่านี้อีกสักนิด พอดวงดาวหลัก ๆ ย้ายครบเรียบร้อยแล้วเชื่อว่าชาวราศีมีนจะหาทางออกที่ดีได้อย่างแน่นอนส่วนเรื่องที่ต้องเตือนในเดือนนี้คือปัญหาเรื่องบริวารลูกน้อง จะหนักมากขึ้นเรื่อย ๆ และหนักเพิ่มขึ้นอีกในเดือนหน้า หากคุณเตรียมตัววางแผนแก้ไขตั้งแต่เดือนนี้ จากหนักก็จะเบาลงได้อย่างแน่นอน ช่วงเดือนนี้ดวงดาวอื่น ๆ ที่ยังคงส่งผลดีต่อราศีคุณนั้นยังคงมีอยู่อย่างต่อเนื่อง เชื่อว่าน่าจะเป็นสิ่งที่ทำให้ชาวราศีมีนเกิดความสำเร็จ ราบรื่นในเรื่องการทำงานได้