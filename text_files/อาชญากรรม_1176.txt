จากกรณีเหตุกลุ่มวัยรุ่นทะเลาะวิวาทมีการใช้อาวุธปืนยิงถล่มกันภายในอาคารขนส่งหมอชิต บริเวณจุดรับส่งผู้โดยสารขาเข้า สถานีขนส่งหมอชิต แขวงและเขตจตุจักร กรุงเทพฯ จากการสอบสวนพบว่าเป็นการทะเลากันของกลุ่มวัยรุ่นย่านชุมชนกม.11 กับกลุ่มวัยรุ่นที่ทำงานรับจ้างคุมวินรถตู้เป็นเหตุให้มีผู้เสียชีวิตและบาดเจ็บจำนวนมาก เหตุเกิดหลังฉลองเคาท์ดาวน์เข้าสู่ปีใหม่วันที่ 1 ม.ค. ท้องที่สน.บางซื่อ ตามที่เสนอข่าวไปแล้วนั้น
ความคืบหน้าเมื่อเวลา 11.00 น. วันที่ 2 ม.ค. ที่สน.บางซื่อ พล.ต.ท.คำรณวิทย์ ธูปกระจ่าง ผบช.น.เดินทางมาร่วมประชุมคลี่คลายคดี โดยมี พ.ต.อ.เจริญ ศรีศศลักษณ์ รองผบก.น.2 พ.ต.อ.สุนทร คงกล่ำ ผกก.สน.บางซื่อ พ.ต.ท.วาสุเทพ คงกล่อม รองผกก.สส.สน.บางซื่อ พ.ต.ท.สิทธิชัย ธัญญาบาล สว.สส.สน.บางซื่อ และฝ่ายสืบสวน เข้าร่วมประชุมใช้เวลาประชุม 30 นาที
พล.ต.ท.คำรณวิทย์ กล่าวว่า สำหรับคดีดังกล่าว จากการตรวจสอบพบว่า กลุ่มวัยรุ่นย่าน กม.11 มีการเตรียมการและวางแผนเป็นอย่างดี เมื่อมาถึงและพบหน้ากลุ่มคู่กรณีก็ล็อกคอแล้วยิงทันที เชื่อว่ามีการใช้อาวุธปืนอย่างน้อย 4 กระบอก เพราะพบปลอกกระสุนตกในที่เกิดเหตุเป็นจำนวนมาก โดยวันนี้ตนได้ให้ทางพนักงานสอบสวนนำหลักฐานจากภาพวงจรปิดและการให้ปากคำของพยานที่เห็นเหตุการณ์ไปขออำนาจศาลอนุมติออกหมายจับผู้ต้องหาแล้ว 3 คน เป็นฝ่ายวัยรุ่น กม.11 ทั้งหมด และหากพบว่ามีพยานหลักฐานเชื่อมโยงถึงใครที่ร่วมก่อเหตุก็จะไปขออำนาจศาลออกหมายจับเพิ่มอีก สำหรับมูลเหตุคดีนี้ เชื่อว่าเป็นความขัดแย้งระหว่างสองฝ่ายที่มีปัญหาคุกรุ่นกระทบกระทั่งกันมานาน
จากนั้น พล.ต.ท.คำรณวิทย์ พร้อมชุดคลี่คลายคดีได้เดินทางไปตรวจที่เกิดเหตุภายในสถานีขนส่งหมอชิต 2 อีกครั้งโดย พล.ต.ท.คำรณวิทย์ กล่าวว่า การมาตรวจที่เกิดเหตุครั้งนี้เนื่องจากอยากเห็นที่เกิดเหตุจริง และเชื่อว่าจุดเกิดเหตุน่าจะมีพยานที่เห็นเหตุการณ์เป็นจำนวนมาก ตนได้เน้นย้ำให้ตำรวจลงมาตรวจจุดเกิดเหตุในช่วงเวลาจริงอีกครั้งเพื่อดูเรื่องแสงไฟว่ามีความสว่างเพียงพอหรือไม่และจะต้องไล่สอบปากคำพยานทั้งหมดเพื่อหาข้อเท็จจริงทั้งหมดต่อไป
ด้านนางจรินทร์ บัวคลี่ อายุ 50 ปี พี่สาวของนายชิดชัย ชมพูเจริญ อายุ 42 ปี ที่พักอาศัยในชุมชนกม.11 เดินทางมาให้ปากคำกับทางตำรวจ โดยนางจรินทร์ กล่าวว่า วันเกิดเหตุตนมาทราบข่าวตอนหลังปีใหม่ โดยได้สวดมนต์ข้ามปีอยู่ และมีคนโทรศัพท์มาบอก ยอมรับว่าเสียใจมาก ทางนายชิดชัยดูแลลูกสาวอายุ 14 ปี ของตนอยู่ ปกตินายชิดชัยจะไม่ค่อยมีเรื่องกับใคร แต่สภาพศพของน้องชายถูกฟันที่หัวหลายแห่ง จึงขอความเป็นธรรมจากสื่อมวลชนด้วย หลังมีข่าวว่าวัยรุ่นฝั่งกม.11 เป็นฝ่ายหาเรื่องก่อน
ผู้สื่อข่าวรายงานว่าสำหรับผู้เสียชีวิตจากเหตุการณ์ดังกล่าวเพิ่มอีก 1 คน รวมทั้งหมดเป็น 6 คน ทราบชื่อคือ นายสุรนันท์ จันทรคาด อายุ 23 ปี เป็นวัยรุ่นฝ่ายหมอชิต ส่วนผู้บาดเจ็บอีก 6 คน ที่รักษาตัวอยู่ หนึ่งในนั้นมีอาการสาหัสด้วย
ต่อมาเมื่อเวลา 13.00 น. วันเดียวกัน พล.ต.อ.เอก อังสนานท์ รองผบ.ตร. เดินทางมาตรวจที่เกิดเหตุ ก่อนเข้าไปตรวจสอบกล้องซีซีทีวีของทางสถานีขนส่งหมอชิตที่สามารถบันทึกเหตุการณ์ไว้ได้
พล.ต.อ.เอก กล่าวว่า กรณีดังกล่าวเป็นคดีอุกอาจสะเทือนขวัญสาเหตุมาจากเรื่องทะเลาะวิวาท ซึ่ง พล.ต.อ.อดุลย์ แสงสิงแก้ว ผบ.ตร. มอบหมายให้ตนมาดูแลคดีนี้ เบื้องต้นทาง พล.ต.ต.สุรนิตย์ พรหมบุตร ผบก.น.2 ได้มอบหมายให้ พ.ต.อ.เจริญ ศรีศศลักษณ์ รองผบก.น.2 เป็นหัวหน้าชุดทำงานคลี่คลายคดีนี้ และตนขอขอบคุณทาง บขส.ที่ช่วยอำนวยความสะดวกเรื่องกล้องวงจรปิด ซึ่งเป็นประโยชน์ต่อรูปคดีเป็นอย่างมาก
ส่วนคดีนี้สาเหตุมาจากเรื่องส่วนตัว เป็นการขัดแย้งตกลงปัญหากันไม่ได้จึงลุกลามไปสู่ความรุนแรง ตนขอประชาสัมพันธ์ไปยังประชาชนท่านใดที่รู้เบาะแสหรือที่เห็นภาพวงจรปิดจากสื่อมวลชนแล้วมีข้อมูลให้แจ้งมาได้ที่ สน.บางซื่อและผบก.น.2 และจากนี้ ทางตำรวจจะได้หารือเรื่องความปลอดภัยกับทางบขส.ให้ตำรวจเข้าไปมีส่วนร่วมในการดูแลป้องกันและป้องปรามเหตุด้วย
ขอบคุณเนื้อหาข่าวจาก ข่าวสดออนไลน์
ภาพนาทีระทึกยิงสนั่นกลางหมอชิต 



 
 
 