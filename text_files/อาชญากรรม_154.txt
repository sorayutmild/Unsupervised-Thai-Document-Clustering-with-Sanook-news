พ่อเอะใจมาหาลูกสาวที่บ้านหลังลูกกับเมียมาเข้าฝัน จนกระทั่งพบศพในห้องน้ำ คาดเสียชีวิตมานานกว่า 6 เดือน เพื่อนบ้านเผยไม่ได้กลิ่นเหม็นออกมาจากบ้านเลยแม้แต่น้อย
ผู้สื่อข่าวรายงานว่า (19 มิ.ย.) เมื่อเวลา 17.00 น. สภ.คูคต รับแจ้งมีผู้เสียชีวิตภายในบ้านหลังหนึ่ง ต.คูคต อ.ลำลูกกา จ.ปทุมธานี ที่เกิดเหตุเป็นบ้านทาวน์เฮ้าส์สูง 2 ชั้น เนื้อที่ประมาณ 25 ตารางวา โดยหน้าบ้านมีต้นไม้ขึ้นรกทึบเหมือนไม่มีคนอาศัยอยู่
ภายในห้องน้ำชั้นล่างพบผู้เสียชีวิตเป็นหญิง 1 ราย สภาพนอนหงายคาประตูห้องน้ำ ทราบชื่อต่อมาชื่อ นางทิพาพัตร์ อายุ 46 ปี เจ้าหน้าที่ได้กันพื้นที่ให้เจ้าหน้าที่พิสูจน์หลักฐานและแพทย์ตรวจอย่างละเอียด ไม่พบการรื้อค้นและร่องรอยในการต่อสู้ เบื้องต้น สันนิษฐานว่าเสียชีวิตมาแล้วนานกว่า 6 เดือน
จากการสอบถาม นายบุญหลง อายุ 71 ปี บิดาผู้เสียชีวิต เปิดเผยว่า ตนเองไม่ได้อาศัยอยู่กับผู้เสียชีวิต ลูกสาวของตนเองนั้นมีครอบครัวแต่ได้แยกทางกันอยู่นานแล้ว ส่วนตนเองก็มีอาชีพเก็บของเก่าขายอยู่แถวแยก คปอ. ตนไม่มีโอกาสมาหาลูก เคยแต่ผ่านมาแล้วก็ถามเพื่อนๆ ว่าลูกตนเองอยู่ไหม แต่เพื่อนบอกว่าไม่อยู่จึงไม่ได้แวะเข้ามาหา 
กระทั่งเมื่อวันเสาร์ที่ผ่านมา ลูกสาวคนนี้กับแฟนตนเองที่เสียไปแล้วได้มาเข้าฝันแต่ก็ไม่ได้บอกอะไร ตนจึงมีความอยากมาหาลูกสาวตนเองที่บ้านหลังนี้ จึงได้ขอเงินพรรคพวกโดยได้มา 100 บาท จึงเติมน้ำมันและขี่รถมาหาที่หน้าบ้านก็ไม่พบ พบแต่หญ้าขึ้นรกเต็มไปหมด
ก่อนที่ตนจะได้คุยกับรปภ.ของหมู่บ้าน และได้กลิ่นเหม็นสาบๆ จึงตัดสินใจตัดลูกกุญแจเข้าไปดู ก็ต้องพบว่าลูกสาวตนเองกลายเป็นศพไปแล้ว จึงโทรแจ้งตำรวจให้มาตรวจสอบ ขณะที่เพื่อนบ้านก็บอกว่าไม่ได้กลิ่นเหม็นออกมาจากบ้านเลยแม้แต่น้อย
ทั้งนี้ ร.ต.อ.ประธาน วักชัยภูมิ รอง.สว.สอบสวน สภ.คูคต เปิดเผยว่า ได้ตรวจสอบที่เกิดเหตุอย่างละเอียดบันทึกภาพไว้เป็นหลักฐานและส่งศพไปตรวจสอบหาสาเหตุการเสียชีวิตที่ รพ.ภูมิพลอดุลยเดช ต่อไป