นายศุภชัย สมเจริญ ประธานคณะกรรมการการเลือกตั้ง หรือ กกต. กล่าวว่า ภาพรวมการดำเนินการจัดการเลือกตั้งทั่วประเทศ มีหน่วยเลือกตั้งรวม 93,952 หน่วย เปิดลงคะแนนได้ 83,813 หน่วย และปิดลงคะแนนไป 10,139 หน่วย คิดเป็นร้อยละ 89.2 ทั้งนี้ใน 77 จังหวัด ประกาศงดลงคะแนนไป 18 จังหวัด โดยงดลงคะแนนทั้งจังหวัด 9 จังหวัดและงดลงคะแนนบางส่วน 9 จังหวัด รวม 69 เขต จำนวนเขตที่ประกาศงดลงคะแนนทั้งเขต 37 เขต งดลงคะแนนบางส่วน 32 เขต
โดยนายศุภชัย ยืนยัน กกต. มีความมุ่งมั่นนำพาประเทศออกจากวิกฤต โดยยึดกฎหมาย ไม่หวั่นไหวกับปัญหา เพื่อให้การเลือกตั้งเป็นไปอย่างสุจริต และเที่ยงธรรม สมตามเจตนารมณ์รัฐธรรมนูญ
ด้านนายสมชัย ศรีสุทธิยากร กกต. ด้านกิจการการเลือกตั้ง กล่าวว่า โจทย์หลักต่อจากนี้ มี 3 ส่วน คือ 16 เขต ที่มีผู้สมัครเพียงคนเดียว จะต้องรอผลคะแนนจากการจัดการเลือกตั้งล่วงทดแทน จึงจะประกาศผลคะแนนได้ ส่วน 28 เขตในภาคใต้ที่ไม่มีผู้สมัคร จะต้องหารือกับรัฐบาล ว่าจะสามารถออกเป็นกำหนดการหรือพระกฤษฎีกา หากรัฐบาลเห็นต่างกับกกต.ก็จะต้อง ส่งให้ศาลรัฐธรรมนูญวินิจฉัย
ทั้งนี้ กกต. ไม่สามารถจัดการเลือกตั้งทดแทน การเลือกตั้งในหน่วยที่ไม่สามารถลงคะแนนได้ในวันนี้ ภายใน 7 วัน ตามที่นายพงษ์เทพ เทพกาญจนา รองนายกรัฐมนตรี ออกมาระบุ พร้อมย้ำหากจัดการเลือกตั้งใหม่ เห็นว่า ต้องให้สถานการณ์บ้านเมืองดีขึ้นก่อน
ด้านนายบุญส่ง น้อยโสพล กกต.ระบุว่า เรื่องร้องเรียนการเลือกตั้งมีขณะนี้ มี 4 เรื่อง คือ 1. ร้องเรียนนายกรัฐมนตรีและรัฐมนตรี ในกรณีจัดทัวร์ขมิ้น 2. ร้องเรียนในจังหวัดอุบลราชธานี ในข้อหาหลอกลวงจูงใจให้ใช้สิทธิ์ลงคะแนน 3. จังหวัดปทุมธานีเขต2 ข้อหาหลอกลวง จูงใจห้มีการใช้สิทธิลงคะแนน และ4. จังหวัดชลบุรีร้องเรียนในประเด็นเจ้าหน้าที่ของรัฐใช้ตำแหน่งโดยมิชอบ ซึ่งทั้งหมดอยู่ในระหว่างการไต่ส่วนของกกต.

ลิ้งค์ที่เกี่ยวข้อง
- เกาะติด! ผลการเลือกตั้ง 2557