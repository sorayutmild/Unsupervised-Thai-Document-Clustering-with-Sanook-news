ด้วยฝีมือการแสดงที่เฉียบฉมัง และความประพฤติที่ดีเสมอต้นเสมอปลาย ทำให้นางเอกคนสวย "แอน ทองประสม" ได้รับคะแนนนิยมจากคนทั้งในและนอกวงการมานานกว่า 20 ปี ล่าสุดยังหันมาเป็นผู้จัดละคร "แอบรักออนไลน์" ที่มีกระแสตอบรับอย่างท่วมท้น เพราะเนื้อหาช่างตรงกับไลฟ์สไตล์ของคนในยุคปัจจุบันเป็นอย่างยิ่ง ไม่ว่าจะเป็นพฤติกรรมแชตติดจอ หรือมนุษย์หุ้น ที่ได้หยิบเกร็ดความรู้มาสอดแทรกไว้ในละครด้วย เข้าถึงเทรนด์ขนาดนี้ "แอน" บอกสาเหตุว่าเพราะตนเองก็มีความสนใจเรื่องหุ้นเช่นกัน
"พอเริ่มโตก็ได้แบ่งสรรเงินส่วนหนึ่งเพื่อลงทุนทางด้านหุ้นบ้างค่ะแต่ของแอนไม่มากนะคะ แค่ปันไปเพียงส่วนเดียว เพราะเราต้องพร้อมรับกับความเสี่ยงที่จะเกิดขึ้นด้วย แอนเองอาจจะค่อนข้างโบราณทางการใช้เงิน ถ้าไม่สามารถเก็บเงินได้ประมาณหนึ่ง ก็จะไม่กล้ามีภาระอะไรเลย อย่างเมื่อก่อนจะไม่ค่อยซื้อของ เก็บเงินอย่างเดียว"


จากนักแสดงที่ส่วนใหญ่มักจะมีแต่รายรับ แต่เมื่อเริ่มจับธุรกิจที่ต้องกู้ ดูแลทั้งรายรับรายจ่าย บริหารวงเงินก้อนใหญ่มากยิ่งขึ้น นางเอกคนดังก็บอกว่า เธอเองถูกแบ่งเบาหน้าที่ออกไปเพราะใช้วิธีปรึกษาผู้เชี่ยวชาญทางการเงินของธนาคาร แต่โดยหลักแล้วเธอจะเป็นคนดูแลรายได้ของตนเองทั้งหมด ในการลงทุนอื่น ๆ "แอน" บอกต่อว่า แต่ไหนแต่ไรมาเธอไม่ใช่คนซื้อของสะเปะสะปะ แม้แต่ของชิ้นใหญ่ อย่างที่ดินหรืออสังหาริมทรัพย์อย่างที่คนดังอื่น ๆ นิยมซื้อเก็งกำไร-ปล่อยเช่า เธอก็มีเพียงส่วนน้อยเท่านั้น ไม่ได้ทุ่มเงินไปทั้งหมด
"ส่วนใหญ่ก็จะฝากไว้กับธนาคาร มีกระจัดกระจายไปกับกองทุนต่าง ๆ ฝากประจำ ออมทรัพย์ต่าง ๆ เพราะต้องยอมรับว่าวงเวียนธุรกิจละคร เงินที่นำมาหมุน มาจ่ายมีเยอะมาก และรายละเอียดยิบย่อยไปหมด ทำให้ตอนนี้แอนไม่กล้าเอาเงินไปทำธุรกิจอื่นเลย เพราะว่ากลัวชักหน้าไม่ถึงหลัง"
ทั้งนี้ แต่ไหนแต่ไรมาภาพลักษณ์ของ "แอน ทองประสม" คือนางเอกชั้นดี ไม่มีข่าวเรื่องความฉาบฉวยหรือฟุ้งเฟ้อ เมื่อเธอทำละครเกี่ยวกับเรื่องเงิน ๆ ทอง ๆ ก็อาจมีส่วนทำให้คนดูเชื่อได้ว่า นี่คือทิศทางที่ดี โดย "แอน" ก็ตอบรับกับกระแสนิยมที่เกิดขึ้นว่า
"ก็รู้สึกดีใจหากละครได้สร้างข้อคิดหรือไอเดียดี ๆ อะไรให้เกิดขึ้น ดีใจที่มีคนกล้าแบ่งเงินสักส่วนหนึ่งมาเล่นหุ้นตัวต่าง ๆ เพราะแอนว่านี่เป็นเรื่องที่ดีและช่วยพัฒนาเศรษฐกิจด้วย เมื่อไหร่ที่เราเล่นหุ้นจะทำให้คนเราจดจ่อกับข้อมูลรอบตัวมากขึ้น คุณต้องติดตามข่าวสาร รู้ทันโลก เศรษฐกิจ-สังคม เราจะฉลาดขึ้นโดยเราไม่รู้ตัว"
ไม่ใช่แค่ฝีมือทางบันเทิงเท่านั้นที่กินขาด แต่ความคิดของ "แอน ทองประสม" ก็เฉียบขาดเช่นกัน