FIFA 16 ปรับแก้เกมเพลย์ 6 ส่วน เพิ่มสมดุลเกมให้ดีขึ้น
FIFA 16
FIFA 16 เปิดตัวมาพร้อมฟีเจอร์ใหม่ที่ไม่เคยมีมาก่อนอย่างการแข่งขันฟุตบอลหญิงทีมชาติ สร้างความตื่นตาตื่นใจคอเกมฟุตบอลอย่างมาก และในงาน E3 2015 ที่ผ่านมาก็มีคลิปตัวอย่างการเล่นให้ชมกันไปเล็กน้อย และยังไม่หมดเท่านั้น FIFA 16 ยังมีการปรับแก้ระบบการเล่นจากภาคก่อนอีกมากด้วย เพื่อให้การเล่นสมดุลมากกว่าภาค FIFA 15 โดยรวมแล้วมีการปรับแก้ระบบการเล่น 6 หัวข้อใหญ่ๆด้วยกันคือ

Defending
จุดด้อยของระบบการเล่นเกมรับของภาค FIFA15 ก็คือ ฝ่ายรับแพ้ฝ่ายรุกง่ายเกินไปเพราะค่าพลัง Pace ตัวเกมจึงปรับการก้าวเท้าของนักเตะให้เหมาะกับความเป็นจริงมากขึ้น เพื่อไม่ให้ฝ่ายรุกเลี้ยงหลบฝ่าไปได้ง่ายๆ ซึ่งระบบที่เพิ่มมาเรียกว่า spinning step ทำให้นักเตะควบคุมการทรงตัวได้ดีขึ้น เวลาเสียหลัก ระบบนี้จะช่วยทำให้ฝ่ายรับที่เสียหลักจากฝ่ายรุกยังคงตามสกัดบอลได้อยู่ ส่วนฝ่ายรุกที่ถูกสักดบอลก็อาจไม่เสียบอลทันที แต่อาจทรงตัวและดึงบอลมาครองได้อยู่ ตรงนี้จะขึ้นอยู่กับค่า Acceleration curve ด้วย เป็นค่าพลังที่ช่วยให้นักเตะฟื้นตัวจากการเสียหลักได้ไว และสุดท้ายคือมีการปรับเพิ่มค่า Pace ให้กับนักเตะกองหลังด้วย
Goalkeeping
ระบบตัวผู้เล่นตำแหน่งผู้รักษาประจำ มีการแจ้งร้องเรียนเรื่องบั๊กเข้ามาอย่างมากในเว็บบอร์ดของ FIFA 15 ภาคที่แล้ว ซึ่งเป็นภาคที่มีการปรับผู้รักษาประตู ก็เลยทำให้มีบั๊กแถมมาเพียบ ทาง EA แก้ไปทีละอย่างๆแต่ก็ไม่หมดเสียที ก็เลยมาแก้แบบรวบยอดในภาคนี้ จุดสำคัญที่ทาง EA ต้องแก้ก็คือ เรื่องผู้รักษาประตูงี่เง่า ชอบออกมานอกเส้นประตูเยอะ ทำให้นักเตะฝ่ายรุกที่มีค่ายิงประตูแม่นและความแรงสูงพอสมควร สามารถยิงเข้าประตูได้ง่ายๆจากครึ่งสนามเพราะผู้รักษาประตูวิ่งกลับไม่ทัน ภาคนี้จึงมีการเพิ่มอนิเมชั่นท่าวิ่งใหม่ให้ผู้รักษาประตู สามารถวิ่งกลับไปเส้นประตูได้ไวขึ้น ไม่ให้ยิงประตูจากครึ่งสนามเข้าง่ายเกินไป
Tackling
ระบบการแทคเกิล สไลด์แย่งบอลเป็นอีกหัวข้อที่มีการบ่นเข้ามามากในภาค FIFA 15 อันเนื่่องมาจากท่าสไลด์บอลที่เปลี่ยนไปจากเดิม ทำให้ความแม่นยำในการสไลด์เข้าแย่งบอลลดลง และสไลด์แย่งบอลไม่ได้อิสระนัก ซึ่ง FIFA 16 จะเปิดระบบให้ผู้เล่นใช้การสไลด์แทคเกิลเข้าบอลได้อิสระขึ้น นอกจากจะใช้ในการสไลด์แย่งบอลจากฝ่ายรุกที่เลี้ยงบอลแล้ว ยังใช้ในการสไลด์บล็อคการส่งบอลและยิงบอลได้ด้วย ทำให้การสไลด์บล็อคบอลดูเหมือนการแข่งจริงมากขึ้น อย่างเช่นการแทคเกิลบล็อคบอลกลางอากาศ นอกจากนี้ฝ่ายรับที่แทคเกิลพลาดก็จะทรงตัวกลับมาป้องกันได้ใหม่เร็วขึ้นด้วย
Dribbling
เพื่อเพิ่มความสมจริงในการเลี้ยงบอล FIFA 16 ได้เพิ่มระบบการเลี้ยงบอลหลอกล่อใหม่ที่ชื่อว่า No Touch Dribbling ทำให้ผู้เล่นที่เลี้ยงบอลสามารถขยับตัวหลอกล่อ ขณะเลี้ยงบอล โดยที่เท้าไม่ได้แตะบอลขยับตามไปด้วย คือหลอกทำเหมือนจะขยับตัวไปอีกทางหนึ่ง แต่ไม่ได้เลี้ยงไปทางนั้นจริงๆ เป็นเทคนิคที่ Messi และ Hazard มักใช้ในการแข่งจริง หลอกให้ฝ่ายรับคิดว่าจะไปอีกทางแล้วเลี้ยงไปอีกทาง วิธีกดระบบนี้คือ กด L ค้างก่อนแล้วขยับตัวนักแตะ หรือจะใช้อนาลอคขวาแทนก็ได้
Midfield
เรื่องนักเตะตำแหน่งกองกลางก็มีการบ่นมามากใน FIFA 15 เหมือนกัน เพราะนักเตะตำแหน่งนี้ไม่ค่อยมีจุดเด่นอะไรเลย สกัดบอลก็ไม่ค่อยได้ จากปัญหาค่า Pace ที่กล่าวไป ซึ่งภาคที่ผ่านมา EA ไม่ได้มีการปรับผู้เล่นตำแหน่งกองกลางเลย ภาคนี้เลยจะแก้ให้ดีขึ้น เริ่มจาก AI ของนักเตะกองกลาง ปรับให้นักเตะกองกลางไล่ตามบอล แม้ว่าจะสกัดบอลจากฝ่ายรุกพลาด และเพิ่มเทคนิคการส่งบอลที่เรียกว่า Passing with Purpose ให้กับนักเตะกองกลาง เป็นเทคนิคการส่งชิ่งบอลระยะสั้นอย่างรวดเร็ว ที่ใช้ไม่ง่าย แต่ถ้าฝึกจนคล่อง จะสามารถฝ่าแนวรับเข้าไปทำประตูได้อย่างสวยงาม
Shooting
ระบบสุดท้ายที่มีการปรับก็คือ ระบบการยิงลูก ระบบนี้ไม่ได้มีบั๊ก ไม่ได้มีบ่นเข้ามาเยอะ แต่เป็นระบบที่ EA อยากปรับเอง โดยการเพิ่มท่าอนิเมชั่นในการยิ่งหลากหลาย ซึ่งขึ้นอยู่กับตำแหน่งการวางเท้าและตำแหน่งของลูกบอล ต่อด้วยการปรับการหันหน้าของตัวนักเตะ มีผู้เล่นแจ้งมากับ EA ว่าตัวนักเตะในเกมหันหน้าไม่สมจริง เพราะตอนที่ครอสบอลเข้ากลาง ตัวนักเตะไม่ได้มองลูกบอลที่ครอสเข้ามา หรือมองมุมที่จะยิงประตูเลย ภาคนี้ก็เลยปรับให้นักเตะหันหน้าไปทางทิศที่จะเล่นบอลด้วย แม้จะไม่สำคัญมาก แต่มันก็ทำให้เกมดูสมจริงขึ้น