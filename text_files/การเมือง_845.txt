(8 พ.ย.) ผู้สื่อข่าว "ข่าวสด" รายงานว่า พล.อ.อ.สุกำพล สุวรรณทัต รมว.กลาโหม กล่าวถึงผลการพิจารณาถอดยศ นายอภิสิทธิ์ เวชชาชีวะ หัวหน้าพรรคประชาธิปัตย์ว่า ขณะนี้ตนได้ลงนามเห็นชอบในมติของคณะคณะกรรมการรวบรวมข้อมูลเพื่อดำเนินการถอดยศและเรียกเบี้ยหวัดคืนจากนายอภิสิทธิ์และจะดำเนินการถอดยศจากนั้นจะส่งให้สำนักงานผู้ตรวจการแผ่นดินเป็นขั้นตอนต่อไป ยืนยันว่าไม่ได้ตั้งธงเรื่องนี้อย่างที่ฝ่ายค้านกล่าวหา เรามีข้อมูลหลักฐานถึงความไม่ชอบมาพากล และพบว่าผิดจริง เมื่อผิดจริงต้องทำตามขั้นตอน ส่วนที่ผู้นำฝ่ายค้านจะส่งหนังสือเพื่อขอความเป็นธรรมนั้นก็ส่งมา ตนพร้อมให้ความเป็นธรรมเสมอ ก่อนหน้านี้เราให้เวลาเขาไปแล้ว และทำหนังสือตอบโต้กันไปมา แต่ไม่เห็นส่งหลักฐานมาเพิ่มเติม
เมื่อถามว่าการถอดยศ นายอภิสิทธิ์ จะทำให้ฝ่ายค้านยื่นถอดถอนรมว.กลาโหมออกจากตำแหน่งหรือไม่ พล.อ.อ.สุกำพล กล่าวว่า ไม่ทราบว่าฝ่ายค้านคิดอย่างไร เพราะตนไม่ได้ทำอะไรผิด ทุกอย่างทำตามขั้นตอน และมีการตั้งคณะกรรมการอย่างถูกต้อง ตนมีหลักฐานทุกอย่าง ถ้าเขาทำตนได้ ตนก็ทำเขาได้เช่นกัน ทั้งนี้ หากในวันอภิปรายไม่ไว้วางใจ ฝ่ายค้านหยิบประเด็นการทำหน้าที่ถอดยศ ตนพร้อมจะชี้แจงอย่างตรงไปตรงมา และจะแจกแจงให้เห็นว่านายอภิสิทธิ์ทำผิดขั้นตอนอย่างไรให้ประชาชนทั้งประเทศรับทราบว่าไม่ได้กลั่นแกล้ง และไม่มีการเมืองเข้ามาเกี่ยวข้อง ไม่ใช่อยู่ดีๆ เราทำเอง แต่มีคนไปร้องผู้ตรวจการแผ่นดินแล้วส่งมายังตน ส่วนที่ฝ่ายค้านยื่นถอดถอนในประเด็นการทุจริตเมื่อครั้งเป็นรมว.คมนาคมนั้น ตนยังไม่รู้ว่าเป็นเรื่องไหนและอย่างไร ซึ่งเร็วเกินไป ขณะนี้ยังไม่ได้เตรียมข้อมูล แต่คิดว่าไม่มีปัญหา มั่นใจว่าตอนเป็นรมว.คมนาคม ไม่ได้ทำอะไรผิด และไม่มีอะไรต้องกังวล
ขอบคุณข่าวจาก ข่าวสด
