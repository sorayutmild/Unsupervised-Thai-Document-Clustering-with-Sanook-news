
อี๊ด โปงลาง เปิดใจข่าวตกอับจนต้องหนีบวช เผยไม่มีวงโปงลางสะออนแล้ว ไม่เสียใจที่ชีวิตเป็นแบบนี้
หลังถูกข่าวลือ อี๊ด โปงลางสะออน ตกอับหลังวงแตกแยกทางกับ ลาล่า และ ลูลู่ จนต้องตัดสินใจโกนหัวบวช ล่าสุด อี๊ด โปงลาง ได้เดินทางมาให้สัมภาษณ์รายการไนน์เอนเตอร์เทน เปิดใจถึงเรื่องราวต่าง ๆ พร้อมกับบอกว่าไม่เสียใจที่ชีวิตเป็นแบบนี้ 
ทำไมถึงตัดสินใจบวชแบบเงียบ ๆ ?"ตั้งใจไว้นานแล้วครับ และบังเอิญว่าตอนนั้นผมว่างงานและก็เป็นช่วงเปลี่ยนของชีวิต เลยทำให้ผมตัดสินใจว่าจะบวช แต่ไม่ได้มีปัญหาเรื่องวงแตกหรืออะไรแน่นอน แค่งานเราน้อยลง เงินที่จะนำมาใช้บริหารจัดการมันน้อยลง ซึ่งเรื่องพวกนี้ผมมองว่ามันเป็นวัฏจักรของการทำงานมากกว่าครับ"
หลายคนอาจจะมองว่าเราตกอับเลยหันหน้าเข้าวัด ?"ผมไม่เข้าใจว่าอะไรคือตกอับ เพราะสิ่งที่ผ่านมาในชีวิตผมถือว่าผมได้กำไรมากแล้ว แต่ทุกวันนี้มันจะเป็นยังไงก็แล้วแต่ผมรู้สึกว่าผมไม่มีอะไรที่ผมเสียครับ"
เสียใจไหมที่คนมองว่าเราตกอับ ?"ไม่เลยครับ เพราะนั่นคือสิ่งที่คนอื่นเขามอง แต่สำหรับผมแค่ผมมาถึงตรงนี้ได้ผมก็ดีใจมากแล้วครับ"
เกี่ยวกับเรื่องสัญญาด้วยไหมเราถึงได้ตัดสินใจบวช ?"เรื่องสัญญาผมเป็นคนไม่ต่อเองนะ เพราะผมรู้สึกอิ่มตัวจากการเล่นคอนเสิร์ต ซึ่งเฮียก็เข้าใจดีครับ"
พอไม่ต่อสัญญาแบบนี้ก็เหมือนว่าเราแบกค่าใช้จ่ายสำหรับสมาชิกในวงที่เหลือไว้อีกปีครึ่ง ?"คือผมก็เอาเงินที่เก็บไว้จากรายได้ในอดีต มาหล่อเลี้ยงน้อง ๆ ทุกคนในวง แค่นั้นเองครับ"
คิดว่าเราตัดสินใจผิดไหมที่ไม่ต่อสัญญา ?"ไม่ผิด เพราะว่าผมตัดสินใจอย่างมีสติ แค่ผมมองในมุมของเด็ก ซึ่งมันแตกต่างกับมุมมองของผู้ใหญ่ แต่อย่างที่บอกครับผมไม่ได้มีปัญหากับทางค่ายแน่นอน"
เพราะอะไรถึงไม่ต่อสัญญา ?"ผมรู้สึกว่า ผมอยู่กับน้อง ๆ มาแล้ว อยู่ด้วยกันมาสิบกว่าปีแล้ว ผมก็เลยอยากเปลี่ยน อยากลองทำอะไรใหม่ ๆ แค่นั้นเอง"
10 ปี ที่ผ่านมาเสียดายไหมกับวงโปงลางสะออน ?"ไม่เลยครับ เพราะผมคิดไว้นานแล้วว่าต้องมีวันนี้ เราไม่ได้แยกกันเพราะทะเลาะกัน แค่ต่างคนต่างคิดว่ารายได้ตรงอื่นมันน่าจะดีกว่าก็เลยแยกย้ายกันออกไป ผมจะไปดึงให้เขาอยู่กับผมมันก็ไม่ได้"
สมัยก่อนมีงานเท่าไหร่ เดี๋ยวนี้มีเท่าไหร่ ?"ถ้าสมัยก่อนเฉลี่ยเดือนนึงมี 20งาน แต่เดี๋ยวนี้แค่ 2งานก็ดีใจมากแล้วครับ"
มีหนี้สินบ้างไหม เพราะเราก็เอาเงินเก็บส่วนตัวไปเลี้ยงดูน้อง ๆ ในวงนานกว่าครึ่งปี ?"ไม่มีหนี้สิน และก็ไม่หมดตัวครับ เพราะก่อนจะมีโปงลางผมก็เคยทำงานอื่นมาก่อน อย่างทุกวันนี้เวลาน้อง ๆ ในวงโทรหาขอความช่วยเหลือผมสักนิดสักหน่อยผมก็ยังให้เหมือนเดิมครับ"
ขาดทุนไหม งานไม่มีแต่ต้องจ่ายลูกน้องกว่า 30 กว่าชีวิต"แน่นอนครับ เพราะงานจ้างไม่มี เงินเก็บที่ผมมีก็ต้องเอาไปใช้จ่ายให้พวกเขาหมด แต่ตอนนี้ก็ไม่เป็นไรครับ โล่งแล้ว"
ได้คุยกับ ลาล่า ลูลู่ เรื่องงานของเราบ้างหรือเปล่า ?"ไม่เลยครับ เพราะครั้งสุดท้ายที่คุยก็คือตั้งแต่ตอนเป็นวง อีกอย่างผมไม่รู้จะคุยอะไรกับเขาด้วยเหมือนกัน"
กลัวคนจะมองไหมว่าเรากับน้องมีปัญหา ?"ถ้าเขามีปัญหาผมไม่รู้นะ แต่ผมไม่มี ถ้าผมมีผมคุยนานแล้ว"
ร่วมงานกับลาล่าลูลู่อีกครั้งได้หรือเปล่า ?"ได้แน่นอนครับ แค่ต้องดูก่อนว่าคืองานอะไร"
อยากกลับไปเซ็นสัญญาอีกครั้งหนึ่งไหม ?"คงจะไม่ครับ ไม่ว่าจะบริษัทไหนก็ตาม แต่ว่าทางเฮียก็เคยติดต่อมาและผมเองก็บอกว่าอยากเข้าไปกราบท่าน ซึ่งเราไม่ได้มีปัญหาอะไรเลย"
พี่เณร ศุภชัย ได้ถามเราบ้างไหมเรื่องงานหรือเรื่องสัญญา ?"พี่เณรก็ถามครับว่าอยากทำโปรเจคอะไรหรือเปล่า แต่ผมยังไม่ได้คิดอะไรตรงนั้น เพราะผมอยากทำงานใหม่ ๆ ไม่ใช่แค่งานบนเวที ผมอยากทำพิธีกรหรืออะไรอย่างอื่นบ้างก็แค่นั้น แต่ยืนยันครับว่าผมไม่ได้คิดที่จะลาวงการแน่นอน เพราะผมมาทางนี้ ทางศิลปวัฒนธรรม"
ณ จุดที่โด่งดังที่สุด จนมาถึงตรงนี้เรารู้สึกยังไงบ้าง ?"ดีครับ ที่มันเป็นวันนี้ ถึงไม่เป็นแบบนี้ผมก็ไม่เสียใจเพราะมันคือแนวทางของผม และผมเชื่อว่าน้อง ๆ ในวงทุกคนคงคิดถึงกันแน่นอน ผมรับได้ทุกอย่างกับสิ่งที่ผมตัดสินใจทำลงไปครับ"