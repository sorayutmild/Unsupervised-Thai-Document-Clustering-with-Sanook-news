กลับมาอีกครั้งสำหรับการแนะนำมือถือจากทีม Sanook! Hitech ในครั้งนี้จะพามาดูมือถือในระดับราคาไม่เกิน 15,000 บาท ที่ปลายปีนี้มีตัวเลือกเยอะมาก และน่าสนใจทุกตัว มาดูกันจะมีตัวเลือกอะไรบ้าง
Moto X4

มือถือรุ่นล่าสุดของตระกูล Motorola ที่มีตัวเครื่องที่ออกแบบได้สวยงามพร้อมกับกระจกหน้าหลังทำให้ดูราคาแพงขึ้น นอกจากนี้ยังรองรับเทคโนโลยี VoLTE (โทรผ่าน 4G) ครั้งแรกของ Moto และให้กล้องจัดเต็ม ทั้งกล้องหลังคู่ 12 + 8 ล้านพิกเซล เน้นมุมมองที่กว้างกับการถ่ายภาพคืนก็ดี และกล้องหน้า 16 ล้านพิกเซลชัดอลังการ พร้อมกับราคา 14,990 บาท เท่านั้นถือว่าถูกและน่าใช้
Samsung Galaxy A7 (2017)

ยังคงยืนพื้นกับ Samsung Galaxy A7 (2017) ที่มีกล้องหน้าและกล้องหลังชัดเท่ากันถึง 16 ล้านพิกเซล รองรับระบบ Fast Charge,  NFC รองรับ Samsung Pay สเปคเครื่องจัดว่าดีเล่นเกมได้ลื่น พร้อมกับเพิ่มความจำได้ ปิดท้ายด้วย ราคาเครื่องและโปรโมชั่นเยอะอยู่ ใครสนใจกับราคา 12,990 – 14,990 บาท ก็ลองเลือกซื้อดูนะครับ
Huawei P9

มือถือที่มีกล้องหลังพัฒนาร่วมกับ Leica แม้จะออกมานานแล้ว แต่ก็ยังมีจุดเด่นที่ถ่ายภาพยังไงก็สวยและดูดี เมื่อก่อนราคาเครื่องอาจจะแพง แต่ตอนนี้สามารถซื้อได้ในราคา 13,990 บาท ก็ถือว่าก็ดีอยู่ แต่ถ้าใครอยากได้กล้องที่ดีกว่านี้ เพิ่มเงินอีกนิดก็ได้ P10 แล้วครับ
iPhone SE

หลายคนก็สงสัยว่าพอเห็นชื่อ iPhone SE ทำไมถึงติดในกลุ่มนี้ เพราะราคาเครื่องเปล่าจาก Apple Online Store นั้นเริ่มต้นที่ 14,500 กับความจุ 32GB  และคุณความดีของมือถือรุ่นนี้มีอยู่ไหม คำตอบคือ มีครับ เพราะกล้องหลังสามารถถ่ายภาพได้สวยในความละเอียด 12 ล้านพิกเซล, ใช้ Live Photo ได้และยังพร้อมอัปเกรดเป็น iOS รุ่นใหม่ ๆ ได้อยู่ แต่เปลือกนอกยังคงเป็น iPhone 5s และเชื่อว่ายังมีคนชอบมือถือไซล์นี้อยู่ไม่น้อย
Sony Xperia XA1 Ultra

ปิดท้ายด้วยมือถือจอใหญ่อลังการสุดของ Sony ที่มีหน้าจอขนาด 6 นิ้วและขนาดตัวเครื่องที่ออกแบบได้ดีรับกับมือได้อย่างดี พร้อมกล้องหน้าความละเอียด 16 ล้านพิกเซลและมี Auto Focus และกล้องหลังก็มีความละเอียดสูงถึง 23 ล้านพิกเซล พร้อมกับระบบ Hybrid Auto Focus ช่วยให้ระบบโฟกัสทำงานได้เร็วมากขึ้น ในราคาเครื่องอยู่ที่ 13,990 บาท เท่านั้น