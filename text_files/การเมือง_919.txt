“ยิ่งลักษณ์” ขอเลื่อนไม่มาศาล อ้างน้ำในหูไม่เท่ากัน ด้านศาลไม่เชื่อออกหมายจับแล้ว พร้อมเลื่อนนัดอ่านคำพิพากษาคดีจำนำข้าว เป็นวันที่ 27 ก.ย.นี้ เวลา 09.00 น

วันนี้ (25 ส.ค.60) ผู้สื่อข่าวรายงานว่า มีรายงานว่า น.ส.ยิ่งลักษณ์ ชินวัตร อดีตนายกรัฐมนตรี ขอเลื่อนไม่มาศาล อ้างน้ำในหูไม่เท่ากัน ซึ่งศาลไม่เชื่อและออกหมายจับแล้ว พร้อมเลื่อนนัดอ่านคำพิพากษาคดีจำนำข้าว ของนางสาวยิ่งลักษณ์ เป็นวันที่ 27 ก.ย.นี้ เวลา 09.00 น. แต่ในระหว่าง 1 เดือนนี้ นางสาวยิ่งลักษณ์ต้องมาพิสูจน์อาการป่วยต่อศาล
สำหรับวันนี้ศาลฎีกาแผนกคดีอาญาของผู้ดำรงตำแหน่งทางการเมือง นัดอ่านคำพิพากษาคดีไม่ระงับยับยั้งโครงการรับจำนำข้าว ทั้งที่รู้ว่าทุจริต ของ น.ส.ยิ่งลักษณ์ ชินวัตร อดีตนายกรัฐมนตรี แต่นางสาวยิ่งลักษณ์ไม่มาตามที่ศาลนัด
ทั้งนี้ “คดีโครงการรับจำนำข้าว” ข้อหาที่อัยการสูงสุดยื่นฟ้องนางสาวยิ่งลักษณ์ เป็นจำเลย คือ ความผิดฐานเป็นเจ้าพนักงานปฏิบัติหน้าที่หรือละเว้นการปฏิบัติหน้าที่โดยมิชอบและโดยทุจริต เพื่อให้เกิดความเสียหายแก่ผู้หนึ่งผู้ใด ตามประมวลกฎหมายอาญามาตรา 157 และเป็นเจ้าหน้าที่ของรัฐปฏิบัติหรือละเว้นการปฏิบัติอย่างใดในตำแหน่งหรือหน้าที่โดยมิชอบ เพื่อให้เกิดความเสียหายแก่ผู้หนึ่งผู้ใด หรือปฏิบัติหรือละเว้นการปฏิบัติหน้าที่โดยทุจริต ตามมาตรา 123/1 แก้ไขตาม พ.ร.บ.ประกอบรัฐธรรมนูญว่าด้วยการป้องกันและปราบปรามการทุจริต (ฉบับที่ 2) พ.ศ.2554 จากกรณีปล่อยปละละเลยไม่ยับยั้งโครงการจำนำข้าวที่ทำให้รัฐได้รับความเสียหาย ต้องระวางโทษจําคุกตั้งแต่ 1-10 ปี หรือปรับตั้งแต่ 2 หมื่นบาท ถึง 2 แสนบาท หรือทั้งจําทั้งปรับ