(27 ม.ค.) ผู้สื่อข่าวรายงานว่า สถานีโทรทัศน์บลูสกายได้มีการเผยแพร่คลิปวิดีโอที่ระบุอ้างว่า เป็นภาพเหตุการณ์กลุ่มผู้ชุมนุม นปช. เผาห้างสรรพสินค้าเซ็นทรัลเวิล์ด เมื่อวันที่ 19 พฤษภาคม 2553 เป็นคลิปภาพที่ต้องใช้เวลา 3 ปี จึงได้คลิปดังกล่าวมาเผยแพร่
ตามรายงานระบุว่า รายการสายล่อฟ้า ทางสถานีโทรทัศน์บลูสกาย เมื่อช่วงบ่ายที่ผ่านมา ซึ่งมี นายศิริโชค โสภา และ นายเทพไท เสนพงศ์ เป็นผู้ดำเนินรายการ ได้นำคลิปวิดีโอภาพเหตุการณ์เผาห้างสรรพสินค้าเซ็นทรัลเวิล์ด เมื่อปี 2553 แบ่งเป็น 3 คลิป
คลิปวิดีโอภาพเหตุการณ์ทั้ง 3 คลิป คลิปแรกได้เผยเห็นช่วงเวลาที่แกนนำ นปช. กำลังขึ้นปราศรัยบนเวทีราชประสงค์ ประกาศขอให้ผู้ชุมนุมยุติการชุมนุม เนื่องจากเกิดเหตุความรุนแรงหลายเหตุการณ์ สร้างความไม่พอใจแก่กลุ่มผู้ชุมนุม มีการตะโกนร้องโวยวาย
ขณะที่คลิปที่สองและเผยให้เห็นช่วงเวลาที่กลุ่มผู้ชุมนุมเริ่มไม่พอใจ ท่ามกลางเสียงปราศรัยของแกนนำ นปช. ที่วิงวอนขอให้ผู้ชุมนุมยุติการชุมนุมไว้ก่อน ก่อนที่จะเริ่มพบกลุ่มควันไฟ ผู้คนเริ่มวิ่งออกจากบริเวณแยกราชประสงค์ เหตุการณ์เริ่มวุ่นวาย เกิดเสียงคล้ายระเบิด มีการขว้างปาหินห้างสรรพสินค้า มีเปลวเพลิงเกิดขึ้นตามอาคาร
ทั้งนี้ นายศิริโชค กับ นายเทพไท เปิดเผยว่า คลิปวิดีโอดังกล่าว ต้องใช้เวลาเกือบ 3 ปี จึงได้คลิปมาเผยแพร่สู่สาธารณชน พร้อมกับวิเคราะห์ว่า ภาพเหตุการณ์ที่เกิดเหตุ ล้วนแล้วมีแต่กลุ่มผู้ชุมนุมที่ไม่พอใจที่แกนนำสั่งยุติการชุมนุม ซึ่งเหตุที่เกิดขึ้นไม่แสดงให้เห็นเจ้าหน้าที่ของรัฐปรากฏอยู่ นอกจากนี้ระบุว่า ยังมีคลิปวิดีโอเหตุการณ์ดังกล่าวอีกหลายช่วง ที่จะมีการนำเสนอออกอากาศอีกครั้งต่อไป
ขอบคุณเนื้อหาจาก รายการ สายล่อฟ้า วันที่ 27 มกราคม 2557 ทางช่องบลูสกาย