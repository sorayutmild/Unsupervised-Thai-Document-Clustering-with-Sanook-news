จากกรณีข่าวอาจารย์สาวม.ดังย่านฝั่งธนส่งไลน์แฉนักศึกษาชายเหตุจับได้มีสัมพันธ์กับแฟนตัวเอง ล่าสุด เจ้าตัวให้สัมภาษณ์บอกไม่เป็นความจริง
(23 ม.ค.) กลายเป็นประเด็นที่ถูกวิพากษ์วิจารณ์อย่างหนักในโลกออนไลน์ กรณีมีการอ้างเป็นไลน์ของอาจารย์สาว ม.ดังย่านฝั่งธนฯ ได้ส่งไลน์แฉพฤติกรรมของนักศึกษาชายคนหนึ่งที่มีการกล่าวอ้างว่ามีความสัมพันธ์ลึกซึ้งกับแฟนหนุ่มของตนเอง ซึ่งในไลน์ที่ปรากฎนั้นมีการเขียนข่มขู่ให้เลิกติดต่อกันพร้อมกับมีการข่มขู่ว่าจะตัดสิทธิ์การให้ทุน กยศ.
และเรื่องดังกล่าวเป็นเหตุให้นักศึกษาชายคนดังกล่าวทนไม่ไหวได้ไปแจ้งความกับเจ้าหน้าที่ตำรวจที่ สน.บุปผาราม เนื่องจากเจ้าตัวเกรงว่าจะไม่ปลอดภัยเพราะถูกข่มขู่จากข้อความเฟซบุ๊คและคลิปเสียง
ด้าน เจ้าหน้าที่ตำรวจ ได้เปิดเผยว่าเรื่องดังกล่าวมีการมาแจ้งความลงบันทึกประจำวันไว้จริงเมื่อวันที่ 19 ม.ค. ที่ผ่านมา ซึ่งนักศึกษาชายได้เดินทางมาแจ้งความโดยบอกว่าได้มีเพศสัมพันธ์กับอาจารย์หนุ่มโรงเรียนเดียวกัน แต่ถูกอาจารย์สาวซึ่งเป็นแฟนของอาจารย์หนุ่มจับได้และเกิดไม่พอใจ เลยเรียกไปตักเตือน หลังจากนั้นก็บอกผ่านไลน์ให้เลิกยุ่งเกี่ยวกัน และมีการต่อว่าด่าทอและข่มขู่ นักศึกษาชายคนนี้จึงได้มาแจ้งความลงบันทึกประจำวันไว้ 
ด้าน อาจารย์สาว หลังจากที่เรื่องเกิดเป็นข่าวขึ้นมานั้นได้ให้สัมภาษณ์ผ่านนักข่าวเรื่องเล่าเช้านี้ โดยบอกว่า ไม่เป็นความจริงแต่อย่างใด พร้อมกับบอกว่าตนเองมีแฟนอยู่แล้ว แต่ไม่ใช่อาจารย์ที่สอนอยู่ที่เดียวกัน
จากเรื่องดังกล่าวไม่ได้มาจากเรื่องชู้สาว แต่เป็นเรื่องของการตักเตือนด้วยถ้อยคำรุนแรง จนกระทั่งมีการกระทบกระทั่งและตอบโต้กันในเฟซบุ๊ค และได้ตกลงเคลียร์กันจบแล้ว และนักศึกษาชายจะไปถอนแจ้งความในวันนี้ (23 ม.ค.) นอกจากนี้อาจารย์สาวคนดังกล่าวได้บอกว่า เรื่องนี้น่าจะมาจากการเมืองภายในสถาบันและตนเองก็ตกเป็นเครื่องมือในครั้งนี้
 
 