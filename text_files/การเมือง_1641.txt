(28 มี.ค.) เมื่อเวลาประมาณ 22.30 น. ที่ผ่านมา เกิดเหตุคนร้ายลอบยิงระเบิดใส่สำนักงานป้องกันและปราบปรามการทุจริตแห่งชาติ หรือ ป.ป.ช. จำนวน 1 ลูก จากนั้นได้มีเสียงระเบิดดังขึ้นอย่างต่อเนื่องประมาณ 3-4 ลูกติดต่อกัน ทำให้ตำรวจ-ทหาร สนธิกำลังเข้าตรวจสอบสถานที่เกิดเหตุ
ด้าน พ.ต.อ.สมพล วงศ์ศรีสุนทร ผู้กำกับการสถานีตำรวจภูธรเมืองนนทบุรี คาดว่าระเบิดดังกล่าวเป็น M79 โดยระเบิดโดนที่ตัวอาคาร 1 ด้านทิศตะวันออกของ ป.ป.ช. เสียหายเล็กน้อย
นอกจากนี้ยังมีรายงานด้วยว่า เกิดเหตุลอบยิงทหารชุดลาดตระเวน บริเวณจุดตรวจ ป.ป.ช. โดยถูกยิงที่ล้อรถจักรยานยนต์ ทำให้รถล้ม 2 คัน ส่งผลให้ทหารได้รับบาดเจ็บที่หัวไหล่ 1 นาย
เมื่อเวลาประมาณ 02.30 น. เจ้าหน้าที่ได้สนธิกำลังกันทำการปูพรมค้นจุดต้องสงสัย ภายใน ซ.ไชยนนท์ ซ.นนทบุรี 46 และสามารถจับกุมผู้ต้องสงสัยได้รวมทั้งหมด 10 คน เป็นชาย 9 คน หญิง 1 คน อ้างว่าเป็นผู้ชุมนุม กวป. พร้อมของกลางเป็นอาวุธสงคราม เป็นระเบิดชนิดขว้าง จำนวน 6-7 ลูก , เครื่องยิง M79 , ปืนลูกซองจำนวน 1 กระบอก , ปืนสั้นขนาด 9 มม. จำนวน 1 กระบอก , ปืนอาก้า จำนวน 1 กระบอก พร้อมเครื่องกระสุนปืน
จากการสอบสวนผู้ต้องสงสัยบางรายได้ให้การรับสารภาพแล้ว แต่บางคนยังปฏิเสธว่าอาวุธที่ตรวจพบไม่ใช่ของตนเอง ขณะนี้ได้ควบคุมตัวผู้ต้องสงสัยไปสอบปากคำต่อที่ สภ.เมืองนนทบุรี เบื้องต้นถูกตั้งข้อหามีอาวุธสงครามไว้ในครอบครอง
ภาพข่าวจากรายการเรื่องเล่าเช้านี้
 