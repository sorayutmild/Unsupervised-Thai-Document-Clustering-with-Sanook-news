[รีวิว] Samsung Galaxy Note FE (Fan Edition) เรือธงพร้อมปากกา S Pen น้องใหม่ ครบเครื่องด้วยสเปกระดับท็อปทั้งจอขอบโค้งไซส์ใหญ่ RAM 4GB และกล้อง Dual Pixel 12 ล้าน บนบอดี้กันน้ำแบบโลหะผสานกระจกเงางาม ในราคา 20,900 บาท!

หลังจากที่แบรนด์ผู้ผลิตสมาร์ทโฟนรายใหญ่อย่าง Samsung ได้ทำการเปิดตัว Galaxy Note FE หรือ Galaxy Note Fan Edition ที่ประเทศเกาหลีใต้ พร้อมกับได้วางจำหน่ายไปก่อนหน้านี้ ล่าสุดนี้ถือว่าเป็นข่าวดีสำหรับคนที่รอสมาร์ทโฟนรุ่นนี้เลยทีเดียว เพราะล่าสุดนี้ทาง Samsung ได้นำ Samsung Galaxy Note FE เข้ามาวางจำหน่ายในประเทศไทยเพื่อให้ผู้ใช้อย่างเราๆ ได้มีโอกาสจับจองเป็นเจ้าของด้วย
 
โดยแม้ว่า Samsung Galaxy Note FE จะยังคงมีหน้าตาโดยรวมเหมือนกับ Samsung Galaxy Note 7 ที่ถูกยกเลิกวางจำหน่ายไปก่อนหน้านี้เกือบทุกประการ แต่จริงๆ แล้วมือถือรุ่นดังกล่าวได้รับการผลิตตัวเครื่องใหม่ทั้งหมด โดยนำฮาร์ดแวร์บางส่วนของ Samsung Galaxy Note 7 ที่ยังไม่ผ่านการแกะกล่อง หรือเปิดใช้งานมาก่อน มาทำการรีไซเคิลเพื่อประโยชน์ทางสิ่งแวดล้อม พร้อมปรับเปลี่ยนแบตเตอรี่เป็นก้อนใหม่ ที่ผ่านการตรวจสอบแบบ 8-Point Battery Safety Check ซึ่งนับว่าเป็นมาตรฐานการตรวจสอบที่สูงกว่าอุตสาหกรรมมือถือทั่วๆ ไป ทำให้แบตเตอรี่ที่ติดตั้งอยู่ใน Samsung Galaxy Note FE มีความปลอดภัยอย่างแน่นอน (อ่านข้อมูลเพิ่มเติมเกี่ยวกับความเป็นมาของ Samsung Galaxy Note FE ได้ที่นี่)
สำหรับสเปกของ Samsung Galaxy Note FE ก็ถูกจัดวางมาให้แบบครบเครื่อง ไม่ว่าจะเป็น หน้าจอแสดงผลขอบโค้งทั้งสองด้าน ขนาดใหญ่เต็มตาที่ 5.7 นิ้ว ความละเอียดระดับ 2K, ขุมพลังตัวแรง Exynos 8890, หน่วยความจำ RAM ขนาด 4GB, กล้องดิจิทัลด้านหลังความละเอียด 12 ล้านพิกเซล พร้อมเทคโนโลยี Dual Pixel, เซ็นเซอร์สแกนม่านตา Iris Scanner หรือการทำงานอยู่บนระบบปฏิบัติการ Android 7.0 Nougat ครอบทับด้วย Samsung Experience ที่พกฟีเจอร์เด็ดตดิดตัวมาเพียบ และที่ขาดไม่ได้นั่นคือปากกา S Pen อันเป็นเอกลักษณ์สำหรับขีดเขียนลงบนหน้าจอได้อย่างอิสระนั่นเอง แต่ Samsung Galaxy Note FE จะมีความสวยงามน่าใช้เพียงใดนั้น เราลองไปติดตามผ่านรีวิวแบบเจาะลึกจากทีมงาน Techmoblog กันเลยดรกว่าครับ
สเปก Samsung Galaxy Note FE (Fan Edition)

หน้าจอแสดงผลแบบ Super AMOLED ขนาด 5.7 นิ้ว ความละเอียด 2560x1440 พิกเซล (2K) ครอบทับด้วยกระจก Corning Gorilla Glass 5 เพื่อเสริมความแข็งแกร่งจากการทำตก หรือการกระแทก รองรับมาตรฐาน HDR10 พร้อมฟีเจอร์ Always-On Display
ชิปเซ็ตประมวลผล Exynos 8890 แบบ Octa-Core Processor ความเร็ว 2.3 GHz
หน่วยประมวลผลกราฟิกแบบ Mali-T880 MP12
หน่วยความจำ RAM ขนาด 4GB
หน่วยความจำภายในความจุ 64GB
กล้องดิจิทัลด้านหน้าความละเอียด 5 ล้านพิกเซล รูรับแสงกว้าง f/1.7 ทางยาวโฟกัส 22มม.
กล้องดิจิทัลด้านหลังความละเอียด 12 ล้านพิกเซล ขนาดเซ็นเซอร์ 1/2.5", เม็ดพิกเซลขนาด 1.4 ไมครอน, รูรับแสงกว้าง f/1.7, ทางยาวโฟกัส 26มม. พร้อมระบบโฟกัสภาพอัตโนมัติแบบ Dual Pixel, ระบบป้องกันภาพสั่นไหวแบบ OIS และไฟแฟลชแบบ LED
เซ็นเซอร์สแกนม่านตา Iris Scanner
เซ็นเซอร์สแกนลายนิ้วมือ
เซ็นเซอร์วัดอัตราการเต้นของหัวใจ
รองรับการใช้งานร่วมกับผู้ช่วยอัจฉริยะ Bixby (เฉพาะฟังก์ชัน Home และ Reminder)
รองรับการใช้งานแบบ 2 ซิมการ์ด
รองรับการเชื่อมต่อบนเครือข่าย 4G LTE Cat9, Wi-Fi Dual Band 802.11 a/b/g/n/ac, NFC และ Bluetooth 4.2
รองรับการเชื่อมต่อแบบ USB Type-C
แบตเตอรี่ความจุ 3,200mAh พร้อมรองรับเทคโนโลยีชาร์จเร็ว และการชาร์จแบบไร้สาย
ทำงานอยู่บนระบบปฏิบัติการ Android 7.0 Nougat

 
รีวิว Samsung Galaxy Note FE (Fan Edition) : ดีไซน์ และการออกแบบ

Samsung Galxay Note FE มาพร้อมกับหน้าจอแสดงผลแบบ Dual-Curved Super AMOLED ขนาด 5.7 นิ้ว ความละเอียดคมชัดระดับ 2K ครอบทับด้วยกระจก Gorilla Glass 5 เพื่อช่วยเสริมความแข็งแกร่งจากการตกหรือกระแทก พร้อมฟีเจอร์ Always-On Display สำหรับแสดงการแจ้งเตือนแม้ว่าจะดับหน้าจอไปแล้ว ซึ่งบริเวณขอบจอทั้งสองด้านจะมีความโค้งลงไปยังเฟรมของตัวเครื่อง ช่วยเพิ่มพื้นที่ในการแสดงผลให้กว้างมากยิ่งขึ้น โดยตัวเครื่องมีสัดส่วนอยู่ที่ 153.5 x 73.9 x 7.9 มม. น้ำหนักรวมประมาณ 167 กรัม ซึ่งถือว่าเป็นขนาดที่สามารถหยิบจับได้พอดีมือ ไม่หนักจนเกินไป

ตัวอย่างการทำงานของฟีเจอร์ Always-On Display

ที่ด้านบนของหน้าจอ ประกอบด้วย ไฟแสดงสถานะแบบ LED, เซ็นเซอร์สแกนม่านตา Iris Scanner, ลำโพงสนทนา, กล้องดิจิทัลความละเอียด 5 ล้านพิกเซล, เซ็นเซอร์ Proximity สำหรับตรวจจับระยะห่างของผู้ใช้งาน เพื่อเปิด-ปิดหน้าจอให้แบบอัตโนมัติ และเซ็นเซอร์ Ambient Light สำหรับตรวจวัดแสงโดยรอบ เพื่อปรับความสว่างของหน้าจอให้เหมาะสมกับสภาพแวดล้อม

ที่ด้านล่างของหน้าจอ ประกอบด้วย ปุ่ม Recent Apps, ปุ่มโฮมที่ฝังเซ็นเซอร์สแกนลายนิ้วมือเอาไว้ด้านใต้ และปุ่มย้อนกลับ (Back)


ด้านซ้ายของตัวเครื่อง มีปุ่มปรับระดับเสียงติดตั้งเอาไว้ ส่วนด้านขวาของตัวเครื่อง มีปุ่ม Power สำหรับล็อคหน้าจอ และเปิด-ปิดเครื่อง

ด้านบนของตัวเครื่อง ประกอบไปด้วย ไมโครโฟนตัวที่สองสำหรับตัดเสียงรบกวน และช่องใส่ซิมการ์ดแบบ Hybrid Slot ซึ่งในช่องที่สอง ผู้ใช้ต้องเลือกว่า จะใส่ซิมการ์ดที่ 2 หรือใส่หน่วยความจำเสริมแบบ microSD Card อย่างใดอย่างหนึ่งเท่านั้น ไม่สามารถใช้งาน 2 ซิมการ์ดไปพร้อมๆ กับใส่หน่วยความจำเสริมแบบ microSD Card ได้

ด้านล่างของตัวเครื่อง ประกอบด้วย ช่องเสียบหูฟังขนาด 3.5 มม., พอร์ตเชื่อมต่อแบบ USB-Type C, ไมโครโฟนตัวหลักสำหรับสนทนา, ลำโพงตัวหลักของตัวเครื่อง และช่องเสียบปากกา S Pen

สำหรับการถอดปากกา S Pen ออกจากตัวเครื่องเพื่อใช้งาน ก็สามารถทำได้ง่ายๆ เพียงแค่ออกแรงกดเล็กน้อยที่ตัวปากกาเล็กน้อย ก็จะเด้งออกมาแบบอัตโนมัติ

สำหรับบอดี้ของ Samsung Galaxy Note FE ถูกออกแบบมาด้วยดีไซน์แบบ Metal-Glass ซึ่งเป็นการผสมผสานระหว่างการขึ้นเฟรมด้วยอะลูมิเนียม และกระจก Gorilla Glass 5 ที่ด้านหลัง ทำให้ตัวเครื่องมีความเงางามเมื่อสะท้อนกับแสง นอกจากนี้ ยังมาพร้อมกับคุณสมบัติกันน้ำกันฝุ่นตามมาตรฐาน IP68 ที่มีความสามารถกันน้ำได้ลึกสุดถึง 1.5 เมตร เป็นเวลานานสุด 30 นาที 

ที่ด้านบนของตัวเครื่อง ประกอบไปด้วย กล้องดิจิทัลตัวหลักความละเอียด 12 ล้านพิกเซล ถัดมาเป็นไฟแฟลชแบบ LED และเซ็นเซอร์สำหรับวัดอัตราการเต้นของหัวใจ

ส่วนด้านล่างมีการประทับชื่อรุ่น Galaxy Note Fan Edition เอาไว้แบบชัดเจน

สำหรับปากกา S Pen ของ Galaxy Note FE สามารถรองรับแรงกดทั้งหมด 4096 ระดับ พร้อมหัวปากกาที่มีขนาดเล็ก ซึ่งให้ความรู้สึกราวกับการขีดเขียนด้วยปากกาจริงๆ พร้อมคุณสมบัติกันน้ำกันฝุ่นระดับ IP68 เช่นเดียวกับตัวเครื่อง ทำให้เราสามารถนำไปขีดเขียนใต้น้ำได้อีกด้ว
รีวิว Samsung Galaxy Note FE (Fan Edition) : อินเทอร์เฟส และการใช้งานเบื้องต้น

Samsung Galaxy Note FE มาพร้อมกับระบบปฏิบัติการ Android 7.0 Nougat ครอบทับด้วย UI ที่ทาง Samsung พัฒนาขึ้นมาเองอย่าง Samsung Experience เวอร์ชัน 8.1 ซึ่งหน้า UI โดยรวมจะมีความคล้ายคลึงกับเรือธงรุ่นน้องอย่าง Galaxy S8 และ Galaxy Note 8 โดยเปลี่ยนชุดไอคอนเป็นแบบใหม่ พร้อมอินเทอร์เฟสที่ออกแบบมาให้ดูสะอาดตา และใช้งานได้ง่าย

โดย UI ของ Samsung Galaxy Note FE นั้น จะไม่มีปุ่มรวมแอปพลิเคชัน หรือ App Drawer แต่เราสามารถเรียกดูแอปพลิเคชันทั้งหมดที่ติดตั้งเอาไว้ภายในตัวเครื่องได้แบบง่ายๆ เพียงแค่ปัดนิ้วจากล่างขึ้นบน

เมื่อลากนิ้วจากแถบด้านบนลงมา จะพบกับแถบ Toggle Switch ซึ่งเป็นหน้าที่รวมคีย์ลัดต่างๆ เอาไว้ อย่างเช่น เปิด-ปิด Wi-Fi, ไฟฉาย, Bluetooth หรือไฟฉาย ซึ่งหากเราลากแถบ Toggle Switch ลงมาอีกซักหน่อย จะพบกับคีย์ลัดเพิ่มเติม ซึ่งเราสามารถจัดเรียงตำแหน่งได้ตามใจชอบ ส่วนแถบด้านล่างเป็น Notification Center สำหรับแสดงการแจ้งเตือนทั้งหมด ซึ่งเราสามารถเลือกบล็อคการแจ้งเตือนของแต่ละแอปพลิเคชันได้ หรือเคลียร์การแจ้งเตือนทั้งหมดผ่านการแตะที่เมนู Clear Alll

จากหน้าโฮมสกรีน หากปัดไปทางด้านขวาจะพบกับฟีเจอร์ Bixby Home ซึ่งเป็นฟีเจอร์เดียวกับที่มีอยู่บน Samsung Galaxy S8 และ Galaxy Note 8 โดย Bixby Home จะทำหน้าที่รวบรวมการแสดงแจ้งเตือนต่างๆ จากแอปพลิเคชันที่รองรับ เช่น ข่าว, สภาพอากาศ รวมไปถึงการแสดงข้อมูลจากแอปพลิเคชันเพื่อสุขภาพอย่าง Samsung Heath ทำให้เราไม่ต้องไล่เปิดดูทีละแอปพลิเคชันนั่นเอง

สำหรับแถบสีขาวที่อยู่ทางด้านขวาของหน้าจอนั้น คือฟีเจอร์ Edge Panels ซึ่งเป็นคีย์ลัดที่ช่วยให้เราเข้าถึงแอปพลิเคชันที่ใช้งานบ่อย หรือรายชื่อผู้ติดต่อได้อย่างรวดเร็ว โดยผู้ใช้สามารถเพิ่มหน้าต่างได้อีก ไม่ว่าจะเป็น Remider สำหรับแสดงการแจ้งเตือนรายการที่จะต้องทำ หรือ Device Maintenace สำหรับแสดงสถานะของตัวเครื่อง เช่น ปริมาณแบตเตอรี่ และปริมาณ RAM ที่ถูกใช้ไป ซึ่งเราสามารถเข้าไปดาวน์โหลดหน้าต่างของ Edge Panels เพิ่มเติมได้ที่แอปพลิเคชัน Galaxy Apps

ส่วนแอปพลิเคชันภายในตัวเครื่องก็ถูกติดตั้งมาให้แบบครบครัน ไม่ว่าจะเป็นแอปพลิเคชันจากฝั่ง Google อย่าง Chrome, Gmail, Maps, Drive และ Youtube หรือแอปพลิเคชันประเภทออฟฟิศจาก Microsoft รวมถึงแอปพลิเคชันพื้นฐานจากทาง Samsung อย่างเช่น Samsung Health สำหรับบันทึก และติดตามข้อมูลด้านสุขภาพ, Samsung Gear สำหรับเชื่อมต่อกับนาฬิกาอัจฉริยะ หรือ S Voice สำหรับสั่งการตัวเครื่องผ่านคำสั่งเสียง

Samsung Galaxy Note FE รองรับแอปพลิเคชัน Samsung Pay ซึ่งเป็นนวัตกรรมชำระเงินด้วยบัตรเครดิตผ่านทางสมาร์ทโฟน เพียงแค่เพิ่มบัตรลงไปในแอปพลิเคชัน Samsung Pay เท่านั้น ทำให้เราไม่ต้องพกบัตรติดตัวหลายๆ ใบอีกต่อไป โดย Samsung Pay รองรับการใช้งานร่วมกับเครื่องจ่ายเงินแบบ NFC และเครื่องรูดบัตรเครดิตแบบแถบแม่เหล็ก (MST) ซึ่งเป็นเครื่องที่ร้านค้าส่วนใหญ่ในประเทศไทยใช้งานนั่นเอง (อ่านข้อมูลเพิ่มเติมเกี่ยวกับ Samsung Pay ได้ที่นี่)

นอกจากนี้ ยังมาพร้อมกับ Secure Folder ที่ปรียบเสมือนตู้นิรภัยสำหรับปกป้องข้อมูลส่วนตัวบนแอปพลิเคชันต่างๆ โดยแอปพลิเคชันที่เราเพิ่มเข้าไปใน Secure Folder นั้น จะทำงานแยกตัวออกมาจากแอปพลิเคชันหลัก ซึ่งช่วยให้เราสามารถเล่นแอปพลิเคชันแบบ 2 ID ได้นั่นเอง นอกจากนี้ การเข้าใช้แอปพลิเคชันที่อยู่ใน Secure Folder จะต้องเป็นเจ้าของเครื่องที่รู้รหัสผ่านตัวเครื่อง หรือทำการลงทะเบียนลายนิ้วมือ, ม่านตา เอาไว้เท่านั้น ทำให้บุคคลภายนอกไม่สามารถเข้าถึงข้อมมูลใน Secure Folder ได้อย่างง่ายๆ นั่นเอง

Samsung Galaxy Note FE รองรับการเปิดใช้งานแอปพลิเคชันพร้อมกันสองหน้าต่าง หรือ Multi Window ด้วย โดยเพียงแค่กดปุ่ม Recents App ที่อยู่ด้านซ้ายล่างตัวเครื่องค้างไว้ และเลือกแอปพลิเคชันที่เปิดค้างไว้เบื้องหลัง เพียงเท่านี้ก็เสร็จสิ้นแล้ว โดยเราสามารถยืด-ย่อสัดส่วนของหน้าต่างได้อย่างอิสระ

อย่างที่กล่าวไปด้านต้นว่า Samsung Galaxy Note FE มาพร้อมกับระบบรักษาความปลอดภัยในรูปแบบการสแกนม่านตา Iris Scanner ด้วย แต่ผู้ใช้จะต้องเข้าไปลงทะเบียนม่านตาก่อน ซึ่งตัวระบบจะแนะนำให้เราถอดแว่นตาก่อน และถือสมาร์ทโฟนให้ห่างจากตัวประมาณ 25-35 ซม. เมื่อลงทะเบียนเสร็จสิ้น เราสามารถตั้งค่าให้ตัวเครื่องปลดล็อคด้วยวิธีสแกนม่านตาได้ทันที โดยจากที่ทีมงานทดสอบนั้น ระบบสแกนม่านตาของ Samsung Galaxy Note FE สามารถทำงานได้อย่างแม่นยำ และรวดเร็ว ไม่ว่าจะเป็น การสแกนในที่มืด รวมไปถึงการสแกนขณะสวมใส่แว่นตา และแว่นกันแดด ส่วนทางด้านระบบสแกนลายนิ้วมือนั้น สามารถลงทะเบียนได้สูงสุดทั้งหมด 4 นิ้วด้วยกัน

สำหรับลูกเล่นด้านอื่นก็ถือว่าน่าสนใจเลยทีเดียว ไม่ว่าจะเป็น Smart Stay ที่ตัวระบบจะคอยเปิดหน้าจอค้างไว้ หากผู้ใช้กำลังจ้องที่หน้าจออยู่, Easy Mute สำหรับปิดเสียงเรียกเข้า และนาฬิกาปลุก ผ่านการโบกมือเหนือบริเวณหน้าจอ หรือคว่ำหน้าจอลง และ Palm Swipe to Capter สำหรับการแคปเจอร์ภาพหน้าจอในขณะนั้น ด้วยการใช้สันมือปาด อีกทั้ง ยังมาพร้อมกับ Dual Messenger ที่ช่วยให้เราเล่นแอปพลิเคชันแบบ 2 ID นอกเหนือจากการใช้งานใน Secure Folder ได้อีกด้วย

และยังมีลูกเล่นเด็ดอย่าง Game Tools ซึ่งจะช่วยให้ผู้ใช้งานสามารถเล่นเกมได้อย่างเต็มอารมณ์ ด้วยเมนูสำหรับปิดการแจ้งเตือน, ล็อกปุ่ม Recents App และปุ่มย้อนกลับ เพื่อป้องกันการสัมผัสโดยไม่ได้ตั้งใจ หรือการบันทึกวิดีโอหน้าจอขณะเล่นเกม เพื่อนำไปแชร์บนแพลตฟอร์มต่างๆ 

รวมทั้ง ผู้ใช้ยังสามารถปรับลด ความละเอียดของหน้าจอแสดงผลได้อย่างอิสระ ไล่ตั้งแต่ HD เพื่อประหยัดพลังงาน ไปจนถึง WQHD เพื่อการแสดงผลที่คมชัด

ข้ามมาทดสอบประสิทธิภาพการทำงานกันบ้าง สำหรับ Samsung Galaxy Note FE ขับเคลื่อนด้วยขุมพลัง Exynos 8890 ซึ่งเป็นชิปเซ็ตตัวเดียวกับที่ใช้บน Galaxy S7 และ Galaxy S7 edge โดยจับคู่การทำงานกับหน่วยประมวลผลกราฟิก Mali-T880 MP12 พร้อมหน่วยความจำ RAM แบบ LPDDR4 ขนาด 4GB ซึ่งถือว่าเป็นสเปกที่จัดอยู่ในระดับท็อป

ลองทดสอบประสิทธิภาพการทำงานของเครื่องโดยรวม ด้วยแอปพลิเคชัน AnTuTu พบว่า สามารถทำคะแนนได้ราว 141057 คะแนน

ทดสอบประสิทธิภาพการประมวลผลของชิปเซ็ต ด้วยแอปพลิเคชัน GeekBench พบว่า Samsung Galaxy Note FE สามารถทำคะแนนประมวลผลแบบ Single-Core ได้ราว 1951 คะแนน ส่วนการประมวลผลแบบ Multi-Core ทำคะแนนได้ราว 5948 คะแนน

ลองทดสอบการเล่นเกมด้วยเกมยอดฮิตอย่าง ROV กันซักหน่อย โดย Samsung Galaxy Note FE สามารถเปิดโหมดเฟรมเรทสูงแบบ 60fps ได้ ซึ่งจากที่ทดลองเล่นพบว่า สามารถเล่นได้อย่างลื่นไหล ไม่ปรากฏอาการหน่วงให้เห็น ส่วนเฟรมเรทในโหมด 60fps จะอยู่ที่ประมาณ 53-59 ครับ
 