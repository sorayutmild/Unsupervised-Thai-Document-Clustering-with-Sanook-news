สาวนศ. มือตบ ดาราเบนซ์ เดอะกิ๊ก 3 มอบตัว สู้คดี รับทำร้ายจริง เหตุจาก เบนซ์ ท้าทาย ยัน แจ้งความทำร้ายร่างกายกลับแน่
เมื่อเวลา 11.00. น. วันที่ 20 ก.ย. 53 น.ส.นวิยา ธนธรณ์ธนา อายุ 20 ปี อยู่บ้านเลขที่ 36 ซ.เจริญนคร 30/2 แขวงบางลำภูล่าง เขตคลองสาน กรุงเทพมหานคร นักศึกษาคณะนิเทศศาสตร์ ปี 2 มหาวิทยาลัยกรุงเทพ ได้เดินทางเข้าพบ พ.ต.อ.เพิ่มเกียรติ สุริยวงศ์ ผกก.สภ.คลองหลวง จ.ปทุมธานี พ.ต.ท.ประเสริฐ แหวนแก้ว สารวัตรเวรสอบสวนเพื่อรับทราบข้อกล่าวหากรณีทำร้ายร่างกายดารา นางเอก เดอะกิ๊ก 3 เบนซ์-กัญญ์พัสวี หรือ น.ส.กัญญ์พัสวี ตั้งมั่นคงวรกูล ดาราสาว วัย 19 ปี ที่รู้จักในวงการว่า "เบนซ์ เดอะกิ๊ก 3" จากผลงานภาพยนตร์เรื่องเดอะกิ๊ก ภาค 3 และล่าสุดถ่ายทำละครเรื่อง วายุภัคมนตรา ทางช่อง 3 และเป็นนักศึกษามหาวิทยาลัยกรุงเทพ ปี 2 คณะนิเทศศาสตร์ เอกประชาสัมพันธ์ ที่ได้เข้าแจ้งความกับ พ.ต.ท.ประเสริฐ แหวนแก้ว สารวัตรเวรสอบสวน สภ.คลองหลวง จ.ปทุมธานี เมื่อวันที่ 19 กย.ที่ผ่านมา ว่าถูกเพื่อนนักศึกษาสถาบันเดียวกันทำร้ายร่างกายที่หอพักนักศึกษา คลินนิช เพลส ซอยรังสิตภิรมย์ หมู่ 5 ต.คลองหนึ่ง เหตุเกิดตั้งแต่เมื่อวันที่ 18 ก.ย. เวลาประมาณ 17.00 น. ที่ผ่านมา
โดย น.ส.นวิยา ธนธรณ์ธนา หรือ "น็อต" อายุ 20 ปี มือตบดาราให้การกับเจ้าหน้าที่ตำรวจว่า ตนยอมรับว่าได้ลงมือตบกับ เบนซ์จริง สาเหตุมาจากที่ เบนซ์ ได้เป็นคนท้าทายตนว่า จะตบกันไหมตนเองก็เลยบอกว่าได้ซิที่ไหน โดยเบนซ์บอกว่าเข้ามาในห้องเลยเพราะข้างนอกมีกล้องวงจรปิด จากนั้นตนก็ได้เข้าไปตบในห้องเบนซ์โดยมีเพื่อนของตนที่มาด้วยกันยืนรออยู่ นอกห้องจริง แต่ไม่ได้เป็นการปิดกั้นเพื่อไม่ให้คนอื่นเข้าไป
ส่วนสาเหตุที่แท้จริงทราบว่า เบนซ์ไม่พอใจเพราะก่อนหน้านี้ตนเองได้ย้ายหอพักใหม่ แล้วไม่มีที่เก็บของจึงได้โทรศัพท์ไปปรึกษาเพื่อนสนิทของตนชื่อ หมวย หรือ น.ส.วิภารัตน์ หลิน อายุ 19 ปี เรียนอยู่ ปี1 คณะมนุษย์จีน มหาวิทยาลัยกรุงเทพ และเป็นคนสนิทของเบนซ์ ซึ่งอยู่ห้องพักหอเดียวกัน และวันที่ 18 ก.ย.ขณะที่ เบนซ์ หมวย และตนเอง ได้อยู่ห้องพักด้วยกันทั้ง 3 คน ตนได้เข้าไปอาบน้ำ ส่วนเบนซ์ ได้ขอตัวลงไปข้างล่าง ซึ่งเมื่อตนเองอาบน้ำเสร็จได้ออกมาเห็นหมวยรับโทรศัพท์จากเบนซ์ และหมวยได้ร้องไห้ จนตาแดง ตนจึงถามหมวยว่า เป็นอะไรพูดออกมาเลยเรื่องเบนซ์ใช่ไหม ซึ่งตนได้ยินเสียงทางโทรศัพท์ที่เบนซ์พูดกับหมวยว่า "มึงให้มันอยู่ไปเลยนะ กูจะไปอยู่ที่อื่นเอง"
หลังจากวางหูตน เลยถามหมวยว่า เรื่องน๊อตใช่ไหม หลังจากนั้นประมาณตี 2 ตนได้บอกหมวยว่า ถ้าทำให้หมวยเดือดร้อนตนจะขออาศัยเพื่อน พักที่หอพักนักศึกษา ม.ธรรมศาสตร์ ก็ได้ จึงเชื่อว่าเป็นเหตุผลที่ทำให้เบนซ์ไม่พอใจ ซึ่งหลังจากนั้นยังมือดีการส่งข้อความ มาท้าตีท้าตบตนอีกด้วย ในข้อความระบุว่า คืนนี้ "2ทุ่มเจอกันที่ซอยสนามกอล์ฟ" แต่ตนไม่ได้ไป ซึ่งตนเองก็มีบาดแผลจากการถูกเบนซ์ตบเหมือนกัน ที่ แขนขวา หน้าอก และใบหน้า ตนจึงอยากขอความเป็นธรรมกับพี่ๆ สื่อมวลชนด้วย ซึ่งจากนี้ไป ตนเองจะได้แจ้งความกลับ ในข้อหาทำร้ายร่างกายเหมือนกัน หลังจากสอบปากคำเสร็จ พ.ต.ท.ประเสริฐ แหวนแก้ว สารวัตรเวรสอบสวน ได้ทำหนังสือส่งตัวไปชันสูตรหาบาดแผลจากการถูกทำร้าย ที่ โรงพยาบาลธรรมศาสตร์ เฉลิมพระเกียรติ และจะได้สอบสวนอย่างละเอียดต่อไป
