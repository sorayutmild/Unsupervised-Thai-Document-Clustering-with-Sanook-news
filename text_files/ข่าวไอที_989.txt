ผู้ใช้ iPhone 6 และ iPhone 6 Plus ระวัง! หลังพบปัญหาหน้าจอกระพริบเพิ่มมากขึ้น หากปล่อยไว้อาจเสี่ยงใช้การไม่ได้อีกต่อไป คาดเกิดจากชิปเซ็ต Touch IC มีปัญหา หรือการ Bendgate โดยไม่ตั้งใจ!
หลังจากเปิดตัวอย่างยิ่งใหญ่ด้วยการเป็นสมาร์ทโฟนรุ่นแรกของแบรนด์ยักษ์ใหญ่ระดับโลกอย่าง Apple ที่มาพร้อมหน้าจอขนาดใหญ่ขึ้น และแบ่งออกเป็นสองรุ่น ได้แก่ iPhone 6 และ iPhone 6 Plus ที่มีหน้าจอขนาด 4.7 นิ้ว และ 5.5 นิ้ว ตามลำดับ ซึ่งส่งผลให้ยอดขายของไอโฟนทั้งสองรุ่นนี้เพิ่มสูงขึ้นในเวลาเพียงไม่กี่เดือน แต่ล่าสุดดูเหมือนว่า iPhone 6 และ iPhone 6 Plus ที่เปิดตัวมาได้เกือบ 2 ปี จะเริ่มมีปัญหาบางอย่างที่อาจส่งผลกระทบถึงผู้ใช้ทั่วโลกแล้ว

เว็บไซต์ iFixit ซึ่งเป็นเว็บไซต์ที่มีความเชี่ยวชาญในด้านการซ่อมแซม และการแยกชิ้นส่วนสมาร์ทโฟนเผยว่า iPhone 6 และ iPhone 6 Plus เริ่มปรากฏปัญหา Touch Disease ให้เห็นเพิ่มมากขึ้น โดยอาการดังกล่าวจะมีลักษณะที่หน้าจอบางส่วนจะกระพริบเป็นสีเทา และถ้าหากปล่อยไว้ก็อาจส่งผลถึงขั้นที่หน้าจอมีความเสี่ยงต่อการใช้งานไม่ได้อีกต่อไป 
ซึ่งผู้ที่คลุกคลีอยู่กับการซ่อมโทรศัพท์อย่าง Jason Vilmer ที่เป็นเจ้าของร้านซ่อมแผงวงจรสมาร์ทโฟนชื่อว่า STS Telecom ในรัฐมิสซูรี ประเทศสหรัฐอเมริกาได้กล่าวไว้ว่า ในทุกสัปดาห์เขาจะเจอกับ iPhone 6 หรือ iPhone 6 Plus ที่ถูกส่งเข้ามาซ่อมเรื่องปัญหาเกี่ยวกับหน้าจอ Touchscreen ตลอด จนเขารู้สึกว่าปัญหานี้คล้ายกับระเบิดเวลาที่นับถอยหลังรอวันระเบิดขึ้นสำหรับผู้ใช้ iPhone 6 และ iPhone 6 Plus ทุกๆ คน

(ภาพตัวอย่างปัญหา Touch Disease)
 

(ภาพชิปเซ็ต U2402 Meson และ Cumulus U2401)
สำหรับปัญหาที่เกิดขึ้นกับหน้าจอ iPhone 6 และ iPhone 6 Plus มีทฤษฎีที่มีความเป็นไปได้จากการลงความเห็นของผู้เชี่ยวชาญด้านการซ่อมแซมสมาร์ทโฟน คือ ชิปประมวลผลสำหรับหน้าจอ (Touch IC) ที่ชื่อว่า U2402 Meson และ Cumulus U2401 มีปัญหาตั้งแต่กระบวนการผลิต ขณะที่อีกทฤษฎีหนึ่ง คือ ความเสียหายที่เกิดขึ้นจากปัญหา Bendgate โดยไม่ได้ตั้งใจ อธิบายอย่างง่ายก็คือ เมื่อตัวเครื่องเกิดการหักงอไปจากรูปทรงปกติ ส่วนเชื่อมต่อที่อยู่บน Motherboard จะเกิดการแตก และสูญเสียการเชื่อมต่อสัญญาณกับตัวบอร์ด ทำให้ไม่สามารถส่งสัญญาณการ Touch แบบปกติเพื่อไปประมวลผลได้ จึงทำให้เกิดการกระพริบบนหน้าจอ  ประเด็นสำคัญก็คือ หากผู้ใช้นำเอา iPhone 6 หรือ iPhone 6 Plus ที่มีปัญหานี้ไปเข้าศูนย์ Apple Store พนักงานส่วนใหญ่จะบอกกับลูกค้าว่า ปัญหาดังกล่าวไม่ได้อยู่ภายใต้เงื่อนไขการดูแลของ Apple และถ้าตัวเครื่องที่มีปัญหาหมดประกันแล้ว ทางศูนย์จะแนะนำให้ซื้อเครื่องใหม่ทดแทนทันที (เหตุการณ์นี้เกิดขึ้นในประเทศสหรัฐอเมริกา)

(ภาพจาก Instagram ของผู้ที่ซ่อมแซมตัวเครื่องได้สำเร็จ)
แม้ว่าจะมีวิธีแก้ปัญหาหน้าจอของ iPhone 6 และ iPhone 6 Plus ที่หายขาดแน่นอน ไม่ว่าจะเป็น การซื้อเครื่องใหม่ หรือการเปลี่ยน Motherboard แบบยกชุด แต่ทั้งสองวิธีนี้เป็นการแก้ปัญหาที่เสียค่าใช้จ่ายมากเกินกว่าเหตุ ทางทีมงาน iFixit จึงได้สรุปข้อเสนอแนะว่า ถ้าเครื่องนั้นยังมีประกันที่ครบถ้วนอยู่ ให้ใช้ได้ทันที แต่ถ้าเครื่องใดหมดประกันแล้วให้หาร้านซ่อมที่สามารถซ่อมได้ถึงในระดับแผงวงจรของตัวเครื่อง และให้ทางร้านเปลี่ยนชิป Touch IC ให้ใหม่ นอกจากนี้ บางร้านหลังจากเปลี่ยนชิปให้ใหม่แล้ว ยังเสริมความแข็งแรงให้กับตัวบอร์ดเพื่อป้องกันการขยับ หรือความเสียหายที่อาจเกิดขึ้นใหม่อีกด้วย  สำหรับผู้ใช้ iPhone 6, iPhone 6 Plus หรือผลิตภัณฑ์อื่นๆ ของ Apple ในประเทศไทย ถ้าหากเกิดปัญหาใดๆ ขึ้นกับตัวเครื่องก็ตาม ทางทีมงานขอแนะนำว่าอย่าเพิ่งไปตามร้านตู้ และทำการซ่อมแซมเอง เพราะการซ่อมแซมบางอย่างอาจส่งผลให้เครื่องของเราหมดประกันในทันทีก็เป็นได้ แต่ให้ไปติดต่อกับศูนย์บริการที่ได้รับการรับรองจาก Apple โดยตรง (Apple Authorized Service Provider) เสียก่อน โดยรายชื่อศูนย์ผู้ให้บริการที่ได้รับการรับรองจาก Apple อย่างถูกต้อง มีดังนี้  - ศูนย์ Smart Bar by SPVi - ศูนย์ iServe Store by Copperwired - ศูนย์ iCare by Comseven - ศูนย์ iMedic by Uficon  หรือท่านใดที่ต้องการค้นหาศูนย์ให้บริการใกล้บ้านท่านก็สามารถตรวจสอบได้จาก www.apple.com/th/ ได้โดยตรงเลยครับ
ที่มา : PhoneArena, iFixit
สนับสนุนเนื้อหา: www.thaimobilecenter.com
 
 