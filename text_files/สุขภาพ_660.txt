อากาศเย็นๆ แบบนี้ ถ้าได้น้ำขิง หรือน้ำมะนาวผสมน้ำผึ้งอุ่นๆ สักแก้ว ดื่มในตอนเช้าก็คงจะดีไม่น้อย ยิ่งใครที่เป็นหวัด มีอาการไอ และเจ็บคอด้วยแล้ว เครื่องดื่มสองชนิดนี้น่าจะเป็นตัวเลือกแรกๆ เลยทีเดียว แต่หลายคนอาจจะยังไม่เคยลอง “น้ำขิงมะนาว” ขอบอกเลยว่า กลิ่น และรสชาติที่ไม่ธรรมดาของขิง บวกกับความสดชื่นซาบซ่าของมะนาว เข้ากันได้ดีจนคุณต้องหลงรักแน่นอน
 
ประโยชน์ของขิง
เป็นที่รู้กันมาอย่างช้านานแล้วว่า ขิง เป็นสมุนไพรที่มีกลิ่นฉุน มีฤทธิ์ร้อน ถึงให้ความอบอุ่นจากภายในร่างกายได้ดี นอกจากนี้ยังมีสรรพคุณช่วยฆ่าเชื้อแบคทีเรีย ปรับสมดุลของระบบทางเดินอาหาร และลดไขมันอุดตันเส้นเลือดได้อีกด้วย
 
ประโยชน์ของมะนาว
มะนาวเองก็มีประโยชน์ในการเป็นตัวช่วยดีท็อกซ์อ่อนๆ ให้กับลำไส้ ช่วยกระตุ้นระบบไหลเวียนโลหิตให้เป็นปกติ และยังอุดมไปด้วยวิตามินซีที่ช่วยป้องกันโรคหวัดได้เป็นอย่างดี
 
เมื่อจับขิง กับมะนาวมารวมกัน ประโยชน์ดีๆ ก็เลยเพิ่มตามไปด้วย
ประโยชน์ของน้ำขิงมะนาว

 ดีท็อกซ์ลำไส้อ่อนๆ

เนื่องจากน้ำมะนาวมีกรดรสเปรี้ยว ที่ช่วยกระตุ้นการทำงานของระบบขับถ่าย ดังนั้นจึงเป็นที่มาของการดีท็อกซ์ลำไส้แบบอ่อนๆ นั่นคือ ช่วยให้ถ่ายได้ง่ายขึ้นนั่นเอง (แต่ไม่ใช่การดีท็อกซ์ลำไส้จริงจัง)
 

 ช่วยลดน้ำหนัก

นอกจากจะช่วยให้ถ่ายคล่องขึ้นแล้ว ฤทธิ์ร้อนของขิงยังช่วยเพิ่มการเผาผลาญพลังงานในร่างกายมากขึ้นกว่าเดิมถึง 20% อีกด้วย ดังนั้นก่อนออกกำลังกายครั้งหน้า ลองดื่มน้ำขิงมะนาวดูสักแก้วก็ดีนะ
 

 บรรเทาอาการเจ็บคอ

หากน้ำผึ้งให้ความหวานมากเกินไป หรือคุณเป็นผู้ป่วยเบาหวาน เปลี่ยนมาผสมน้ำมะนาวด้วยขิง ก็ช่วยให้ได้รสชาติที่เข้มข้นขึ้น แต่ยังให้ความชุ่มชื่นภายในลำคอได้ดีเหมือนเดิม อีกทั้งขิงยังช่วยฆ่าเชื้อแบคทีเรีย และบรรเทาอาการอักเสบภายในคอได้อีกด้วย
 

 ช่วยย่อยอาหาร

ลำพังแค่น้ำมะนาวอย่างเดียวก็ช่วยเรื่องระบบย่อยอาหารได้ดียิ่งขึ้นอยู่แล้ว ได้ขิงมาเพิ่มอีกอย่าง ก็ยิ่งเสริมการทำงานของระบบย่อยอาหารให้ดียิ่งขึ้นไปอีก นอกจากนี้ยังช่วยลดแก็สในกระเพาะอาหาร ลดอาการท้องอืดท้องเฟ้อได้อีกด้วย
 

 บรรเทาอาการหวัดคัดจมูก

ใครที่เคยทานขิงอาจจะเคยรู้สึกโล่งๆ จมูกจากกลิ่นฉุนๆ ของมัน แต่กลิ่นฉุนๆ นี้มีประโยชน์มาก เพราะช่วยให้จมูกโล่ง หายใจได้สะดวก แก้อาการคัดจมูกได้ดี ในขณะที่มะนาวเองก็มีวิตามินซีที่ช่วยบรรเทา และป้องกันโรคหวัด ดังนั้นเมื่อจับคู่ดื่มด้วยกันแล้ว จึงมีสรรพคุณแบบคอมโบขึ้นมาทันที
 
วิธีทำน้ำขิงมะนาว

หั่นขิงสด ½ นิ้ว ลงไปในแก้ว ยิ่งปอกเปลือกจะยิ่งได้กลิ่น และรสของขิงมากขึ้น
บีบมะนาวสด ½ ลูก ลงไปในแก้ว
เติมน้ำอุ่นลงไปจนค่อนแก้ว (แก้วกาแฟขนาดมาตรฐาน) คนให้เข้ากัน และดื่มในตอนเช้า ก่อนออกกำลังกาย หรือหลังทานอาหาร

 
อ่านต่อ >> “โซดาผสมมะนาว” ลดเสี่ยงมะเร็ง-ช่วยดีท็อกซ์ได้จริงหรือ?