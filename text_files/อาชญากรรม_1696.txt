ภาพประกอบไม่เกี่ยวข้องกับเนื้อหา
(7 ธ.ค.) นายนิธิวัชร์ จันทร์สังข์ พัฒนาสังคมและความมั่นคงของมนุษย์ จ.นครราชสีมา ได้รับการร้องเรียนจากชาวบ้านใน ต.บึงอ้อ อ.ขามทะเลสอ จ.นครราชสีมา ว่า มีเด็กหญิงวัย 14 ปี ในหมู่บ้านถูกครูสอนภาษาไทย โรงเรียนประถมแห่งหนึ่งใน อ.บึงอ้อ กระทำอนาจารและข่มขืน ซึ่งขณะนี้ได้มีการแจ้งความดำเนินคดีกับครูคนดังกล่าวแล้ว หลังรับแจ้งจึงลงพื้นที่เพื่อตรวจสอบพร้อมด้วย ร้อยโทวสันต์ สุขสมบูรณ์ นายอำเภอขามทะเลสอ
โดยที่บ้านพบ เด็กหญิงเอ (นามสมมติ) อายุ 14 ปี ผู้เสียหาย ซึ่งพักอาศัยอยู่กับย่าและยาย วัย 70 ปี เนื่องจากพ่อแม่ต้องไปทำงานต่างจังหวัด ซึ่งเด็กหญิงเอ เล่าว่า เหตุการณ์ดังกล่าวเกิดขึ้นเมื่อวันที่ 24 พ.ย. ที่ผ่านมา โดยตนถูก นายสาทิตย์ อายุ 56 ปี ครูสอนภาษาไทย โรงเรียนประถมแห่งหนึ่งในหมู่บ้าน โทรศัพท์มาล่อลวง โดยครูอ้างว่ามีธุระอยากให้ตนช่วยเหลือ พร้อมกับนัดให้ตนมาหาที่สวนของครู ซึ่งอยู่ห่างจากบ้านตนประมาณ 1 กิโลเมตร
ด้วยความที่ครูสาทิตย์ เคยเป็นครูสอนภาษาไทยสมัยที่ตนเรียนชั้นประถมฯ จึงไม่ได้คิดว่าจะเกิดเรื่องไม่ดี จึงได้ขับรถจักรยานยนต์ไปหาครูสาทิตย์เพียงลำพัง ซึ่งเมื่อไปถึงที่สวน ครูสาทิตย์ ได้ล่อลวงและชักชวนให้ไปนั่งคุยในห้อง ที่สร้างไว้สำหรับเก็บของ จากนั้นครูได้พูดจาหว่านล้อมพร้อมกับทำการล่วงละเมิดทางเพศ ก่อนที่จะปล่อยให้กลับบ้าน ซึ่งครูได้กำชับว่าไม่ให้ตนบอกเรื่องนี้กับใคร และได้ให้เงินตนมาจำนวน 500 บาท
แต่หลังจากนั้น ตนเริ่มมีอาการไม่สบายผิดปกติ ยายได้พยายามคาดคั้นสอบถาม จึงตัดสินใจเล่าให้ยายฟัง จากนั้นได้ปรึกษากับผู้ใหญ่บ้าน และได้เข้าแจ้งความกับ พ.ต.ท.จิตรกร โพธิ์คำ สารวัตรเวรสอบสวน สถานีตำรวจภูธรขามทะเลสอ เพื่อให้ดำเนินคดีกับครูสาทิตย์ ซึ่งตนยืนยันว่าหลังเกิดเรื่องได้มีญาติของครูสาทิตย์ พยายามมาพูดจาเพื่อแสดงความรับผิดชอบ แต่เนื่องจากตนและครอบครัว ยังรู้สึกโกรธและอับอายต่อเรื่องที่เกิดขึ้น จึงอยากให้เจ้าหน้าที่ตำรวจดำเนินคดีกับครูสาทิตย์ให้ถึงที่สุด ซึ่งขณะนี้รับทราบจากสารวัตรเวร เจ้าของคดีว่า ได้ผลการตรวจร่างกายจากแพทย์โรงพยาบาลขามทะเลสอ เพื่อนำมาประกอบสำนวน และได้มีการออกหมายจับครูสาทิตย์แล้ว
ด้านร้อยโทวสันต์ สุขสมบูรณ์ นายอำเภอขามทะเลสอ กล่าวเพิ่มเติมว่า หลังรับทราบเรื่องที่เกิดขึ้น เบื้องต้นตนได้กำชับไปยังกำนัน ผู้ใหญ่บ้าน ให้จัดกำลังมาคอยช่วยดูแลความปลอดภัยให้กับครอบครัวของเด็กหญิงคนดังกล่าว เพื่อป้องกันอันตรายที่อาจจะเกิดขึ้น นอกจากนี้ ตนจะได้ทำหนังสือสอบถามความคืบหน้าคดีไปยังสถานีตำรวจภูธรขามทะเลสอ เพื่อที่จะให้มีการดำเนินคดีกับผู้กระทำความผิดให้ถึงที่สุด