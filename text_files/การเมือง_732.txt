(24 มี.ค.) ผู้สื่อข่าวรายงานว่า ที่ทำการพรรคประชาธิปัตย์ นายพริษฐ์ วัชรสินธุ หรือ ไอติม ผู้สมัคร ส.ส.รุ่นใหม่พรรคประชาธิปัตย์ กล่าวภายหลังที่ นายอภิสิทธิ์ เวชชาชีวะ ลาออกจากหัวหน้าพรรคประชาธิปัตย์ว่า หวังว่าจุดยืนของพรรคจะยังมั่นคงเหมือนเดิม และหลังจากนี้ต่อไปตนจะเดินหน้าทำงานการเมือง ตามความมุ่งหมายต่อไป
"วันนี้ผมอาจจะไม่ได้รับโอกาสในการเข้ามาทำงานการเมืองในฐานะสมาชิกผู้แทนราษฎร แต่ไฟผมยังไม่หมด และความตั้งใจที่จะทำงานก็มาจากสิ่งที่ผมอยากเปลี่ยนแปลงสังคม ซึ่งความต้องการตรงนั้นยังมีอยู่ แต่จะเป็นในรูปแบบไหน ก็คงต้องรอดูต่อไป คงต้องใช้เวลาในการทบทวนจากบทเรียนที่ได้รับจากผลการเลือกตั้ง
อย่างไรก็ตามถ้าพรรคประชาธิปัตย์จะไปรวมกับพรรคพลังประชารัฐผมคงต้องขอทบทวน และขอยืนยันว่าจะไม่ร่วมงานกับพลเอกประยุทธ์ จันทร์โอชา อย่างแน่นอน" นายพริษฐ์ กล่าว 