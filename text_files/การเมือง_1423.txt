เป่านกหวีดลั่นกลองรบกันเป็นที่เรียบร้อยแล้วสำหรับม็อบสามเสน ชุมนุมเพื่อต่อต้าน พ.ร.บ.นิรโทษกรรมฉบับสุดซอย ซึ่งมีแกนนำเป็นถึงพรรคประชาธิปัตย์ออกมาแสดงจุดยืนไม่เอาพ.ร.บ.นิรโทษกรรมฉบับนี้ เนื่องจากมองว่าเป็นกฎหมายที่มีเนื้อหาเพื่อล้างผิดคนโกงและเอื้อประโยชน์เพื่อคนเพียงคนเดียว
แตกต่างจากฝั่งสนับสนุน พ.ร.บ.นิรโทษกรรมฉบับนี้ที่มองว่าเป็นกฎหมายเพื่อความปรองดองลดความแตกแยก เป็นประโยชน์ต่อประชาชนโดยรวม ฟังแล้วหลายท่านคงสงสัยกับสองเหตุผลนี้ ซึ่งสรุปแล้วเนื้อหาที่ว่านี้เป็นเช่นไร ใครกันแน่เป็นคนเริ่มและมีประโยชน์ต่อสังคมจริงหรือ......
นิรโทษกรรม หมายถึง กฎหมายที่เป็นการยกโทษให้ผู้กระทำผิดทั้งหมด เสมือนว่าผู้กระทำผิดนั้นไม่เคยได้รับโทษ ซึ่งฝ่ายนิติบัญญัติคือ รัฐสภา เป็นผู้มีอำนาจ ในการออกกฎหมายเป็น พระราชบัญญัติ และยังสามารถบังคับใช้ย้อนหลังเพื่อล้างผิดให้แก่บุคคลนั้นได้โดยไม่ขัดต่อกฎหมายใด ๆ
ด้วยเหตุผลเช่นนี้เองจึงเป็นจุดเริ่มต้นให้ นายวรชัย เหมะ ส.ส.สมุทรปราการ ได้เสนอร่าง พ.ร.บ.นิรโทษกรรมแก่ผู้ซึ่งกระทำความผิดเนื่องจากการชุมนุมทางการเมือง ระหว่างวันที่ 19 กันยายน พ.ศ.2549 ถึงวันที่ 10 พฤษภาคม พ.ศ.2554 โดยให้เหตุว่าเพื่อนิรโทษกรรมประชาชนที่มีความผิดหรือถูกดำเนินคดี จากการแสดงความคิดทางการเมือง เพื่อการลดความขัดแย้ง และสร้างความปรองดองของคนในชาติ ซึ่งเนื้อหาหลักคือนิรโทษกรรมให้เฉพาะประชาชนเท่านั้น ไม่รวมไปถึงแกนนำ หรือ ผู้มีอำนาจในการตัดสินใจ
แต่พ.ร.บ.นิรโทษกรรม ฉบับนี้ ได้ถูกแก้ไขโดย นายประยุทธ์ ศิริพานิชย์ ส.ส.พรรคเพื่อไทยซึ่งมองว่าไม่เป็นธรรมต้องนิรโทษกรรมให้กับทุกคนเพื่อความสงบสุขของบ้านเมือง โดยยอมรับว่าไม่มีใบสั่งจากใครทั้งสิ้น และได้ให้สัมภาษณ์ถึงจุดเริ่มต้นของ พ.ร.บ.นิรโทษกรรม "ฉบับเหมาเข่ง"ว่า  "จุดเริ่มต้นในการยกร่าง พ.ร.บ.นิรโทษกรรมฉบับนี้มาจากการไปพบกับ พ.ต.ท.ทักษิณ ชินวัตร อดีตนายกรัฐมนตรี เมื่อหลายเดือนก่อนที่ฮ่องกง เพราะทันทีที่เจอกันครั้งนั้น พ.ต.ท.ทักษิณก็บอกว่า "พี่ยุทธ์ผมอยากกลับบ้านแล้ว"
"หลังจากท่านจุดประกายตรงนั้น ผมก็มายกร่าง (กฎหมายนิรโทษกรรม) ไปให้คุณทักษิณพร้อมผู้ใหญ่ของพรรคเพื่อไทยได้ดู"
ต้องรอดูกันต่อไปว่า พ.ร.บ.นิรโทษกรรมที่ผ่านวาระ 3 ไปเรียบร้อยแล้วจะสามารถเดินทางไปได้สุดซอยตามที่คาดฝันกันได้หรือไม่
และคนที่เริ่มต้นร่างพ.ร.บ.นิรโทษกรรมฉบับนี้ เหตุผลเพราะ อยากปรองดอง หรือ อยากกลับบ้านกันแน่.......
อ่าน>>พ.ร.บ.นิรโทษกรรมใครกันได้รับอานิสงส์