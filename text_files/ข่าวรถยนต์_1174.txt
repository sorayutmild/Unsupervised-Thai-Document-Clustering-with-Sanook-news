     Honda CR-V 2017 ใหม่ ถูกเผยสเป็คเวอร์ชั่นไทยก่อนวางจำหน่ายจริง 24 มีนาคมนี้ ติดตั้งเครื่องยนต์ดีเซล i-DTEC 160 แรงม้า พร้อมเบาะนั่งแบบ 3 แถว 7 ที่นั่ง

     ฮอนด้า ซีอาร์-วี เจเนอเรชั่นที่ 5 ที่กำลังจะถูกเปิดตัวในเร็ววันนี้ จะถูกติดตั้งเครื่องยนต์ i-DTEC DIESEL TURBO แบบ 4 สูบ ความจุ 1.6 ลิตร ที่พัฒนาภายใต้เทคโนโลยีเอิร์ธดรีม (Earth Dreams Technology) ให้กำลังสูงสุด 160 แรงม้า ที่ 4,000 รอบต่อนาที แรงบิดสูงสุด 350 นิวตัน-เมตร ที่ 2,000 รอบต่อนาที ส่งกำลังด้วยเกียร์อัตโนมัติ 9 จังหวะ ให้อัตราสิ้นเปลืองเพียง 18.9 กม./ลิตร ปล่อยก๊าซคาร์บอนไดออกไซด์เพียง 141 กรัม/กิโลเมตร
     ขณะที่รุ่นรองลงมาจะถูกติดตั้งเครื่องยนต์เบนซินขนาด 2.4 ลิตร โดยตัดรุ่นเครื่องยนต์ 2.0 ลิตรออกไปอย่างสิ้นเชิง

     เครื่องยนต์ i-DTEC ขนาด 1.6 ลิตร เป็นเครื่องยนต์ดีเซลคอมมอนเรลบล็อกใหม่ล่าสุด พร้อมระบบระบายความร้อนแบบ Intercooler และหัวฉีด Multi Injection มีจุดเด่นอยู่ที่ระบบเทอร์โบชาร์จเจอร์ 2 จังหวะ (2-stage Turbocharger) ที่ประกอบด้วย High Pressure Turbo และ Low Pressure Turbo แยกกันทำงานในช่วงแรงดันที่ต่างกันไป เพื่อให้ได้กำลังและแรงบิดอย่างเหมาะสมในทุกรอบเครื่องยนต์ และจะมีการสลับการทำงานในช่วงกลางที่ความเร็วคงที่ เมื่อระบบทำงานผสานกัน จะให้ประสิทธิภาพในการเผาไหม้สูงสุด

     Honda CR-V 2017 มาพร้อมระบบ Idle Stop System ช่วยหยุดการทำงานของเครื่องยนต์ในรอบเดินเบา โดยระบบจะสตาร์ทเครื่องยนต์อีกครั้งในกรณีปล่อยเบรกหรือเหยียบคันเร่งเพื่อออกตัวจากโหมด Brake Hold ช่วยลดการใช้น้ำมันโดยไม่จำเป็น

     ภายในห้องโดยสารยังคงตกแต่งตามสไตล์ฮอนด้า ด้วยหน้าจออินโฟเทนเม้นท์แบบสัมผัสขนาดใหญ่ พร้อมปุ่มควบคุมระดับเสียง ติดตั้งระบบปรับอากาศอัตโนมัติ พวงมาลัยมัลติฟังก์ชั่นแบ 3 ก้าน ที่มีระบบ Cruise Control และเกียร์ Paddle Shift ขณะที่มาตรวัดความเร็วเป็นแบบหน้าจอสี อีกทั้งยังมีฟีเจอร์เด็ดอยู่ที่ระบบเกียร์ไฟฟ้าแบบปุ่มกดติดตั้งไว้กลางคอนโซลคล้ายกับ Honda Accord Hybrid เวอร์ชั่นญี่ปุ่น

     ระบบเกียร์อัตโนมัติ 9 จังหวะของ Honda CR-V 2017 ใหม่ ให้การขับขี่และเปลี่ยนเกียร์ได้อย่างนุ่มนวล พร้อมลดเสียงรบกวนขณะขับขี่และให้การประหยัดน้ำมันที่ดีมากขึ้น มีจุดเด่นที่การเปลี่ยนเกียร์แบบก้าวกระโดดเมื่อเหยียบคันเร่งแบบคิกดาวน์ จากเกียร์ 9 มายังเกียร์ 5 และจากเกียร์ 7 มาเกียร์ 4 โดยไม่จำเป็นต้องไล่ระดับ รวมถึงการเปลี่ยนเกียร์ 2 ระดับและ 1 ระดับรูปแบบอื่นๆ ทั้งนี้ การเปลี่ยนเกียร์รูปแบบอื่นยังต้องอาศัยการทำงานผ่านการไล่ระดับเกียร์เช่นเดิม

     CR-V 2017 ถูกติดตั้งระบบขับเคลื่อนสี่ล้อแบบ E-DPS ใหม่ล่าสุด สามารถควบคุมการส่งกำลังไปยังล้อหลังด้วยระบบไฟฟ้า เพิ่มความแม่นยำในการกระจายแรงบิดระหว่างล้อหน้าและล้อหลังให้สมดุล พร้อมระบบเพิ่มความคล่องตัวในการขับขี่ Agile Handling Assist หรือ AHA และระบบช่วยควบคุมการบังคับพวงมาลัย Motion-Adaptive Electronic Power Steering หรือ MA - EPS ช่วยให้การทรงตัวดีขึ้นทั้งขณะเข้าโค้งหรือทางลาดชัน
     ทั้งนี้ รายละเอียดและราคาจำหน่ายต้องรอการเปิดตัวอีกครั้งในวันที่ 24 มีนาคมนี้
 