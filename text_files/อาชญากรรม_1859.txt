วันที่ 31 พ.ค. เวลา 19.00 น.  พ.ต.ท.อนุเชษฐ์ กาศสมบูรณ์ พนักงานสอบสวน สภ.ย่อยโค้งดงตาล สภ.เมืองพัทยา ได้รับแจ้งมีผู้ถูกแทงเสียชีวิตคาที่ภายในห้องพักของพนักงานที่ปลูกเป็นห้องแถวชั้นเดียวภายในโรงงานแห่งหนึ่งในอ.บางละมุง จ.ชลบุรี จึงรุดตรวจสอบ
ที่เกิดเหตุพบร่องรอยการต่อสู้จนข้าวของกระจัดกระจาย บริเวณพื้นพบศพชายไทย สภาพศพสวมเสื้อกล้ามสีเทา กางเกงขาสั้นสีขาว มีบาดแผลที่หน้าอกด้านซ้ายและใต้ราวนมซ้าย ทราบชื่อต่อมา นายพิชัย สุขสวัสดิ์นำโชค อายุ 42 ปี อยู่บ้านเลขที่ 265 ม.5 ถ.ประชาอุทิศ อ.ท่าบ่อ จ.หนองคาย มีอาชีพเป็นช่างไม้อยู่ภายในโรงงานที่เกิดเหตุ
สอบสวน นายเสรี ยังประเสริฐ อายุ 64 ปี ช่างออกแบบเฟอร์นิเจอร์ ให้การว่าเมื่อช่วงเวลาก่อนเกิดเหตุ น.ส.ดวงพร พงษ์ประเสริฐ อายุ 29 ซึ่งสนิทกับผู้ตายได้มาที่ห้องของผู้ตายพร้อมกับชาย 1 คน หลังจากนั้นได้มีเสียงเอะอะออกมาจากห้องของผู้ตาย ตนจึงเดินไปดูพบว่าชายคนดังกล่าวและ น.ส.ดวงพร กำลังรุมทำร้ายผู้ตาย และบอกว่าน้องสาวถูกผู้ตายหลอกไปข่มขืน จึงได้พาพวกมารุมทำร้ายเป็นการแก้แค้น จากนั้นได้พากันรีบออกไปอย่างรวดเร็ว ตนเดินเข้าไปดูก็พบว่านายพิชัยได้เสียชีวิตแล้ว จึงรีบแจ้งเจ้าหน้าที่ดังกล่าว
 

 