ความเคลื่อนไหวของศึกมวยไฟต์แห่งศักดิ์ศรี ระหว่าง แม่ไม้มวยไทย กับ มวยกังฟูแห่งวัดเส้าหลิน ซึ่งเป็นการปะทะกันของ "ดำดอทคอม" บัวขาว บัญชาเมฆ สุดยอดมวยไทยแห่งยุค กับ อี้ หลง นักชกแดนมังกร สไตล์กังฟูเส้าหลิน ที่เมืองเจิ้นโจว ประเทศจีน วันเสาร์ที่ 6 มิถุนายน ช่อง เวิร์คพอยท์ (ทรูฯ 33, ดิจิตอลทีวี 23) ถ่ายทอดสด ตั้งแต่เวลา 20.00 น. เป็นต้นไป ว่าที่ร้อยโท ธีรวัฒน์ ยิ้วยิ้ม นักวิทยาศาสตร์การกีฬา และผู้จัดการส่วนตัวของ บัวขาว บัญชาเมฆ สุดยอดมวยไทยแห่งยุค ขวัญใจคนไทย ให้สัมภาษณ์ "มติชนออนไลน์" ว่า ตอนนี้ บัวขาว ฟิตซ้อมอย่างเต็มที่ทุกวันทั้งเช้าและเย็น ส่วนอาการบาดเจ็บที่หน้าแข้งหายดีแล้ว ขณะที่สภาพร่างกายถือว่าสมบูรณ์กว่าไฟต์ที่ชกกับ เหยียน บิน อีกด้วย "ไฟต์ที่ชกกับ เหยียน บิน บัวขาว ได้เคาะสนิมออกหมดแล้ว หลังจากร้างเวทีมานานมากกว่าครึ่งปี ตอนนี้โปรแกรมฝึกซ้อมของ บัวขาว ยังคงเป็นไปแบบเข้มข้น และเราได้ให้ บัวขาว เล่นฟิตเนส เพื่อเสริมกล้ามเนื้อด้วย เรียกได้ว่าร่างกายของ บัวขาว เริ่มเข้าที่มากขึ้นแล้ว ไฟต์นี้ บัวขาว มีความมั่นใจมาก และพร้อมทำอย่างเต็มที่เพื่อเอาชนะ อี้ หลง"

ว่าที่ร้อยโท ธีรวัฒน์ ยิ้วยิ้ม กล่าวอีกว่า คู่ชกของ บัวขาว อย่าง อี้ หลง เคยเห็นฟอร์มมาบ้างแล้ว เขาเป็นนักมวยที่แข็งแรง มีร่างกายที่กำยำ และเป็นคนที่มีชื่อเสียง ซึ่งดาราของจีนหลายคนติดตามเชียร์เขาในไฟต์นี้ด้วย ส่วนรูปแบบการฝึกซ้อมของ อี้ หลง นั้นเป็นไปตามแบบฉบับของวัดเส้าหลินทุกอย่าง ขณะเดียวกัน มีรายงานข่าวด้วยว่า การชกไฟต์นี้ บัวขาว ได้รับค่าตัวเป็นเงินสูงถึง 5 ล้านบาทเลยทีเดียวสำหรับ กติกาการชกไฟต์แห่งศักดิ์ศรี ต่อยกัน 3 ยก พัก 2 นาที ทางฝ่ายจีนไม่ให้ บัวขาว ใช้ศอก แต่สามารถใช้เข่าได้ แต่มีข้อแม้ว่า ห้ามจับล็อกคอแล้วตีเข่า  ทั้งนี้ บัวขาว จะออกเดินทางไปจีน วันที่ 3 มิถุนายน และใช้เวลาพัก 1 วัน เพื่อปรับสภาพแวดล้อมให้คุ้นเคย จากนั้นวันที่ 5 มิถุนายน จะมีพิธีชั่งน้ำหนักอย่างเป็นทางการ และขึ้นชกกับ อี้ หลง วันที่ 6 มิถุนายน