ขอขอบคุณภาพประกอบจาก INN
กรณีเหตุทำร้ายกันเสียชีวิตด้วยอาวุธมีดในโรงแรมแห่งหนึ่ง ย่านบึ่งกุ่ม จนมีผู้เสียชีวิต 2 ราย คือ นายกฤษฎา อายุ 43 ปี อดีตผู้บริหารของสถานบันเทิงแห่งหนึ่งย่านรัชดา และ นายธัชกร อายุ 28 ปี โดยมีพยานสำคัญในที่เกิดเหตุอีก 1 คน คือ น.ส.ณัฏฐณิชา หรือ เอ๊ะ อายุ 23 ปี เมื่อกลางดึกที่ของวันที่ 11 ก.ย. ที่ผ่านมา โดยตำรวจเชื่อว่า น.ส.ณัฏฐณิชา น่าจะมีส่วนรู้เห็นกับการเสียชีวิตของผู้ตายทั้ง 2 แต่จะเข้าไปเกี่ยวข้องในลักษณะใดนั้น ฝ่ายสืบสวนอยู่ระหว่างดำเนินการ
ล่าสุด ผู้สื่อข่าวรายงานว่า (13 ก.ย.) เจ้าหน้าที่ตำรวจ สน.ลาดพร้าว ได้เชิญตัว น.ส.ณัฏฐณิชา มาสอบปากคำเพิ่มเติม โดยเมื่อช่วงหัวค่ำที่ผ่านมา น.ส.ณัฏฐณิชา ยอมสารภาพว่า เป็นคนวางแผนทั้งหมดขึ้นเอง แต่ไม่ได้มีเจตนาจะสังหารนายกฤษฎา โดยมีสาเหตุมาจากไม่พอใจที่นายกฤษฎาถ่ายคลิปตอนที่ตนเองเสพยาไว้ จากนั้นก็นำคลิปมาแบล็คเมล์ ทำให้เกิดความโกรธแค้นเป็นอย่างมาก จึงวางแผนให้นายธัชกรซึ่งรู้จักกันทางเฟซบุ๊คบินมาจากหาดใหญ่ โดยซื้อตั๋วเครื่องบินให้
จากนั้น น.ส.ณัฏฐณิชา ได้นัดนายกฤษฎามาเปิดห้องพักที่รีสอร์ตดังกล่าว จากนั้นให้นายธัชกรปลอมเป็นตำรวจนอกเครื่องแบบ ทำทีมาขอตรวจสอบห้องพัก เพื่อจะหาข้ออ้างยึดมือถือของนายกฤษฎา ซึ่งในนั้นมีคลิปอยู่ แต่นายกฤษฎาไม่หลงกล จึงเกิดการต่อสู้กับนายธัชกรจนเสียชีวิตทั้งคู่
เบื้องต้น พนักงานสอบสวนได้ดำเนินคดี น.ส.ณัฏฐณิชา ในข้อหาใช้ จ้างวาน ยุยง ด้วยวิธีการใดๆ ให้ฆ่าผู้อื่นโดยเจตนา และควบคุมตัวไว้ เพื่อสอบปากคำเพิ่มเติมต่อไป