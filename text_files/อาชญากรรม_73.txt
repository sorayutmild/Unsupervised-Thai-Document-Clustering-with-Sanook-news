(22 ก.ค.) เจ้าหน้าที่ตำรวจ สภ.ปากคลองรังสิต จ.ปทุมธานี ได้รับแจ้งเหตุมีคนผูกคอตาย ภายในบริษัท เวิร์คพอยท์ เอ็นเตอร์เทนเม้นท์ เมื่อช่วงค่ำของวันที่ 21 ก.ค. ที่ผ่านมา จึงได้รุดไปตรวจสอบ
เมื่อถึงที่เกิดเหตุภายในห้องแต่งตัวและห้องเก็บเสื้อผ้านักแสดง บริเวณชั้นที่ 2 ของบริษัท พบศพ นายสุทิน นาหัวดง อายุ 29 ปี มีภูมิลำเนาอยู่ใน จ.ขอนแก่น ในสภาพใช้เชือกไนลอนสีเขียวผูกคอไว้กับราวเหล็กแขวนเสื้อผ้า เสียชีวิตในที่เกิดเหตุ
จากการตรวจสอบที่เกิดเหตุ ยังพบจดหมายลาตายที่มีใจความสั่งเสียและเอ่ยถึงคนชื่อ แนน คาดว่าเป็นภรรยาของผู้ตาย พร้อมกับสั่งเสียให้เลี้ยงดูลูกให้ดี อีกทั้งยังเขียนบอกลาพ่อแม่ ตัดพ้อว่าไม่เคยทำหน้าที่ลูกที่ดีเลย เจ้าหน้าที่ตำรวจจึงได้เก็บจดหมายดังกล่าวเอาไว้เป็นหลักฐาน
อย่างไรก็ตามจากการสอบสวนเพื่อนร่วมงานของผู้ตายให้การว่า ผู้ตายทำงานเป็นหัวหน้าฝ่ายจัดหาเสื้อผ้าของบริษัท และเป็นนักแสดงตัวประกอบในรายการชิงร้อยชิงล้าน ซึ่งช่วงก่อนเกิดเหตุผู้ตายประสบปัญหาครอบครัว แต่ไม่ทราบว่าเป็นเรื่องอะไร จึงทำให้เกิดความเครียดสะสมและตัดสินใจผูกคอตายหนีปัญหาชีวิตดังกล่าว
เบื้องต้นเจ้าหน้าที่ตำรวจได้นำศพส่งชันสูตร พร้อมเตรียมนำจดหมายลาตายในที่เกิดเหตุไปให้ญาติผู้ตายได้ตรวจสอบลายมือและทำการสอบสวนหาสาเหตุการตายที่แท้จริงต่อไป