รวมสุดยอดมือถือพระรอง ยอดนิยม 5 รุ่น จาก 5 แบรนด์ พร้อมข้อมูลจุดเด่น สำหรับการเลือกซื้อ
ปัจจุบันนั้น สมาร์ทโฟนระดับเรือธงของแต่ละค่าย ต่างก็แข่งขันกันอย่างเต็มที่ ทั้งในเรื่องของดีไซน์ สเปค และ ประสบการณ์การใช้งานที่แตกต่างกันออกไป แต่แน่นอนว่าตลาดสมาร์ทโฟนในบ้านเรานั้นไม่ได้มีแค่เพียงสมาร์ทโฟนเรือธงที่ มีราคาสูงๆ เท่านั้น
แต่ยังคงมีสมาร์ทโฟนในระดับพระรอง ที่ได้รับความนิยมไม่แพ้กัน ในราคาที่ค่อนข้างจะสบายกระเป๋ามากกว่า ซึ่งแต่ละค่ายนั้นก็มีสมาร์ทโฟนรุ่นที่ได้รับความนิยมแตกต่างกันออกไป ซึ่งในวันนี้ ทีมงานเว็บไซต์ Thaimobilecenter ได้รวบรวมข้อมูล สุดยอดมือถือพระรอง ที่ได้รับความนิยมมาก 5 รุ่น จาก 5 แบรนด์ชั้นนำ เรามาลองดูกันว่า สมาร์ทโฟนระดับพระรอง จะมีรุ่นใดที่น่าสนใจกันบ้าง
Asus Fonepad Note 6 สมาร์ทโฟนจอ Full HD ขนาด 6 นิ้ว ในราคาอัพเดตล่าสุด ไม่ถึงหมื่น



สมาร์ทโฟนจอใหญ่ขนาด 6 นิ้ว พร้อมปากกาสไตล์ลัส จาก Asus อย่าง Asus Fonepad Note 6 นั้นถือว่าเป็นสมาร์ทดฟนจอใหญ่ที่มาพร้อมกับจุดเด่นในเรื่องของความละเอียด หน้าจอที่สูงถึง ระดับ Full HD (1920x1080 พิกเซล) และ ด้วยราคาล่าสุดที่คุณอาจจะสามารถหาซื้อได้ในราคาไม่ถึงหมื่น ยิ่งทำให้รุ่นนี้กลายเป็นสมาร์ทโฟนพระรองสุดคุ้มที่น่าสนใจมากเลยทีเดียว  



ในเรื่องของสเปคนั้นก็ถือว่าอยู่ในระดับกลางๆ โดยมาพร้อมกับชิปประมวลผลจากทาง Intel นั่นก็คือชิป Intel Atom Z2580 ที่มีความเร็ว 2.0 GHz แบบ Dual-Core ส่วนในเรื่องของการถ่ายภาพนั้นก็มาพร้อมกับกล้องดิจิตอลความละเอียด 8 ล้านพิกเซล และที่สำคัญ รุ่นนี้ใส่แรมมาให้ได้ใช้งานกันถึง 2 GB  



แต่ก็ยังคงมีจุดที่อาจจะต้องพิจารณาเพิ่มเติมอยู่บ้าง ไม่ว่าจะเป็นในเรื่องของไฟแฟลชด้านหลังนั้น ไม่มีมาให้ได้ใช้งาน นอกจากนี้ตัวเครื่องยังมีขนาดที่ใหญ่และหนา รวมถึงมีน้ำหนักถึง 210 กรัม ซึ่งถือว่าน้ำหนักค่อนข้างสูงเมื่อเทียบกับสมาร์ทโฟนทั่วไป  ราคากลาง : 9,900 บาท คะแนนความคุ้มค่าจากทีมงาน : 7.0/10 คะแนน  ข้อมูลสเปคอย่างละเอียด ของ Asus Fonepad Note 6 คลิ๊กที่นี่

Sony Xperia M2 โดดเด่นด้วยหน้าจอขนาดใหญ่ 4.8 นิ้ว กับคุณภาพระดับพรีเมี่ยม ในราคาไม่ถึงหมื่น



สำหรับพระรอง ทางฝั่งของโซนี่ ในตอนนี้คงจะหนีไม่พ้น Sony Xperia M2 สมาร์ทโฟนรุ่นใหม่ล่าสุดที่หลายๆ คนรอคอยกันตั้งแต่ยังไม่เปิดตัว แน่นอนว่าจุดเด่นของรุ่นนี้นั้น ก็คงจะหนีไม่พ้นในเรื่องของ คุณภาพ และ ฟังก์ชันมากมายที่มีให้คุณได้ใช้งานกันในราคาไม่ถึงหมื่น โดยราคาเปิดตัวของรุ่นนี้ อยู่ที่เพียง 9,490 บาท เท่านั้น จึงไม่ยากที่จะทำให้สมาร์ทโฟนรุ่นดังกล่าวกลายเป็นที่นิยม  



Sony Xperia M2 นั้นถือเป็นสมาร์ทโฟนราคาไม่ถึงหมื่น ที่ มาพร้อมกับหน้าจอขนาดใหญ่ถึง 4.8 นิ้ว และชิปประมวลผลแบบ Quad-Core (1.2 GHz) อีกทั้งยังรองรับการเชื่อมต่อ 4G LTE ด้วย ส่วนในเรื่องของวัสดุของตัวเครื่องก็ถือว่าใช้วัสดุที่มีคุณภาพ ตามสไตล์ของโซนี่เอง นอกจากนี้ หากใครที่จำเป็นต้อง GPS บ่อยๆ Sony Xperia M2 นั้นถือว่าโดดเด่นอย่างมาก เนื่องจากรองรับระบบ GLONASS หรือระบบดาวเทียมของรัสเซีย ซึ่งการรับดาวเทียมได้มากขึ้น ช่วยตัวเครื่องแสดงพิกัดได้อย่างแม่นยำขึ้นมากเลยทีเดียว ส่วนในเรื่องกล้องดิจิตอลนั้น เลนส์จากโซนี่ ถือว่าเป็นหนึ่งในเลนส์ที่ทุกคนยอมรับในเรื่องของประสิทธิภาพอยู่แล้ว โดย Sony Xperia M2 นั้นมาพร้อมกับกล้องดิจิตอลด้านหลังความละเอียด 8 ล้านพิกเซล พร้อมไฟแฟลชแบบ LED ในตัว  



ส่วนจุดที่อาจจะต้องพิจารณาเพิ่มเติม ของรุ่นนี้ ก็จะเป็นในเรื่องของ แรมภายในตัวเครื่อง ที่ใส่มาให้ได้ใช้งานเพียงแค่ 1 GB เท่านั้น และความละเอียดของหน้าจอนั้นอยู่ที่เพียง 960 x 540 พิกเซลเท่านั้น แต่โดยรวมแล้ว Sony Xperia M2 นั้นก็ถือว่าเป็นอีกหนึ่งรุ่นที่มีความคุ้มค่ามากเลยทีเดียว  ราคากลาง : 9,190 บาท คะแนนความคุ้มค่าจากทีมงาน : 7.7/10 คะแนน  ข้อมูลสเปคอย่างละเอียด ของ Sony Xperia M2 คลิ๊กที่นี่

OPPO R1 สมาร์ทโฟน ดีไซน์ระดับพรีเมี่ยม ในราคาที่ใครก็เป็นเจ้าของได้



สำหรับพระรองของทางฝั่ง OPPO นั้นก็คงต้องยกให้กับ OPPO R1 สมาร์ทโฟนสุดคุ้ม ที่มาพร้อมกับดีไซน์ของตัวเครื่องที่สวยหรู และดูแข็งแรงทนทาง กรอบของตัวเครื่องนั้นผลิตจากอลูมิเนียม พร้อมพื้นผิวแบบกระจกที่ด้านหน้าและหลังของตัวเครื่อง นอกจากนี้ตัวเครื่องยังมีความบางเพียง 7.1 มิลลิเมตรเท่านั้น  



ส่วนในเรื่องของสเปคนั้น OPPO R1 ก็มาพร้อมกับชิปประมวลผลแบบ Quad-Core และ Ram ภายในตัวเครื่องมีให้ได้ใช้งานกันที่ขนาด 1 GB กล้องดิจิตอลด้านหลังของรุ่นนี้ มีความละเอียดอยู่ที่ 8 ล้านพิกเซล พร้อมไฟแฟลชแบบ LED และเทคโนโลยี Pure Image ที่ให้ภาพที่คมชัดและสีสันสมจริง นอกจากนี้ จุดเด่นอีกเรื่องของสมาร์ทโฟนจาก OPPO นั่นก็คือ โหมดถ่าย Selfie หน้าเนียน ที่ต้องยอมรับว่า ใสจริง เนียนจริง  



ส่วนจุดที่อาจจะต้องพิจารณาเพิ่มเติมของรุ่นนี้ก็คงจะเป็นในเรื่องของ แรมในตัวเครื่อง ที่มีให้ได้ใช้งานเพียง 1 GB เท่านั้น และ ไม่สามารถเพิ่มหน่วยความจำภายนอกได้ รวมถึงฝาหลังก็ไม่สามารถถอดออกเพื่อเปลี่ยนแบตเตอรี่ได้เช่นเดียวกัน แต่ก็แลกมาด้วยดีไซน์บางเฉียบในระดับพรีเมี่ยม นั่นเอง  ราคากลาง : 12,990 บาท คะแนนความคุ้มค่าจากทีมงาน : 7.4/10 คะแนน  ข้อมูลสเปคอย่างละเอียด ของ OPPO R1 คลิ๊กที่นี่

LG G2 Mini สมาร์ทโฟนรุ่นน้อง ที่ถอดแบบจากรุ่นพี่



สำหรับทางฝั่งของ LG ที่เพิ่งจะเปิดตัวสมาร์ทโฟนเรือธงรุ่นใหม่อย่าง LG G3 ไปไม่นาน ก็ได้รับความนิยมอย่างล้นหลามไปแล้ว แต่สำหรับพระรองของทางฝั่ง LG ที่ถือว่าได้รับความนิยมมากพอสมควรในระดับพระรอง ก็คงจะหนีไม่พ้น LG G2 Mini ที่เรียกได้ว่าถอดแบบจากรุ่นพี่ในเรื่องของดีไซน์มาในระดับหนึ่ง  



ไม่ว่าจะเป็นในเรื่องของปุ่มปรับระดับเสียง ที่อยู่ด้านหลังของตัวเครื่อง ในบริเวณด้านล่างของเลนส์กล้อง ซึ่งถือเป็นจุดเด่นในเรื่องดีไซน์ของสมาร์ทโฟนตระกูลนี้ อีกทั้งยังมารพ้อมกับชิปประมวลผลแบบ Quad-Core ความเร็ว 1.2 GHz และ ระบบปฏิบัติการรุ่นใหม่ล่าสุดอย่าง Android 4.4.2 KitKat ส่วนในเรื่องการถ่ายภาพนั้น LG G2 Mini นั้นมาพร้อมกับกล้องดิจิตอลความละเอียด 8 ล้านพิกเซล พร้อมไฟแฟลชแบบ LED ซึ่งทั้งหมดนี้ LG G2 Mini นั้นมีราคาเปิดตัวเพียง 9,990 บาท ซึ่งถือว่าเป็นอีกหนึ่งรุ่นที่มาพร้อมกับสเปคจัดเต็ม ในราคาไม่ถึงหมื่น  



ส่วนจุดที่อาจจะต้องพิจารณาเพิ่มเติมของรุ่นนี้ ก็คงจะเป็นในเรื่องของ ความจุในตัวเครื่อง ที่เหลือให้ได้ใช้งานจริงเพียงแค่ 4GB และ ความละเอียดหน้าจอที่ไม่สูงมากนัก อยู่ที่เพียง ระดับ qHD เท่านั้น (960 x 540 พิกเซล)  ราคากลาง : 9,250 บาท คะแนนความคุ้มค่าจากทีมงาน : 8.0/10 คะแนน  ข้อมูลสเปคอย่างละเอียด ของ LG G2 Mini คลิ๊กที่นี่

Samsung Galaxy Grand 2 ภาคต่อของ สมาร์ทโฟน จอใหญ่ สะใจ พร้อมรองรับสองซิม



หากจะพูดถึงสมาร์ทโฟนระดับเรือธงของทางฝั่ง Samsung นั้นก็เรียกได้ว่าน่าจะพอเดากันได้ ว่าจะต้องพูดถึงสมาร์ทโฟนรุ่นไหน แต่ถ้าพูดถึงพระรองยอดนิยม ของทางฝั่ง Samsung ในตอนนี้ ก็คงจะหนีไม่พ้น Samsung Galaxy Grand 2 สมาร์ทโฟนภาคต่อ ที่ยังคงมาพร้อมกับจุดเด่นเดิมคือ จอใหญ่ ไม่แพง และรองรับการใช้งาน 2 ซิมการ์ดพร้อมกัน  



จุดเด่นของ Samsung Galaxy Grand 2 นอกเหนือจากหน้าจอที่ใหญ่ถึง 5.25 นิ้วแล้ว ก็ยังมาพร้อมกับสเปคที่ถือว่าจัดเต็มพอสมควร ไม่ว่าจะเป็นชิปประมวลผลแบบ Quad-Core (1.2 GHz) และ แรมในตัวเครื่องที่มีให้ได้ใช้งานกันถึง 1.5 GB ส่วนในด้านการถ่ายภาพนั้นก็ถือว่าอยู่ในระดับดี โดยมาพร้อมกับกล้องดิจิตอลด้านหลังความละเอียดสูงถึง 8 ล้านพิกเซล นอกจากนี้ แบตเตอรี่ของ Samsung Galaxy Grand 2 ก็ถือว่าอยู่ในระดับที่ใช้งานได้อย่างยาวนานพอสมควรเลยทีเดียว  



ส่วนจุดที่อาจจะต้องพิจารณาเพิ่มเติมของรุ่นนี้ ก็คงจะเป็นในเรื่องของ การที่เราจะไม่สามารถใช้งาน 3G ได้พร้อมกันทั้ง 2 ซิมการ์ด และ หน้าจอของ Samsung Galaxy Grand 2 นั้นอาจแสดงผลได้ไม่ดีนักเมื่ออยู่กลางแจ้ง แต่นั่นก็ไม่ได้ทำให้ความนิยมในตัว Samsung Galaxy Grand 2 นั้นลดน้อยลงเลย  ราคากลาง : 10,190 บาท คะแนนความคุ้มค่าจากทีมงาน : 8.0/10 คะแนน  ข้อมูลสเปคอย่างละเอียด ของ Samsung Galaxy Grand 2 คลิ๊กที่นี่

สรุปส่งท้ายกับ สุดยอดสมาร์ทโฟนพระรอง 5 รุ่น จาก 5 แบรนด์


จะเห็นได้ว่า สมาร์ทโฟนทั้ง 5 รุ่นนั้น มีความคุ้มค่าที่แตกต่างกันออกไป แต่ละรุ่นต่างก็มีจุดเด่นที่น่าสนใจ และ อาจจะมีจุดที่จะต้องพิจารณาเพิ่มเติมที่ค่อนข้างจะใกล้เคียงกัน ซึ่งทีมงานได้รวบรวมข้อมูลความนิยมมาจาก คะแนนโหวต บนเว็บไซต์ และ ข้อมูลอื่นๆ ประกอบการรวบรวมข้อมูลในครั้งนี้ อย่างไรก็ดี ประสบการณ์การใช้งานอาจจะแตกต่างกันไปตามความชอบของแต่ละท่าน ซึ่งทีมงานหวังว่า ข้อมูลสมาร์ทโฟนในครั้งนี้ จะเป็นประโยชน์สำหรับผู้ที่กำลังตัดสินใจเลือกซื้อสมาร์ทโฟนในระดับพระรอง ที่มีราคาไม่สูงมากได้บ้าง ไม่มากก็น้อยครับ