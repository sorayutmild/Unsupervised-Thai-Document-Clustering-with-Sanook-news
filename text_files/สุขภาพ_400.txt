หลังจากที่แชร์กันวุ่น ว่าแม่ของผู้หญิงคนหนึ่ง ทานอาหารค้างคืนที่นำมาอุ่นใหม่บ่อยๆ จนทำให้เป็นมะเร็งกระเพาะอาหาร เป็นเรื่องจริงหรือไม่? เรื่องนี้ได้คำตอบจาก อาจารย์เจษฎา เด่นดวงบริพันธ์ อาจารย์ประจำภาควิชาชีววิทยา คณะวิทยาศาสตร์ จุฬาลงกรณ์มหาวิทยาลัย ว่าการทานอาหารที่ค้างคืน แล้วนำมาอุ่นทานใหม่ ไม่ได้มีส่วนทำให้เป็นโรคมะเร็งกระเพาะอาหารแต่อย่างใด
โดยยังอธิบายเพิ่มเติมอีกว่า เจ้าของเรื่องดังกล่าวที่บอกว่า การอุ่นอาหาร ทำให้อาหารมีปริมาณสารไนไตรต์เพิ่มขึ้น และหากรับสารดังกล่าวเข้าไปในร่างกายมากขึ้นเรื่อยๆ อาจมีผลเสียต่อตับ ไต และก่อให้เกิดโรคมะเร็งกระเพาะอาหารได้นั้น จริงๆ แล้วอาจเป็นความเข้าใจผิด เพราะเจ้าของเรื่องอาจสับสนกับเรื่องสารไนเตรตในน้ำบาดาล ที่หากเรานำน้ำบาดาลที่มีสารไนเตรตมาต้มดื่มบ่อยๆ จะทำให้สารไนเตรตมีปริมาณเข้มข้นขึ้น และอาจเป็นอันตรายต่อร่างกายได้
โดยนอกจากเราจะพบสารไนเตรตในน้ำบาดาลแล้ว ในผักผลไม้ก็มีอยู่ตามธรรมชาติเช่นกัน แต่มีปริมาณน้อยและอาจทำอันตรายแก่เด็กเล็กเท่านั้น (หากบริโภคมากเกินไป) นอกจากนี้ยังพบสารไนเตรตได้ในเกลือที่เป็นส่วนผสมของอาหารสำเร็จรูปอย่างไส้กรอก โบโลน่า แฮม เป็นต้น
แต่การอุ่นอาหารที่ค้างคืน ไม่ว่าจะด้วยการต้ม นึ่ง ผัด ทอด หรือใช้ไมโครเวฟ ไม่ได้ทำให้มีสารไนเตรตเพิ่มขึ้นแต่อย่างใด แต่จะมีอันตรายหากอาหารเหล่านั้นหมดอายุ บูดเน่าเรียบร้อยแล้ว
Sanook! Health แนะนำว่า ทางที่ดีที่สุด คือทานอาหารให้หมดเป็นมื้อๆ หรือหากจำเป็นต้องเก็บค้างคืน ให้รีบนำเข้าตู้เย็น แล้วรีบทานให้หมดภายในวันถัดไป เพื่อสุขภาพอนามัยที่ดีของตัวคุณเอง และครอบครัวค่ะ



ขอบคุณข้อมูลจากเฟซบุ๊ค อาจารย์เจษฎา เด่นดวงบริพันธ์ ภาพประกอบจากรายการ รอบดึกกับจอห์น วิญญู ช่อง ONE