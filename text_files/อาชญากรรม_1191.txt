(20 มี.ค.) ตำรวจเชียงใหม่ล้อมจับ พ่อใจโฉด ข่มขืนลูกสาวแท้ๆ เกือบ 2 ปีเต็ม ทั้งยังชวนเพื่อนมาร่วมข่มขืนด้วย พร้อมบังคับให้เสพยาบ้า เบื้องต้นยังให้การปฏิเสธ
เจ้าหน้าที่ตำรวจ สภ.แม่ริม จ.เชียงใหม่ ได้นำกำลังเข้าจับกุมตัว นายไพฑูรย์ (ขอสงวนนามสกุล) อายุ 46 ปี พนักงานรักษาความปลอดภัยบริษัทแห่งหนึ่ง ฐานข่มขืนกระทำชำเราลูกสาวแท้ๆ ของตัวเอง เป็นระยะเวลาเกือบ 2 ปี อีกทั้งยังชักชวนเพื่อนร่วมข่มขืนด้วย
กรณีดังกล่าวสืบเนื่องจาก เมื่อวันที่ 16 กุมภาพันธ์ที่ผ่านมา นางก้อย (นามสมมติ) พา ด.ญ.พลอย (นามสมมติ) อายุ 15 ปี เข้าร้องทุกข์ว่า ถูก นายไพฑูรย์ ข่มขืนกระทำชำเราและบังคับให้เสพยาบ้า ตั้งแต่เดือนมีนาคม 2554 ถึงเดือนกุมภาพันธ์ 2556
ด.ญ.พลอย เปิดเผยว่า วันที่ 11 กุมภาพันธ์ที่ผ่านมาเป็นครั้งล่าสุดที่ถูกข่มขืน รวมระยะเวลาเกือบ 2 ปี ถูกข่มขืนประมาณ 10 ครั้งในพื้นที่ จ.เชียงใหม่ และ จ.ลำพูน อีกทั้ง นายไพฑูรย์ ยังเคยชักชวนให้เพื่อน นายธนพล คนขับรถบริษัทก่อสร้าง ร่วมข่มขืนกระทำชำเราด้วย
ภายหลังจากได้รับแจ้งความร้องทุกข์ เจ้าหน้าที่ตำรวจได้รวบรวมพยานหลักฐานและอนุมัติออกหมายจับ ก่อนจะดำเนินการติดตามจับกุมตัวผู้ต้องหาทั้ง 2 คน เบื้องต้นผู้ต้องหายังคงให้การปฏิเสธทุกข้อหา อีกทั้ง นายไพฑูรย์ ยังอ้างว่าไม่เคยรู้จักกับ นายธนพล อีกด้วย เจ้าหน้าที่จึงได้ควบคุมตัวไปสอบสวนโดยละเอียดต่อไป