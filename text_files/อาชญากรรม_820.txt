จากกรณีมีพลทหารรายหนึ่ง บุกเข้าร้องเรียนขอความช่วยเหลือจากนายกรัฐมนตรี ว่าถูกทำร้ายร่างกายด้วยการล่ามโซ่จากนายทหารคนหนึ่ง 
พล.ร.ต.เบญจพร อดีตนายทหารเรือ พร้อมด้วยบุตรชาย เดินทางเข้าพบ พนักงานสอบสวน สภ.โพธิ์แก้ว อ.สามพราน จ.นครปฐม เพื่อให้ปากคำ หลังถูก พลทหารเอนก ทหารเกณฑ์กองประจำการ ศูนย์ฝึกทหารใหม่ กรมยุทธศึกษาทหารเรือ ต.บางเสร่ อ.สัตหีบ จ.ชลบุรี พร้อมกับทนายความและทหารพระธรรมนูญ เข้าแจ้งความดำเนินคดีโดยกล่าวหาว่าถูก พล.ร.ต.เบญจพร ทำร้ายร่างกาย กักขังหน่วงเหนี่ยว และข่มขืนใจ
พล.ร.ต.เบญจพร กล่าวว่า พลทหารเอนกเคยมาอยู่ที่บ้านของตน แล้วกลับไปตามปกติ ไม่มีปัญหาอะไร ครั้งนี้เป็นรอบที่ 2 โดยอ้างว่าได้รับคำแนะนำจากนายทหารเรือคนหนึ่ง ให้มาอยู่ที่บ้านของตนเนื่องจากตนเป็นบุคคลที่รู้จักผู้หลักผู้ใหญ่มาก เป็นเพื่อนรุ่นเดียวกับเจ้ากรมยุทธศึกษาทหารเรือและเป็นรุ่นน้องที่สถาบันเดียวกับนายกรัฐมนตรี เชื่อว่าจะสามารถช่วยตนได้ เนื่องจากมาทำงานที่บ้านนาย จะได้รับค่าตอบแทนเต็มที่
ส่วนที่พลทหารเอนกหนีไปเพราะทำสิ่งไม่ดีเอาไว้ที่บ้าน โดยช่วงเย็นวันที่ 17 ส.ค.ที่ผ่านมา ภรรยาของตนได้สอนพลทหารเอนกร้องเพลงชาติ แต่เจ้าตัวกลับมองชายตากับครูผู้สอนแปลกๆ แต่ก็ไม่ว่าอะไรจนกระทั่งประมาณ 23.00 น. พลทหารเอนกมาเคาะประตู อ้างขอยาแก้ปวดท้องภรรยาของตนจึงให้ไป รอรับด้านล่าง และโยนยาลงไปให้ เจ้าตัวก็ กลับไป จนกระทั่งเช้าทราบว่าพลทหารเอนกประพฤติตนไม่เหมาะสม
พล.ร.ต.เบญจพร กล่าวต่อไปว่าจากนั้นภรรยาตนก็บอกว่า ทำอะไรไว้ติดคุกแน่ หลังจากนั้นภรรยาจึงออกไปทำธุระนอกบ้านแล้ว พลทหารเอนกได้หนีออกจากบ้าน หนีไปตัวเปล่า ไม่ได้มีโซ่ หรือยางล้อรถตามที่กล่าวหา
โดยอ้างนั่งรถแท็กซี่ไปหาพ่อ และเข้าไปพบกับผู้บังคับบัญชา แต่ไม่มีใครปลดโซ่ได้จึงเข้าไปร้องทุกข์ที่สำนักนายกฯ ทั้งที่ความจริงโซ่ดังกล่าว ใครก็ปลดได้แต่ไม่ยอมปลด คาดว่ามีนายทหารไม่ต่ำกว่า 2 คน อยู่เบื้องหลัง คอยบงการเรื่องดังกล่าวเพื่อกลั่นแกล้งตน
"เรื่องพลทหารที่ออกมาอยู่บ้านนาย ถือเป็นเรื่องปกติ และมีเยอะด้วย โดยเฉพาะลูกคนรวย พวกวิ่งหนีทหารไม่ทันก็มาหาให้ช่วยกันเวลานี้ โดยขอชื่อไปอยู่บ้านผู้บังคับบัญชา แต่ตัวไม่อยู่ ผู้บังคับบัญชาก็รับเงินไป เดือนละ 9,000 บาท" พล.ร.ต.เบญจพร กล่าว.