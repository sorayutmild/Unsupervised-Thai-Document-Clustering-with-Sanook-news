(14 มี.ค.) ผู้สื่อข่าวรายงานว่า นางปวีณา หงสกุล รัฐมนตรีว่าการกระทรวงการพัฒนาสังคมและความมั่นคงของมนุษย์ และประธานมูลนิธิปวีณาหงสกุลเพื่อเด็กและสตรี พร้อมกับกำลังเจ้าหน้าที่ตำรวจกองปราบปราม ได้เข้าควบคุมตัว นายธนวรรณ อัศวพลสุวรรณ อายุ 43 ปี หรือที่รู้จักกันในนาม อาจารย์การเวก เทพหน้าทอง มอญแปลงรูป อ้างทำศาสตร์มนต์ดำ ทำเสน่ห์ให้รักหลง จนมีชื่อเสียงอย่างมากในโลกออนไลน์
นางปวีณา เปิดเผยว่า กรณีดังกล่าวสืบเนื่องจากที่ผ่านมา มีเหยื่อผู้เสียหาย 7 ราย ทั้งผู้ชายและผู้หญิงได้ร้องเรียนมายังมูลนิธิฯ เกี่ยวกับพฤติกรรมล่อลวงให้ทำเสน่ห์และคุณไสยกับอาจารย์การเวก แต่เหยื่อกลับถูกบังคับให้ร่วมมีเพศสัมพันธ์กับลูกศิษย์ประจำสำนัก บางรายก็ถูกบังคับข่มขืนหรือมอมยาเสพติด พร้อมกับใช้มนต์ดำข่มขู่ให้เหยื่อเกรงกลัว
จากการสอบถาม น.ส.บุ๋ม (นามสมมติ) อายุ 22 ปี หนึ่งในเหยื่อผู้เสียหาย ได้เล่าว่า ก่อนหน้านี้มีปัญหาความสัมพันธ์กับสามีและปัญหาเรื่องสุขภาพ ก่อนจะได้รู้จักสำนักอาจารย์การเวก เทพหน้าทอง จากทางอินเตอร์เน็ต ลงโฆษณาอวดอ้างว่าแก้อาการเจ็บป่วยได้ อีกทั้งยังมีพิธีคุณไสยและทำเสน่ห์ด้วย
น.ส.บุ๋ม ยังเล่าต่ออีกว่า เมื่อเดินทางมาที่สำนักอาจารย์การเวก ย่านคลอง 7 จ.ปทุมธานี พบว่ามีผู้คนต่อคิวรอพบอาจารย์อยู่จำนวนหนึ่ง เมื่อถึงคิวก็ถูกเรียกเข้าไปในห้องที่มืดสลัว มีรูปปั้นกุมารและอื่นๆ วางไว้มากมาย อาจารย์การเวก ได้ซักถามข้อมูลต่างๆ เกี่ยวกับปัญหา จนเกิดความหลงเชื่อ สั่งให้ซื้อทองไปใส่ในหุ่นพิธี อ้างว่าจะทำให้มีพลัง หลังจากนั้นตนก็มาอีกครั้ง โดยมีบังคับให้ร่วมมีเพศสัมพันธ์กับลูกศิษย์ประจำสำนัก เพื่อเสริมความขลังของพลัง ซึ่งหลังจากเหตุดังกล่าว ทางสำนักได้ส่งภาพขณะร่วมทำประเวณีมาข่มขู่เรียกเงินหลายครั้ง และหลังจากทำพิธีอาการป่วยก็ไม่ดีขึ้น อีกทั้งยังต้องแยกทางกับสามีอีก จึงตัดสินใจร้องเรียนกับหน่วยงานที่เกี่ยวข้อง
ทั้งนี้ ภายหลังจากได้รับทราบเรื่องร้องทุกข์ นางปวีณา จึงได้ประสานงานไปยังตำรวจกองปราบฯ ก่อนจะบุกเข้าสำนักอาจารย์การเวก จากการตรวจสอบพบอุปกรณ์อวดอ้างทำมนต์ดำ ทำเสน่ห์ รวมทั้งพบอาวุธปืนและถุงยางอนามัยจำนวนหนึ่ง เจ้าหน้าที่จึงได้ควบคุมตัวไปสอบสวน พร้อมกับแจ้งข้อหาฉ้อโกงประชาชนไว้เบื้องต้น
สำหรับ สำนักอาจารย์การเวก เป็นที่นิยมและรู้จักกันอย่างแพร่หลายในโลกออนไลน์ มีการอวดอ้างทำพิธีมนต์ดำ คุณไสย ทำเสน่ห์ให้คนรักคนหลง คิดค่าบริการครั้งละประมาณ 20,000 - 50,000 บาทต่อครั้ง นอกจากนี้พิธีกรรมบางอย่างอาจมีค่าใช้จ่ายสูงถึง 600,000 บาท ซึ่งเหยื่อหลายรายถูกล่อลวงในลักษณะคล้ายกันคือถูกบังคับให้มีเพศสัมพันธ์กับลูกศิษย์ประจำสำนัก ก่อนจะนำภาพอนาจารมาใช้แบล็คเมล์ข่มขู่เรียกเงินและห้ามไม่ให้แจ้งความ