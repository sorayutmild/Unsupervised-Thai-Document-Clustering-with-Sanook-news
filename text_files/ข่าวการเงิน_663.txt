พล.อ.ประยุทธ์ จันทร์โอชา หัวหน้า คสช. สั่งหน่วยงานที่เกี่ยวข้องหาแนวทางเพิ่มเงินเดือน ค่าครองชีพให้กับข้าราชการ เพื่อให้คุณภาพชีวิตดีขึ้นและมีเกียรติยศศักดิ์ศรี
ในการประชุมติดตามสถานการณ์ประจำวันของคณะรักษาความสงบแห่งชาติ หรือ คสช. เมื่อวานนี้ (1 ส.ค. 57) พล.อ.ประยุทธ์ จันทร์โอชา หัวหน้า คสช. มอบหมายให้ พล.อ.อุดมเดช สีตบุตร รองผู้บัญชาการทหารบก ในฐานะเลขาธิการ คสช. เป็นประธานการประชุม โดยมีผู้แทนหัวหน้ากลุ่มงานทุกด้านเข้าร่วมประชุม ซึ่งฝ่ายสังคมจิตวิทยาได้รายงานการทำบัญชีโยกย้ายข้าราชการ 7 กระทรวงที่ส่งถึงมือ พล.อ.ประยุทธ์เรียบร้อยแล้ว ประกอบด้วย กระทรวงทรัพยากรธรรมชาติและสิ่งแวดล้อม กระทรวงศึกษาธิการ กระทรวงสาธารณสุข กระทรวงวิทยาศาสตร์และเทคโนโลยี กระทรวงวัฒนธรรม กระทรวงพัฒนาสังคมและความมั่นคงของมนุษย์ และกระทรวงการท่องเที่ยวและกีฬา
นอกจากนี้ พล.อ.อุดมเดช ยังระบุว่า พล.อ.ประยุทธ์ ได้ขอให้ฝ่ายกิจการพิเศษเร่งประชุมหาแนวทางการปรับเพิ่มค่าตอบแทนของข้าราชการ ทั้งฐานเงินเดือน เงินเพิ่มค่าครองชีพชั่วคราว การยกฐานะ เพิ่มเพดานอัตราเงินเดือน การปรับปรุงค่าตอบแทนการปฏิบัติงานนอกเวลา เพื่อสิทธิประโยชน์และเป็นขวัญกำลังใจในการปฏิบัติหน้าที่ ให้ข้าราชการมีคุณภาพชีวิตที่ดีขึ้น อยู่ได้อย่างพอเพียงและมีเกียรติยศศักดิ์ศรี 