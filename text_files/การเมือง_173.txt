อดีตพิธีกรปากกล้า "จอม เพชรประดับ" เปิดชีวิตหลังเป็นผู้ลี้ภัยอยู่สหรัฐอเมริกา แม้ชีวิตสุดลำเค็ญ รายได้ไม่เกินค่าจ้างขั้นต่ำ แต่ขับอูเบอร์เลี้ยงชีพเพื่อทำงานสื่อ
นายจอม เพชรประดับ อดีตผู้สื่อข่าวและพิธีกรรายการสถานีโทรทัศน์ไอทีวี และ วอยซ์ทีวี ผู้ต้องหาหลบหนีคดีความมั่นคง ได้ให้สัมภาษณ์กับ สำนักข่าววีโอเอ (VOA) ภาคภาษาไทย เมื่อวันที่ 22 พฤษภาคมที่ผ่านมา พร้อมกับเปิดเผยการใช้ชีวิตฐานะผู้ลี้ภัยในนครลอสแอนเจลิส รัฐแคลิฟอร์เนีย สหรัฐอเมริกา
ปัจจุบัน นายจอม ได้ทำอาชีพคนขับรถรับจ้างผ่านแอปพลิเคชั่น หรือ อูเบอร์ (UBER) เพื่อหารายได้เลี้ยงชีพ ควบคู่กับการทำสื่อออนไลน์ ที่นำเสนอเนื้อหาวิพากษ์วิจารณ์การเมืองประเทศไทยผ่านช่องยูทูบ
อดีตผู้สื่อข่าวเล่าว่า ปกติจะออกขับอูเบอร์ในช่วงวันจันทร์ วันศุกร์ วันเสาร์ และวันอาทิตย์ ที่เลือกอาชีพนี้เพราะจะทำให้มีเวลาในการติดตามข่าวสารสำหรับงานสื่อที่ทำควบคู่กันอยู่ ซึ่งสะดวกกว่าการทำงานประจำ หรืองานประเภทอื่นในสหรัฐอเมริกาที่มีรายได้ดีกว่านี้
“ที่เลือกอาชีพนี้เพราะมีความยืดหยุ่นในเรื่องของเวลาในการทำสื่อออนไลน์ควบคู่ไปด้วย มีเวลาที่จะอัปเดตข่าว ทำคลิปข่าว และสัมภาษณ์แหล่งข่าวซึ่งเวลาที่มีให้ไม่ตรงกัน แต่ไม่แนะนำให้ทำเป็นอาชีพหลัก เพราะว่ามีงานอื่นในอเมริกาที่รายได้ดีกว่านี้ถ้าคิดต่อชั่วโมง แต่ว่าคำนวณแล้วอูเบอร์ก็จะให้ไม่เกินอัตราค่าจ้างขั้นต่ำของในแต่ละพื้นที่” นายจอมกล่าว

จอม เพชรประดับ ยังได้เล่าย้อนไปเมื่อการเกิดรัฐประหารปี 2557 ระบุว่า การรัฐประหารครั้งนี้ดึงประเทศย้อนหลังลงกว่าการปฏิวัติรัฐประหารหลายครั้งที่ผ่านมาจากปัจจัยหลายอย่าง ตนตัดสินใจยุติอาชีพสื่อชั่วคราว มาใช้ชีวิตอยู่ในต่างประเทศสัก 3-4 เดือน จึงตัดสินใจมาขอลี้ภัยในอเมริกา
ก่อนที่จะได้รับสถานะผู้ลี้ภัยเมื่อ 2 ปีที่ผ่านมา ทำงานสื่อเท่าที่ทำได้ผ่านโลกโซเชียลมีเดีย ตั้งคำถามบางอย่าง พร้อมมองประเด็นบางอย่างที่คนไทยไม่สามารถทำได้
ขณะที่ชีวิตในสหรัฐอเมริกานั้น นายจอม เปิดเผยว่า ได้รับความช่วยเหลือจากสหรัฐฯ ในระดับหนึ่ง พอที่จะยังชีพได้ ขณะเดียวกันก็ต้องเลี้ยงตัวเองให้ได้ด้วย เพื่อที่จะได้เอาแรงมาใช้ทำงานสื่อ การใช้ชีวิตในอเมริกาเป็นเรื่องยากเพราะต้องเริ่มจากติดลบเนื่องจากโดนคดีมา ด้วยข้อหาไม่ไปรายงานตัวต่อ คสช. ทำให้ถูกมองว่าเป็นผู้ก่อการร้าย