(15 ก.พ.) ผู้สื่อข่าวรายงานว่า เมื่อเวลาประมาณ 20.00 น. ที่ธันเดอร์โดม เมืองทองธานี มีการจัดการแสดงคอนเสิร์ตของวงดนตรีร็อคชื่อดังจากสหรัฐอเมริกา "เดฟโทนส์ (DEFTONES)" ใน "World Tour: DEFTONES - Diamond Eyes Tour Bangkok 2011" ซึ่งมีแฟนเพลงจำนวนกว่า 2 พันคนมารอเข้าไปชมการแสดงครั้งนี้
แต่ในเวลาต่อมา เมื่อกำหนดการแสดงล่วงเลยมาเป็นเวลา 1 ชั่วโมง แฟนเพลงเริ่มเกิดความสงสัยและพยายามเข้าไปในงานคอนเสิร์ต แต่ถูกเจ้าหน้าที่กั้นเอาไว้ไม่ให้เข้า จึงเกิดความตรึงเครียด และต่อมาเจ้าหน้าที่ได้ประกาศแจ้งว่า คอนเสิร์ตดังกล่าว มีความจำเป็นต้องเลื่อนการแสดงออกไป เนื่องจากมีปัญหาทางด้านเทคนิค ทำให้บรรดาแฟนเพลงที่รอคอยอยู่ด้านหน้างาน เกิดความไม่พอใจ ได้ทำลายข้าวของบริเวณ เกิดความโกลาหลวุ่นวายเป็นอย่างมาก เจ้าหน้าที่ตำรวจจึงต้องรีบเข้ามาระงับเหตุ เบื้องต้นไม่พบผู้ได้รับบาดเจ็บและเสียชีวิต แต่พบเพียงความเสียหายบริเวณหน้างานเท่านั้น
สำหรับสาเหตุเบื้องต้น ในการยกเลิกการแสดงคอนเสิร์ตของวงดนตรีชื่อดังดังกล่าว ซึ่งเกิดจากศิลปินไม่พอใจในระบบไฟฟ้าที่ทางทีมงานไทยได้จัดเตรียมเอาไว้ เนื่องจากศิลปินต้องการใช้ระบบไฟฟ้า 110 โวลต์ แต่ในประเทศไทยใช้ระบบไฟฟ้า 220 โวลต์ แต่เมื่อเจ้าหน้าที่ได้ทำการแปลงไฟฟ้าเป็น 110 โวลต์แล้ว ทีมศิลปินดังกล่าวก็ยังไม่พึงพอใจ อ้างว่าอาจจะส่งผลเสียหายกับเครื่องดนตรี ซึ่งทางผู้จัดคอนเสิร์ตก็ได้แสดงความรับผิดชอบ หากเครื่องดนตรีหรืออุปกรณ์เสียหาย แต่ก็ยังไม่มีการยินดียินยอมแสดงคอนเสิร์ตแต่อย่างใด ทำให้การแสดงมีอันจำเป็นต้องยกเลิกไป และเกิดความเสียหายเมื่อแฟนเพลงได้รู้ถึงการยกเลิกการแสดงคอนเสิร์ตในครั้งนี้
ทั้งนี้ บริษัทเอนจิ้นไนน์ ประเทศไทย จำกัด ผู้จัดงานดังกล่าว เตรียมดำเนินการแก้ไขปัญหาและชดเชยให้แก่แฟนเพลงต่อไป โดยเตรียมแถลงข่าวเกี่ยวกับเหตุการณ์ในรายการ เช้าดูวู้ดดี้ ทางโมเดิร์นไนน์ทีวี ในช่วงเช้าวันที่ 16 ก.พ.นี้
อย่างไรก็ตาม ศิลปินวงเดฟโทนส์ ที่เพิ่งเดินทางมาจากประเทศมาเลเซีย เตรียมเดินทางไปแสดงคอนเสิร์ตต่อที่ประเทศสิงคโปร์ภายในวันนี้
 