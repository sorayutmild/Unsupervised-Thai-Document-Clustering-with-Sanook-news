เตือนหูอักเสบส่งผลทำให้สูญเสียการได้ยินถาวร หากพบอาการผิดปกติควรรีบไปพบแพทย์
หูอักเสบ เป็นอย่างไร?
นายแพทย์ณรงค์ อภิกุลวณิช รองอธิบดีกรมการแพทย์ และโฆษกกรมการแพทย์ กล่าวว่า หลายคนอาจเคยมีอาการปวดหู ซึ่งเป็นอาการอักเสบของหูชั้นนอก หรือหูชั้นกลาง โดยการอักเสบของหูชั้นนอกคือใบหูและรูหู มักเกิดจากการแคะหู ทำให้เกิดแผล จนเกิดการอักเสบตามมา
อาการหูอักเสบ
ผู้ป่วยหูอักเสบจะมีอาการ ดังนี้

ปวดหู โดยเฉพาะเมื่อจับหรือดึงใบหู
รูหูบวม
มีน้ำไหลจากหู
การได้ยินลดลง
มักอาการเหล่านี้ร่วมกับการเป็นหวัด

ในกรณีที่เป็นเด็กเล็ก และวัยเรียน อาจพบอาการหูชั้นกลางอักเสบ

อาจมีอาการไข้
กินอาหารได้น้อย
ซึม
การได้ยินลดลง
อาจมีน้ำหนองไหลจากหู
หากติดเชื้อลามเข้าสู่หูชั้นใน อาจทำให้เกิดการสูญเสียการได้ยิน และเยื่อแก้วหูทะลุถาวรได้

 
วิธีรักษาหูอักเสบ
อาการหูอักเสบ สามารถรักษาให้หายขาดได้ ภายใน 1-2 สัปดาห์ นายแพทย์สมเกียรติ ลลิตวงศา ผู้อำนวยการโรงพยาบาลราชวิถี กล่าวเพิ่มเติมว่า อาการปวดหูเกิดขึ้นได้ในทุกอายุ และอาจส่งผลต่อการสูญเสียการได้ยิน เมื่อสงสัยว่าหูอักเสบ ควรปรึกษาแพทย์เพื่อการวินิจฉัยที่ถูกต้อง โดยแพทย์อาจให้การรักษา ดังนี้

ให้ยาฆ่าเชื้อแบบหยอดหูหรือแบบกิน
ทำความสะอาดรูหูโดยแพทย์กรณีเด็กเล็ก 
แพทย์อาจพิจารณาให้นอนโรงพยาบาลเพื่อสังเกตอาการอย่างใกล้ชิด และให้ยาฆ่าเชื้อทางเส้นเลือดดำ

การป้องกันเป็นส่วนสำคัญเพื่อลดการเกิดโรคหูอักเสบและภาวะแทรกซ้อน โดยงดการใช้ไม้แคะหู ไม่หยอดน้ำหรือสารใดๆ เข้าหูเพื่อทำความสะอาดหู เพราะรูหูมีกลไกการทำความสะอาดเองอยู่แล้ว หากมีเด็กเล็กในบ้านเป็นหวัดควรรีบพาไปพบแพทย์ และที่สำคัญหากสงสัยภาวะหูอักเสบควรปรึกษาแพทย์เพื่อให้การวินิจฉัยและรักษาที่ถูกต้อง เพื่อลดความเสี่ยงในการสูญเสียการได้ยินในอนาคต
