(14 ต.ค.) คลิปวิดิโอดังในโลกโซเชียลมีเดีย อ้างตำรวจบีบแตรไล่ จอดข้างทางเคลียร์ยกใหญ่ ตำรวจยศใหญ่สั่งเรียกกำลังเสริมทั้งโรงพักมาพาตัวไปสอบสวน ชาวเน็ตวิจารณ์หนัก นาทีโยนของใส่ในรถคล้ายพยายามยัดข้อหา
ตามรายงานระบุว่า คลิปวิดิโอชื่อ "อำนาจอยู่เหนือสิ่งใด" ถูกโพสต์ลงเว็บไซต์ยูทูป เมื่อวันที่ 12 ตุลาคมที่ผ่านมา โดยมีการโพสต์แชร์ต่อกันในโซเชียลมีเดีย รวมทั้งเฟซบุ๊กเพจชื่อดังอย่าง YouLike คลิปเด็ด เป็นคลิปวิดีโอความยาวกว่า 10 นาที แสดงให้เห็นคนขับรถคันหนึ่งกับตำรวจยศใหญ่นายหนึ่งกำลังโต้เถียงกัน
คลิปวิดีโอมีการระบุข้อความไว้ว่า "โดนคนชับรถบีบแตรไล่ แล้วผมชี้หน้า เขาเล่นยกตำรวจมาทั้งโรงพักเลย ยังล้วงมือเข้ามาจะเอากุญแจอีก ทำอย่างนี้ได้ด้วย ลักทรัพย์ซึ่งหน้าครับ พอบอกไปเขานิ่ง เสียดายถ่ายวิดีโอตอนนั้นไม่ทัน มีแต่รูปนิ่ง ดูคนมียศใหญ่โยทำอย่างนี้ เด็กๆ อย่าเอกเป็นแบบอย่างนะครับ เดี๋ยวนี้อำนาจใหญ่คับฟ้าจริงๆ เหนื่อกับคนที่เรียกว่า "ที่พึ่งของประชาชน"
จากการตรวจสอบคลิปวิดีโอเบื้องต้นพบว่า ทางฝ่ายตำรวจ อ้างว่าคนขับคันดังกล่าวขับรถเคียงคู่มากับรถตำรวจ แต่ระหว่างทางขับรถค่อนข้างหวาดเสียว คล้ายจะเบี่ยงมาชนรถตำรวจ จึงได้บีบแตรใส่เพื่อเตือน แต่ถูกคนขับรถคันดังกล่าวยกมือชูนิ้วกลางใส่ จนต้องเบียดให้รถคันดังกล่าวจอดข้างทางและเข้าไปสอบถาม ขณะที่ฝ่ายคนขับรถ อ้างว่าตัวเองก็ไม่ทราบเหมือนกันว่าถูกตำรวจเรียกไว้ทำไม จู่ๆ ถูกบีบแตรไล่ ทั้งที่ขับรถมาตามถนนปกติ แต่ยอมรับว่าชี้หน้าจริง แต่ไม่ได้ชูนิ้วกลาง
ทั้งนี้ คลิปวิดีโอดังกล่าวยังมีภาพเหตุการณ์หลายจุดที่ถูกวิพากษ์วิจารณ์ โดยเฉพาะ 2 จุดใหญ่ จุดแรกเป็นช่วงที่ทั้ง 2 ฝ่ายกำลังถกเถียงกัน โดยคนขับรถยังคงนั่งอยู่บนรถ นายตำรวจยศใหญ่ได้สั่งให้ตำรวจหญิงวิทยุเรียกกำลังเสริม สั่งให้ยกตำรวจมาทั้งโรงพัก เพื่อมาควบคุมตัวคนขับรถไปสอบสวนให้ได้ ก่อนที่จะมีเจ้าหน้าที่ตำรวจชุดสายตรวจ 5-6 นาย ตามมาที่จุดเกิดเหตุในเวลาต่อมา
ส่วนเหตุการณ์สำคัญในคลิปอีกหนึ่ง เกิดขึ้นหลังจากนายตำรวจยศใหญ่สั่งเรียกกำลังเสริม นายตำรวจได้ล้วงมือเข้ากระเป๋ากางเกง ก่อนจะหยิบอะไรบางอย่างออกมาและปล่อยทิ้งเข้าไปในรถ แต่คนขับรถสังเกตเห็นได้ทัน กลัวว่าจะเป็นการยัดข้อหา จึงถามกลับไปว่า "เอาอะไรมาใส่ให้เนี่ย?" ซึ่งทางด้านนายตำรวจได้ปฏิเสธ
อย่างไรก็ตาม หลังจากคลิปเหตุการณ์ดังกล่าว มีรายงานว่าเจ้าหน้าที่ตำรวจได้แจ้งข้อหาคนขับรถคันดังกล่าว ฐานขับรถโดยประมาทและหมิ่นเจ้าพนักงาน ก่อนจะมีการโพสต์คลิปดังกล่าวลงในโลกออนไลน์ ล่าสุดคลิปดังกล่าวในเว็บไซต์ยูทูปได้ถูกลบออกไปจากระบบแล้ว ขณะที่ผู้คนในโลกออนไลน์ยังคงวิพากษ์วิจารณ์เหตุการณ์ดังกล่าวอยู่ต่อไป