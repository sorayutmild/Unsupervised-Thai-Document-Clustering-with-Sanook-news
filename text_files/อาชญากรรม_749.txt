ทนายตั้ม นำตัว ลุงพล เข้ามอบตัวกับ ผบ.ตร. ที่กรุงเทพฯ หลังถูกออกหมายจับ 3 ข้อหา ในคดีการเสียชีวิตของ น้องชมพู่
หลังจากกรณีมีกระแสข่าวว่า วันนี้ (2 มิ.ย.) เวลา 10.00 น. นายษิทรา เบี้ยบังเกิด หรือ ทนายตั้ม จะนำตัว นายไชย์พล วิภา หรือ ลุงพล ผู้ต้องหาในคดีการเสียชีวิตของ น้องชมพู เด็กหญิงอายุ 3 ขวบ เลขหมายจับที่ 53/2564 ลงวันที่ 1 มิ.ย.2564 ใน 3 ข้อหา มามอบตัวกับ พล.ต.อ.สุวัฒน์ แจ้งยอดสุข ผู้บัญชาการตำรวจแห่งชาติ (ผบ.ตร.) ที่สำนักงานตำรวจแห่งชาติ 
ล่าสุด เมื่อเวลา 10.55 น. ทนายตั้ม ซึ่งเดินทางมาคนเดียว เปิดเผยกับกองทัพสื่อมวลชนว่า ลุงพล เดินทางเข้าไปด้านในสำนักงานตำรวจแห่งชาติแล้ว ส่วนข้อสงสัยที่ว่าทำไมถึงมามอบตัวที่นี่ทั้งที่พื้นที่เกิดเหตุเกิดขึ้นที่ สภ.กกตูม ทนายตั้ม บอกว่า เป็นสิทธิของลุงพลที่จะมอบตัวที่ไหนก็ได้
อย่างไรก็ตาม ผู้สื่อข่าวของอีจัน เปิดเผยระหว่างการไลฟ์สด อ้างอิงแหล่งข่าวภายในสำนักงานตำรวจแห่งชาติ ระบุว่า พล.ต.อ.สุวัฒน์ แจ้งยอดสุข ผบ.ตร. จะไม่รับการมอบตัวของลุงพล เนื่องจากสำนักงานตำรวจแห่งชาติไม่ใช่สถานที่มอบตัว และแนะนำให้ลุงพลกลับไปมอบตัวที่ สภ.กกตูม จ.มุกดาหาร
ก่อนหน้านี้ เมื่อช่วงเช้ามืด ตำรวจชุดปฏิบัติการ ฟ้าสางกลางกกกอก นำหมายค้นเข้ามาที่บ้านของลุงพล ที่บ้านกกกอก อ.ดงหลวง จ.มุกดาหาร ตั้งเเต่เวลา 05.55 น. แต่ไม่พบตัวลุงพลและป้าแต๋น ภรรยา ที่บ้านพัก
โดยได้มีการควบคุมตัว นายอ๋อ ยูทูบเบอร์คนสนิทของลุงพล ในข้อหาขัดขวางการปฏิบัติงานของเจ้าหน้าที่ตำรวจ ไปขึ้นรถและนำตัวไปที่ สภ.กกตูม เพื่อดำเนินคดีตามกฎหมาย


ออกหมายจับ "ลุงพล" คดีน้องชมพู่ 3 ข้อหา ผบ.ตร.แถลงวันนี้
"ลุงพล" ไม่อยู่บ้าน? บุกจับที่บ้านกกกอกแต่เช้าตรู่ "แม่น้องชมพู่" โผล่ถาม ทำจริงหรือไม่
แม่น้องชมพู่ ร้องไห้ อยากถามลุงพล ฆ่าน้องชมพู่จริงหรือ?
"ลูกได้รับความยุติธรรมแล้วนะ" แม่น้องชมพู่ เปิดใจ หลังลุงพลถูกออกหมายจับ
