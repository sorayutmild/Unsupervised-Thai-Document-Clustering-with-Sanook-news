ย้อนเวลากลับไปเมื่อปี 2538 แทบทุกคนต้องรู้จักละครพีเรียดเรื่องเยี่ยม "สายโลหิต" เรื่องราวของชาวกรุงศรีอยุธยาก่อนเสียกรุงให้กับพม่า ละครอิงประวัติศาสตร์ที่ปลุกกระแสรักชาติ และ ชวนให้ซาบซึ้งไปกับความรักของ ขุนไกร และ ดาวเรือง ซึ่งนำแสดงโดยคู่ขวัญแห่งยุค หนุ่ม ศรราม และ กบ สุวนันท์ ในส่วนของนางเอกตอนเด็ก ก็สร้างรอยยิ้มและความประทับใจให้คนดูไม่แพ้รุ่นผู้ใหญ่ ซึ่งคนที่มารับบทในตอนนั้นคือ บี มาติกา อรรถกรศิริโพธิ์
ล่าสุด พระเอกหนุ่มตลอดกาล หนุ่ม ศรราม ร่วมทริปเที่ยวกรุงโซล เกาหลีใต้ ไปกับแก๊งสาวๆนำทีมโดย นุ่น วรนุช เจี๊ยบ โสภิตนภา เจี๊ยบ ชมพูนุช และ บี มาติกา ทำให้เราได้เห็นภาพคู่น่ารักๆ ของขุนไกร และ ดาวเรืองตอนเด็ก ไม่น่าเชื่อว่า 20 ปี ผ่านไป พี่หนุ่ม ศรราม แทบไม่เปลี่ยนไปเลย แต่ดาวเรืองตัวน้อยๆ ในตอนนั้นอย่าง สาวบี โตเป็นสาวสะพรั่งไปซะแล้ว ถือเป็นภาพหายากชวนอมยิ้ม ที่เห็นแล้วอดคิดถึงไม่ได้