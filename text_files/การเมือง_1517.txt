ในการประชุมรัฐสภาเพื่อลงมติเลือกบุคคลขึ้นดำรงตำแหน่งนายกรัฐมนตรี ระหว่าง พล.อ.ประยุทธ์ จันทร์โอชา จากพรรคพลังประชารัฐ และ นายธนาธร จึงรุ่งเรืองกิจ จากพรรคอนาคตใหม่ ปรากฏว่า พล.อ.ประยุทธ์ ได้เป็นนายกรัฐมนตรีอีกสมัย ด้วยคะแนน 500 ต่อ 244 เสียง งดออกเสียง 3 เสียงโดยผู้ที่งดออกเสียง คือ นายชวน หลีกภัย ประธานรัฐสภา และ นายพรเพชร วิชิตชลชัย ประธานวุฒิสภา ซึ่งเรียกว่าเป็นการงดออกเสียงตามมารยาททางการเมือง อีกหนึ่งคนที่สร้างเซอร์ไพรส์ก็คือ นายสิริพงศ์ อังคสกุลเกียรติ ส.ส.ศรีสะเกษ พรรคภูมิใจไทย 
ซึ่งมีรายงานว่า นายสิริพงศ์  ถึงกับหลั่งน้ำตากลางห้องประชุม หลังใช้สิทธิงดออกเสียงสนับสนุน พล.อ.ประยุทธ์ จันทร์โอชา ซึ่งขัดกับมติพรรคภูมิใจไทย
>> "อนุทิน" ถึงกับสะอึก หลัง "สิริพงศ์" ส.ส.ศรีสะเกษ แหกมติพรรคด้วยการงดออกเสียง

สำหรับ นายสิริพงศ์ อังคสกุลเกียรติ หรือ เสี่ยโต้ง เกิดเมื่อวันที่ 26 สิงหาคม 2519 ปัจจุบันอายุ 43 ปี จบการศึกษาปริญญาตรี สาขาวิศวกรรมศาสตร์ มหาวิทยาลัยรังสิต, ปริญญาโท สาขาการจัดการระบบสารสนเทศ (MIS) มหาวิทยาลัยโคโลราโด เดนเวอร์ สหรัฐอเมริกา และ ปริญญาเอก สาขาเกษตรเขตร้อน มหาวิทยาลัยเกษตรศาสตร์แต่เดิมครอบครัวทำอาชีพโรงสีไฟ แต่เมื่อปี 2534 ประสบภาวะขาดทุน จึงหันมาประกอบธุรกิจค้าวัสดุก่อสร้าง จำหน่ายคอนกรีตผสมเสร็จ รายเดียวในจังหวัดศรีสะเกษ หลังเรียนจบปริญญาตรี นายสิริพงศ์ทำงานที่บริษัทที่ปรึกษาออกแบบถนนของกรมทางหลวงชนบทและกรมโยธาธิการ ก่อนตัดสินใจไปเรียนปริญญาโทที่สหรัฐอเมริกา
ภายหลังเรียนจบปริญญาโท กลับมาสานต่อโครงการบ้านจัดสรรของครอบครัวในจังหวัดศรีสะเกษ ก่อน ก่อตั้ง ห้างหุ้นส่วนจำกัด สิริมงคลพร๊อพเพอร์ตี้ ประกอบธุรกิจอสังหาริมทรัพย์ประเภทบ้านเดี่ยว และยังเคยทำธุรกิจอื่นอีก อาทิ โรงเรียนกวดวิชา ธุรกิจรถนำเข้า ร้านอาหารญี่ปุ่น ธุรกิจเฟรนส์ไชส์ ร้านกาแฟ รวมทั้งเป็นนายทุนให้กับภาพยนตร์เรื่อง ไทบ้านเดอะซีรีส์  นายสิริพงศ์ ก้าวสู่การเมือง เป็น ส.ส.ศรีสะเกษ พรรคชาติไทย เมื่อปี 2550 และเป็นกรรมการบริหารพรรคชาติไทย แต่ถูกตัดสิทธิทางการเมือง 5 ปี ในคดียุบพรรคพลังประชาชน พรรคชาติไทย และพรรคมัชฌิมาธิปไตย ปี 2551 (บ้านเลขที่ 109) 
แต่แล้วนายสิริพงศ์ก็ย้ายสังกัดมาอยู่พรรคภูมิใจไทย ของนายอนุทิน ชาญวีรกูล เมื่อวันที่ 31 ตุลาคม 2561 ก่อนที่จะลงสมัคร ส.ส. ศรีสะเกษ เขต 1 พรรคภูมิใจไทย และสามารถเอาชนะ นายธเนศ เครือรัตน์ ผู้สมัครจากพรรคเพื่อไทย เป็น ส.ส. สมัยที่ 2 ได้เป็นผลสำเร็จ
>> เปิดใจ "เสี่ยโต้ง สิริพงศ์" งดออกเสียงโหวตลุงตู่ เพราะรักษาคำสัญญาที่ให้กับประชาชน
>> "สิริพงศ์ อังคสกุลเกียรติ" ส.ส.แหกมติพรรค นายทุนหนังดัง "ไทบ้านเดอะซีรีส์"