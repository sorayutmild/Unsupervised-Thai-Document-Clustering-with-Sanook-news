ช่างไฟฟ้าผันตัวเองมาทำการเกษตร ปลูกพืช เลี้ยงสัตว์แบบผสมผสาน ในพื้นที่ 1 ไร่ พร้อมบุกเบิกเลี้ยงกุ้งล็อบสเตอร์น้ำจืดในนาข้าวด้วยวิธีธรรมชาติ สร้างรายได้เป็นกอบเป็นกำ กลายเป็นศูนย์เรียนรู้ให้ผู้สนใจศึกษาดูงาน

กุ้งล็อบสเตอร์น้ำจืด หรือกุ้งก้ามแดง ที่อยู่ในนาข้าวที่เห็นอยู่นี้คืออาชีพหลักของพี่ประทีป ชาว ต.ห้วยใหญ่ อ.บางละมุง จ.ชลบุรี ก่อนหน้านี้พี่ประทีปมีอาชีพเป็นช่างไฟฟ้า แต่ด้วยความชอบในเรื่องการเกษตร จึงเปลี่ยนไปทำนา ปลูกผักสวนครัว และเลี้ยงเป็ด ไก่ ในพื้นที่ 1 ไร่ จากนั้นได้ซื้อกุ้งล็อบเตอร์น้ำจืด 4 ตัว มาทดลองเลี้ยงในนาข้าว ผลที่ได้กุ้งมีการเจริญเติบโตและขยายพันธุ์ เริ่มศึกษาวิธีการเพาะเลี้ยงอย่างจริงจัง

การเลี้ยงกุ้งก็ไม่ยุ่งยาก สามารถในนาข้าวหรือบ่อซีเมนต์ โดยบ่อซีเมนต์ขนาด 1 ตารางเมตร สามารถเลี้ยงกุ้งได้ 9 ตัว ที่สำคัญภายในบ่อต้องมีอิฐบล็อกไว้ให้กุ้งอาศัยอยู่และลอกคราบ อาหารที่ใช้เลี้ยงกุ้งคือไข่แดงต้มสุก พอกุ้งมีอายุครบ 1 เดือน หาอาหารได้เองโดยการกินจอกแหนที่อยู่ในบ่อ ผู้เลี้ยงไม่ต้องให้อาหาร ลดต้นทุนได้เป็นอย่างดี พออายุครบ 8 เดือน ก็นำออกขายในราคากิโลกรัมละ 1,000-1,500 บาท แต่ละปีมีกำไรไม่น้อยกว่า 100,000 บาท .-สำนักข่าวไทย