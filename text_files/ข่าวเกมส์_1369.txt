เมื่อไม่นานมานี้ มีรายงานว่าร้านเกม Play N Trade Vancouver Island ประเทศแคนาดา ได้ออกมาเปิดให้ Pre-order หรือสั่งซื้อเครื่อง PlayStation 5 ก่อนล่วงหน้าที่ราคา 559.99 ดอลลาร์แคนาดา หรือประมาณ 13,000 บาท (1 ดอลลาร์แคนาดามีค่าประมาณ 23 บาท) โอ้โห! ถูกอะไรขนาดนี้
ราคาดังกล่าว จะตกอยู่ที่ประมาณ 399 ดอลลาร์ ซึ่งเป็นราคาเปิดตัวของเครื่อง PlayStation 4 อย่างไรก็ตาม มีหลายฝ่ายออกมาตั้งข้อสังเกตว่าราคานี้ไม่ถูกต้อง เพราะเคยมีข้อมูลออกมาก่อนหน้านี้ว่า PlayStation 5 จะใช้ Hardware ขั้นสูงล้ำยุค จนมีราคาต้นทุนต่อเครื่องอยู่ที่ 450 ดอลลาร์ หรือประมาณ 15,000 บาท (ราคาจำหน่ายควรจะแพงกว่านั้น เพื่อทำกำไร) อ่านเพิ่มเติมที่: (สื่อนอกระบุ ต้นทุนเครื่อง PS5 พุ่ง $450 ต่อเครื่อง) โดยก่อนหน้านี้ มีข้อมูลหลุดเรื่องราคาของ PlayStation 5 ว่าจะมีราคา 499 ดอลลาร์ (16,500 บาท)
หากราคา PlayStation 5 13,000 บาทนี้เป็นจริง ทาง Microsoft เจ้าของ Xbox Series X คงต้องวางแผนกันอย่างหนักเลยทีเดียว ซึ่งก็มีโอกาสเป็นไปได้ที่ทาง Sony จะตั้งราคานี้ เพื่อขยายฐานลูกค้าให้กว้างขวางขึ้นไปอีก แล้วทำกำไรจากการขายเซอร์วิสหรือบริการอื่นๆคู่ขนานกันไป
อีกความเป็นไปได้คือร้านเกม Play N Trade Vancouver Island ตั้งราคาโดยอ้างอิงจากเครื่อง PlayStation 4 เพื่อให้ลูกค้าวางเงินมัดจำจำนวนครึ่งหนึ่ง (ขอคืนเงินได้ตลอดเวลา) เพื่อมัดลูกค้าไว้ไม่ให้ไปซื้อเครื่อง PlayStation 5 จากร้านคู่แข่ง
ก็ต้องรอดูกันต่อไปว่าราคาอย่างเป็นทางการจะเป็นเท่าไหร่กันแน่ หวังว่าจะอยู่ในหลักหมื่นต้นๆนะ!