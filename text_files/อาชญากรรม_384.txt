ผู้ใช้อินเทอร์เน็ตจำนวนมากแสดงความเห็นในเชิงต่อว่าชายคนหนึ่ง โดยสงสัยว่าชายคนนี้กักตุนหน้ากากอนามัยหรือไม่ หลังจากเห็นโพสต์เมื่อวันที่ 2 มี.ค. ระบุว่า ตนมีหน้ากากอนามัยพร้อมขายจำนวน 5 ล้านชิ้น และแบ่งขายครั้งละ 1 ล้านชิ้น โดยจะต้องแสดงฐานะการเงิน หรือพานายทุนจีนมาซื้อ
"สินค้ามี 5 ล้านชิ้น พรุ่งนี้ 2/3/63 ราคาเบาๆ จับต้องได้ ราคา 14 บาทต่อชิ้น ใช้ในโรงพยาบาลทางการแพทย์ ไม่แบ่งขาย ขายทีละ 1 ล้านชิ้น โชว์การเงิน หรือพานายทุนจีนมาซื้อ นายหน้าไม่ติดทุนไม่ต้องมาเสียเวลา ด่วนๆๆ ราคาไม่แรง หนา 3 ชั้น สินค้าอยู่กับกลุ่มทีมงานผม #ทำงานเป็นทีม" ผู้โพสต์ ระบุ

ส่งออกหน้ากากอนามัยตั้งแต่โคโรนาเริ่มมา
เมื่อเลื่อนไปดูโพสต์อื่นของชายคนนี้ พบว่า เริ่มมีการส่งหน้ากากอนามัยไปขายยังต่างประเทศ อย่างน้อยตั้งแต่ต้นเดือน ก.พ. แล้วด้วย อย่างเช่นโพสต์นี้ เมื่อวันที่ 8 ก.พ. หรือ 1 เดือนที่แล้ว ที่อ้างว่าเป็นรูปภาพตัวแทนกลุ่มทุนจากต่างประเทศ ถ่ายรูปคู่กับตน เจ้าของโรงงานผลิตหน้ากากอนามัย และตัวแทนของตำรวจในพื้นที่ท่องเที่ยวชื่อดังแห่งหนึ่งในภาคตะวันออกอีกด้วย

ชาวเน็ตแค้นจัด
ผู้ใช้อินเทอร์เน็ตจำนวนมากรู้สึกโกรธแค้น หลายคนโพสต์ด้วยความสงสัยว่า ชายคนนี้และทีมงานเป็นสาเหตุหนึ่งที่ทำให้หน้ากากอนามัยในประเทศไทยขาดแคลนหรือไม่ ขณะเดียวกัน บางคนก็ไม่พอใจที่แทนที่จะช่วยเหลือคนไทยด้วยกันเองก่อน แต่กลับส่งหน้ากากอนามัยเหล่านี้ไปจำหน่ายยังต่างประเทศ

ขอโทษ "พี่เทพ" ที่โดนจับได้
หลังจากได้รับเสียงวิจารณ์เหล่านี้ ชายคนดังกล่าวโพสต์ลงเฟซบุ๊กคืนวานนี้ (8 มี.ค.) ว่าตนขอโทษผู้ชายที่ตนเรียกว่า "พี่เทพ" ที่คาดว่าน่าจะหมายถึงทีมงานรัฐมนตรีที่ตนสนิทด้วย จากการที่ตนรู้เท่าไม่ถึงการณ์ โพสต์การขายหน้ากากอนามัยลงเฟซบุ๊ก จนทำให้ถูกเปิดโปงได้ในที่สุด

บุคลากรแพทย์ปวดใจ ทนใช้หน้ากากเก่า
การเคลื่อนไหวนี้เกิดขึ้นท่ามกลางสถานการณ์หน้ากากอนามัยขาดตลาด เพราะพบว่าประชาชนจำนวนมากหาซื้อหน้ากากอนามัยไม่ได้ การขาดแคลนหน้ากากอนามัยนี้ยังส่งผลกระทบถึงบุคลากรทางการแพทย์ในโรงพยาบาลทั่วประเทศ ที่โพสต์ลงในโซเชียลมีเดียว่า ต้องหาซื้อหน้ากากอนามัยมาใช้เอง ขณะที่บางแห่งก็ต้องใช้หน้ากากผ้าที่กันเชื้อโรคไม่ได้เลย หรือต้องซักหน้ากากอนามัยเก่าที่ใช้งานแล้ว

อ่านเพิ่มเติม เพจดังสุดทนเผยภาพ หน้ากากชนิดใช้แล้วทิ้ง แต่โรงพยาบาลต้องซักตากเอากลับมาใช้ใหม่

ส่วนโรงพยาบาลดังแห่งหนึ่งในกรุงเทพมหานคร ก็เผยว่า เพิ่งมีหน้ากากอนามัยเพิ่มเข้ามา แต่ไม่ใช่มาจากหน่วยงานรัฐ เพราะเป็นหน้ากากที่ได้รับบริจาคมาจากประชาชน

อ่านเพิ่มเติม แพทย์รามาธิบดี ขอบคุณคนแห่บริจาค "หน้ากากอนามัย" แก้ปัญหาขาดแคลนด้วยน้ำใจ
