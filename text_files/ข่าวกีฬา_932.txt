จบลงไปเรียบร้อยสำหรับการแข่งขันวอลเลย์บอลหญิง เนชั่นส์ ลีก 2019 สัปดาห์ที่สาม ณ อินดอร์ สเตเดี้ยม หัวหมาก เมื่อวันพฤกหัสบดีที่ 6 มิถุนายนที่ผ่านมาโดยนัดส่งท้ายของสัปดาห์นี้ ทัพนักตบสาวไทย ทีมอันดับที่ 14 ของโลก เป็นฝ่ายพ่ายให้กับจ่าฝูงของทัวร์นาเมนต์ ทีมชาติตุรกี ทีมอันดับ 12 ของโลก ไป 0-3 เซต ด้วยคะแนน 16-25, 18-25 และ 13-25ทำให้ตอนนี้อันดับในตารางคะแนนของทีมดิวิชั่น 1 ที่มีทั้งหมด 16 ทีม ผลปรากฏว่าทีมนักตบลูกยางสาวไทยของเรา รั้งอยู่ในอันดับ 11 ของตาราง จากผลงาน ชนะ 3 และ แพ้ไป 6 นัดด้านสถิติของผู้เล่นในรายการนี้หลังผ่านไป 9 นัด ปรากฏว่ามีนักกีฬาสาวไทยติดอันดับ 1 ถึง 2 คน ได้แก่ นุศรา ต้อมคำ ในด้านมือเซตที่ดีที่สุด (Best Setters) ด้วยค่าเฉลี่ย 5.03 ต่อเซต ทิ้งห่างอันดับสอง อิลก้า วาน เด วีเวอร์ ของเบลเยียม ที่ทำไป 3.77 ต่อเซต
อีกหนึ่งสาวที่เข้าวินเป็นอันดับ 1 ก็คือ ปิยะนุช แป้นน้อย ในด้านการรับลูกดีที่สุด (Best Receivers) ที่มีประสิทธิภาพถึง 44.97% ทิ้งอันดับสอง เลนก้า เดอร์ ของเยอรมนี ที่ทำไว้ 43.38%
ส่วนในด้านอื่นๆที่สาวไทยติดโผ เริ่มที่ ผู้ทำคะแนนสูงสุด (Best Scorers) อัจฉราพร คงยศ รั้งอันดับ 15 ทำไป 113 คะแนน (อันดับ 1 มัลวิน่า สมาร์เซ็ก ของโปแลนด์ 245 คะแนน), ผู้เล่นเกมรุกดีที่สุด (Best Attackers) ชัชชุอร โมกศรี รั้งอันดับ 5 สถิติประสบผลสำเร็จ 45.23% (อันดับ 1 เอบราร์ คาราเคิร์ต ของตุรกี 53.29%)ด้านผู้เล่นเสิร์ฟลูกดีที่สุด (Best Servers) อัจฉราพร คงยศ ติดโผเข้ามาในอันดับที่ 11 ด้วยค่า 0.32 ต่อเซต (อันดับ 1 มาร์ลี่ส์ แยนส์เซ่นส์ ของเบลเยียม 0.61 ต่อเซต) ส่วนในด้าน ผู้เล่นบล็อกดีที่สุด (Best Blockers) กับ ผู้เล่นที่ขุดลูกจากพื้นได้มากที่สุด (Best Diggers) ไม่มีลูกยางสาวไทยติดโผใน 20 อันดับแรก

>>> คลิกชมสถิตินักกีฬาทั้งหมดในวอลเลย์บอล เนชั่นส์ลีก 2019 ได้ที่นี่ <<<