กระบะยางแตกเสียหลัก มีคนพลัดหล่นโทลล์เวย์ ดับคาที่ 1 ราย บริเวณ ถ.วิภาวดีขาเข้า หน้าการบินไทย
(27 มี.ค.) เมื่อเวลา 10.45 น. สน.วิภาวดี ได้รับแจ้งเหตุรถกระบะ ประสบอุบัติเหตุชนขอบทางโทลล์เวย์ขาเข้า เป็นเหตุให้ผู้โดยสารที่นั่งท้ายกระบะ ร่วงตกลงมายังถนนวิภาวดี ด้านล่างเสียชีวิตคาที่ เหตุเกิดบริเวณก่อนถึง บ.การบินไทย จำกัด(มหาชน) สำนักงานใหญ่ประมาณ 100 เมตร จึงรุดไปตรวจสอบพร้อมเจ้าหน้าที่ผู้เกี่ยวข้อง ที่เกิดเหตุพบศพนายสายหยุด ผาสุก อายุประมาณ 42 ปี สภาพศพตามร่างกายมีบาดแผลถลอกทั่วร่าง ศีรษะแตกเสียชีวิตคาที่อยู่บริเวณขอบปูนช่องทางด่วน ถ.วิภาวดี ใกล้กันพบหลังคากระบะแครี่บอย ร่วงลงมาด้วยกันจนพังยับเยิน เศษกระจกแตกกระจายไปทั่วบริเวณ นอกจากนี้ยังมีเบาะที่นั่งด้านหลัง อุปกรณ์ติดตั้งแก๊สเอ็นจีวี ที่ตกลงมาเกลื่อนถนน
ส่วนด้านบนทางด่วนโทลล์เวย์ พบรถกระบะ ยี่ห้อโตโยต้า ไฮลักซ์วีโก้ สีขาว สภาพพังยับเยิน ยางล้อหลังด้านขวาแตก มีผู้ได้รับบาดเจ็บเล็กน้อย 2 คนทราบชื่อต่อมาคือ นายสุภจิต สายมายา อายุ 43 ปี เป็นผู้ขับขี่รถคันดังกล่าว และนายสุเมธ นามหมื่นจัด อายุ 40 ปี ที่นั่งด้านหน้าคู่คนขับ
จากการสอบสวนทราบว่า ทั้ง 3 คนเป็นช่างของ บ.สามเรือน จำกัดที่รับติดตั้งแก๊สเอ็นจีวี ขับรถมาจาก อ.หนองแค จ.สระบุรี เพื่อเดินทางมายัง กทม.2 ที่ดินแดง เพื่อติดตั้งแก๊สเอ็นจีวีรถน้ำ กทม.จำนวน 10 คัน โดยขับรถมาด้วยความเร็วสูง และเมื่อมาถึงจุดเกิดเหตุยางล้อหลังด้านขวา ได้เกิดระเบิดเสียงดังสนั่น จนทำให้รถเสียหลักไปชนขอบทางด้านบนโทลล์เวย์ จนหลังคากระบะด้านหลังกระเด็นหลุดออกมา เป็นเหตุให้ นายสายหยุด ที่นั่งด้านหลังกระบะท้ายกระเด็นตกลงมาบนถนนวิภาวดี เสียชีวิตคาที่ดังกล่าว
ด้านพ.ต.ท.พิทักษ์ นิยมพฤกษ์ รอง ผกก.งานศูนย์ควบคุมจราจรวิภาวดีรังสิต ทางพิเศษ กก.2 บก.จร. กล่าวว่า จากการสอบสวนในเบื้องต้นพบว่า รถคันที่เกิดเหตุได้ปฎิบัติตามกฏระเบียบในการขึ้นทางด่วนทุกประการ เนื่องจากมีหลังคาคลุมกระบะด้านท้ายอย่างถูกต้อง อย่างไรก็ตามขณะที่รถกระบะคันดังกล่าววิ่งมาถึงจุดเกิดเหตุ ล้อด้านหลังได้เกิดระเบิดขึ้น ทำให้รถที่วิ่งมาด้วยความเร็วเกิดเสียหลัก พุ่งชนกับขอบทางของทางด่วนอย่างรุนแรง จึงอาจทำให้หลังคาที่อยู่ด้านท้ายหลุดออกมา และทำให้ผู้ที่นั่งอยู่ด้านหลังกระเด็นออกมาจากกระบะท้าย และตกลงมาจากทางด่วนเสียชีวิต