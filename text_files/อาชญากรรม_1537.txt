ผู้สื่อข่าวรายงานว่า (2 ก.ค.) พ.ต.อ.ปิยะพันธ์ ภัทรพงศ์สินธุ์ รองผู้บังคับการตำรวจภูธรจังหวัดเชียงใหม่ เดินทางไปสอบปากคำนางสาวฉวีวรรณ อายุ 27 ปี ผู้ต้องหาที่ใช้อาวุธปืนยิง นางสาวธิติยา อายุ19 ปี ซึ่งเป็นภรรยาน้อยของนายมะกอรี อายุ 35 ปี สามี ภายในโรงแรมม่านรูดแห่งหนึ่ง เหตุเกิดเมื่อวานนี้ (1 ก.ค.)
จากการสอบสวนทราบว่าก่อนเกิดเหตุ นายมะกอรี ได้พานางสาวธิติยา ภรรยาน้อย มาพักที่ห้องหมายเลข 16 โรงแรมแห่งหนึ่ง ตำบลหนองหาร อำเภอสันทราย จนกระทั่งช่วงเที่ยงวานนี้ นางสาวฉวีวรรณ ภรรยาหลวง ได้ติดตามมาพบ และพยายามจะเข้าไปภายในห้องพัก พนักงานโรงแรมจึงรีบโทรศัพท์แจ้งเจ้าหน้าที่สายตรวจ สถานีตำรวจภูธรแม่โจ้มาระงับเหตุ
แต่ระหว่างที่นางสาวฉวีวรรณ พยายามบุกเข้าไปภายในห้อง นางสาวธิติยา ได้เปิดประตูออกมาพบ  นางสาวฉวีวรรณจึงชักอาวุธปืนพกสั้น กึ่ง ออโตเมติก จุด 380 ออกมาเพิ่งจะยิง นางสาวธิติยาจึงเข้าไปแย่งอาวุธปืน จนถูกปืนลั่นโดนบริเวณต้นขาขวาได้รับบาดเจ็บ ขณะที่นายมะกอรี สามีที่อยู่ภายในห้องและเห็นเหตุการณ์ รีบแจ้งเจ้าหน้าที่กู้ภัยช่วยเหลือนำตัวภรรยาน้อยส่งโรงพยาบาลสันทราย
ส่วนนางสาวฉวีวรรณ ถูกควบคุมตัวมาสอบสวนที่สถานีตำรวจภูธรแม่โจ้  โดยเบื้องต้นเจ้าหน้าที่ได้แจ้งข้อหาทำร้ายร่ายกายผู้อื่นได้รับอันตรายสาหัส และมีอาวุธปืนและเครื่องพกพาไปในเมืองสาธารณะโดยไม่ได้รับอนุญาต และนำตัวส่งพนักงานสอบสวนเพื่อดำเนินคดีตามกฎหมายต่อไป