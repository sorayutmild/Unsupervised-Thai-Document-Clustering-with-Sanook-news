เฉลิม ชวน จตุพร กินข้าวเย็นที่บ้านพัก อยากรู้ข้อมูลกระบวนการล้มรัฐบาลในช่วงเดือนธ.ค. คาดสาเหตุมาจากพรรคคู่แข่งทำใจไม่ได้ที่แพ้การเลือกตั้ง
(5 ก.ย.) ผู้สื่อข่าวรายงานวานนี้ (4 ก.ย.) ว่า ร.ต.อ.เฉลิม อยู่บำรุง รองนายกรัฐมนตรี กล่าวถึงการนัดหมายนายจตุพร พรหมพันธุ์ และ นายณัฐวุฒิ ใสยเกื้อ ส.ส.บัญชีรายชื่อพรรคเพื่อไทย และแกนนำ นปช. มารับประทานอาหารเย็นที่บ้านพักว่า ปกตินายจตุพรเดินทางมาที่บ้านตนบ่อย ๆ อยู่แล้ว แต่วันนี้เป็นเพราะตนต้องการทราบข้อมูลที่นายจตุพรออกมาเปิดเผยว่า จะมีกระบวนการล้มรัฐบาลในช่วงเดือนธันวาคมว่า มีข้อมูลอย่างไร  เนื่องจากยังไม่เคยเล่าให้ฟังในเรื่องนี้  ส่วนจะเป็นจริงมากน้อยเพียงใด คงต้องฟังรายละเอียดจากนายจตุพรก่อน เพราะนายจตุพรมีการข่าวที่ดี
เมื่อถามว่า หากจะมีเหตุการณ์ล้มรัฐบาลขึ้น น่าจะมีสาเหตุมาจากอะไร ร.ต.อ.เฉลิม กล่าวว่า อาจเป็นไปได้ทั้งกรณีที่พรรคคู่แข่งทำใจไม่ได้ที่แพ้การเลือกตั้งด้วยคะแนนเสียงค่อนข้างมาก ส่วนเหตุจูงใจอื่นๆ ตนไม่เห็นว่ามีอะไร เพราะผลสำรวจความเห็นประชาชนยังเชื่อมั่นในการทำงานของรัฐบาลชุดนี้อยู่ และหากรัฐบาลไม่มีเรื่องทุจริตก็ไม่น่ามีปัญหาอะไร.- สำนักข่าวไทย