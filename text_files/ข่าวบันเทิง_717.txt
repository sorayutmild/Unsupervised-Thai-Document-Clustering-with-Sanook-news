ดูเหมือนประเด็นนี้จะ มะรุมมะตุ้ม เข้าไปกันใหญ่ สำหรับความรักครั้งใหม่ของม่ายสาวพราวเสน่ห์ นิโคล เทริโอ จะไม่ค่อยราบรื่นสักเท่าไหร่ หลังจากที่ นิโคล จูงมือเปิดตัวคบหนุ่มคนใหม่ พ่อม่ายหัวอกเดียวกัน ไฮโซต้น เดิมพัน อยู่วิทยา ที่เปิดใจชัดเจนว่า กำลังศึกษาดูใจกันอยู่
แม้ว่าฝ่ายชาย ต้น เดิมพัน จะชี้แจงอย่างกระจ่างแล้วว่า สาวปริศนา ที่ออกมาโพสต์ต่างๆ นานา เป็นเพียง "รุ่นน้อง" ที่บังเอิญรู้จักกันและไปไหนมาไหนด้วยกัน ก่อนหน้านี้ตัวเองก็มีภรรยาและเพิ่งเลิกรากัน ประเด็นที่บอกว่า สาวปริศนาคบหากับตนมา 2 ปีแล้ว คงจะไม่ใช่แน่นอน พร้อมกับออกโรงปกป้อง สาวนิโคล เต็มตัว เพราะเสียหายกับการกระทำแบบนี้
ซึ่งภายหลังจากข่าวเปิดตัวคบหากัน ฝ่ายสาวปริศนา ก็ดูจะเสียใจอยู่ไม่น้อย ยังคงโพสต์ภาพหลักฐานและข้อความต่างๆ ที่ยืนยันว่า เคยคบหาและสนิทสนมแนบชิดกันกว่าที่ใครๆ คาดคิด สาวปริศนาคนดังกล่าว ที่สืบทราบมาว่า ชื่อ "น้องอีฟ" ยังโพสต์ข้อความลงอินสตาแกรม ตัดพ้อว่าเสียความรู้สึกที่อยู่ๆ ฝ่ายชายก็หมางเมิน ทำเป็นไม่เคยรู้จักกัน ทั้งที่เคยคบหากันและไปไหนมาไหนด้วยอยู่เกือบ 2 ปี..!!
ประเด็นนี้ท่าทางจะไม่จบง่ายๆ ต่างฝ่ายต่างออกมายืนยันชัดเจน แบบไม่ตรงกัน สาวนิโคล ดูกลายเป็นคนที่ 3 ที่ถูกโยงเข้ามาอยู่ในประเด็นนี้อย่างเลี่ยงไม่เสียแล้ว