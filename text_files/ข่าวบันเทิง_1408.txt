
จาก ละครบุพเพสันนิวาส ที่ตัวละครมีตัวตนจริงเป็นบุคคลตามประวัติศาสตร์ และหนึ่งในนั้นคือ หลวงศรียศ หรือ ออกญาจุฬาราชมนตรี
จากข้อมูล ออกญาจุฬาราชมนตรี เป็นมหาดเล็กในสมัยสมเด็จพระนารายณ์มหาราช และได้รับตำแหน่งเป็น หลวงศรียศ (แก้ว) จากนั้นได้รับแต่งตั้งให้เป็นจุฬาราชมนตรี มีศักดิ์เป็นหลานของ เจ้าพระยาบวรราชนายก (เฉกอะหมัด) เป็นชาวเปอร์เซียที่มาจากกรุงเตหะราน ประเทศอิหร่าน ซึ่ง เฉกอะหมัด ได้เข้ามาตั้งรกรากที่กรุงศรีอยุธยา ทำการค้าขายจนกลายเป็นมหาเศรษฐี  ต่อ มาได้รับโปรดเกล้าฯ ให้เป็นพระยาเฉกอะหมัดรัตนราชเศรษฐี เจ้ากรมท่าขวา และ เป็นปฐมจุฬาราชมนตรีคนแรกในสยาม เป็นต้นตระกูลบุนนาค ในเมืองไทย
ด้าน ป๊อป นิธิ บุญยรัตกลิน ลูกชายของ พล.อ.สนธิ บุญยรัตกลิน และเป็นสามีสุดหล่อของ เป้ย ปานวาด หลังจากเจ้าตัวได้ดูละครบุพเพสันนิวาสที่โด่งดัง จนทำให้ได้รู้จักบุคคลในประวัติศาสตร์คือ หลวงศรียศ และรู้ว่าตนเองมีบรรพบุรุษต้นตระกูลที่หน้าตาดี โดยเจ้าตัวได้เขียนข้อความผ่านอินสตาแกรม โดยบอกว่า
"เพิ่งรู้ว่ามีบรรพบุรุษต้นตระกูลหน้าตาดี ละครบุพเพสันนิวาสทำให้ได้กลับมาศึกษาประวัติศาสตร์ความเป็นมาของบรรพบุรุษ หลวงศรียศ หรือ ออกญาจุฬาราชมนตรี หลานของเจ้าพระยาบวรราชนายก (ต้นตระกูล) ขุนนางเชื้อสายเปอร์เซียที่สืบทอดรับใช้ราชบัลลังก์และสยามประเทศตั้งแต่อดีตมาจนถึงปัจจุบัน" 
นอกจากนี้ ป๊อป ยังได้บอกอีกหลังมีคนสงสัยในลำดับบรรพบุรุษ "เจ้าพระยาบวรราชนายกเป็นต้นตระกูลครับ หลวงศรียศมีศักดิ์เป็นหลาน ก็นับว่าเป็นบรรพบุรุษท่านนึงครับ"
ละครเรื่องนี้สอนเรื่องราวบุคคลในประวัติศาสตร์ได้ดีจริงๆ ต้องขอบคุณผู้ประพันธ์นิยายเรื่องนี้ รอมแพง ที่ถ่ายทอดเนื้อหาออกมาได้อย่างครบถ้วน