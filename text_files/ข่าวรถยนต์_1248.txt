            "จ้า"....คำตอบรับที่ถือเป็นทีเด็ด จากภาพยนต์เรื่องบุญชู และกับการกลับมาของภาค 9 หรือ บุญชู ไอเลิฟสระอู ที่เข้ามาฉายโกยเงินไป หลายคนคงจะคุ้นหน้าตากับ "อาร์ตี้" ธนฉัตร ตุลยฉัตร เด็กหนุ่มที่เข้ามารับบท "บุญโชค" ตัวเอกในเรื่อง ในฐานะลูกของ บุญชู และ โมลี และยังฝากผลงานอีกหลายเรื่อ งเช่น Before Valentine และ ฮาศาสตร์
                บทบาทหนุ่มต่างจังหวัดสุดซื่ออาจจะไม่น่าเชื่อว่า นอกจอหนุ่มอาร์ตี้เองชื่นชอบรถเป็นอย่างมาก และน้อยคนนักที่จะรู้ว่า เบื้องหลังชีวิตบนถนน อาร์ตี้มีรถคู่ใจที่อาจไม่ใช่รถสปอร์ตแต่ก็เท่ห์โดนใจ ด้วยแนวแต่งรถที่ไม่ซ้ำใครในสไตล์ของเขาเอง

                "ตอนนี้รถที่ใช้เป็น Honda Accord  ครับ" อาร์ตี้พูดถึงรถที่เล่าเท้าความให้ฟังว่า ความจริงเขาไม่ได้เคยคิดจะซื้อรถที่มีขนาดใหญ่เลย แต่ด้วยความเป็นคนต่างจังหวัด คุณพ่อจึงบอกว่าเอารถใหญ่เลยดีกว่า "ทีแรกคุณพ่อมอง ไม่ Yaris  ก็ Jazz  แต่ก็มองว่าต้องเอาไว้เผื่อขับกลับบ้าน คุณพ่อเลยจัดการให้ ซึ่งแรกๆผมเองก็มองว่ามันเป็นรถผู้ใหญ่เหมือนกัน"
                "พอซื้อมาก็ถูกใจ" อาร์ตี้กล่าวอย่างประทับใจในรถยนต์คู่ใจ Honda Accord ด้วยความดูดีหรือจะแต่งก็ยังดูเท่ห์ แต่ราคาของแต่งแต่ละอย่างก็ใช่ย่อยแถมมีให้เลือกน้อย ซึ่งเมื่อเทียบกับ รถเล็กอุปกรณ์เยอะและถูกด้วยแต่รถใหญ่ราคาก็แพง แต่ขับขี่ก็โอเคกว่าและโครงสร้างดีกว่า

                "สำหรับคันนี้ผมเองก็แต่งไปค่อนข้างเยอะเหมือนกัน อย่างท่อก็เปลี่ยนไป 4-5 รอบกว่าจะถูกใจ มีล้อแม็กซ์ แต่งเครื่องยนต์บ้างเล็กน้อย ติดกล่อง ใส่พวกโช๊ค สปริง ส่วนการดูแลรักษารถก็ไม่ได้มีอะไรพิเศษมากมายนอกจากการพยายามไม่จอดรถตากแดดเพราะจะทำให้สีซี๊ดแต่ก็เป็นเรื่องที่ทำได้ยากในความเป็นจริง"
                "เรื่องตุ๊กตาหน้ารถ" อาร์ตี้บอกยังไม่มี.. แต่ทีมงานเราก็ดันตาไวแอบเห็นที่มัดผมผู้หญิงที่คันเกียร์ หนุ่มหน้าใสรีบบอกปัดทันควัน "ของคุณแม่"... จะมีก็แต่เพื่อนๆและครอบครัว ผลัดเปลี่ยนหมุนเวียนกันมานั่งเสมอๆครอบครัว ส่วนตุ๊กตาหน้ารถตัวจริง "ตำแหน่งนี้ยังว่างอยู่"...

                ดูแล้วหนุ่มอาร์ตี้ชอบรถเอาการเหมือนกัน เราว่าน่าจะไปลงแข่งรถบ้างอะไรบ้าง อาร์ตี้บอกว่า ก็เคยคิดเหมือนกันแล้วก็มีการปรึกษาพ่อ แต่ก็โดนเบรคไว้เพราะมีค่าใช้จ่ายสูง แต่ถ้ามีคนชวนก็ไปนะเพราะเราชอบฝันอยากจะลองดูสักครั้งหนึ่ง
                สุดท้ายนี้ หนุ่มอาร์ตี้อยากฝากว่า "รถจะแต่งยังไงก็ได้ แต่สำคัญคือการขับรถต้องไม่ประมาท ต้องมีมารยาทในการใช้รถใช้ถนนด้วย" 
ถ้าใครชอบหนุ่มคนนี้ ตอนนี้ เขาก็เป็นพิธีกรรายการ "ผู้กำกับนอกบท" ออกอากาศทางช่อง Play Channel  ส่วนผลงานใหม่ ในเร็วๆนี้ อาร์ตี้จะรับบทบาทแสดงในภาพยนต์เฉลิมพระเกียรติ ซึ่งจะออกอากาศในวันพ่อ 5 ธันวาคม  ยังไงแฟนคลับตัวจริงห้ามพลาดต้องติดตามกันได้....
 
 