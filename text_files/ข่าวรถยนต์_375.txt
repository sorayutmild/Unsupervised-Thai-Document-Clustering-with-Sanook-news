     หลายคนคงเคยสงสัยว่าการหยุดรถขณะจอดติดไฟแดงนั้น ระหว่างใส่เกียร์ D กับเกียร์ N อันไหนจะให้ความประหยัดมากกว่ากัน? Sanook! Auto จะพาไปพิสูจน์กันครับ
 
     สำหรับการทดสอบครั้งนี้ วัดโดยหน้าจอแสดงผลของรถ Ford Ranger 3.2 XLT 4x4 Double Cab ซึ่งสามารถบอกตัวเลขอัตราสิ้นเปลืองเชื้อเพลิงขณะรถหยุดนิ่งได้ โดยมีหน่วยเป็น 'ลิตรต่อชั่วโมง' นั่นหมายความว่าตัวเลขยิ่งน้อยเท่าไหน ยิ่งประหยัดน้ำมันมากขึ้นเท่านั้น โดยผลที่ได้มีดังนี้

ใส่เกียร์ D เหยียบเบรกค้างและคอมเพรสเซอร์แอร์ทำงาน
     หากหยุดรถติดไฟแดงโดยใส่เกียร์ D ค้างไว้ ในขณะที่คอมเพรสเซอร์แอร์กำลังทำงาน พบว่าตัวเลขอัตราสิ้นเปลืองอยู่ที่ 1.2 ลิตรต่อชั่วโมง ซึ่งก็ถือว่าไม่น้อยไม่เยอะจนเกินไป
 

ใส่เกียร์ N และคอมเพรสเซอร์แอร์ทำงาน
     เมื่อเปลี่ยนตำแหน่งเกียร์จาก D มาเป็นเกียร์ว่าง พบว่าอัตราสิ้นเปลืองเชื้อเพลิงลดลงมาอยู่ที่ 0.8 ลิตรต่อชั่วโมง ซึ่งถือว่าลดลงมาไม่น้อยเลยทีเดียว
 

ใส่เกียร์ D เหยียบเบรกค้างและคอมเพรสเซอร์แอร์ไม่ทำงาน
     หากใส่เกียร์ D ค้างไว้โดยคอมเพรสเซอร์ตัดการทำงาน พบว่าอัตราสิ้นเปลืองเชื้อเพลิงอยู่ที่ 0.9 ลิตรต่อชั่วโมง ใกล้เคียงกับการใส่เกียร์ N ขณะที่คอมเพรสเซอร์แอร์ยังคงทำงานอยู่
 

ใส่เกียร์ N เหยียบเบรกค้างและคอมเพรสเซอร์แอร์ไม่ทำงาน
     เมื่อใส่เกียร์ N ขณะติดไฟแดง โดยที่คอมเพรสเซอร์แอร์ตัดการทำงานพบว่า ตัวเลขอัตราสิ้นเปลืองลดลงเหลือเพียง 0.5 ลิตรต่อชั่วโมงเท่านั้น ประหยัดกว่าการเข้าเกียร์ D เป็นเท่าตัวเลยทีเดียว ไม่ว่าคอมเพรสเซอร์แอร์กำลังทำงานอยู่หรือไม่
     แม้ว่าตัวเลขที่ปรากฏดังกล่าวอาจไม่แม่นยำ 100 เปอร์เซ็นต์เป๊ะ แต่ก็พอสรุปได้ว่าการเข้าเกียร์ N ขณะจอดติดไฟแดงนั้น จะช่วยประหยัดน้ำมันได้เท่าตัวเลยทีเดียว และหากปรับอุณหภูมิแอร์อย่างเหมาะสมไม่ให้เย็นจนเกินไป จะช่วยให้คอมเพรสเซอร์แอร์ทำงานน้อยลง ส่งผลให้ประหยัดน้ำมันเพิ่มขึ้นไปอีก
     แต่อย่างไรก็ดี อย่าลืมว่าการสลับเกียร์ไปมาระหว่าง D และ N บ่อยครั้งจนเกินไป จะส่งผลทำให้ชุดเกียร์เกิดการสึกหรอได้เร็วขึ้นเช่นกัน ดังนั้น หากคาดคะเนได้ว่ารถจะหยุดนิ่งเกินกว่า 20-30 วินาที ก็สลับมาเป็นเกียร์ N ได้เพื่อความประหยัดและความปลอดภัย แต่หากมีเวลาน้อยกว่านั้น หรือการจราจรมีการเคลื่อนตัวไปทีละนิดๆ การใส่เกียร์ D ทิ้งไว้เลยก็น่าจะเหมาะสมกว่าครับ
 