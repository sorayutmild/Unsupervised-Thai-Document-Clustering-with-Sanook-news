ปฏิเสธไม่ได้เลยจริง ๆ ว่าการกักตัวอยู่บ้านในช่วงนี้เครื่อง Nintendo Switch กำลังเป็นที่มาแรงสุด ๆ จนราคาเครื่องอัพขึ้นแทบจะเป็นเท่าตัวเมื่อเทียบกับปีก่อน ๆ นั่นก็อาจจะเป็นเพราะเกมสร้างเกาะอย่าง Animal Crossing ได้มามีบทบาทในสถานการณ์ในช่วงนี้มากด้วย แต่ถ้ามัวเอาแต่สร้างเกาะระวังหมดช่วงกักตัวแล้วออกจากบ้านมาทีมีพุงห้อยน้ำหนักขึ้นกันล่ะ ในวันนี้ผมเลยได้ไปรวบรวมเกมมา 5 เกมที่เล่นก็สนุกกำลังกายก็ได้ออกในเครื่อง Nintendo Switch มาครับผม สำหรับใครที่มีเครื่องเกมอยู่ในมือผมขอแนะนำให้กดออกมาสักเกมตามที่เราชอบ เอาไว้เล่นวันละนิดละหน่อย เพื่อที่จะได้เบิร์นแคลอรี่กันบ้างนะครับ ถึงจะอยู่บ้านเราก็ต้องผอม จำไว้!!
5 เกมจาก “Nintendo Switch” ที่เหมาะแก่การออกกำลังกาย
 
1.Dragon Ball Xenoverse 2

ความเหนื่อย 4/10
ความสนุก 8/10
ราคา 49.99$ (1600-1700บาท)
มาที่เกมแรกกับเกมจากการ์ตูนดัง Dragon ball ครับผม สำหรับคนที่ชื่นชอบการ์ตูนเรื่องนี้และเสพติดเกมต่อสู้แอ็กชันมัน ๆ เกมนี้ก็เป็นอีก 1 ทางเลือกที่ดี แม้นี่จะเป็นเกมที่ออกท่าเตะต่อยต่อคอมโบด้วยการกดปุ่ม แต่ทาง Nintendo ได้ออกแบบระบบที่จะให้เราได้ออกท่าทางเพื่อใช้ท่าพิเศษของตัวละครเองได้ เมื่อเราออกท่าทางได้ถูกต้องตัวละครที่เราเล่นจะใช้ท่านั้น ๆ ตามเรา แต่ถ้าถามว่าเล่นแล้วเหนื่อยมากไหม ก็ต้องบอกว่าไม่ค่อยเท่าไหร่ แต่ก็ยังดีที่ไม่ต้องนั่งเล่นเฉย ๆ ยังพอได้ขยับร่างกายอยู่บ้าง แต่ข้อเสียหลัก ๆ เลยคือเราต้องจำท่าของตัวละครนั้นเอง ซึ่งแต่ละตัวละครก็มีท่าที่ต่างกันออกไป แต่ถ้าคุณเป็นแฟนการ์ตูนเรื่องนี้รับรองว่าท่าพวกนี้ไม่ยากสำหรับคุณแน่นอน

 
2.ARMS

ความเหนื่อย 7/10
ความสนุก 8/10
ราคา 59.99$ (1800-1900บาท)
ยังคงอยู่กับเกมแนวแอ็กชัน โดยภายในระบบการต่อสู้ของเกม ARMS นี้เราจะต้องออกท่าทางต่อสู้เองทั้งหมด (แต่เล่นแบบปุ่มกดก็ได้นะ) บวกกับท่าต่อสู้ที่เป็นเอกลักษณ์ของเกม จึงทำให้เกมนี้มีระบบต่อสู้ที่เล่นแล้วไม่เบื่อเลย และเราจะสามารถเปลี่ยนนวมเพื่อเลือกสายต่อสู้ตามที่เราถนัด แต่สำหรับใครที่เพิ่งเล่นแรก ๆ อาจจะต้องใช้เวลาจำท่าทางเดินและออกหมัดในแต่ละท่าเพื่อให้ชินก่อน แต่ก็ไม่ได้จำยากอะไรมากมาย หากใครอยู่บ้านกับเพื่อนหรือครอบครัวก็จับมือชวนเค้ามาต่อยกันในเกมนี้สักวันละชั่วโมง จะไม่ผอมก็ให้มันรู้ไปสิ!!

 
3.Just Danch

ความเหนื่อย 8.5/10
ความสนุก 8/10
ราคา 39.99$ (1300-1400บาท)
สายแดนซ์ต้องมาแล้วจังหวะนี้ กับเกมที่จะให้เรามาออกท่าทางโชว์สเต๊ปในเพลงที่เราชอบ มีกระทั่งเพลง Kpop จากเกาหลีวงดังอย่าง Bigbang และ Black Pink !! แถมยังมีเพลงให้เลือกเต้นมากกว่า 500 เพลง!! สำหรับใครที่เต้นไม่เป็นก็สามารถเล่นได้ แต่อาจจะต้องใช้เวลาจับจังหวะท่าทางนิดหน่อยในช่วงแรก แต่เชื่อเถอะว่าแค่ได้เต้นไปสัก 2-3 เพลงคุณก็เต้นเป็นแล้ว แถมตัวเกมยังมีระบบคำนวณแคลอรี่หลังเต้นจบให้ด้วยนะ ใครที่รู้ตัวว่าตัวเองเป็นสายแดนซ์เอามือของคุณกำ Nintendo ให้แน่นแล้วโชว์สเต๊ปของคุณซะ เต้นวันละ 5-6 เพลงคุณก็เหนื่อยจนแทบตายแล้ว ถ้าอย่างงั้นมันจะไม่ผอมได้ยังไงกันล่ะ!!

 
4.Fitness Boxing

ความเหนื่อย 8.5/10
ความสนุก 7.5/10
ราคา 49.99$ (1600-1700บาท)
เกมนี้คือเกมที่จะทำให้คุณรู้สึกเหมือนมีเทรนเนอร์ส่วนตัวมาฝึกคุณถึงบ้านเลยล่ะ โดยวิธีเล่นจะออกแบบมาเหมือนเกมเต้นที่คุณจะต้องออกท่าทางให้ตรงกับที่เทรนเนอร์ในเกมได้บอกเรา ซึ่งคุณจะสามารถกำหนดความยากง่าย ระยะเวลาในการออกกำลังได้เอง แถมหลังจากออกกำลังเสร็จตัวเกมก็จะคำนวณจำนวนแคลอรี่ที่คุณเสียไปให้เราได้รู้ด้วย เคยมีคนมารีวิวว่าเมื่อเล่นเกมนี้ติดต่อกัน 1 เดือนเค้าสามารถลดน้ำหนักออกไปได้ถึง 5กิโลเลยทีเดียว ใครไม่อยากเสียเงินจ้างเทรนเนอร์แพง ๆ กำตังของคุณมาลงทุนกับเกมนี้ทีเดียวรับรองเห็นผลไม่ต่างกันแน่นอน (แต่ก็ต้องมีวินัยนะ)

 
5.Ring Fit Adventure

ความเหนื่อย 10/10
ความสนุก 8.5/10
ราคา 4000-6000 บาท
สำหรับเกมสุดท้ายนี้เป็นเกมที่เป็นกระแสพูดถึงอย่างมากในโลกโซเซียล เพราะมันทั้งสนุกและเหนื่อยสุด ๆ เล่นยังไงก็ผอมแถมได้กล้ามเนื้อแทบทุกส่วนในร่างกาย แต่ข้อแลกเปลี่ยนของมันคือคุณจะต้องมีทุนที่ค่อนข้างสูงกว่าเกมอื่นหน่อย เพราะตัวเกมมีราคาที่ค่อนข้างจะแพง (และมีวี่แววว่าราคาจะขึ้นอีก) โดยตัวเกมจะให้เรารับบทบาทเป็นนักผจญภัยถือ Ring วิ่งออกผจญภัยในโลกที่สุดแสนจะแฟนตาซี ซึ่งเราต้องวิ่งจริง ๆ เพื่อให้ตัวละครในเกมเราวิ่ง เวลาเราเจอศัตรูเราต้องออกกำลังกายต่อสู้เพื่อจะปราบมัน ยิ่งท่าไหนใช้แคลอรี่เยอะพลังก็จะยิ่งแรงตามท่านั้น ๆ เกมนี้นอกจากจะผอมแล้วรับรองว่าได้กล้ามมาเต็มด้วยแน่นอน

แต่ทั้งนี้ทั้งนั้นเกมเหล่านี้จะเห็นผลก็ต่อเมื่อคุณมีวินัย ขยันหยิบมันออกมาเล่นทุกวัน วันละชั่วโมงก็ได้ กักตัวแล้วไง เราจะผอมไปด้วยกัน!! 
 