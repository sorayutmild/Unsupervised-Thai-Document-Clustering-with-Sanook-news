เจาะลึกเบื้องหลัง ตามจับ "ผอ.กอล์ฟ" ฆ่า 3 ศพ ชิงทองลพบุรี ลั่นทำเพราะ "เบื่อชีวิต ต้องการหาความตื่นเต้น ท้าทาย"
สำหรับเบื้องหลังการจับกุมคนร้ายในคดีชิงทองลพบุรีในครั้งนี้ มีรายงานว่า ภายหลังเกิดเหตุทาง พล.ต.ต.จิรภพ ภูริเดช ผบก.ป. ได้สั่งการให้ พ.ต.อ.อรุณ วชิรศรีสุกัญยา ผกก.2 บก.ป. พ.ต.อ.บุญลือ ผดุงถิ่น ผกก.3 บก.ป. และ พ.ต.อ.วิจักขณ์ ตารมย์ ผกก.สสน. บก.ป. นำกำลังเจ้าหน้าที่ชุดปฏิบัติการกองปราบฯ ลงพื้นที่สืบสวนสอบสวนแกะรอยผู้ต้องหารายนี้
จนกระทั่งประมาณ 1 สัปดาห์ ก่อนหน้านี้ทางเจ้าหน้าที่ชุดคลี่คลายคดีของกองปราบฯ ได้รับแจ้งเบาะแสจากพลเมืองดีว่าคนร้ายที่ก่อเหตุดังกล่าวน่าจะเป็น นายประสิทธิชัย หรือ กอล์ฟ อายุ 38 ปี ผู้อำนวยการโรงเรียนแห่งหนึ่งใน จ.สิงห์บุรี จึงได้ดำเนินการพิสูจน์ทราบพร้อมกับรวบรวมพยานหลักฐาน โดยใช้เวลาสืบสวนประมาณ 7 วัน ก็พบว่ามีหลักฐานหลายอย่างโดยเฉพาะอาวุธปืนที่ใช้ก่อเหตุเกี่ยวพันกับ นายประสิทธิชัย พร้อมกับหลักฐานอื่นๆ เชื่อมโยงว่าเป็นผู้ลงมือก่อเหตุดังกล่าว จึงได้ประสานให้พนักงานสอบสวนกองปราบปรามรวบรวมพยานหลักฐานขอหมายจับจากศาลอาญา กระทั่งศาลออกหมายจับให้เมื่อค่ำวันที่ 21 ม.ค.ที่ผ่านมา
รายงานข่าวแจ้งว่า เมื่อทราบตัวผู้ก่อเหตุแน่ชัดประกอบกับศาลออกหมายจับแล้ว พล.ต.ต.จิรภพ จึงสั่งการให้ พ.ต.อ.วิจักขณ์ นำเจ้าหน้าที่ชุดปฏิบัติการ กก.สนับสนุน บก.ป. หรือ ชุดปฏิบัติการพิเศษ “หนุมาน” กองปราบปราม ตามแกะรอยจนทราบที่กบดานของผู้ต้องหารายนี้ และทราบว่ามีบ้านพักอยู่ในพื้นที่ จ.ลพบุรี รวมทั้งจะมีการขับรถเดินทางไปสอนหนังสือที่โรงเรียนใน จ.สิงห์บุรี ในช่วงเช้าของวันนี้ (22 ม.ค.)
เจ้าหน้าที่ชุดปฏิบัติการ กก.สนับสนุน บก.ป. จึงจัดกำลังพร้อมยุทโธปกรณ์ครบมือเฝ้าสังเกตการณ์ กระทั่งเห็นนายประสิทธิชัยกำลังขับรถยนต์ยี่ห้อบีเอ็มดับเบิ้ลยู รุ่นซีรีส์ 5 สีดำ ทะเบียน กทม. จึงขับรถสะกดรอยติดตามนายประสิทธิชัยไปจนถึงบริเวณทางหลวงสาย 311 ต.ท่าวุ้ง อ.ท่าวุ้ง จ.ลพบุรี แล้วแสดงตัวพร้อมอาวุธหนักครบมือบุกจู่โจมชาร์จจับกุม โดยระหว่างที่เข้าจับกุมนั้นนายประสิทธิชัยไม่มีท่าทีขัดขืนหรือต่อสู้เจ้าหน้าที่เพราะตั้งตัวไม่ติด
ทั้งนี้ จากการตรวจค้นภายในรถไม่พบอาวุธปืนที่ใช้ในการก่อเหตุ แต่พบกระสุนปืนขนาด 9 มม. ซึ่งเป็นขนาดเดียวกันกับที่ก่อเหตุอยู่ภายในรถจำนวนหลายนัด จึงทำการยึดไว้เป็นหลักฐาน จากนั้นควบคุมตัวไปยังสถานีตำรวจท่องเที่ยวลพบุรีเพื่อทำการสอบสวน
มีรายงานด้วยว่า จากการสอบสวน นายประสิทธิชัยให้การรับสารภาพ โดยรับว่าสาเหตุที่ลงมือก่อเหตุนั้น “เพราะรู้สึกเบื่อกับชีวิต ต้องการหาความท้าทาย ตื่นเต้น ชีวิตจะได้มีสีสัน” นอกจากนี้ ยังรู้ตัวดีว่าหลังก่อเหตุจะถูกตำรวจตามจับกุมตัวได้อยู่แล้ว
ส่วนอาวุธปืนที่ใช้ในการก่อเหตุนั้นเป็นปืนยี่ห้อ ซีแซต รุ่น เอสพี 01 ซึ่งเป็นปืนของพ่อที่เป็นอดีตตำรวจ หลังจากก่อเหตุเสร็จก็นำไปคืนพ่อเมื่อวันที่ 10 ม.ค. ส่วนรถจักรยานยนต์รุ่นฟีโน่ สีแดง รุ่นปี 2008 เป็นรถจักรยานยนต์ของพ่อตา ซึ่งก็ยืมมาเพื่อใช้ในการก่อเหตุด้วยเช่นกันและขณะนี้รถคันดังกล่าวได้นำไปคืนให้กับพ่อตาแล้ว
อย่างไรก็ตาม แม้คำให้การของผู้ต้องหาจะเป็นประโยชน์ต่อรูปคดี แต่ทางเจ้าหน้าที่ยังไม่เชื่อในคำให้การบางส่วน และจะทำการเค้นสอบอย่างละเอียดอีกครั้งเพื่อพิสูจน์ทราบข้อเท็จจริง ก่อนจะเตรียมนำตัวไปแถลงที่ สตช. ในวันพรุ่งนี้ต่อไป
โดย พล.ต.ต.จิรภพ กล่าวว่า ส่วนหนึ่งของการแกะรอยหาเบาะแสจนนำไปสู่การจับกุมคนร้ายได้นั้น ทางเจ้าหน้าที่ต้องขอขอบคุณประชาชนชาวบ้านที่ให้ความร่วมมือ ช่วยแจ้งเบาะแสผู้ต้องสงสัยต่างๆ ซึ่งในส่วนนี้ทางกองปราบปรามเองก็เปิดกว้างและให้ความสำคัญอยู่แล้ว จะเห็นได้ว่าที่ผ่านมาทางกองปราบฯ มีการเปิดช่องทางติดต่อกับประชาชน ผ่านทางสื่อสังคมออนไลน์ต่างๆ ซึ่งไม่ใช่เฉพาะคดีนี้เพียงเท่านั้น แต่ยังรวมไปถึงคดีอื่นๆ อีกด้วย

>> จับได้แล้ว! โจรปล้นทองลพบุรี 3 ศพ พบมีอาชีพเป็นข้าราชการครู ระดับ ผอ.โรงเรียน>> "ผอ.กอล์ฟ" ผู้ต้องสงสัยปล้นทองลพบุรี หลังก่อเหตุ 2 วัน โพสต์รูปพาเมียไปเที่ยววันเด็ก>> เพื่อนครูตกใจ "ผอ.กอล์ฟ" กลายเป็นคนร้ายปล้นทอง ปกตินิสัยดี ยังมาโรงเรียนทุกวัน>> สั่งปิดโรงเรียนของ "ผอ.ปล้นร้านทองลพบุรี" 1 วัน หวั่นกระทบจิตใจเด็ก-เพื่อนครู>> #ปล้นร้านทองลพบุรี ผบ.ตร. การันตีไม่จับแพะ คนร้ายรับสารภาพ บอกสำนึกผิดแล้ว>> #ปล้นร้านทองลพบุรี คนใกล้ตัวแฉ แม้แต่เมียยังสงสัย "ผอ.กอล์ฟ" คุ้นรองเท้า-รถมอเตอร์ไซค์>> ส่องเลขเด็ดรถบีเอ็ม ผอ. โรงเรียน ต้องสงสัยชิงทรัพย์ร้านทองลพบุรี
