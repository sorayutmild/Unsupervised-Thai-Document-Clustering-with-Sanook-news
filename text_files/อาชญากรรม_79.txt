สาววัย 30 ปี ร้องมูลนิธิหญิงชายก้าวไกล ถูกหมอนวดชายถือโอกาสลูกค้ามาใช้บริการไม่มาก พูดจาแทะโลมข่มขืนยับในห้องนวด
ผู้สื่อข่าวรายงานว่า (2 ก.พ.) น.ส.สุเพ็ญศรี พึ่งโคกสูง หัวหน้าฝ่ายส่งเสริมความเสมอภาคระหว่างเพศ มูลนิธิหญิงชายก้าวไกล เปิดเผยว่า ได้รับเรื่องร้องเรียนจากหญิงสาวรายหนึ่งอายุประมาณ 30 ปี ซึ่งไปใช้บริการนวดแผนโบราณที่เปิดให้บริการอยู่ใต้อพาร์ตเมนต์แห่งหนึ่งย่านลาดพร้าว เพื่อรักษาต่อมพังผืดใต้ตา หลังจากได้รับคำแนะนำจากเพื่อนให้มาหาหมอนวดเป็นชายอายุกว่า 50 ปี ซึ่งมีความเชี่ยวชาญเรื่องนวดแผนโบราณและมีลูกค้าไปใช้บริการจำนวนมาก จึงเชื่อใจและเดินทางไปใช้บริการ
"วันแรกเหยื่อไปกับเพื่อนและญาติ แต่มีลูกค้ามาก หมอนวดคนดังกล่าวจึงให้จองคิวไว้และมาวันหลัง ก่อนเหยื่อเดินทางไปอีกครั้งในวันที่ 18 ม.ค.ที่ผ่านมา ซึ่งครั้งนี้ไปเพียงลำพัง เนื่องจากเพื่อนติดธุระ โดยในวันดังกล่าวมีลูกค้ามาใช้บริการไม่มาก หมอนวดจึงให้เหยื่อไปนอนรอภายในห้องที่ค่อนข้างมิดชิดและบอกให้เปลี่ยนเสื้อผ้า เมื่อหมอนวดมาถึงก็ใช้ผ้ามาคลุมใบหน้าเหยื่อไว้ ก่อนพยายามพูดคุยในลักษณะแทะโลม จากนั้นหมอนวดก็พยายามข่มขืน ซึ่งเหยื่อไม่ยินยอมและต่อสู้ขัดขืน แต่ก็ไม่เป็นผล เพราะกลัวจะถูกหมอนวดทำร้ายร่างกาย หลังเกิดเหตุเหยื่อได้ปรึกษาเพื่อนและเข้าแจ้งความดำเนินคดีกับหมอนวดคนดังกล่าวที่สน.วังทองหลาง รวมทั้งยื่นเรื่องร้องเรียนไปที่สมาคมแพทย์แผนไทย ก่อนเข้ามาปรึกษากับมูลนิธิหญิงชายก้าวไกล"น.ส.สุเพ็ญศรี กล่าว
ด้าน พ.ต.ท.โสภณ ยานะธรรม รองผกก. สส.สน.วังทองหลาง กล่าวว่า จากการตรวจสอบทราบว่าผู้เสียหายเข้ามาแจ้งความไว้แล้ว ซึ่งพนักงานสอบสวนเตรียมออกหมายเรียกหมอนวดรายนี้มาสอบปากคำในวันที่ 3 ก.พ.นี้ เพื่อสอบสวนหาข้อเท็จจริงในเรื่องดังกล่าวต่อไป