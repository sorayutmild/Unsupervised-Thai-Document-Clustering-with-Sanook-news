(18 มิ.ย. 62) พ.ต.ต.สุริยา สิงหกมล รองเลขาธิการ ป.ป.ส. เปิดเผยว่า เจ้าหน้าที่ประกอบด้วย ปป.4 ปป.6 และ ปป.13 (ชุดสืบสวนพิเศษ) สำนักปราบปรามยาเสพติด ป.ป.ส. เจ้าหน้าที่ บก.ปส.3 บช.ปส. (นปส.สุวรรณภูมิ) เจ้าหน้าที่ส่วนสืบสวนปราบปราม สำนักสืบสวนปราบปราม กรมศุลกากร และเจ้าหน้าที่ศูนย์รักษาความปลอดภัย กองบัญชาการกองทัพไทย (ศรภ. บก.ทท.) ร่วมปฏิบัติการโครงการสกัดกั้นยาเสพติด ท่าอากาศยานสากลในอาเซียน (Airport Interdiction Task Force หรือ AITF) ทำการสืบสวนรวบรวมข้อมูลการข่าวนักค้ายารายสำคัญ เครือข่ายชาวไต้หวันที่เข้ามาเคลื่อนไหวในประเทศไทยเพื่อส่งยาเสพติดไปยังไต้หวัน
จนทราบว่าต้นเดือน มิ.ย. 62 ที่ผ่านมา มีความเคลื่อนไหวว่าจะมีเครือข่ายชาวไต้หวันเดินทางเข้าประเทศไทยเพื่อเจรจาซื้อยาเสพติดลักลอบลำเลียงกลับไปที่ไต้หวัน จึงได้จัดชุดปฏิบัติการและสืบสวนพฤติการณ์เครือข่ายดังกล่าวเรื่อยมา
>> ปุ๊กกี้ ปริศนา อดีตนักร้องดัง ถูกจับกุมพร้อมยาเค 5.2 กิโลกรัม
>> ช็อกอีกรอบ "ปุ๊กกี้ ปริศนา" เป็นคนจัดหา-ผลิตยาเสพติดให้แก๊งค้ายาไต้หวัน
จนกระทั่งเมื่อช่วงเย็นวันที่ 17 มิ.ย.ที่ผ่านมา เจ้าหน้าที่ ป.ป.ส.พร้อมตำรวจ บช.ปส. เข้าจับกุมชาวไต้หวัน 1 ราย ชื่อ นายฮุง เชง ยี (MR.HUNG CHENG YI) สัญชาติไต้หวัน อายุ 28 ปี (ผู้ต้องหาที่ 1) บุคคลในเครือข่าย (มีหน้าที่สั่งการและจัดการลำเลียงผ่านบริษัทพัสดุ) ก่อนค้นที่ห้อง 318 โรงแรมย่านลาดกระบัง กทม. พบของกลางเป็นที่เขี่ยบุหรี่ 39 อัน ลักษณะเป็นเหล็กหล่อกลมๆ สามารถหมุนฐานออกและยัดยาไอซ์ในถุงพลาสติกใสก่อนปิดฝาได้ โดยยาไอซ์ทั้งหมดที่ซุกซ่อนจำนวน 5,170 กรัม อยู่ในลังกระดาษ 4 ลัง เพื่อเตรียมส่งออกนอกประเทศ ก่อนผู้ต้องหารับสารภาพว่ารับยาเสพติดมาจาก 2 สามีภรรยาคนไทย

รองเลขาธิการ ป.ป.ส. ยังกล่าวอีกว่า จากนั้นเจ้าหน้าที่ขยายผลการตรวจค้นบ้านพักเลขที่ 18/118 หมู่บ้านแห่งหนึ่งย่านรามอินทรา กทม. ก่อนจับกุม 2 สามีภรรยาคือ นายชลวิทย์ คีตะตระกูล อายุ 49 ปี (ผู้ต้องหาที่ 2) มีหน้าที่จัดหายาเสพติด และ ผลิตยาเสพติด และ น.ส.พริสซิลลา จิวเมลลี่ หรือ ปุ๊กกี้-ปริศนา พรายแสง อดีตนักร้องชื่อดัง ภรรยาของนายชลวิทย์ มีหน้าที่จัดหายาเสพติด และร่วมกันผลิตยาเสพติด
ย้อนกลับไปเมื่อหลายปีก่อน มีกระแสข่าวดังในโลกโซเชียลว่าสามีคนที่ 3 ของ ปุ๊กกี้ ปริศนา ซึ่งเป็นนักธุรกิจมีส่วนพัวพันในคดียาเสพติด การพนันผิดกฎหมาย ฟอกเงินและปั่นหุ้น โดยในขณะนั้นทางปุ๊กกี้ปฏิเสธทุกข่าวลือ โดยอ้างว่าถูกดิสเครดิต คนปล่อยข่าวสติไม่สมบูรณ์ และบอกว่าหากสามีเกี่ยวข้องกับยาเสพติดจริง ตำรวจคงมาเชิญไปสอบสวนแล้ว 
>> ปุ๊กกี้ ปริศนา ซัดกลับคนปล่อยข่าวสามีค้ายา สติไม่สมบูรณ์ 
เบื้องต้น เจ้าหน้าที่ได้ควบคุมตัวทั้งสองคนไปสอบสวนอย่างละเอียด และตรวจปัสสาวะเพื่อหาสารเสพติด ส่วนสามีของปุ๊กกี้ พบว่ามีประวัติเสพยาเสพติดมานานแล้วกว่า 10 ปี ขณะที่ สำนักงาน ป.ป.ส. และ กองบัญชาการตำรวจปราบปรามยาเสพติด เตรียมแถลงข่าวรายละเอียดการจับผู้ต้องหาทั้งหมดในช่วงบ่ายวันนี้
