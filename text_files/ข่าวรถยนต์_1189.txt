     ตำแหน่งเกียร์ S ในรถยนต์เกียร์อัตโนมัติ คืออะไร? และเมื่อไหร่ที่ควรใช้เกียร์ S?
     เจ้าของรถเกียร์อัตโนมัติทุกคนรู้จักตำแหน่งเกียร์ P R N และ D เป็นอย่างดีอยู่แล้ว แต่ในเกียร์อัตโนมัติของรถยนต์หลายรุ่นจะมีตำแหน่ง S มาให้ด้วย ซึ่งอักษร S ดังกล่าวแท้จริงแล้วย่อมาจากคำว่า Sport นั่นเอง เกียร์ S จะช่วยให้เปลี่ยนอัตราทดเกียร์ช้าลง ทำให้เครื่องยนต์ลากรอบมากกว่าปกติ จะทำให้รถมีกำลังมากขึ้นในยามจำเป็น
 
     ดังนั้น เกียร์ S จึงเหมาะสำหรับการใช้งานที่ต้องพละกำลังมากเป็นพิเศษ เช่น ขับรถขึ้นเขา, การเร่งแซง ฯลฯ แต่ก็แลกมาด้วยการกินน้ำมันที่เพิ่มขึ้นตามรอบเครื่องยนต์
     นอกจากนี้ หากรถอยู่ในตำแหน่งเกียร์ S สมองกลเกียร์จะป้องกันไม่ให้ใช้อัตราทดสูงสุดของเกียร์ ยกตัวอย่างเช่น หากเป็นเกียร์แบบ 5 สปีด ก็จะสามารถใช้ได้เฉพาะเกียร์ 1-4 เท่านั้น เพื่อให้เครื่องยนต์มีกำลังอยู่เสมอ ดังนั้น ในสถานการณ์ปกติจึงไม่ควรใช้ตำแหน่งเกียร์ S เนื่องจากจะทำให้กินน้ำมันโดยใช่เหตุนั่นเอง
     รู้แบบนี้แล้วก็อย่าลืมใช้ให้เกิดประโยชน์สูงสุดด้วยนะครับ
 