เมื่อเวลา 12.00 น. วันที่ 15 มีนาคม ผู้สื่อข่าวรายงานว่า ที่สถานีตำรวจภูธรบางแก้ว จ.สมุทรปราการ นายณวัฒน์ อิสรไกรศีล ดาราพิธีกรชื่อดัง ได้เดินทางเข้าพบเจ้าหน้าที่ตำรวจเพื่อลงบันทึกประจำวันและให้ปากคำเพิ่มเติม ภายหลังถูกคนร้าย คาดว่าไม่ต่ำกว่า 2 คน ขับรถยนต์นั่งส่วนบุคคลโตโยต้าคัมมรี สีดำ มาก่อเหตุบุกเข้าบ้านพัก เพื่อเข้าไปโจรกรรม
ทรัพย์สินที่สูญหายไป ประกอบด้วย ทองรูปพรรณ แหวนเพชร นาฬิกาแบรนด์เหรู เงินสด และอื่นๆ รวมมูลค่าไม่ต่ำกว่า 10 ล้านบาท เหตุเกิดเมื่อช่วงเวลาประมาณ 15.00 น. วันที่ 14 มี.ค.ที่ผ่านมา ภายในหมู่บ้านธนาซิตี้ ถนนบางนา-ตราด หมู่ 4 ต.บางโฉลง อ.บางพลี จ. สมุทรปราการ โดยภาพวงจรปิดภายในบ้านพักสามารถจับพฤติกรรมของคนร้ายได้อย่างชัดเจน
นายณวัฒน์ ได้ให้การว่า จากภาพวงจรปิดจะเห็นว่าคนร้ายเป็นชาย 1 คน อายุประมาณ 20-35 ปี สวมเสื้อยืดโปโลสีน้ำเงิน กางเกงยีนส์ขายาว สวมถุงมือสีขาว สวมรองเท้าแตะปิดบังใบหน้าด้วยหมวกและโพกหน้าด้วยผ้า บุกเข้ามาในบ้านพักโดยกล้องวงจรปิดสามารถบันทึกภาพเหตุการณ์ทั้งหมดเอาไว้ได้
คนร้ายได้ใช้รถเก๋งโตโยต้าแคมรีสีดำ ขับวนเวียนไปมาเพื่อสังเกตการณ์โดยรอบบ้านพัก จนกระทั่งเวลาประมาณ 15.00 น. รถคันดังกล่าวได้จอดริมถนนด้านนอกซึ่งติดกำแพงของบ้านพักก่อนที่หนึ่งในคนร้ายที่นั่งโดยสารมาในเบาะหน้าด้านซ้ายจะเปิดประตูรถเดินมาปีนขึ้นกำแพงของบ้านพักเพื่อเข้ามาภายในบ้าน
จากภาพจะเห็นว่าหลังจากที่คนร้ายเข้ามาในบ้านแล้ว คนร้ายหน้าจะเห็นกล้องวงจรปิดที่ติดตั้งไว้ภายในบ้านพักและรอบๆ ทั้งหมด 12 ตัว จึงทำให้คนร้ายหยุดชะงักและพยายามเดินหลีกเลี่ยงมุมกล้องเพื่อหาทางเข้าไปภายในบ้าน จนสามารถใช้ไขควงงัดขอบหน้าต่างไม้ด้านหลังบ้านซึ่งเป็นห้องน้ำชั้นล่าง
จากนั้นคนร้ายซึ่งคาดว่ามีความชำนาญได้พยายามเดินเข้ามาภายในบ้านพักแต่สังเกตเห็นกล้องวงจรปิด จึงย้อนกลับไปหลบมุมกล้องเพื่อแต่งกายปิดบังใบหน้าตนเองอีกครั้งก่อนจะย่องเบาเข้ามาที่ราวบันใดทางขึ้นชั้นสองของบ้าน โดยคนร้ายใช้วิธีการปีนขึ้นตามราวบันได แทนที่จะเดินเท้าขึ้นบันไดตามปกติ คาดว่าเป็นการวางแผนมาอย่างดี เพื่อไม่ให้ทิ้งร่อยรอยหลักฐานไว้ในที่เกิดเหตุ จนกระทั่งสามารถปีนราวบันไดขึ้นมาชั้นสองได้สำเร็จ จนถูกกล้องวงจรปิดภายในบ้านสามารถจับใบหน้าคนร้ายได้ชัดเจนซึ่งคาดว่าผ้าที่ปิดบังใบหน้าจะหลุดออกจนมองเห็นหน้าคนร้าย
จากนั้นคนร้ายได้เปิดห้องพักห้องแรกซึ่งตนใช้เป็นห้องเลี้ยงแมว คนร้ายเห็นว่าภายในห้องไม่มีอะไรจึงเดินเข้าห้องนอนของตนเองซึ่งปกติจะไม่ได้ปิดประตูห้องนอนแต่อย่างใด ทำให้คนร้ายเข้าห้องได้อย่างง่ายดายและเข้าไปเอาทรัพย์สินที่เก็บรวบรวมไว้ภายในลิ้นชักของโต๊ะเครื่องแป้งภายในห้องพัก
โดยมีทั้งแหวนเพชร ทองรูปพรรณ ทั้งของมรดกจากคุณพ่อและคุณแม่ที่ให้ไว้รวมแล้วกว่า 50 บาท และนาฬิกาหรูราคาเรือนละหลายแสน อีกจำนวน 7 เรือน และเครื่องประดับอื่นๆ ที่มีมูลค่าอีกจำนวนหนึ่ง รวมมูลค่าความเสียหายไม่ต่ำกว่า 10 ล้านบาท ใช้เวลาลงมือก่อเหตุประมาณ 40 นาที
ซึ่งจากพฤติกรรมของคนร้ายมั่นใจว่าเป็นมืออาชีพมากในการลงมือก่อเหตุ ทั้งการวางแผนเตรียมการมาอย่างดีรวมถึงทรัพย์สิน เช่น นาฬิกาที่คนร้ายเอาไปนั้นล้วนแล้วแต่มียี่ห้อและราคาแพงมาก นาฬิกาเรือนไหนที่มีราคาไม่แพงคนร้ายก็จะไม่เอา ไปเลือกเอาแต่ที่ราคาแพง ซึ่งคาดว่ามีความรู้ความชำนาญเรื่องนี้เป็นอย่างดี
นายณวัฒน์ ยังเปิดเผยอีกว่า ตนในฐานะหนึ่งในผู้เสียหายไม่ต่ำกว่า 3 หลังของบ้านพักหรูในโซนนี้ที่ถูกคนร้ายเข้ามาก่อเหตุไปแล้วรวมถึงบ้านพักของตน มองว่าระบบรักษาความปลอดภัยของหมู่บ้านไม่มีเลย ตั้งแต่ทางเข้าออกทุกทางที่เชื่อมต่อมายังโซนบ้านหรู ซึ่งส่วนใหญ่มีทั้งดารา นักการเมือง รวมถึงนักธุรกิจต่างๆ ที่บ้านค่อนข้างมีฐานะและทรัพย์สินจำนวนมาก แต่ไม่มีระบบรักษาความปลอดภัยที่ดี จึงทำให้คนร้ายเข้าออกภายในโซนดังกล่าวได้อย่างง่ายดายจนกล้าที่จะลงก่อเหตุในเวลากลางวัน
ขณะที่ พล.ต.ต. ธรรมณูน ไตรทิพยพงษ์ ผบก.ภ.จว.สมุทรปราการ ได้เดินทางลงพื้นที่เพื่อตรวจสอบในที่เกิดเหตุพร้อมสั่งการให้ชุดสืบสวนทั้งระดับภาคและระดับจังหวัด รวมถึงทุกส่วนที่เกี่ยวข้องเปิดศูนย์สั่งการควบคุมดำเนินการเร่งล่าตัวคนร้ายรายนี้ให้ได้โดยเร็ว
พร้อมสั่งการให้เร่งแกะรอยคนร้ายจากกล้องวงจรปิดตามเส้นทางที่คนร้ายเข้ามาก่อเหตุ ทั้งก่อนเกิดเหตุและหลังเกิดเหตุ เพื่อหาเบาะแสติดตามคนร้ายมาดำเนินคดีโดยเร็ว มั่นใจจะสามารถติดตามจับกุมคนร้ายกลุ่มนี้ได้ ขณะนี้ได้สั่งการให้รวบรวมพยานหลักฐานทั้งหมดที่ได้ในที่เกิดเหตุรวมถึงร่องรอยที่คนร้ายทิ้งไว้เพื่อนำไปเปรียบเทียบผลดีเอ็นเอใช้เป็นเบาะแสตามตัวคนร้ายต่อไป