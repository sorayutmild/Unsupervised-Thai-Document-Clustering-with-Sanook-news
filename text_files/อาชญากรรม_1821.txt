โจ๋วัย 17 ปี ไปเที่ยวผับ ย่านคลอง 4 จ.ปทุมธานี พร้อมเพื่อน ถูกกลุ่มวัยรุ่นที่เขม่นกันตามออกมาชักปืนยิงดับอนาถ
ผู้สื่อข่าวรายงานว่า (18 ส.ค.) สภ.คูคต จ.ปทุมธานี รับแจ้งเหตุจาก รพ.สายไหมว่า มีผู้ได้รับบาดเจ็บและเสียชีวิตในเวลาต่อมา ทราบชื่อนายอภิสิทธิ์ แก้วทองคำ อายุ 17 ปี สภาพศพมีบาดแผลถูกยิงด้วยอาวุธปืนไม่ทราบขนาดเข้าที่หน้าอกด้านซ้าย 1 นัด 
สอบถามนางกนกวรรณ บุญเอี่ยม อายุ 51 ปี มารดาของผู้ตาย ให้การว่า เมื่อคืนนี้บุตรชายพร้อมเพื่อนอีก 6 คนได้ไปเที่ยวสถานบันเทิงย่านคลอง 4 ต.ลาดสวาย อ.ลำลูกกา จ.ปทุมธานี และกลุ่มเพื่อนได้ไปเขม่นกับกลุ่มวัยรุ่นในสถานบันเทิง ในเวลา 04.00 น. จึงเดินทางกลับบ้าน แต่กลุ่มวัยรุ่นดังกล่าวได้ตามออกมาชักอาวุธปืนยิงเข้าใส่กลุ่มของลูกชาย จนลูกชายได้รับบาดเจ็บและเสียชีวิตในเวลาต่อมา
เบื้องต้น จากการตรวจสอบในที่เกิดเหตุพบว่ามีป้ายของร้านสะดวกซื้อได้รับความเสียหายด้วย ขณะที่หน้าสถานบันเทิงไม่พบปลอกกระสุน อย่างไรก็ตามเจ้าหน้าที่จะสอบสวนเพื่อนของผู้ตาย และตรวจภาพจากกล้องวงจรปิดของร้านอาหารในบริเวณใกล้เคียงเพื่อหาตัวคนร้ายมาดำเนินคดีต่อไป