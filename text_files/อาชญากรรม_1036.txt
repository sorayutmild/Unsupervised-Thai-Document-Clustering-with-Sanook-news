สาววัยรุ่นซิ่งอัลติสป้ายแดง เสียหลักพุ่งชนราวเหล็กริมถนน เสียบทะลุรถกระแทกตัวดับสยอง เผยเพิ่งกินเหล้ามาหลังมีปัญหาทะเลาะกับแฟน(17 ก.ค.) เมื่อเวลา 03.00 น. สน.ปทุมวัน รับแจ้งอุบัติเหตุรถเก๋งพุ่งชนราวกั้นขอบทาง ทำให้ผู้ขับเสียชีวิต บริเวณถนนพระรามที่ 4 ฝั่งขาเข้า ตรงข้ามกับสภากาชาดไทย แขวงและเขตปทุมวัน จึงไปตรวจสอบพร้อมเจ้าหน้าที่ผู้เกี่ยวข้อง ที่เกิดเหตุอยู่บนถนนพระรามที่ 4 ฝั่งขาเข้ามุ่งหน้าแยกสามย่าน ในช่องเลนขวาสุด พบรถเก๋งยี่ห้อโตโยต้าอัลติส สีดำ จอดอยู่ในสภาพด้านหน้าพุ่งชนกับราวเหล็กกั้นขอบทางใต้สะพาน จนราวเหล็กเสียบทะลุไฟหน้าเข้าไปถึงห้องโดยสาร ภายในรถพบศพ น.ส.อนาวรณ์ ปกป้อง อายุ 21 ปี สภาพศพนอนหงายอยู่บนเบาะคนขับ ถูกรั้วราวเหล็กกั้นกระแทกเข้าที่กลางลำตัวเป็นที่น่าสยดสยอง เจ้าหน้าที่ต้องใช้เครื่องตัดถ่างงัดเอาร่างผู้ตายออกมาจากซากรถ ก่อนนำศพส่งสถาบันนิติเวช
ต่อมามี นายวราวุธ ตั้งใจอยู่ อายุ 47 ปี เพื่อนผู้ตาย ได้เดินทางมายังที่เกิดเหตุ พร้อมให้การกับเจ้าหน้าที่ว่า ผู้ตายเพิ่งซื้อรถคันดังกล่าวมาได้ 3 เดือน ตอนนี้ยังไม่ได้ทำงานอะไรเนื่องจากกำลังรอสอบเข้าเป็นตำรวจอยู่ โดยก่อนเกิดเหตุผู้ตายกับตนได้ไปนั่งดื่มกินกับในซอยธนิยะ เพื่อปรึกษาเรื่องที่มีปัญหาทะเลาะกับแฟน จนกระทั่งร้านปิดก็แยกย้ายกันกลับ หลังจากนั้นตนก็ขับรถมาถึงจุดเกิดเหตุ ก็พบว่าผู้ตายเกิดอุบัติเหตุเสียชีวิตดังกล่าว
ด้านพยานในที่เกิดเหตุ กล่าวว่าก่อนเกิดเหตุเห็นผู้ตายขับรถมาด้วยความเร็วสูง และขับส่ายเหมือนคนเมา จากนั้นก็ไปเฉี่ยวชนกับรถแท็กซี่ที่จอดรอผู้โดยสารอยู่ด้านหน้าร้านแฟมิลี่มาร์ท ก่อนขับหลบหนีเลี้ยวซ้ายที่แยกอังรีดูนังต์ เข้ามาในถนนพระรามที่ 4 ก่อนจะเสียหลักปีนขึ้นฟุตบาทใต้สะพานลอยไทย-ญี่ปุ่น และพุ่งชนราวเหล็กกั้นขอบทางจนเสียชีวิต
เบื้องต้นเจ้าหน้าที่สันนิษฐานว่า ผู้ตายน่าจะอยู่ในอาการมึนเมาสุราอย่างหนักจนไม่สามารถควบคุมรถได้ ทำให้รถเสียหลักปีนขึ้นฟุตปาธพุ่งชนราวเหล็กกั้นสะพาน จนทำให้เสียชีวิตดังกล่าว