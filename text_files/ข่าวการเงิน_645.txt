เว็บไซต์ thebangkokinsight ระบุ รายงานข่าวจากกระทรวงการคลัง เผยมาตรการที่กระทรวงการคลังได้จัดทำมาตรการส่งเสริมการท่องเที่ยวเพื่อพยุงเศรษฐกิจช่วงกลางปี 2562 เสร็จแล้ว 3 มาตรการ ประกอบด้วย
มาตรการที่ 1 โครงการ ยิ่งเที่ยว ยิ่งเท่ ช่วยเปย์ เมืองรอง โดยจะมีการขอใช้งบประมาณกลางในส่วนของรายการเงินสำรองจ่ายเพื่อกรณีฉุกเฉินหรือจำเป็น 15,000 ล้านบาท แจกให้ประชาชนคนละ 1,500 บาท นำไปใช้จ่ายซื้อสินค้าและบริการผ่านช่องทางอิเล็กทรอนิกส์อีเพย์เมนท์ในเมืองรอง 55 จังหวัด ผ่านระบบอีเพย์เมนท์
ผู้มีสิทธิเข้าร่วมโครงการเพื่อรับแจกเงินจะต้องเป็นคนไทยที่มีอายุ 18 ปีบริบูรณ์ขึ้นนับตั้งแต่วันเริ่มโครงการ รวมถึงต้องลงทะเบียนผ่านแอพพลิเคชันและขอใช้ระบบกระเป๋าเงินอิเล็กทรอนิกส์ จากนั้นจะมีการเติมเงินให้คนละ 1,500 บาท เพื่อนำไปใช้จ่ายกับร้านค้าที่มีการลงทะเบียนคิวอาร์โค้ดไว้ โดยตั้งเป้าหมายมีคนเข้าร่วมโครงการลงทะเบียนและรับเงินไปใช้จ่ายได้ประมาณ 10 ล้านคน
อย่างไรก็ตาม หลังจากนี้คลังจะต้องร่วมมือกับกระทรวงการท่องเที่ยวและกีฬา และธนาคารกรุงไทย โดยกระทรวงท่องเที่ยวฯจะเข้ามาช่วยเรื่องโปรโมตแหล่งท่องเที่ยวให้คนไทยรับทราบ ส่วนกรุงไทยจะมาช่วยดูเรื่องระบบการชำระเงิน และการลงทะเบียน ซึ่งเปิดกว้างให้ชำระสินค้าได้ผ่านคิวอาร์โค้ดของทุกธนาคารพาณิชย์ไม่จำกัดแค่กรุงไทย หรือร้านธงฟ้า
สำหรับโครงการ ยิ่งเที่ยว ยิ่งเท่ ช่วยเปย์ เมืองรอง ถือเป็นโครงการพยุงเศรษฐกิจที่ใช้งบมากสุดในช่วงกลางปี มีเป้าหมายต้องการกระตุ้นการบริโภคใช้จ่ายของประชาชน และกระจายเม็ดเงินไปสู่ท้องถิ่นให้มากและเร็วที่สุด โดยภาครัฐจะได้เม็ดเงินจากภาษีมูลค่าเพิ่มเป็นตัวชดเชยกลับคืนมา ซึ่งขั้นตอนหลังจากนี้เหลือการปรับรายละเอียดเพียงเล็กน้อยเท่านั้น เช่น หากมีการนำเงินไปใช้ทุกจังหวัด อาจปรับชื่อโครงการให้เหมาะสม หรือปรับวิธีการลงทะเบียนและการใช้เงินให้ง่ายขึ้น เพื่ออำนวยความสะดวกให้คนเข้าร่วมมากที่สุด
มาตรการที่ 2 ส่งเสริมการท่องเที่ยวที่เหลือจะเป็นมาตรการเกี่ยวข้องกับภาษี ซึ่งไม่ต้องใช้งบประมาณสนับสนุนโดยตรง ได้แก่ มาตรการภาษีเพื่อส่งเสริมการท่องเที่ยวไทย โดยจะมีการขยายเวลาให้สามารถนำค่าใช้จ่ายเกี่ยวกับบริการนำเที่ยว ค่าที่พักโรงแรม โฮมสเตย์ไทย และสถานที่พักไม่ได้เป็นโรงแรม มาใช้ลดหย่อนภาษีเงินได้บุคคลธรรมดาได้ตามจริง ซึ่งเดิมทีได้สิ้นไปแล้วเมื่อเดือนธันวาคมปีก่อน พร้อมทั้งจะมีการขยายวงเงินลดหย่อนให้มากกว่า 15,000 บาทด้วย เพื่อจูงใจให้เกิดการท่องเที่ยวและการบริโภคภายในประเทศ
มาตรการที่ 3 กรมสรรพากรได้มีการขยายระยะเวลาเปิดจุดให้บริการคืนภาษีมูลค่าเพิ่มในกรุงเทพฯ และปริมณฑลให้แก่นักท่องเที่ยวต่างชาติออกไปอีก 6 เดือน มีผลตั้งแต่เดือนเมษายน – กันยายน 2562 เพื่อต้องการอำนวยความสะดวกและกระตุ้นให้ชาวต่างชาติเกิดการใช้จ่ายเงินขณะท่องเที่ยวในประเทศไทยเพิ่ม สำหรับข้อมูลการใช้สิทธิของนักท่องเที่ยวต่างชาติขอคืนภาษีในช่วง 6 เดือนแรก มีไปแล้วกว่า 5,000 ราย มูลค่าภาษีคืนเกือบ 4 ล้านบาท
>> 55 เมืองรอง ที่รัฐบาลจะแจกเงินไปเที่ยว
>> แจก 1,500 บาทเที่ยวเมืองรองไม่ผ่าน "ลุงตู่" สั่งปรับใหม่ให้คุ้ม หลังโซเชียลจวกใช้งบฟุ่มเฟือย