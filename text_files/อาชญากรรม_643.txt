หนุ่มนักศึกษาแพทย์ขับเก๋งเสียหลัก หลุดโค้งพุ่งชนกระบะ ดับคาที่พร้อมเพื่อนสาวนักเรียนนานาชาติ พยานเห็นรถสูญเสียการควบคุมในระยะ 100 เมตร
(27 ก.พ.) ร.ต.อ.สุทธิรักษ์ สุดโต ร้อยเวร สภ.ปลายบาง จ.นนทบุรี ได้รับแจ้งเหตุรถกระบะชนกับรถยนต์ เป็นเหตุทำให้มีผู้เสียชีวิตติดภายใน 2 ราย บริเวณถนนฉลองนนท์ หมู่ 4 ต.ศาลากลาง อ.บางกรวย จ.นนทบุรี จึงประสานแพทย์จากสถาบันนิติวิทยาศาสตร์ และเจ้าหน้าที่อาสาสมัครมูลนิธิป่อเต็กตึ้ง พร้อมอุปกรณ์ตัดถ่าง เข้าตรวจสอบ
จุดเกิดเหตุเป็นถนน 2 ช่องจราจร รถวิ่งสวนทางกัน พบรถยนต์มาสด้า MX5 สีบรอนซ์เงิน สภาพด้านหน้าพังยุบมาถึงฝั่งคนขับ ทำให้ผู้ขับขี่และผู้โดยสารด้านหน้าเสียชีวิตติดอยู่ภายในทั้ง 2 ศพ ทราบชื่อผู้เสียชีวิตคือ นายฆี อายุ 21 ปี นักศึกษาแพทย์มหาวิทยาลัยชื่อดัง
ภายในรถยังพบเสื้อกราวด์วางเอาไว้อยู่ด้านท้ายกระโปรงท้ายด้วย เสียชีวิตเนื่องจากสมองได้รับการกระทบกระเทือนอย่างรุนแรง และยังมีผู้โดยสารเป็นหญิงสาวยังไม่ทราบชื่อ เนื่องจากไม่มีเอกสาร สวมเสื้อยืดสีขาวด้านหน้าเขียนชื่อโรงเรียนนานาชาติแห่งหนึ่ง ย่านลุมพินี สวมกางเกงขาสั้นสีดำ สภาพคอหัก
ส่วนรถคู่กรณีเป็นรถกระบะฟอร์ด แรนเจอร์ สีขาว ทะเบียนป้ายแดง สภาพด้านหน้าพังยับ ทราบชื่อผู้ขับขี่คือ นายเรืองฤทธิ์ อายุ 34 ปี คนขับรถส่งของ
จากการสอบสวน นายเรืองฤทธิ์ ทราบว่า ตนขับรถออกมาจากซอยร้านจิปาถะ เพื่อกำลังจะไปส่งของที่ย่านมหาวิทยาลัยมหิดล ศาลายา ตนเห็นรถคันเกิดเหตุเสียหลักหลุดโค้งมา ตนจึงชะลอรถแต่รถคันดังกล่าวท้ายปัดประคองรถไม่อยู่ ทำให้ด้านข้างฝั่งคนขับพุ่งชนกับด้านหน้ารถของตนอย่างแรง ตนขับรถมากับเจ้านาย ทำให้เจ้านายได้รับบาดเจ็บ ถูกนำตัวส่ง รพ.บางใหญ่ ไปก่อนหน้านี้
ขณะที่ นายภูวรักษ์ อายุ 24 ปี ขับรถส่งของที่ขับตามหลังรถกระบะฟอร์ด ได้เห็นเหตุการณ์และเกือบเกิดอุบัติเหตุซ้ำซ้อน กล่าวว่า ตนกำลังขับรถเพื่อไปส่งของและขับตามหลังรถกระบะคันเกิดเหตุมา เห็นว่ารถยนต์หลุดโค้งมาตั้งแต่ 100 เมตร จากนั้นรถเสียการทรงตัวปัดไปมา จนด้านข้างรถชนเข้ากับรถกระบะฟอร์ดอย่างจัง ตนก็ต้องเหยียบแบรกกระทันหัน และเกือบชนท้ายไปอีกคัน
เบื้องต้นเจ้าหน้าที่ตรวจสอบที่เกิดเหตุไม่พบร่องรอยการเบรคของรถยนต์ คาดว่ารถยนต์น่าจะเสียหลักจนหยุดรถไม่ได้ จากนั้นได้มอบร่างให้เจ้าหน้าที่กู้ภัยนำส่งสถาบันนิติวิทยาศาสตร์ เพื่อทำการชันสูตร ส่วนผู้ขับขี่รถยนต์กระบะทั้ง 2 คน ได้นำตัวส่งพนักงานสอบสวน สภ.ปลายบาง เพื่อสอบปากคำอย่างละเอียด ก่อนดำเนินคดีตามกฎหมายต่อไป