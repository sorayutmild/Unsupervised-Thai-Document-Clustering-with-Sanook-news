หนุ่มวิศวะเครียดกินยาสระผมผสมน้ำ หลอกให้แม่ออกไปเรียกแท็กซี่ แล้วกรีดข้อมือ ปาดคอ และฮาราคีรีตัวเอง ดับสยองคาห้องน้ำ
ผู้สื่อข่าวรายงานว่า (3 พ.ค.) สน.บางนา รับแจ้งเหตุฆ่าตัวตายในห้องน้ำ บ้านเลขที่ 98/187 ซอยกุศลศิลป์ ถ.สรรพาวุธ แขวงและเขตบางนา ที่เกิดเหตุพบศพนายภิเศก ธนัสเดชาภัทร อายุ 28 ปี นอนจมกองเลือดอยู่บนพื้นห้องน้ำอย่างน่าสยดสยอง ที่ข้อมือทั้งสองข้าง มีบาดแผลถูกกรีดด้วยมีดเป็นแผลลึกข้างละ 10 แผล และที่คอ 7 แผล ส่วนที่หน้าท้องถูกแทงจนไส้ทะลัก ลักษณะคล้ายการฮาราคีรี ข้างศพพบมีดทำครัวยาวเปื้อนเลือด ยาวประมาณ 1 ฟุต ตกอยู่ข้างศพ โดยมีนางชนิดาภา ธนัสเดชาภัทร มารดาของผู้ตาย นั่งร้องไห้อยู่ข้างศพ
สอบสวนทราบว่า ผู้ตายเรียนจบคณะวิศวกรรมศาสตร์ มหาวิทยาลัยชื่อดังแห่งหนึ่ง บิดามีอาชีพรับเหมาก่อสร้างและอสังหาริมทรัพย์อยู่ที่ จ.ชลบุรี ผู้ตายแยกมาอยู่กับมารดาเพียง 2 คน หลังเรียนจบผู้ตายยังไม่ได้ทำงาน และป่วยเป็นโรคเครียด โดยเข้ารับการรักษาที่โรงพยาบาลหลายแห่ง เคยพยายามฆ่าตัวตายมาแล้วครั้งหนึ่ง ก่อนเกิดเหตุเมื่อเช้าผู้ตายขอเงินมารดา 200 บาท โดยบอกว่าจะไปหาเพื่อน แต่มารดาไม่ให้ เพราะทุกครั้งที่ได้เงินมักจะหายตัวไปจนทำให้เป็นห่วง ผู้ตายไม่พอใจคว้ายาสระผมผสมน้ำมาดื่มประชดจนปวดท้อง จากนั้นก็ออกอุบายให้มารดาออกไปเรียกรถแท็กซี่เพื่อพาไปหาหมอ เมื่อมารดากลับมาที่บ้านก็พบว่าประตูห้องน้ำปิดล็อก เมื่อไขเข้าไปดูก็พบว่าลูกชายกลายเป็นศพไปแล้ว คาดว่าผู้ตายอาจเครียดเรื่องงานและชีวิต จนคิดฆ่าตัวตาย 