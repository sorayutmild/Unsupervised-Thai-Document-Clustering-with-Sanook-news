ชาวบ้านสุด พาเด็กหญิงวัยเพียง  7 ขวบ เข้าแจ้งความ ถูกพี่ชายวัย 14 ขืนใจ ตั้งแต่อยู่อนุบาล 3
20 ก.ย. นางโสภิดา (ขอสงวนนามสกุล) อายุ 33 ปี พร้อมกลุ่มชาวบ้านซอยบางขุนนนท์ 15 แขวงบางขุนนนท์ เขตบางกอกน้อย กทม. พา ด.ญ.ยุ้ย(นามสมมุติ) อายุ 7 ปี นักเรียนชั้น ป.1 โรงเรียนสังกัดกทม.แห่งหนึ่ง เข้าแจ้งความกับ ร.ต.ต.ประสาน คำเงิน พนักงานสอบสวน (สบ 1) สน.บางขุนนนท์ ว่าถูกด.ช. ย้ง (นามสมมุติ) อายุ 14 ปี นักเรียนชั้น ม.2 โรงเรียนมัธยมแห่งหนึ่ง ซึ่งเป็นพี่ชายแท้ๆ ข่มขืนกระทำชำเรามานานนับปี
นางโสภิดา เผยว่าตนเป็นเพื่อนบ้านที่พักอยู่ใกล้กับห้องพักของครอบครัว ด.ญ.ยุ้ย จึงสนิทสนมกัน เกือบ 1 ปีที่ผ่านมาเด็กมักจะมาเล่าให้ฟังว่า ถูก ด.ช.ย้ง พี่ชายแท้ๆ ใช้กำลังทุบตีข่มขืนบ่อยครั้ง ทีแรกก็ไม่เชื่อ จึงลองสอบถามเด็กรุ่นเดียวกันในละแวกบ้าน จึงทราบว่าเป็นเรื่องจริง แต่เมื่อตนนำความไปบอกพ่อกับแม่เด็กกลับถูกกล่าวหาว่ายุ่งเรื่องชาวบ้าน หลังจากนั้นก็ยังได้ยินเรื่องพี่ข่มขืนน้องในลักษณะนี้เรื่อยมาจนทนไม่ไหวจึงพากันชักชวนชาวบ้าน นำเด็กมาแจ้งความดังกล่าว
ด.ญ.ยุ้ย ผู้ตกเป็นเหยื่อเล่าว่า ปัจจุบันพักอยู่ที่บ้านพักกับพ่อ แม่ และพี่ชายอีก 2 คน  ที่ผ่านมาถูก พี่ย้ง ใช้กำลังทุบตีและข่มขืนจนสำเร็จความใคร่ตั้งแต่ช่วงอยู่อนุบาล 3 ซึ่งได้เคยบอกพ่อให้ทราบเรื่องแล้วแต่ก็ไม่เห็นพ่อจะทำอะไร นอกจากว่ากล่าวตักเตือนไม่ให้ทำอีก แต่ล่าสุดเมื่อวันเสาร์ที่ 18 ก.ย.ซึ่งเป็นวันหยุดเรียน ก็ยังถูกข่มขืนในขณะที่ไม่มีใครอยู่บ้าน เพราะพ่อกับแม่ก็ต้องทำงาน ส่วนพี่ชายอีกคนก็ออกไปเล่นกับเพื่อน
ขณะที่ ด.ช.ยม ซึ่งเดินทางพาน้องสาวมาแจ้งความด้วยกล่าวว่า ทราบเรื่องพี่ชายข่มขืนน้องสาวมานานแล้ว ที่ผ่านมาเคยเห็นกับตาตัวเอง
ด้าน ร.ต.ต.ประสาน กล่าวว่า เบื้องต้นจะส่งตัว เด็กหญิง ไปตรวจร่างกายที่โรงพยาบาลศิริราช เพื่อหาร่องรอยการถูกกระทำชำเรา ก่อนประสานให้พ่อและแม่พา ด.ช.ย้ง ผู้ถูกกล่าวหาเข้ามาให้ปากคำต่อหน้าเจ้าหน้าที่สหวิชาชีพแล้วจึงนำเรื่องเสนอผู้บังคับบัญชาให้สั่งการตามกฎหมายต่อไป
 