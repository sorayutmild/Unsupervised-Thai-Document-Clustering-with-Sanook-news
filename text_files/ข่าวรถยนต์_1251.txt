     ถึงแม้ว่าสถานการณ์ราคาน้ำมันในตลาดโลกในช่วงนี้ ค่อนข้างปรับตัวลงอย่างต่อเนื่อง แต่ก็ว่าใช่ว่าจะควรไว้วางใจ จนทำให้หลงลืมเรื่องนิสัยการประหยัดในการขับขี่ เพราะแม้ว่าน้ำมันจะปรับตัวลงมาจนสามารถเติมได้อย่างสบายใจ แต่หากรู้จักวิธีขับรถให้ประหยัด ก็จะช่วยเซฟเงินในกระเป๋าลงไปได้อีกโขทีเดียว
     Sanook! Auto จึงขอแนะนำวิธีขับรถเกียร์ออโต้ให้ประหยัดถึงใจมาฝากกัน เซฟเงินในกระเป๋า แถมยังเซฟอายุการใช้งานเกียร์ให้นานขึ้นด้วย
 
1.เดินคันเร่งให้เนียน
     ช่วงจังหวะเร่งออกตัวนั้น เป็นช่วงที่เครื่องยนต์ใช้น้ำมันมากที่สุด ยิ่งเหยียบมาก ก็ยิ่งกินมาก ดังนั้นจึงควรฝึกเป็นคนใจเย็นมากขึ้น ใช้ความเร็วช่วงออกตัวแต่พอดี ให้จังหวะเปลี่ยนเกียร์อยู่ที่ราว 2,000 - 2,500 รอบต่อนาที ก็ถือว่าเพียงพอแล้วสำหรับรถรุ่นใหม่ๆในปัจจุบัน
2.ลด ละ เลิก คิกดาวน์ถ้าไม่จำเป็น
     เกียร์อัตโนมัติจะมีระบบคิกดาวน์สำหรับการเร่งแซงมาให้ ด้วยการเหยียบคันเร่งให้ลึก เพื่อให้เกียร์เปลี่ยนอัตราทดให้ต่ำลง ซึ่งการกระทำเช่นนี้จะทำให้เครื่องยนต์กินน้ำมันอย่างมาก ทางที่ดีควรใช้ความเร็วเรื่อยๆ ไม่ต้องรีบร้อน แซงเฉพาะยามจำเป็นเท่านั้น ถ้าให้ดีควรเผื่อเวลาในการเดินทาง ก็จะช่วยเซฟน้ำมันได้โขเลยทีเดียว
3.เหยียบเบรกให้น้อยลง
     แม้ว่าระบบเบรกจะเป็นหัวใจหลักของความปลอดภัยในการขับขี่ แต่หากใช้ความเร็วที่เหมาะสม ไม่เร็วเกินไปกว่าสภาพจราจรขณะนั้น ก็ส่งผลให้เหยียบเบรกน้อยลง ทำให้ไม่ต้องไต่ความเร็วบ่อยครั้ง ช่วยประหยัดน้ำมันได้จริงๆนะเออ
 

4.ใช้ตำแหน่งเกียร์ให้เหมาะสม
     คนส่วนใหญ่จะชินกับการใช้เกียร์ 'D' เท่านั้น แต่หากเป็นการขับขี่ขึ้นเขา-ลงเขา ก็ควรจะใช้ตำแหน่งเกียร์ให้เหมาะสม เช่น L, S หรือโหมด +,- เพื่อให้เครื่องยนต์สามารถเรียกแรงบิดได้อย่างเหมาะสม หากใช้เกียร์ D ปกติ อาจทำให้มีการเปลี่ยนเกียร์ไปมาบ่อยกว่าปกติ ส่งผลต่อความประหยัดได้โดยตรง
5.ลองใช้เทคโนโลยีใหม่
     รถยนต์รุ่นใหม่ๆ เริ่มมาพร้อมเทคโนโลยีช่วยประหยัดน้ำมัน เช่น ระบบ Start/Stop เพื่อหยุดการทำงานของเครื่องยนต์ชั่วคราว ขณะที่พัดลมแอร์ยังคงทำงาน ซึ่งช่วยเพิ่มความประหยัดได้เป็นอย่างดี โดยเฉพาะการขับขี่ในเมือง
 
 