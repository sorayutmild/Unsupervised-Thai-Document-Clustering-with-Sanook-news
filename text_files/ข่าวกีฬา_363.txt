"หวาน-แนน" สองนักแม่นปืนสาวทีมชาติไทย เผย เจอพลังงานลี้ลับในบ้านพักหมู่บ้านนักกีฬาเชื่อเป็น วิญญาณ "พี่เอ็กซ์ -จักรกฤษณ์ พณิชย์ผาติกรรม" รุ่นพี่ยิงปืนทีมชาติไทย ที่ได้เสียชีวิตไปแล้ว ตามมาให้กำลังใจในช่วงแข่งขันความเคลื่อนไหวของทัพแม่นปืนทีมชาติไทยในศึกเอเชี่ยนเกมส์ ครั้งที่ 17 "หวาน" วิชชุดา ไพจิตรกาญจนกุล นักแม่นปืนสาวสวยวัย 23 จาก กทม. เปิดเผยว่า ในห้องพักหมู่บ้านนักกีฬาของตน และ "แนน" ภัทรสุดา โซวสง่า รับรู้ถึงพลังงานลี้ลับแปลกๆ ซึ่งไม่ใช่วันแรกที่เจอ โดยบอกว่า "เมื่อเช้าวันที่ 22 กันยายน รู้สึกว่าเตียงนอนยวบลงไปคล้ายมีคนนั่ง และรู้สึกว่าเย็นๆที่เท้า ซึ่งก่อนหน้านั้นเคยมีเหตุการณ์เหมือนมีคนเดินไปเดินมา รื้อข้าวของเครื่องใช้ภายในห้อง ในขณะที่ทุกคนกำลังนอนหลับอยู่ พอตื่นมาดูก็ไม่เห็นอะไร จึงรู้สึกว่ามีสิ่งผิดปกติอยู่" "หนูคิดว่าอาจเป็น "พี่เอ็กซ์" (จักรกฤษณ์ พณิชย์ผาติกรรม นักยิงปืนทีมชาติ) ที่เสียชีวิตไปแล้วแวะมาให้กำลังใจน้องๆ ในการแข่งขันครั้งนี้" "ซึ่งหวานกับแนนคุยกันและรู้สึกว่าต้องใช่ พี่เอ็กซ์ มาให้กำลังใจน้องๆแน่เลย ซึ่งครั้งนี้หนูลงแข่งขันปืนยาวมาตรฐาน 3 ท่า โดยจะแข่งขันวันที่ 26 กันยายน" วิชชุดากล่าว



