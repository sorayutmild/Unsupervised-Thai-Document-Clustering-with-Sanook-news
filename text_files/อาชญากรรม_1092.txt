เมื่อเวลา 15.30 น. วันที่ 5 กันยายน ที่กระทรวงยุติธรรม น.ส.ณิธวดี ภู่เจริญยศ ภรรยา นายจักรกฤษณ์ พณิชย์ผาติกรรม หรือ เอ็กซ์ นักกีฬายิงปืนชื่อดัง เดินทางเข้าพบ พ.ต.อ.ณรัชต์ เศวตนันทน์ อธิบดีกรมคุ้มครองสิทธิและเสรีภาพ เพื่อขอรับการคุ้มครองพยานหลังไม่มั่นใจในความปลอดภัย กรณีล่าสุดที่นายจักรกฤษณ์ได้รับการปล่อยตัวชั่วคราวและมีการเข้าแจ้งความดำเนินคดีกับตนเองฐานร่วมกันลักทรัพย์จากเหตุที่นำทรัพย์สินบางส่วนออกจากตู้นิรภัยของธนาคาร
น.ส.ณิธวดี ให้สัมภาษณ์กรณีที่ถูกกล่าวหาลักทรัพย์จากตู้เซฟของธนาคาร ว่า ยืนยันว่าก่อนหน้านี้นายจักรกฤษณ์เคยมอบกุญแจเซฟไว้ให้ 1 ดอกและอนุญาตให้ไขได้ตลอดเพราะถือเป็นทรัพย์สินร่วมกัน อย่างไรก็ตาม ในช่วงที่ไปเยี่ยมนายจักรกฤษณ์ในเรือนจำนายจักรกฤษณ์บอกว่าหากออกจากเรือนจำไปได้จะนำทรัพย์สินที่มีอยู่ทั้งหมดไปซื้อรถยนต์และไปอยู่กับผู้หญิงคนใหม่
"ดิฉันในฐานะแม่จึงต้องการกันทรัพย์สินส่วนหนึ่งที่เป็นของตนไว้เพื่อลูก จึงได้นำกุญแจไปขอไขทรัพย์สินกับธนาคาร ธนาคารไม่ได้ขัดข้องและไม่ได้สอบถามใดๆ ไม่ได้นำทรัพย์สินออกมาทั้งหมดและไม่ทราบว่าทรัพย์สินมีมูลค่ามากถึง 60 ล้านบาทหรือไม่ เพราะหยิบมาเฉพาะทรัพย์สินส่วนตัวบางส่วนเช่นเครื่องเพชรและทรัพย์สินบางส่วนที่ทำร่วมกันมา"
ภรรยาเอ็กซ์ จักรกฤษณ์ กล่าวอีกว่า หลังจากนายจักรกฤษณ์ออกจากเรือนจำยังไม่พบว่าเขามีพฤติกรรมข่มขู่ ติดตามทำร้ายอย่างชัดเจนแต่มีคำพูดบางอย่างที่ทำให้ไม่สบายใจ ที่สำคัญเท่าที่สังเกตยังพบว่านายจักรกฤษณ์ยังมีอารมณ์รุนแรง เพราะมีโรคส่วนตัว คือ ภาวะอารมณ์แปรปรวน โดยวันแรกที่ออกจากเรือนจำเคยพาลูกไปหา แต่นายจักรกฤษณ์อารมณ์ไม่ดี และเคยขู่ว่าจะทำให้ตนหมดอนาคตในวิชาชีพด้วยการทำให้ถูกยึดใบประกอบโรคศิลปะ
"ส่วนสาเหตุที่ดิฉันไม่ออกมาร้องขอความช่วยเหลือก่อนหน้านี้เป็นเพราะเพิ่งแท้งลูกไปเมื่อ 2 สัปดาห์ที่ผ่านมาจึงต้องขอเวลาทำใจสักระยะ หลังนายจักรกฤษณ์ออกจากเรือนจำก็ไม่ได้มาอยู่ด้วยกัน เพราะย้ายออกมาเช่าที่พักเอง ยืนยันว่าที่ต้องเข้าขอคุ้มครองพยานเป็นเพราะเป็นห่วงลูกทั้ง 2 คน ซึ่งตั้งแต่เมื่อวันจันทร์ที่ผ่านมายังไม่กล้าให้ไปโรงเรียนเพราะเกรงว่านายจักรกฤษณ์จะมารับตัวไปและเป็นอันตรายเพราะหลายครั้งที่นายจักรกฤษณ์เคยบอกว่าจะทำให้เกิดโศกนาฏกรรมสมบูรณ์แบบซึ่งหมายถึงการฆ่าทุกคนให้ตายและฆ่าตัวเองตายตามเพื่อจะได้ไม่มีใครต้องรับโทษ ดังนั้นจึงขอให้กรมคุ้มครองสิทธิฯช่วยคุ้มครองดิฉันและลูก"
ผู้สื่อข่าวรายงานว่าระหว่างที่ น.ส.ณิธวดี ภรรยาของเอ็กซ์ เล่าถึงเรื่องราวสาเหตุที่ต้องเสียลูกไปเพราะเครียดปัญหาในครอบครัว ถึงกับน้ำตาคลอเบ้าจนต้องเปลี่ยนไปถามเรื่องอื่นแทน