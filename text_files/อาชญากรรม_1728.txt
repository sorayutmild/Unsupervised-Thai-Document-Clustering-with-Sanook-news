(6 พ.ย.) เมื่อเวลา 21.00 น. เจ้าหน้าที่ตรวจคนเข้าเมือง ได้ควบคุมตัว นายลีออง หวัง หรือ ฮาเวิร์ด หวัง อดีตนักร้อง วงไจแอ้นท์ และนายแบบชื่อดังชาวไต้หวัน และเป็นแฟนหนุ่มของดาราเซ็กซี่ เอมมี่ อมลวรรณ พร้อมหนังสือเดินทาง ได้ที่ สภ.สะเดา จ.สงขลา โดยนายฮาเวิร์ดได้ลักลอบเข้าเมืองโดยใช้พาสปอร์ตไต้หวัน เดินทางมาคนเดียวบริเวณด่านสะเดา จ.สงขลา 
เบื้องต้น เจ้าหน้าที่ทำการควบคุมตัวและปรับ 6,000 บาท ก่อนจะควบคุมตัวมายังสนามบินดอนเมือง เพื่อไปสนามบินสุวรรณภูมิ เพื่อพลักดันออกจากประเทศไทยแล้ว โดยขึ้นเครื่องบินสายการบินไทย เมื่อเวลา 07.25 น.
ล่าสุด ฮาเวิร์ด หวัง ได้โพสต์ภาพขณะอยู่บนเครื่องบิน พร้อมข้อความผ่านอินสตาแกรม @howardwang8885 ว่า "Fly back 2 Taipei!!"
ก่อนหน้านี้ นายฮาเวิร์ด หวัง ถูกผลักดันออกนอกประเทศ ตามคำสั่งของสำนักงานตรวจคนเข้าเมือง ที่ขึ้นบัญชีดำ นายฮาเวิร์ด ให้เป็นบุคคลต้องห้ามเข้าประเทศ เนื่องจากมีประวัติเป็นบุคคลต่างด้าว เข้ามากระทำผิดกฎหมายในประเทศไทย