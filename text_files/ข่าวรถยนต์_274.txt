     ระบบเกียร์รถยนต์ทำหน้าที่ส่งกำลังเพื่อให้รถยนต์เคลื่อนไปได้ไม่ว่าจะเป็นเดินหน้าหรือถอยหลัง จึงมีความสำคัญอย่างยิ่ง ยานยนต์ "มติชน" ขอนำเสนอข้อมูลสัญญาณเตือนภัยหากเกียร์มีปัญหา ดังต่อไปนี้ ต้องเตรียมตัวเข้าตรวจเช็กซ่อมบำรุงโดยเร็ว ได้แก่

     - เกียร์ไม่เข้าตามตำแหน่ง รู้สึกว่าการเข้าเกียร์บางตำแหน่งยาก เป็นสัญญาณสำคัญ บอกเรื่องอายุเกียร์ แม้จะเกิดในระบบเกียร์ธรรมดามากกว่า แต่ก็พบได้บ่อย เพราะบางครั้งอาจเกิดจากปัญหาทางเทคนิค ตั้งแต่น้ำมันเกียร์ต่ำกว่าที่กำหนด หรือใช้ความหนืดผิดจากที่กำหนด มีผลต่อการทำงานของชุดเฟืองในเกียร์
     - เกียร์ไม่ตอบสนอง มักพบกับเกียร์อัตโนมัติมากกว่า เมื่อเข้าตำแหน่งที่ต้องการแล้ว ชุดเกียร์ไม่สามารถเดินหน้า หรือถอยหลังได้ บางครั้งอาจมีอาการคล้ายคลัตช์หรือเกียร์ลื่น แต่อาการดังกล่าวมักจะเจอในเกียร์ธรรมดา
     - น้ำมันเกียร์รั่ว เกิดได้ทั้งกับเกียร์ธรรมดาและเกียร์อัตโนมัติ อาจจะเริ่มซึมตามห้องเกียร์ ไม่ควรมองข้าม เพราะการที่ชุดเกียร์มีระดับน้ำมันต่ำ อาจทำให้เกิดอุณหภูมิสูงในชุดเกียร์ และพังได้ แม้จะดูเป็นเรื่องเล็ก แต่ซ่อมไม่ง่ายเพราะการถอดประกอบเกียร์ต้องมีความชำนาญการไม่ต่างจากเครื่องยนต์
 

     - คลัตช์ติด อาจไม่เกี่ยวกับตัวชุดเกียร์โดยตรง มักเกิดกับรถยนต์เกียร์ธรรมดา ส่วนใหญ่อาการคลัตช์ติดมักเกิดกับรถเก่า เกิดจากคลัตช์ไม่สามารถแยกตัวออกจากล้อช่วยติดอยู่กับเครื่องยนต์ได้ ทำให้ไม่สามารถเข้าตำแหน่งเกียร์อื่นได้ เนื่องจากคลัตช์ยังทำงานอยู่ หากฝืนอาจจะทำให้ชุดเกียร์พังได้
     - เกียร์ลื่น มักเจอในระบบเกียร์ธรรมดา อาการคือเกียร์เข้าตามตำแหน่งเลื่อนไปที่ตำแหน่งเกียร์ว่างเอง ในเกียร์อัตโนมัติเองก็อาการคล้ายกัน แต่จะเห็นชัดมากกว่าตอนเร่ง เช่นใช้คันเร่งเท่าเดิม แต่ใช้เวลามากขึ้น หรือรถไม่ค่อยวิ่งทั้งที่เร่งเต็มพิกัด อาการเกียร์ลื่นเอง มักมีสาเหตุจากน้ำมันเกียร์อยู่ในระดับต่ำเกินไป บางครั้งอาจะมีส่วนมาจากคลัตช์ลื่น หรือผ้าคลัตช์เหลือน้อยด้วย
     - เสียงไม่พึงประสงค์ สามารถตรวจสอบได้ด้วยตัวเอง โดยจอดรถเข้าเกียร์ว่าง คอยเงี่ยหูฟังเสียงคล้ายเหล็กกระทบกัน ถ้ามีเสียงให้รีบตรวจสอบทันที เพราะอาจหมายถึงมีชิ้นส่วนบางอย่างกำลังสึกหรอ อาจจะเป็นตัวฟันเฟืองเกียร์ หรือลูกปืนต่างๆ เสีย ถ้าอยู่ในสภาพไม่สมบูรณ์
     - กลิ่นไหม้จากเกียร์ ส่วนใหญ่จะเกิดขึ้นเมื่อชุดเกียร์ผิดปกติ เกียร์ทำงานหนัก ทำให้น้ำมันบางส่วนถูกเผาไหม้และกลายเป็นกลิ่นออกมาเตือน
 
 