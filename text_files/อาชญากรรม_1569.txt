(3 ก.ย.) จากกรณีที่ผู้ช่วยนิติกรหนุ่มเมืองระยอง ก่อเหตุยิงพี่เขยเสียชีวิตคาที่ เนื่องจากโกรธแค้นที่เคลียร์ปัญหาเรื่องมรดกกับพี่สาวไม่ลงตัว ก่อนจะหลบหนีซ่อนตัวและถูกเจ้าหน้าที่กดดันอย่างหนัก ล่าสุด นายพรพิทักษ์ ไกรทอง อายุ 35 ปี ได้ติดต่อเข้ามอบตัวแล้ว
เมื่อเวลาประมาณ 13.00 น. ที่ผ่านมา เจ้าหน้าที่ตำรวจ สภ.ปลวกแดง จ.ระยอง ได้รับแจ้งประสานงานจาก นายมงคล รบชนะชน หัวหน้าสำนักงานปลัด อบต.มาบยางพร ขอนำตัว นายพรพิทักษ์ ผู้ต้องหาก่อเหตุยิงพี่เขยเสียชีวิตและยิงพี่สาวได้รับบาดเจ็บมามอบตัวให้แก่เจ้าหน้าที่ตำรวจและต้องการเจรจายื่นประกันตัว
หลังจาก นายพรพิทักษ์ เข้ามอบตัว เจ้าหน้าที่ตำรวจได้นำตัวไปสอบสวนกว่า 1 ชั่วโมง โดยผู้ต้องหารับสารภาพว่า สาเหตุที่ก่อเหตุเนื่องจากมีปัญหาขัดแย้งอยู่กับ นางภิญญาพัชญ์ ไกรทอง อายุ 39 ปี พี่สาวอยู่แต่เดิมแล้ว เนื่องจากหลังจากบิดาเสียชีวิต มารดาก็ไปบวชชีอยู่ที่วัดแห่งหนึ่ง จึงเกิดปัญหาขัดแย่งเรื่องมรดกและฟ้องร้องกันอยู่ ก่อนเกิดเหตุได้มาเจรจากับพี่สาว โดยมีมารดาเป็นคนกลาง แต่เมื่อมาถึงปรากฏว่าแม่ไม่อยู่ ทำให้การเจรจาไม่ได้ผล จนเกิดการกระทบกระทั่งพูดจาดูถูกกัน
นายพรพิทักษ์ ยังเปิดเผยทั้งน้ำตาว่า ตนยอมรับว่าก่อนหน้านี้เคยติดยาเสพติด แต่ปัจจุบันนี้เลิกขาดแล้ว ตนกำลังเครียดปัญหาเรื่องเงิน เนื่องจากต้องใช้เรียนปริญญาโท และต้องใช้เงินไปดูงานที่ต่างประเทศในเดือนตุลาคมนี้ ซึ่งตนต้องออกค่าใช้จ่ายเองอีก 20,000 บาท แต่กลับถูกพี่สาวและพี่เขี่ยพูดจาดูถูกดูแคลนสารพัด รู้สึกเจ็บใจกับคำว่า "ไอ้ลูกชิงหมาเกิด" จึงบันดาลโทสะก่อเหตุยิง นายสมคิด การเพียร อายุ 37 ปี แฟนใหม่ของพี่สาวเสียชีวิต ซึ่งหลังเกิดเหตุตนไม่รู้จะไปที่ไหน จอดรถนอนคิดอยู่ข้างทางข้ามคืน จึงติดต่อขอเข้ามอบตัวในที่สุด
ภายหลังจากการสอบสวน เบื้องต้นผู้ต้องหาให้การรับสารภาพแต่โดยดี จึงได้ควบคุมตัวไปแจ้งข้อหาฆ่าผู้อื่นโดยเจตนาและพยายามฆ่า รวมทั้งข้อหาครอบครองอาวุธปืนเพื่อเจตนาประสงค์ร้ายผู้อื่น และกำลังอยู่ในระหว่างตรวจสอบทะเบียนปืนที่ใช้ก่อเหตุ อย่างไรก็ตาม ผู้ต้องหาได้ขอยื่นหลักทรัพย์เป็นโฉนดที่ดิน 500,000 บาท เพื่อขอประกันตัว แต่ทางด้านแม่ของผู้ต้องหาขอค้านไม่ให้ประกันตัว
ข่าวที่เกี่ยวข่าว: นิติกรหนุ่มขอเงินไม่ได้ ยิงพี่เขยดับต่อหน้าพี่สาว