     นับตั้งแต่ต้นปี 2014 ที่ผ่านมานั้น มีรถยนต์รุ่นสำคัญๆในตลาดรถยนต์ไทยทยอยเปิดตัวกันอย่างต่อเนื่อง ไม่ว่าจะเป็นโมเดลใหม่ล่าสุดหรือประเภทปรับไมเนอร์เชนจ์พอหอมปากหอมคอ เช่นเดียวกับรถยนต์ซับคอมแพ็คล่าสุด ดีไซน์โดนใจวัยรุ่นอย่าง 'Honda Jazz 2014' และอีโคคาร์เครื่องยนต์ 1.0 ลิตร ใหม่ 'Suzuki Celerio' ก็เพิ่งถูกเปิดตัวไปสดๆร้อนๆเมื่อไม่นานมานี้
     คราวนี้ Sanook!Auto จะพาคุณผู้อ่านไปดูกันว่า ตั้งแต่ช่วงต้นปีหลัง 2014 นี้เป็นต้นไป จนถึงช่วงปี 2015 นั้น จะมีรถยนต์รุ่นทยอยเปิดตัวกันอีกบ้าง


     1. Nissan Navara
     นิสสันได้ปล่อยภาพเรียกน้ำย่อยของ 'Nissan Navara' เจเนอเรชั่นใหม่ล่าสุดไปแล้ว พร้อมกำหนดวันเปิดตัวในวันที่ 11 มิถุนายนนี้ ดีไซน์และอ็อพชั่นจะโดนใจขนาดไหน ต้องติดตามกันให้ดี
 

     2. Nissan X-Trail
     แม้ว่าที่ผ่านมานั้น Nissan X-Trail จะทำตลาดในบ้านเราได้อย่างค่อยเป็นค่อยไป ไม่เปรี้ยงปร้างเหมือนกับทางค่ายคู่แข่ง แต่ X-Trail เจเนอเรชั่นล่าสุดมีดีไซน์ที่โฉบเฉี่ยวยิ่งขึ้นกว่าเดิม ซึ่งคาดว่าจะช่วยให้ผู้บริโภคหันกลับมาสนใจได้ และน่าจะทำให้ยอดขายดีขึ้นกว่าที่เคยเป็นมาอย่างแน่นอน
 

     3. Honda Vezel
     Honda Vezel ถือเป็นรถยนต์อีกรุ่นที่คนไทยให้ความสนใจค่อนข้างมาก ด้วยรูปลักษณ์โฉบเฉี่ยวในสไตล์ครอสโอเวอร์ บวกกับตลาดรถยนต์กลุ่มนี้กำลังเติบโตอย่างรวดเร็ว จนแทบไม่ต้องสงสัยเลยว่า Vezel จะต้องขายดิบขายดีในเมืองไทยอย่างแน่นอน
 

     4. Toyota Vigo
     รถกระบะยอดนิยมของไทยอย่าง Toyota Vigo แม้ว่าโฉมปัจจุบันจะทำตลาดมาอย่างยาวนานเฉียดทศวรรษ แต่ก็ยังขายดีติดลมบนอยู่อย่างต่อเนื่อง ซึ่งปีนี้ก็ควรแก่การเปลี่ยนโมเดลใหม่แล้ว โดยคาดว่าไม่เกินสิ้นปีนี้อย่างแน่นอน
 

     5. Toyota Fortuner
     รถเอนกประสงค์แบบ PPV ยอดนิยมในเมืองไทยอีกหนึ่งรุ่น ที่ใช้พื้นฐานร่วมกับกระบะ Vigo นั่นเอง ทำให้ฟอร์จูนเนอร์เองก็จะได้รับการเปลี่ยนโฉมใหม่เช่นกัน แต่หน้าตาจะสวยโดนใจขนาดไหน คงต้องรอลุ้น
 

     6. Mitsubishi Triton
     Mitsubishi Triton เป็นรถกระบะอีกรุ่นที่มียอดขายพองามในบ้านเรา โดดเด่นที่รูปลักษณ์ดีไซน์โค้งมนดูแปลกตา ต่างจากคู่แข่งที่ดูเหลี่ยมสันเน้นความบึกบึน ซึ่งหากนับอายุตลาดก็ได้เวลาในการปรับโฉมใหม่แล้ว หลังจากปรับไมเนอร์เชนจ์ย่อยมาหลายต่อหลายครั้ง
 

     7. Mitsubishi Pajero Sport
     'Pajero Sport' รถยนต์อเนกประสงค์แบบ PPV ที่ได้รับความนิยมในบ้านเราอีกรุ่นหนึ่ง ใช้พื้นฐานร่วมกับกระบะ Triton จึงเตรียมจะได้รับการปรับโฉมใหม่ตามมาไม่นานแน่นอน
 

     8. MG6
     MG ค่ายรถสัญชาติอังกฤษ ที่บัดนี้อยู่ภายใต้นายทุนหลักจากประเทศจีน ก็เตรียมจะเปิดตัวรถยนต์คอมแพ็คคาร์ 'MG6' อย่างเป็นทางการในไทยเช่นกัน เตรียมชูจุดเด่นด้วยราคาคุ้มค่ากว่าคู่แข่ง ขณะที่ยังคงไว้ซึ่งคุณภาพตามฉบับอังกฤษ
 

     9. Volvo XC90
     หลังจากที่ Volvo เริ่มทำตลาดในบ้านเราอย่างจริงๆจังๆ ก็เริ่มเห็นรถยนต์ Volvo รุ่นใหม่ๆวิ่งตามท้องถนนมากขึ้น และรถเอสยูวีรุ่นเรือธงของทางค่ายอย่าง 'XC90' ก็ใกล้เปิดตัวในตลาดโลกเต็มที ด้วยอายุตลาดของโฉมปัจจุบันที่มากโขอยู่นั้น คาดว่าเมืองไทยจะได้รับการเปิดตัวในไม่ช้าเช่นกัน
 

     10. Lexus NX
     Lexus NX รถยนต์ประเภทครอสโอเวอร์หรูที่มีดีไซน์โฉบเฉี่ยว ซึ่งถูกวางในตลาดบางประเทศเป็นที่เรียบร้อย ซึ่งคาดว่าในประเทศไทยจะได้รับความนิยมเช่นกัน แต่ก็ต้องดูเรื่องของราคาอีกที
 
 