"อดีตนายกฯชวน" เรียกเสียงฮา ให้ 3 คำ ลูกชายสุดที่รัก "ตาม-ใจ-ปลื้ม" รับออกแบบการ์ดแต่งงานให้ลูกชายใหม่ 
(21 ต.ค.) นายชวน หลีกภัย ประธานสภาที่ปรึกษาพรรคประชาธิปัตย์และอดีตนายกรัฐมนตรี กล่าวถึงกรณีบุตรชาย น้องปลื้ม สุรบถ หลีกภัย จะเข้าพิธีวิวาห์กับน้องทับทิม น.ส. มัลลิกา จงวัฒนา แฟนสาว วันที่ 26 ตุลาคมว่าการ์ดงานแต่งงานที่โรงพิมพ์เอามาให้ลูกชาย ดูแล้วไม่ค่อยเหมาะ ลำดับชื่อ ขนาดตัวอักษรใหญ่เล็กไม่เหมาะกาลเทศะ จึงทำใหม่ให้เรียบง่าย ไม่มีอะไรมาก แล้วก็มีภาพลายเส้นที่วาดขึ้นเอง ถามต่อถึงความรู้สึกของคนเป็นพ่อ นายชวน ตอบพร้อมรอยยิ้มว่าคนจะแต่งงานกันห้ามอะไรไม่ได้ ลูกสะใภ้คนนี้ เค้าเลือก ตัดสินเอง วัยรุ่นสมัยนี้ไม่เหมือนสมัยก่อน ส่วนการเตรียมงานแต่คู่บ่าวสาวก็เตรียมงานกันเอง จะไม่มีงานเลี้ยงฉลองมงคลสมรสที่จังหวัดตรังเพราะถ้าจัดงานต้องบอกคนทั้งจังหวัด จะไม่มีที่จัดเลี้ยง พรรคพวก เพื่อนฝูง ญาติพี่น้อง หัวคะแนนมาก แต่วันงานจะมีญาติผู้ใหญ่ พรรคพวกที่จ.ตรังขึ้นไปร่วมงานแต่งที่กทม. ผู้สื่อข่าวขอให้นายชวนให้ 3 คำสำหรับน้องปลื้มลูกชายสุดที่รัก นายชวนให้ 3 คำว่า "ตาม-ใจ-ปลื้ม" ตามมาด้วยเสียงหัวเราะ ชอบใจของนายชวน ผู้ติดตามและบรรดาผู้สื่อข่าว