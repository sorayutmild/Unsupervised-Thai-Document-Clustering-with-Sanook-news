เนื่องในวันงดสูบบุหรี่โลก 31 พ.ค. 2561 เราเชื่อว่าทุกคนทราบดีกันอยู่แล้วว่าโทษของบุหรี่มีอะไรบ้าง นอกจากปอดพังแล้วยังทำลายอวัยวะส่วนอื่นๆ ในร่างกาย เช่น หลอดเลือด ดวงตา เลยไปจนถึงเป็นสาเหตุของมะเร็งอีกด้วย เพราะฉะนั้นใครที่คิดอยากเลิกบุหรี่ คุณคิดถูกแล้วค่ะ เลิกบุหรี่ด้วยตัวเองอย่างไรให้ได้ผล รับรองไม่ยาก ทำตามนี้เลย
 
1. สร้างแรงจูงใจให้ชัดเจน จะเขียนแปะเอาไว้ในห้อง หน้าประตู หน้ากระจก หรือที่ไหนก็ได้ ว่าเราจะเลิกบุหรี่เพื่ออะไร เพื่อคนรัก เพื่อลูก เพื่อครอบครัว เพื่อสุขภาพของตัวเอง หรือแม้กระทั่งเพื่อลดค่าใช้จ่ายในชีวิตประจำวัน
2. ขอคำปรึกษาจากแหล่งข้อมูลที่น่าเชื่อถือ ไม่ว่าจะเป็นจากแพทย์โดยตรง โทร Quit Line 1600 สถาบันธัญญารักษ์ หรือคลิกนิกเลิกบุหรี่ตามโรงพยาบาลทั่วไป
3. กำหนดเวลาในการเลิกบุหรี่ที่แน่นอน กางปฏิทินขึ้นมา เอาปากกาวงไว้เลย วันนี้จะต้องเป็นวันเลิกบุหรี่วันแรก นับไป 3 เดือน ต้องไม่หยิบบุหรี่ขึ้นมาอีกเด็ดขาด เป็นต้น
4. ขนอุปกรณ์ในการสูบบุหรี่เอามาทิ้งให้หมด อย่าให้เหลือ และนำขนมคบเคี้ยวที่แก้อยากบุหรี่เอาไว้ใกล้ๆ ตัว เช่น หมากฝรั่ง ลูกอม ผลไม้ เป็นต้น
5. ไม่อยู่ใกล้คนสูบบุหรี่ อันนี้สำคัญ หากเพื่อนๆ รอบตัวเรายังสูบบุหรี่ แล้วเราไปยืนข้างๆ มีโอกาสสูงที่เราจะเอาชนะความอยากไม่ได้ เหมือนลดน้ำหนักและเพื่อนลากไปกินบุฟเฟ่ต์นั่นแหละ
6. ไม่เคร่งเครียดจนเกินไป ทราบดีว่าของแบบนี้ต้องมีวินัย แต่อย่าหมกมุ่นเคร่งเครียดจนเกินไป แทนที่สมองจะคิดแต่เรื่องเลิกบุหรี่ ห้ามใจตัวเองไม่ให้อยากบุหรี่ เราเอาสมองไปคิดเรื่องอื่นดีกว่า ให้ลืมๆ เรื่องบุหรี่ไปเลยจะดีกว่า
7. หากิจกรรมอื่นๆ ทำทดแทน หากเวลาเดิมๆ ที่คุณเคยสูบบุหรี่มาถึง เช่น พักกลางวัน พักบ่าย พักช่วงเย็น ต้องเดินลงไปสูบสักมวน ให้เอาเวลาช่วงนั้นไปทำอย่างอื่นแทน อาจจะออกกำลังกาย อ่านหนังสือ ดูทีวี ฟังเพลง หรือทำกิจกรรมอะไรก้ได้ที่ตัวเองชอบ ฆ่าเวลาเหล่านั้นไป
8. ต้องใจแข็งให้ถึงที่สุด ไม่มีการหยิบบุหรี่ขึ้นมาสูบโดยเด็ดขาด หากคุณลดน้ำหนักไปได้ 5 กิโลกรัม แล้วจะให้รางวัลกับตัวเองด้วยไอศกรีมถ้วยเล็กๆ ถ้วยหนึ่ง แบบนี้ไม่ได้ผิดอะไร แต่สำหรับบุหรี่ ที่เปรียบเสมือนยาเสพติด เลิกแล้ว ห้ามกลับไปลองโดยเด็ดขาด มวนเดียว ดูดซู้ดเดียว ก็ไม่ได้
9. ดูแลสุขภาพตามหลักง่ายๆ 3 ข้อ 1) ทานอาหารที่มีประโยชน์ 2) ออกกำลังกายอย่างสม่ำเสมอ 3) พักผ่อนให้เพียงพอ หากทำได้ตามนี้ รับรองว่าสุขภาพของคุณ รูปร่างของคุณดีขึ้นทันตาเห็นแน่นอน แล้วคุณจะไม่อยากกลับไปทรมายตัวเองอีก เชื่อเถอะ
10. ทุกครั้งที่รู้สึกท้อ สู้ไม่ไหว แข็งใจไม่ได้ ความอยากครอบงำอย่างถึงที่สุด ให้กลับไปดู “แรงจูงใจ” ที่เราเขียนเอาไว้อีกครั้ง ว่าเราเลิกบุหรี่เพื่ออะไร เพื่อใคร แล้วตั้งต้นสู้ใหม่ กิจกรรมที่ทำเพื่อหนีห่างบุหรี่ก็ขอให้ทำติดต่อกันเป็นเวลานานๆ ช่วงเวลาเดิมๆ ให้ติดเป็นนิสัย
หากทำตามคำแนะนำเหล่านี้ได้ การเลิกบุหรี่ก็ไม่ใช่เรื่องยากอย่างที่เขาว่ากันอีกต่อไป ไม่จำเป็นต้องพึ่งพาอุปกรณ์อะไรมากมาย เพราะทุกอย่างอยู่ที่ใจล้วนๆ ขอให้ทุกคนโชคดี เป็นเจ้าของสุขภาพร่างกายที่แข็งแรงสมบูรณ์ เพื่อมีชีวิตอยู่กับคนที่คุณรักไปนานๆ นะคะ
 
