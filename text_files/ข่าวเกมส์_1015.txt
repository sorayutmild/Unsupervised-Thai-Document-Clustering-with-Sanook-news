เกมดาบพิฆาตอสูร หรือ Kimetsu no Yaiba - Demon Slayer: The Hinokami Chronicles ได้ประกาศวันวางจำหน่ายของเกมออกมาให้ได้เตรียมตัวเล่นกันภายในปีนี้ ซึ่งตัวเกมได้มีการยืนยันวางจำหน่ายภาษาอังกฤษพร้อมกันทั่วโลก พร้อมมีตัวอย่างใหม่และรายละเอียดโหมดเนื้อเรื่องของเกมที่จะมีมาให้ได้เล่นกัน

ภายใน Adventure Mode หรือโหมดผู้เล่นคนเดียว ผู้เล่นจะได้ดำเนินเรื่องราวการเดินทางของ คามาโดะ ทันจิโร่ ที่ต้องเดินทางเพื่อตามหาวิธีช่วยเหลือน้องสาว เนซึโกะ ที่ได้กลายเป็นอสูร พร้อมกับเรียนรู้ฝึกฝนเพลงดาบในการเป็นนักล่าอสูรเพื่อต่อสู้ช่วยเหลือผู้คน นั่นทำให้เขาได้พบกับเพื่อนร่วมทางอย่าง เซนอิทสึ และ อิโนสึเกะ ที่จะร่วมเคียงบ่าเคียงไหล่ไปด้วยกัน และต้องเผชิญกับเหล่านักดาบเสาหลักที่เก่งกาจ รวมถึงศัตรูที่เป็นอสูรที่ยากจะต่อกรอีกมากมาย
และจากรายชื่อถ้วย Achievements ของตัวเกมในเวอร์ชั่น Xbox ก็ได้เผยว่าตัวเกมจะมีเนื้อเรื่องให้เล่นกันทั้งหมด 9 Chapters เริ่มตั้งแต่บทนำของเรื่อง เส้นทางการฝึกฝนเป็นนักดาบพิฆาตอสูรของทันจิโร่ การได้พบกับเสาหลัก การต่อสู้ในปราสาทผีเสื้อ และจบลงที่ภาค Mugen Train หรือศึกรถไฟแห่งนิรันดร์ ซึ่งผู้ที่ชื่นชอบการเก็บถ้วย Achievements  ก็จำเป็นที่จะต้องเล่นเนื้อเรื่องทุกตอนให้ได้ระดับ S ทั้งหมด และนอกจากนี้ก็ยังมี Special Mission ให้ได้ทำระหว่างการผจญภัยในเนื้อเรื่องหลักอีกด้วย
Kimetsu no Yaiba - Demon Slayer: The Hinokami Chronicles มีกำหนดวางจำหน่ายวันที่ 15 ตุลาคม 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam) โดยตัวเกมสามารถเลือกเปลี่ยนเสียงและคำบรรยายเป็นภาษาญี่ปุ่นและอังกฤษได้