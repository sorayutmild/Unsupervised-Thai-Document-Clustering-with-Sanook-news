กลายเป็นประเด็นร้อนขึ้นมาทันทีเมื่อสองดูโอ้ "โฟร์ มด" พร้อมใจกันซดเกาเหลาโชว์สื่อ ขณะเดินทางมาร่วมงาน "ช่อง 8 ฟรีทีวีวาไรตี้ 24 ชม. จัดทัพปรับผัง" โดยสาเหตุของเรื่องแซ่บครั้งนี้เริ่มมาจากที่ทั้งสองฝ่ายต่างโพสต์ข้อความเหน็บแนมผ่านอินสตาแกรม จนกระทั่งล่าสุดความบาดหมางเริ่มออกอาการชัดเจนมากขึ้นเมื่อ ทั้งคู่ต่างบ่ายเบี่ยงไม่ยอมให้สื่อสัมภาษณ์คู่ และ ไม่ขอถ่ายรูปร่วมเฟรมกันเด็ดขาด!!!
จนสุดท้ายสาว "มด" ก็ยอมเปิดปากถึงประเด็นดังกล่าวเป็นคนแรก ซึ่งเธอก็ได้ออกมายอมรับว่าขณะนี้ "โฟร์ มด" มีปัญหากันจริงแต่ไม่มีผลกระทบต่องานแน่นอน..
"ตอนนี้ก็มีปัญหากันจริงค่ะ แต่งานเราก็ยังทำร่วมกันปกติไม่มีผลกระทบอะไร เพราะตัวหนูแยกแยะได้ว่าอันไหนเป็นเรื่องส่วนตัวและอันไหนเป็นเรื่องงาน คือคนเราถ้าโตแล้วเรื่องแค่นี้ก็น่าจะแยกแยะเองได้ว่าอะไรควรทำและอะไรไม่ควรทำ เพราะมันจะได้ไม่ไปกระทบกับคนอื่น ส่วนเรื่องเข้าไปปรับความเข้าใจตอนนี้ขอยังดีกว่าหนูอยากอยู่เงียบๆ "
ทันทีที่ "มด" สิ้นสุดการให้สัมภาษณ์ ด้านสาว"โฟร์" ก็ขอออกมาชี้แจงถึงประเด็นดังกล่าวบ้าง โดยงานนี้เธอถึงกับออกปากเองเลยว่า อาชีพร้องเพลงคงมาถึงจุดอิ่มตัวแล้ว!!
"เอาเป็นว่าตัวโฟร์เองไม่เคยว่าใครลับหลังค่ะ และก็ไม่ได้ซีเรียสอะไรกับเรื่องนี้เลยด้วย ส่วนฝ่ายนั้นเค้าก็คงจะต้องซีเรียสแหละ เพราะโฟร์เองก็โตกว่าเลยไม่รู้สึกอะไรมาก และอีกอย่างเรื่องนี้มันก็น่าจะเกิดจากการระบายอารมณ์อะไรของเค้าสักอย่างผ่านอินสตาแกรม ซึ่งโฟร์ก็ไม่รู้นะว่าเค้าว่าโฟร์รึเปล่าเพราะเค้าไม่ได้แอดชื่อโฟร์ เพียงแต่ว่าพอเราเห็นแล้วมันรู้สึกอะค่ะ ถามว่ามันจะถึงจุดอิ่มตัวของ โฟร์-มด รึเปล่าอันนี้ก็ไม่แน่ เพราะอายุโฟร์เองก็เยอะ และถ้าหากเหตุการณ์นี้มันจะทำให้ทุกอย่างจบลงไวขึ้นเราก็คงต้องปล่อยให้เป็นไปตามนั้นละค่ะ"
แต่ความแซ่บยังไม่จบลงเท่านี้ เมื่อการปะทะคารมผ่านสื่อเริ่มดุเดือดยิ่งขึ้นจนถึงขั้นที่สาว "มด" ออกมาพูดเองเลยว่า โฟร์ มด ถึงจุดอิ่มตัวก็อิ่มตัวสิ!!
"อิ่มตัวก็อิ่มตัวสิ!! คืออย่างที่บอก โตๆ กันแล้วก็น่าจะรู้ว่าถ้าเราจะทำงานตรงนี้เรื่องงานมันก็ควรจะมาก่อนและเรื่องส่วนตัวเอาไว้ทีหลังค่ะ ส่วนเรื่องที่หนูโพสต์ในอินสตาแกรมนั้นเอาเป็นว่าคนเราควรรู้ตัวเองว่าทำอะไรไปบ้าง และถ้าไม่รู้จักจะแยกแยะว่าอะไรเป็นอะไรก็จบเถอะค่ะ "
เห็นทีงานนี้... ถ้าทั้งคู่ยังไม่รีบปรับความเข้าใจ "ดูโอ้ 8 ปี อย่าง โฟร์ มด" คงถึงจุดอิ่มตัวแล้วจริงๆ!!