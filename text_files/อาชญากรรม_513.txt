เปิดคลิปวงจรปิด เหตุการณ์คนร้ายบุกปล้นร้านทองกลางห้างดังเมืองลพบุรี เด็กน้อยถูกยิงเสียชีวิตต่อหน้าผู้เป็นแม่
จากกรณี เมื่อเวลาประมาณ 20.40 น. (9 ม.ค.) เกิดเหตุคนร้ายเป็นชายใส่เสื้อดำ สวมกางเกงลายพราง รองเท้าสีดำ สวมหมวกไอ้โม่งใช้อาวุธปืน จี้ชิงร้านทองภายในห้างสรรพสินค้าชื่อดัง อ.เมือง จ.ลพบุรี เบื้องต้น มีผู้ได้รับบาดเจ็บจากการถูกคนร้ายยิง 4 คน และเสียชีวิต 3 ราย
>> ด่วน! คนร้ายบุกปล้นร้านทองกลางห้างดังลพบุรี ยิงดับ 2 ศพ เจ็บอื้อ
ล่าสุด (9 ม.ค.) ผู้ใช้เฟซบุ๊กรายหนึ่งได้มีการโพสต์คลิปจากกล้องวงจรปิดเหตุการณ์ดังกล่าว โดยเผยให้เห็นว่า ขณะที่แม่รายหนึ่งกำลังจูงเด็กน้อยเดินผ่านหน้าร้านทอง จู่ๆ เด็กชาย วัย 2 ขวบ ก็ล้มลงไป ก่อนที่หญิงคนดังกล่าวจะอุ้มร่างของลูกวิ่งหลบหนี ขณะที่คนร้ายได้ขึ้นไปเหยียบบนเคาเตอร์ของร้านทอง โดยที่พนักงานร้านทองพยายามหลบหนี
หลังเกิดเหตุผู้เป็นแม่ของหนูน้อย ได้กอดศพของลูกชายร่ำไห้ เป็นที่สะเทือนใจกับผู้ที่อยู่ในเหตุการณ์ดังกล่าวเป็นอย่างมาก ขณะที่ คนร้ายได้ทองรูปพรรณไป 1 ถาด ยังไม่ทราบน้ำหนักและมูลค่า ก่อนจะวิ่งหลบหนีไปขึ้นรถจักรยานยนต์ ยามาฮ่า ฟีโน่ สีขาว-แดง ขี่หลบหนีไป

คลิปมีภาพสะเทือนใจ โปรดใช้วิจารณญาณในการรับชม

