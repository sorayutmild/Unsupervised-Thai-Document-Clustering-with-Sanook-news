กลายเป็นประเด็นใหญ่ในวงการลูกหนังเวียดนาม เมื่อฝ่ายจัดการแข่งขัน ฟุตบอล วี-ลีก เวียดนาม ได้ออกมาประกาศยุติการแข่งขันที่เหลือทั้งหมด เนื่องจากสถานการณ์โควิด-19 ที่แพร่ระบาดในประเทศ เมื่อวันพฤหัสบดีที่ 23 กันยายน ที่ผ่านมาอย่างไรก็ตามที่ประชุมมีมติว่าให้ถือว่าการแข่งขันในฤดูกาล 2021 เป็นโมฆะ ไม่มีการมอบแชมป์ให้กับ ฮองอันห์ยาลาย และให้ถือว่าไม่มีทีมที่คว้าแชมป์ และไม่มีทีมตกชั้น รวมถึงไม่มีทีมจากดิวิชั่นที่ต่ำกว่าได้สิทธิ์เลื่อนชั้นขึ้นมาด้วยเช่นกัน แม้จะแข่งขันกันไปแล้ว 12 นัดก็ตามโดยฝ่ายจัดมองว่า ฮองอันห์ยาลาย ทีมนำจ่าฝูงที่มี 29 คะแนน ยังคงมีแต้มที่ไม่ได้ทิ้งขาดจากทีมอันดับ 2 อย่าง เวียตเทล ที่มี 26 คะแนน เพียงแค่ 3 แต้มเท่านั้น และยังเหลือโปรแกรมการแข่งขันในช่วงสเตจแรก 1 เกม และสเตจที่ 2 อีก 5 เกมซึ่งล่าสุด "ซิโก้" เกียรติศักดิ์ เสนาเมือง โค้ชชาวไทย ที่เป็นคนทำให้สโมสรฮองอันห์ยาลาย ผงาดนำจ่าฝูงได้ออกมาโพสต์ข้อความเป็นภาษาเวียดนาม ผ่านอินสตาแกรมว่า "ไม่เป็นไร ฉันยังอยู่ตรงนี้อีกนาน" แสดงถึงความมุ่งมั่นที่จะพาทีมประสบความสำเร็จให้ได้ในอนาคตหลังยังเหลือสัญญาคุมทีมอีก 1 ปี ขณะที่ในเรื่องของโควตาสโมสรฟุตบอลถ้วยเอเชียทั้งรายการ เอเอฟซี แชมเปี้ยนส์ลีก และ เอเอฟซี คัพ ในฤดูกาล 2022 ทางฝ่ายจัดยังไม่ได้สรุปว่าจะให้สิทธิ์กับสโมสรไหนเข้าร่วมการแข่งขัน แต่หากยึดตามอันดับคะแนนล่าสุด ฮองอันห์ยาลาย จะได้สิทธิ์เนื่องจากผ่านการประเมินในเรื่องของคลับ ไลเซนซิ่ง สำหรับ "กุนซือจอมตีลังกา" เกียรติศักดิ์ เสนาเมือง สมัยเป็นนักเตะเคยบินมาค้าแข้งกับสโมสรแห่งนี้ในช่วงปี 2002-2006 คว้าแชมป์วีลีก 2 สมัย และ แชมป์เวียดนามซูปเปอร์คัพ 2 สมัย นอกจากนี้ยังเคยคุมทัพ ฮอง อันห์ ยาลาย มาแล้ว 2 ครั้งในปี 2006 และ ปี 2010 อีกด้วย
