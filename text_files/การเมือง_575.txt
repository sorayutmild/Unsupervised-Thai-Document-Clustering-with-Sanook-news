พรรคเพื่อไทย โพสต์แถลงการณ์ไม่ยอมรับการรับวิธีคำนวณจำนวนสมาชิกสภาผู้แทนราษฎรแบบบัญชีรายชื่อ ที่คณะกรรมการการเลือกตั้ง (กกต.) ประกาศและรับรองวันนี้ (8 พ.ย.) โดยเห็นว่า วิธีคำนวณดังกล่าวทำให้พรรคที่มีจำนวน ส.ส. พึงมี ไม่ถึง 1 คน หรือคะแนนไม่ถึง 71,000 คะแนน ได้รับการจัดสรร ส.ส. แบบบัญชีรายชื่อ ซึ่งขัดต่อกฎหมาย และไม่ยุติธรรมกับบางพรรคที่โดนลดจำนวน ส.ส. บัญชีรายชื่อ
กฎหมายเขียนชัดห้ามมี ส.ส. เกินโควตา
นอกจากนี้ พรรคเพื่อไทยยังยกตัวอย่างให้เห็นชัดเจนว่า การแจกที่นั่ง ส.ส. บัญชีรายชื่อให้กับพรรคที่มีคะแนนไม่ถึง 71,000 คะแนน ผิดกฎหมายมาตรา 128 ของพระบัญญัติประกอบรัฐธรรมนูญว่าด้วยการเลือกตั้งสมาชิกสภาผู้แทนราษฎร (พ.ร.ป.ส.ส.) อย่างเห็นได้ชัด เพราะมีการระบุเอาไว้ว่า ห้ามทำให้พรรคการเมืองมี ส.ส. มากกว่าจำนวน ส.ส. พึงมี
"พรรคเพื่อไทยเห็นว่า การดำเนินการดังกล่าวมา ของคณะกรรมการการเลือกตั้ง ไม่เป็นไปตามรัฐธรรมนูญและพระราชบัญญัติประกอบรัฐธรรมนูญว่าด้วยการเลือกตั้งสมาชิกสภาผู้แทนราษฎร คณะกรรมการการเลือกตั้งได้รับทราบข้อท้วงติง ข้อทักท้วงของพรรคการเมืองที่แสดงความไม่เห็นด้วยกับการให้สมาชิกสภาผู้แทนราษฎร แบบบัญชีรายชื่อตาม 'สูตรแจกพรรคเล็ก'" พรรคเพื่อไทย ระบุ
เดินหน้าฟ้อง กกต.
ไม่ใช่แค่นั้น พรรคเพื่อไทยยังมองว่าการกระทำดังกล่าวของ กกต. เป็นการจงจงปฏิบัติหน้าที่โดยมิชอบด้วยกฎหมาย และตั้งใจขัดรัฐธรรมนูญและ พ.ร.ป.ส.ส. จึงขอใช้สิทธิ์ทุกอย่างที่มี ในการดำเนินคดีกับ กกต. 
