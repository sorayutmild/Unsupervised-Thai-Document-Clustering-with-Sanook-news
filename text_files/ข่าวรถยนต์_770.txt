     ORA Good Cat 2021 ใหม่ ถูกประกาศโดย Great Wall Motors Thailand เป็นที่เรียบร้อยแล้วว่าจะเป็น 1 ใน 2 รุ่น ที่นำเข้ามาจำหน่ายในประเทศไทยช่วงแรกนี้ Sanook Auto จะพาไปชมสเปกเบื้องต้นของเวอร์ชั่นที่จำหน่ายในประเทศจีนว่าจะมีอะไรน่าสนใจบ้าง
     ORA Good Cat เป็น 1 ใน 4 รุ่นรถยนต์ไฟฟ้าของแบรนด์ ORA ในประเทศจีน ซึ่งประกอบด้วย White Cat, Black Cat, iQ และอีกรุ่นก็คือ Good Cat ที่ถูกเลือกนำมาจำหน่ายในประเทศไทยเป็นรุ่นแรก โดยมีให้เลือกทั้งหมด 5 รุ่นย่อย แบ่งออกเป็นรุ่นแบตเตอรี่ขนาดเล็กสามารถขับขี่ได้เป็นระยะทาง 400 กิโลเมตร จำนวน 3 รุ่นย่อย และรุ่นแบตเตอรี่ขนาดใหญ่สามารถขับขี่ได้เป็นระยะทาง 500 กิโลเมตรอีก 2 รุ่นย่อย

     ORA Good Cat ทุกรุ่นย่อยขับเคลื่อนด้วยมอเตอร์ไฟฟ้ากำลังสูงสุด 105 kW หรือ 142 แรงม้า (PS) แรงบิดสูงสุด 210 นิวตัน-เมตร สามารถเร่งความเร็วจาก 0-50 กม./ชม. ได้ในเวลา 3.8 วินาที ความเร็วสูงสุดอยู่ที่ 150 กม./ชม. พร้อมแบตเตอรี่ลิเธียมไอออนขนาด 47.8 kWh สามารถขับขี่ได้เป็นระยะทาง 401 กิโลเมตรต่อการชาร์จแต่ละครั้งตามมาตรฐาน NEDC และแบตเตอรี่ขนาด 59.1 kWh สามารถขับขี่ได้ 501 กิโลเมตร พร้อมระบบระบายความร้อนด้วยน้ำทั้งคู่
     การชาร์จแบตเตอรี่สามารถรองรับระบบชาร์จด่วนแบบ DC ที่ใช้เวลาชาร์จจาก 30-80% ในเวลาราว 30 นาที หรือระบบชาร์จปกติแบบ AC ผ่านชาร์จเจอร์แบบ 220 โวลต์ จะใช้เวลาราว 8 ชั่วโมงจนเต็ม 100%

     ภายในห้องโดยสารของเวอร์ชั่นจีนติดตั้งระบบอินโฟเทนเมนท์ ORA Smart-café™OS Coffee Intelligent Car Control System ทำงานผ่านหน้าจอความละเอียดสูงขนาด 17.25 นิ้ว จำนวน 2 จอ พร้อมระบบจดจำเสียงและใบหน้า อีกทั้งยังมีระบบผู้ช่วย ORA ORA CAT™ Avatar ที่แสดงผลเป็นรูปแมวน่ารักๆ บนหน้าจอ
     นอกจากนี้ ORA Good Cat ยังมีระบบ ORA-Fragrance ที่สามารถสั่งฟอกอากาศภายในรถจากสมาร์ทโฟนก่อนขึ้นรถได้, ระบบ Smart Quick Start ที่ช่วยสตาร์ทรถทันทีเพียงแค่เสียบเข็มขัดนิรภัยและเหยียบเบรกเท่านั้น และระบบ ORA-Enjoyment ที่ช่วยปรับสภาพภายในห้องโดยสารให้ผู้ขับขี่รู้สึกผ่อนคลายมากที่สุด ไม่ว่าจะเป็นอุณหภูมิห้องโดยสาร, ตำแหน่งเบาะนั่ง, เสียงเพลงที่ชื่นชอบ ฯลฯ โดยจะปรับเปลี่ยนต่างกันไปขึ้นอยู่กับผู้ขับขี่ในขณะนั้น

     ไม่เพียงเท่านั้น ORA Good Cat ยังถูกติดตั้งหน่วยประมวลผลระบบขับขี่อัตโนมัติจาก Intel ทำงานคู่กับ Millimeter Wave Radar จำนวน 2 ตัว, เซ็นเซอร์อัลตราโซนิกจำนวน 12 ตัว, กล้องความละเอียดสูง 6 ตัว และระบบตรวจจับพิกัดด้วยดาวเทียม ซึ่งจะช่วยให้รับรู้สภาพรอบข้างที่เกิดขึ้นในขณะนั้น ไม่ว่าจะเป็นพาหนะ, คนเดินถนน, จักรยาน, ป้ายจราจร และสิ่งกีดขวางต่างๆ เพื่อเตือนผู้ขับขี่ให้ลดความเสี่ยงต่ออุบัติเหตุลงได้มากที่สุด
     เมื่อพูดถึงระบบขับขี่อัตโนมัติแล้วล่ะก็ ORA Good Cat ติดตั้งระบบ ORA-Pilot Driving ที่มาพร้อมระบบ Intelligent Cruise Assist System สามารถรักษาความเร็วตามคันหน้าได้อัตโนมัติทั้งขณะขับขี่ด้วยความเร็วสูงหรือการจราจรหนาแน่น อีกทั้งยังปรับความเร็วได้อัตโนมัติตามสภาพถนนและป้ายจราจรหากไม่มีรถอยู่เบื้องหน้า โดยระบุว่าระบบขับขี่อัตโนมัติดังกล่าวนี้สามารถเข้าโค้งได้อย่างนุ่มนวลและเป็นธรรมชาติ และยังสามารถปรับระยะห่างจากรถบรรทุกขนาดใหญ่ได้อัตโนมัติเพื่อเพิ่มความปลอดภัยอีกด้วย

     สำหรับราคาจำหน่ายของ ORA Good Cat 2021 ในประเทศจีนอยู่ที่ 103,900 - 143,900 หยวน หรือประมาณ 483,000 - 670,000 บาทเท่านั้น
 
 