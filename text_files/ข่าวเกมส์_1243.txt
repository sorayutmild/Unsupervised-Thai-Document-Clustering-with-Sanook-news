สวัสดีเพื่อน ๆ ชาว Genshin Impact ที่น่ารักทุกคน หลายคนคงได้เห็นกันไปแล้ว กับการออกแบบตัวละครของ Kamisato Ayato ผู้เป็นพี่ชายของ Kamisato Ayaka หนุ่มหล่อสูงยาวเข่าดี ดาบเล็กธาตุน้ำที่หลายคนนั้นรอคอย แน่นอนว่าตัวของเขานั้นได้รับความสนใจเป็นอย่างมาก และได้รอคอยมาอย่างยาวนานตั้งแต่ Teaser ของ Arataki Itto เรียกได้ว่าสร้างความชอบให้กับแฟน ๆ อย่างเหลือล้น

แต่สิ่งที่เกิดขึ้น คือหลังจากการออกแบบของตัวละคร Kamisato Ayato ได้เผยออกมาสู่สายตาแฟน ๆ นั้นชุมชนชาว Reddit และชาวต่างชาติจำนวนหนึ่ง ได้ออกมาแสดงความคิดเห็น เกี่ยวกับรูปร่างหน้าตาของ Kamisato Ayato ที่เรียกว่าไม่ถูกใจกันพอสมควรเลย เดี๋ยวผมจะนำพาเพื่อน ๆ ไปให้ได้พบกับประเด็นที่กำลังพูดถึงกัน ณ ขณะนี้

ด้วยความที่รอคอยมาอย่างยาวนาน และความคาดหวังที่พอกพูนสูงขึ้นเรื่อย ๆ ตามระยะเวลาที่รอคอยทำให้เกิดผลงาน Fan Art มากมายเกิดขึ้น ซึ่งมาตรฐานของ Fan Art นั้นอยู่ในระดับที่สูงและดีมากด้วย ไม่ว่าจะเป็นการออกแบบหน้าตาที่เฉียบคมผมยาวมีชุดเกราะ ทำให้ดูเป็นซามูไรหนุ่มที่ดูทั้งสง่างามและดูดีในเวลาเดียวกัน ซึ่งดูแล้วเหมาะสมกับ Ayaka ผู้เป็นน้องสาวเป็นอย่างมากซึ่ง Ayato Version Fan Art เป็นอะไรที่เติมเต็มความต้องการของแฟนเกม จนหลายคนเรียกร้องอยากให้ miHoYo ปรับปรุงทีเดียว

โดยผู้ใช้ Reddit บางส่วนนั้นได้แสดงความเห็นในแง่ลบ ในเชิงที่ว่าการออกแบบตัวละครของ Kamisato Ayato นั้นได้ถูกย้อมแมวมารึเปล่า กับการเอาโมเดลของตัวหมอ Baizhu ประจำเมืองที่เป็นธาตุไม้มาดัดแปลงนั่นเอง ทำให้แฟนเกมบางส่วน ออกความเห็นว่าจะไม่ลงทุนหรือตั้งใจทำตัวละคร 5 ดาวให้ดีกว่านี้หน่อยหรอ

ซึ่งกรณีที่คล้าย ๆ กันก็จะเป็น Thoma กับ Childe หรือ Ather กับ Kazuha ที่ตอนนี้ในชุมชนก็ได้แสดงความเห็นกันอย่างร้อนแรง ในประเด็นที่ควรตั้งใจทำมากกว่านี้ซึ่งตัวละคร 5 ดาวตัวนึงเนี่ยราคาก็ไม่ใช่ถูก ๆ แถมยังเป็นตัวละครที่ถูกรอคอยมาอย่างยาวนาน จนไม่ใช่เรื่องแปลกที่แฟนเกมจะมีภาพจำ Kamisato Ayato จาก Fan Art ที่สวยและดูดีกว่าอย่างชัดเจน ซึ่งตอนนี้ก็ยังเป็นที่พูดคุยตามชุมชน Community ต่าง ๆ ครับว่าผิดหวังและกลัวจะทำอะไรลักษณะนี้ออกมาอีก

ส่วนตัวผมเชื่อนะครับว่า miHoYo ตั้งใจทำผลงานที่ดีที่สุดมาให้แฟน ๆ อาจจะถูกใจบ้างไม่ชอบกันบ้างก็ไม่เป็นไรครับ คนที่ชอบก็มีเยอะและผมเชื่อว่า miHoYo เป็นค่ายที่รับฟังความคิดเห็นของผู้บริโภค เสียงเหล่านี้จะต้องไปถึง miHoYo ซึ่งพวกเขาก็อาจจะนำแนวคิดเหล่านี้ ไปปรับปรุงการออกแบบตัวละครต่อไปครับ