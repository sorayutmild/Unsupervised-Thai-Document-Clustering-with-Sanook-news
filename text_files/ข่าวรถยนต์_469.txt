      ระบบปรับอากาศในรถยนต์เป็นสิ่งจำเป็นมากสำหรับบ้านเรา ดังนั้นการดูแลรักษาอย่างถูกวิธี จะช่วยให้ยืดอายุการใช้งานได้ รวมถึงลดค่าใช้จ่ายในการซ่อมบำรุง
      เรามาดูกันว่าพฤติกรรม 5 อย่างที่บ่งบอกว่าคุณใช้แอร์รถผิดวิธี มีอะไรบ้าง
 

 
      1.เปิดพัดลมเบา แต่เร่งน้ำยาแอร์
      มือใหม่บางคนอาจใช้งานระบบปรับอากาศเพียงแค่เร่ง-เบาพัดลมแอร์เท่านั้น แต่ไม่เคยปรับน้ำยาแอร์ ซึ่งหากเหล่ามือใหม่เกิดรู้สึกหนาวขึ้นมา ก็เพียงแค่ปรับพัดลมให้เบาลงเท่านั้น แต่ไม่ปรับน้ำยาแอร์ลงตามไปด้วย ซึ่งทำให้เกิดความชื้นในระบบแอร์โดยไม่จำเป็น
      ทางที่ดีหากรู้สึกว่าหนาวเกินไป นอกจากจะปรับความแรงพัดลมแอร์ลงแล้ว ก็ควรปรับเพิ่มอุณหภูมิขึ้นด้วย จะช่วยให้รู้สึกอุ่นขึ้นทันตาเห็น แถมประหยัดน้ำมันขึ้นอีกต่างหาก เนื่องจากเครื่องยนต์ไม่ต้องรับภาระจากคอมเพรสเซอร์แอร์
 
      2.ปิดหน้ากากแอร์แทนการเบาพัดลม
      ส่วนใหญ่พฤติกรรมนี้มักเกิดขึ้นโดยผู้โดยสาร ซึ่งหากรู้สึกหนาวก็จะใช้วิธีปิดหน้ากากแอร์ไปเลย แทนที่จะเบาความแรงของพัดลม ซึ่งจะทำให้ความเย็นไม่สามารถระบายออกมาได้ จนเกิดความชื้นอยู่ภายในระบบ แถมยังทำให้คนอื่นหนาวเพิ่มขึ้นอีกต่างหาก
 

 
      3.ดึงอากาศภายนอกเข้ามาไม่รู้ตัว
      อากาศในบ้านเราต้องยอมรับว่ามีมลพิษอยู่มาก ซึ่งเจ้าของรถส่วนใหญ่มักใช้วิธีปิดกั้นอากาศจากภายนอกอยู่แล้ว ซึ่งระบบปรับอากาศแบบธรรมดาคงไม่มีปัญหาอะไร แต่สำหรับระบบแอร์ในรถยุโรปสมัยใหม่ ที่มีระบบปรับอากาศไหลเวียนอัตโนมัติ อาจเผลอตั้งระบบในตำแหน่งออโต้โดยไม่รู้ตัว จะทำให้มีการดึงอากาศจากภายนอกเข้ามา ทางที่ดีควรยกเลิกระบบไหลเวียนอากาศอัตโนมัติ โดยดูคำแนะนำจากคู่มือรถ
      4.ใส่การบูรไว้ในรถ
      การบูรหอมๆนั้น อาจทำร้ายระบบแอร์ได้ เนื่องจากการบูรมีการระเหิดตลอดเวลา ไอจากการระเหิดจะค่อยๆเข้าไปสะสมในแผงคอยล์เย็นภายในห้องโดยสาร ซึ่งเมื่อรวมเข้ากับความชื้น ฝุ่น และสิ่งสกปรกอีกสารพัด ก็อาจทำให้เกิดการอุดตันตามมา และยังเป็ยที่สะสมของเชื้อโรคอีกด้วย
 

 
      5.ดับเครื่องหรือสตาร์ทรถโดยไม่ปิดแอร์
      แม้ว่าการสตาร์ทหรือดับเครื่องยนต์โดยไม่ปิดแอร์นั้น อาจไม่ได้ส่งผลต่ออายุการใช้งานระบบแอร์โดยตรง แต่การปิดแอร์ก่อนสตาร์ทเครื่องยนต์ จะช่วยลดภาระการทำงานของไดสตาร์ทได้ ช่วยให้ไม่เกิดการกระชากไฟขณะสตาร์ทมากจนเกินไป ซึ่งก็ถือเป็นการถนอมระบบไฟฟ้าในรถยนต์ไปด้วยในตัว
 
 