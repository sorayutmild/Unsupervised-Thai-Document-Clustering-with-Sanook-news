สน.สุทธิสาร รับแจ้งเหตุมีเด็กมัธยมทำแท้งในรัชดาซิตี้ คอนโด ซ.ประชาราษฎบำเพ็ญ 7 แขวงและเขตห้วยขวาง กทม. จึงรุดไปตรวจสอบยังสถานที่เกิดเหตุ ห้อง 207 ชั้น 2 ของคอนโดดังกล่าว เจ้าหน้าที่พบร่าง น.ส.ใหม่ (นามสมมุติ) อายุ 17 ปี และนายที (นามสมมุติ) อายุ 17 ปี โดยทั้งสองเป็นนักเรียนชั้นมัธยมปีที่ 6 โรงเรียนดังย่านรัชดา  
ภาพที่เจ้าหน้าที่เห็นต้องตกใจเป็นอย่างมากเนื่องจาก น.ส.ใหม่ อยู่ในสภาพเลือดท่วมตัว ตกเลืิอดอย่างหนัก  ใกล้กันพบศพทารกอยู่ในถุงพลาสติกสีเขียว เตรียมนำไปทิ้ง ขณะเดียวกัน น.ส.ใหม่ ที่อยู่ในสภาพอ่อนแรงและใกล้หมดสติ บอกว่าตนเองได้กินยาทำแท้งขับทารกในครรภ์อายุ 8 เดือนออกมา
ด้าน นายที ให้การว่าคบหาเป็นแฟนกันส่วนเด็กในท้องไม่ได้เกิดจากตน แต่เกิดจากแฟนเก่าของ น.ส.ใหม่ ซึ่งตนพยายามบอกให้แฟนสาวให้บอกพ่อแม่ทราบเรื่องตั้งแต่แรก แต่แฟนไม่กล้าพูดความจริง จึงตัดสินใจแก้ปัญหากันเอง โดยการสั่งซื้อยาทางเว็ปไซต์ มีคำแนะนำให้สอดใส่ในอวัยวะเพศครั้งละ 4 เม็ด ห่างกันสองชั่วโมง โดยเม็ดสุดท้ายสอดเข้าไปสองเม็ด ทารกจึงหลุดออกมาในห้องน้ำ จากนั้นแฟนสาวได้หมดสติไป ตนตกใจจึงรีบโทรศัพท์แจ้งกับทางคอนโดเพื่อให้หารถพยาบาลมารับไปโรงพยาบาล
ด้านเจ้าหน้าที่เผยว่าเป็นอาการหญิงตกเลือด อย่างไรก็ตาม ขณะนี้ น.ส.ใหม่ อาการปลอดภัยแล้วและพักรักษาตัวอยู่ที่โรงพยาบาลราชวิถี ซึ่งทางเจ้าหน้าที่ตำรวจจะแจ้งให้ผู้ปกครองของเด็กทั้งสองคนทราบแล้ว