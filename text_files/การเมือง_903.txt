เวลา 19.30 น. วันที่ 26 ก.พ. ผู้สื่อข่าว "ข่าวสด" รายงานจาก จ.นครพนม ว่า ได้มีกลุ่มคนเสื้อแดง และ นปช.นครพนม กว่า 200 คน นำโดยนางสมศรี ซอมเมอร์คอน วัย 56 ปี ส.อบต.ท่าค้อ แกนนำ พร้อมนายวิจิตร มังคละคีรี ส.อบจ.เขต อ.เมือง ตั้งขบวนรถสามล้อเครื่องสกายแล๊ป รถตู้ และรถกระบะร่วม 30 คัน เคลื่อนจากสวนเทิดพระเกียรติ(ท้ายเมือง)แห่นำมวลชนไปปิดล้อมกดดันที่ร้านตะวันนา 2004 ผับเพื่อชีวิตชื่อดังในตลาด ป.เป็ด ในเขตเทศบาลฯ หลังทราบข่าวว่า "โจ นูโว" จิรายุส วรรธนะสิน พร้อมทีมงานรวม 6-7 คน จะมาแสดงมินิคอนเสิร์ตที่ร้านดังกล่าว
ทันทีที่เดินทางมาถึงร้านกลุ่มคนเสื้อแดง ได้ชูป้ายกว่า10 ป้ายขับไล่ "โจ นูโว" ด้วยข้อความต่างๆนานา อาทิ "ร้านไหนสนับสนุนพวก กปปส. คนนครพนมไม่ต้อนรับ" พร้อมกับนำโทรโข่งประกาศโจมตีพฤติกรรมของนายสุเทพ เทือกสุบรรณ เลขาฯ กปปส. และกลุ่มศิลปินนักร้องนักแสดงที่ขึ้นเวทีและสนับสนุนช่วยกลุ่ม กปปส. ไม่ให้ก้าวเท้าเข้าสู่พื้นที่ จ.นครพนม และจังหวัดข้างเคียงโดยเด็ดขาด
นางสมศรี กล่าวว่า คนเสื้อแดงรับไม่ได้ที่เห็น "โจ นูโว" เปิดหมวกร้องเพลงแสดงที่ห้างสยามดิสคัพเวอรี่ เพื่อหาเงินช่วยกลุ่ม กปปส. เหตุที่รวมตัวเดินทางมาในวันนี้ เพื่อมากดดันและขอร้องทางผู้ประกอบการไม่ให้จ้างศิลปินนักร้องคนนี้มาทำการแสดง เพราะเคยดูถูกคนเสื้อแดง เหยียบย่ำศักดิ์ศรีคนนครพนม รวมถึงคนรากหญ้าทั่วประเทศ
แกนนำเสื้อแดงนครพนม ระบุด้วยว่า หากผู้ประกอบการร้านนี้ไม่ให้ความร่วมมือ และไม่ยอมยกเลิกการเล่นคอนเสิร์ตที่จะมีขึ้นในวันที่ 2 มี.ค. ทางคนเสื้อแดงและมวลชนกว่า 500 คน จะมากดดันและขับไล่ ส่วนหลายคนสอบถามว่าทำไมถึงขับไล่ในวันนี้ ก็อยากบอกว่าคนนครพนมมีน้ำใจ ไม่อยากให้ทางร้านเสียหายมากไปกว่านี้
ต่อมามีนายพัฒนากร เจาะจง วัย 43 ปี ผู้จัดการร้าน ได้ออกมาเจรจากับผู้ชุมนุมนานกว่า 30 นาที พร้อมกับกล่าวด้วยว่าทางเจ้าของร้านคือนางเบญจมาศ ธรรมจง หรือ "เจ๊ไก่" ไม่ทราบจริงๆ และไม่ได้ติดตามข่าวของ โจ นูโว ที่สนับสนุนน้ำเลี้ยง กปปส. หากกลุ่มคนเสื้อแดงนครพนมไม่ต้อนรับ ก็จะยกเลิกคอนเสิร์ตวงนี้มาทำการแสดงในวันที่ 2 มี.ค.ที่จะถึงนี้
หลังกลุ่มผู้ชุมนุมได้รับคำตอบจนน่าพอใจ จึงพากันสลายตัวแยกย้ายกันกลับบ้าน พร้อมกับประกาศทิ้งท้ายด้วยว่า วันที่ 5 มี.ค. กลุ่มคนเสื้อแดงและ นปช.นครพนม จะเดินทางไปมอบดอกไม้และกระเช้าดอกไม้ให้ พล.ต.ต.ธนพล บริบูรณ์ ผบก.ภ.จว.นครพนม และ พ.ต.อ.ธนเดช ศรีเรไร ผกก.สภ.เมืองนครพนม พร้อมกับเจ้าหน้าที่ตำรวจ เพื่อเป็นกำลังใจในการปฏิบัติหน้าที่ โดยจะเคลื่อนขบวนจากหน้าตลาดสดถนนอภิบาลบัญชา ในเวลา 09.00-10.00 น.
ขอขอบคุณภาพและข้อมูลจาก ข่าวสดออนไลน์