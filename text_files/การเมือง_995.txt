ป้ายข้อความขนาดใหญ่ต่อต้าน นายสุเทพ เทือกสุบรรณ เลขาธิการ กปปส. ที่เตรียมชัตดาวน์หรือปิดกรุงเทพ ในวันจันทร์ที่ 13 มกราคม 2557 โดยมีข้อความว่า "หยุดสุเทพปิดกรุงเทพ ประเทศพังพินาศ" และบางพื้นที่ยังมีป้ายขนาดเล็กข้อความว่า "พอกันทีหยุดการชุมนุมที่สร้างเงื่อนไขไปสู่ความรุนแรง" โดยในภาพติดตั้งบนถนนวิภาวดีรังสิตฝั่งขาเข้าใกล้แยกหลักสี่ กทม. เมื่อ 10 ม.ค.57
ด้าน นายเอกนัฏ พร้อมพันธุ์ โฆษก กปปส. แถลงว่า ขณะนี้ยังมีขบวนการบั่นทอนการปฏิบัติการของมวลมหาประชาชน โดยมีการปิดป้ายขนาดใหญ่ในพื้นที่กรุงเทพฯ โดยมีข้อความว่า "หยุดสุเทพปิดกรุงเทพ ประเทศพังพินาศ" และป้ายขนาดเล็กข้อความว่า "พอกันทีหยุดการชุมนุมที่สร้างเงื่อนไขไปสู่ความรุนแรง" ซึ่งตนตั้งข้อสังเกตว่าขบวนการที่อยู่เบื้องหลังการติดป้ายครั้งนี้คือรัฐบาล และบริวารของระบอบทักษิณ
นายเอกนัฏ กล่าวว่า โดยมีข้อสังเกตว่า 1.ขบวนการดังกล่าวต้องมีทั้งเงินและอำนาจ เพราะการติดป้ายในลักษณะนี้ ต้องใช้ค่าใช้จ่ายมาก ไม่เหมือนป้ายที่ประชาชนเขียนขึ้นเอง จึงต้องมีทุนมาก 2.เป็นขบวนการที่ขี้ขลาด ซึ่งสังเกตได้ชัดเพราะขณะนี้ น.ส.ยิ่งลักษณ์ ชินวัตร รักษาการนายกรัฐมนตรีเอง เมื่อมีประชาชนเรียกร้องให้ลาออกจากตำแหน่ง กลับหดหัวอยู่ในกระดอง ไม่รับรู้กับข้อเรียกร้องของประชาชน
โฆษก กปปส. กล่าวว่า 3.เป็นขบวนการที่ต้องการยุแหย่ให้ประชาชนตีกัน ซึ่งสอดคล้องกับที่ผ่านมาการแถลงข่าวของศูนย์อำนวยการรักษาความสงบเรียบร้อย (ศอ.รส.) ที่มีการใส่ร้ายประชาชนมาโดยตลอด 4.ขบวนการเหล่านี้พยายามรักษาและปกป้องผลประโยชน์ สอดคล้องกับการกระทำของรัฐบาลที่พยายามตั้งสภาปฏิรูปเพื่อซื้อเวลาอยู่ในอำนาจ
นายเอกนัฏ กล่าวว่า 5.เป็นขบวนการที่ทำแบบไม่เนียน เพราะก่อนที่จะมีการปิดป้าย นายสุเทพ เทือกสุบรรณ เลขาธิการ กปปส. เคยประกาศแล้วว่า มีคำสั่งจาก พล.ต.ท.คำรณวิทย์ ธูปกระจ่าง ผบช.น.ให้ตำรวจไปติดป้ายข้อความต่อต้านการปิดกรุงเทพฯ ในพื้นที่ของแต่ละ สน.จำนวน สน.ละ 300 ป้าย และที่สำคัญการที่ข้อความพูดถึงแต่นายสุเทพนั้น ก็แสดงให้เห็นว่าไม่คำนึงถึงประชาชน เพราะนายสุเทพเป็นเพียงร่างทรงของประชาชนจำนวนมากเท่านั้น
"ขอให้รัฐบาลในระบอบทักษิณหยุดการกระทำดังกล่าว เพราะการติดป้ายที่มีข้อความในลักษณะที่เป็นการบิดเบือนข้อมูล ข้อเท็จจริง และใส่ร้ายประชาชนนั้น จะทำให้ประชาชนโกรธเคือง และจะเป็นเงื่อนไปนำไปสู่ความรุนแรงได้ ซึ่งขบวนการภายใต้ระบอบทักษิณต้องรับผิดชอบเรื่องนี้"นายเอกนัฏกล่าว