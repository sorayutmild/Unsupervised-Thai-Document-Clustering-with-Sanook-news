หนึ่งในคำให้การของ 3 ผู้ต้องหาคดีฆ่าหั่นศพน้องแอ๋มที่ได้รับความสนใจเป็นอย่างมาก ขั้นตอนของการก่อเหตุ รวมทั้งการเลือกอำพรางศพที่เหี้ยมโหด
 
(4 มิ.ย.) ภายหลังจากการมอบตัวของ 3 ผู้ต้องหาคดีฆ่าหั่นศพน้องแอ๋ม พล.ต.อ.จักรทิพย์ ชัยจินดา ผบ.ตร.ได้เข้าสอบถามกับผู้ต้องหาด้วยตัวเอง โดยหนึ่งในประเด็นที่สื่อมวลชนและสังคมต่างให้ความสนใจคือ เหตุใดถึงต้องฆ่าหั่นศพอย่างโหดเหี้ยม ซึ่งประเด็นนี้ พล.ต.อ.จักรทิพย์ เปิดเผยว่า จากการที่ได้พูดคุยเบื้องต้นกับผู้ต้องหาทั้ง 3 คน นางสาวเปรี้ยว ได้ยืนยันว่าเหตุทั้งหมดเป็นเพียงประเด็นความแค้นส่วนตัว
นางสาวเปรี้ยว เล่าว่า ก่อนหน้านี้ตนกับผู้เสียชีวิตก็รู้จักกันและทำงานด้วยกัน แต่เกิดปัญหากันเพราะเมื่อปี 2559 นั้น นางสาวแอ๋ม ถูกเจ้าหน้าที่ตำรวจจับกุมได้ฐานเสพยาเสพติด กระทั่งได้ให้การโยงมาถึงตัวเอง ทำใหเจ้าหน้าที่ขยายผลสืบสาวมาถึงตนเองด้วย จึงทำให้เกิดความแค้นในตัวผู้เสียชีวิต
พล.ต.อ.จักรทิพย์ ยังระบุว่า จนกระทั่งล่าสุดได้บังเอิญมาเจอกับ นางสาวแอ๋ม อีกครั้ง ความเครียดแค้นที่สะสมไว้ยังคงอยู่ จึงได้คิดวางแผนสั่งสอน ออกอุบายนัดมาเจอกันและชักชวนขึ้นรถ เหตุทั้งหมดเกิดขึ้นบนรถ พวกเขาทำร้ายเหยื่อบนรถ แต่อาจจะรุนแรงเกินไปทำให้เหยื่อเสียชีวิต
ในเวลาต่อมา นางสาวเปรี้ยว กับพรรคพวกที่อยู่ในภาวะอารมณ์ความแค้นก็มาช่วยกันคิดและหาทางออกว่า จะจัดการกับร่างของนางสาวแอ๋มอย่างไร โดยมีแนวคิดอำพรางอยู่ 2 ทางคือ โยนถ่วงน้ำ หรือ หั่นศพทิ้ง เพราะตอนนั้นศพเริ่มแข็งแล้ว ทั้งหมดจึงระดมสมองคิดว่า หากโยนถ่วงทิ้งน้ำไป อีกไม่นานร่างก็คงจะลอยขึ้นมา จึงตัดสินใจหั่นศพและยัดใส่ท่ออำพรางเอาไว้ดังกล่าว
หลังจากก่อเหตุทั้งหมดก็แยกย้ายกันไป นางสาวเปรี้ยวกับพรรคพวกข้ามฝั่งเข้าประเทศเมียนมา เพื่อจะเข้าทำงานที่ร้านคาราโอเกะ แต่ปรากฏว่าคดีดังกล่าวกลายเป็นข่าวโด่งดังทั่วประเทศ ทำให้ไม่กล้าหลบหนีไปไหน และเกรงว่าคนที่ช่วยเหลือให้ที่อาศัยจะเดือดร้อนไปด้วย เมื่อตั้งสติและสำนึกผิดได้แล้วว่า สิ่งที่ก่อลงไปคือทำผิด จึงตัดสินใจเข้ามอบตัว และยอมรับสารภาพทุกข้อกล่าวหา
 