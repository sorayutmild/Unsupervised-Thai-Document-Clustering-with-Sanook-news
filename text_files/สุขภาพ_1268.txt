ใครที่เคยติดตาม Instagram ของดาราสาว “เจนี่ เทียนโพธิ์สุวรรณ” คงจะรู้ดีกว่าเธอเป็นคนที่ชอบออกกำลังกายมากๆ ถึงขั้นเปิดฟิตเนสเซ็นเตอร์เป็นของตัวเองเลยทีเดียว ทีเด็ดอยู่ที่เทรนด์การออกกำลังกายแบบใหม่ที่เธอเป็นคนหนึ่งที่ปลุกกระแสการเต้นเพื่อการออกกำลังกายที่มีชื่อว่า “ซุมบ้า แดนซ์” ในประเทศไทย ที่รับรองว่าสนุก เพลิดเพลิน และเบิร์นแคลอรี่ได้อยู่หมัดจริงๆ ซุมบ้าแดนซ์คืออะไร ทำอย่างไร ไปดูกันค่ะ
 

 
ซุมบ้าแดนซ์ คืออะไร?
ถ้าแปลตรงตัวคือการเต้นแบบซุมบ้า หรือแบบละตินอเมริกาค่ะ หากเคยเห็นการวาดลวดลายของศิลปินชาวละตินคงจะเข้าใจกันดีกว่าดนตรี และลักษณะการเต้นของเขาจะมีเอกลักษณ์มาก ทั้งจังหวะที่สนุกเร้าใจ และการออกท่าทางที่ชัดเจน ใช้กำลังมาก แต่ท่าทางไม่ยาก หรือซับซ้อนจนเกินไป เมื่อเป็นการออกกำลังกาย จึงเป็นการเต้นแอโรบิก โดยผสมผสานท่าเต้นแบบซุมบ้าละตินอเมริกันลงไปด้วย สาวๆ หนุ่มๆ ที่ไม่อยากได้ท่าเต้นแอโรบิกแบบเบสิกๆ เลยจะรู้สึกสนุกสนาน และเพลิดเพลินกว่าการเต้นแอโรบิกธรรมดาๆ เรียกได้ว่าเต้นกัน เบิร์นกันจนลืมเหนื่อยนั่นเอง
 
ซุมบ้าแดนซ์ เหมาะกับใครบ้าง?
เหมาะกับคนที่อยากเบิร์นเอาไขมันส่วนเกินในร่างกายออกไปให้หมด ไม่ว่าจะเป็นส่วนไหนของร่างกาย ทั้งต้นแขน ต้นขา สะโพก เอว หน้าท้อง ฯลฯ นอกจากนี้ยังเหมาะกับผู้ที่อยากเน้นการออกกำลังกายแบบคาร์ดิโอ ทีได้บริหารกล้ามเนื้อหัวใจไปด้วย เพราะขึ้นชื่อว่าเป็นแอโรบิกแล้ว เป็นการออกกำลังกายอันดับต้นๆ ที่เป็นคาร์ดิโอที่ดีต่อร่างกายมากๆ เลยค่ะ
 
ซุมบ้าแดนซ์ เผาผลาญพลังงานเท่าไร?
ใครที่คิดอยากจะลองซุมบ้าแดนซ์ แต่ไม่แน่ใจว่าจะเผาผลาญพลังงานได้มากกว่าการออกกำลังกายแบบอื่นจริงหรือไม่ ขอบอกเลยว่าหากได้ลองซุมบ้าแดนซ์เพียง 1 ชั่วโมง คุณจะเผาผลาญพลังงานได้มากถึง 800-1,000 กิโลแคลอรี่เลยทีเดียว
 
 
ถ้าไม่เคยออกกำลังกายมาก่อนเลย จะเล่นซุมบ้าแดนซ์ได้หรือไม่?
หลายคนอาจจะคิดถึงการออกกำลังกายที่เคยฮอตฮิตอยู่ช่วงหนึ่ง คือ T25 ที่แอโรบิกตามวิดีโอคิปติดต่อกัน 25 นาที บางคนรู้สึกว่ามันหนักเกินไป ทำตามไม่ไหว เลยคิดว่าซุมบ้าแดนซ์ก็คงจะเป็นในแบบเดียวกัน แต่จริงๆ แล้ว ซุมบ้าแดนซ์ไม่ได้มีแบบเดียวนะคะ (T25 ก็เช่นกันนะ) มีทั้งคลาสสำหรับผู้เริ่มต้น และผู้สูงอายุด้วย เพราะฉะนั้นใครที่ยังไม่กล้าพอที่จะลองเต้นแบบเต็มที่ ลองเริ่มต้นด้วยคลาสสำหรับผู้เริ่มต้น หรือผู้สูงอายุก่อนได้ค่ะ
 
ข้อดีของการออกกำลังกายแบบซุมบ้าแดนซ์
1. เผาผลาญพลังงานได้ดีกว่าการออกกำลังกายในหลายๆ แบบ
2. สนุก เร้าใจ ด้วยจังหวะ ท่าทาง เสียงดนตรี จนลืมไปเลยว่ากำลังออกกำลังกายอยู่
3. ได้ออกกำลังกายด้วยกันเป็นกลุ่ม และนำทีมด้วยครูฝึกที่คอยกระตุ้นให้เราออกกำลังกายจริงๆ
4. กระชับสัดส่วนรูปร่างได้ทั้งร่างกายด้วยการออกกำลังกายเพียงอย่างเดียว (แต่ใครจะไปเล่นเวทเพื่อกระชับเป็นที่ๆ เพิ่มเติมต่อก็ได้)
5. บริหารกล้ามเนื้อหัวใจได้ดี ทำให้หัวใจ และหลอดเลือดแข็งแรง
 
ใครที่ยังไม่อยากเสียเงินเขาคลาสในฟิตเนสอย่างจริงจัง ลองหาดูคลิปออกกำลังกายแบบซุมบ้าแดนซ์ในอินเตอร์เน็ตแล้วลองเต้นตามดูก่อนก็ได้ค่ะ รับรองว่าถ้าได้ลองแล้วอาจจะติดใจเหมือนเราก็ได้ เต้นเกาหลีหลบไป เต้นซุมบ้ากำลังมา!
 