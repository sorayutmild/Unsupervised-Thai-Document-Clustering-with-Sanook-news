ไม่น่าเชื่อว่า พายุลูกหนังสุดระทม ที่รุมกระหน่ำเด็กหนุ่มจากเมืองนนท์ ที่ชื่อ "ธีราทร บุญมาทัน" เมื่อ 4  ปีก่อน จนแทบจะไม่เหลือพื้นที่ให้เขายืน ความขมขื่นเกินจะรับไหว เมื่อโดน 2 ใบแดง จาก 2 รายการใหญ่ จากสิ่งที่เรียกว่า "อารมณ์หลุด" ด้วยการเล่นนอกเกมแบบที่ไม่น่าให้อภัย หวิดจะทำให้เขาหันหลังให้กับวงการฟุตบอล หากยังจำกันได้ เขาโดนแฟนบอล ตามจวกจนแทบจะไม่เหลือชิ้นดี แบ็คซ้ายอนาคตไกลในห้วงเวลานั้น ผันกลายมาเป็นจุดบอดที่ทำให้ทีมชาติไทย กระเด็นตกรอบจากทั้ง 2 รายการ (ฟุตบอลโลกรอบคัดเลือก 2014 โซนเอเชีย  กับซาอุฯ และ ซีเกมส์ครั้งที่ 26  พบกับอินโดนีเซีย )จากวันนั้นถึงวันนี้ เกือบ 4 ปีเต็ม "อุ้ม" ธีราทร บุญมาทัน เหมือนกลับชาติมาเกิดใหม่ ด้วยฟอร์มอันเจิดจรัส ทั้งในลีก และบอลสโมสรถ้วยเอเชีย
อายุที่มากขึ้น น้ำอดน้ำทนมากกว่าแต่ก่อนเก่า ค่อยๆฉุดให้ฟอร์มของเขาขึ้นมาจากหลุม หลังจากผ่านวันเวลาอันแสนเลวร้ายมาสิ่งที่โดดเด่น จนทำเอาทุกคนต้องยอมสิโรราบ ในตัวเขา คือ "การเตะลูกนิ่ง" "ลูกเตะมุม" และ "ลูกฟรีคิก"  กลายมาเป็นจุดขายของแบ็คซ้ายหมายเลข 2 ของทีมบุรีรัมย์ ยูไนเต็ด ตลอดซีซั่นใหม่ที่ผ่านมา   "เดอะอุ้ม" ยุค 2015 แสดงศักยภาพ ในเรื่องของการเปิดบอล แม่นยังกับจับวาง! บอลจากเท้าถูกส่งผ่าน ด้วยประสิทธิภาพยอดเยี่ยม และเชื่อว่า สายตาแฟนบอลชาวไทย ต่างก็ได้เห็นกันอยู่เนืองๆ  
ชั่วโมงนี้  ใครนึกถึงหน้าของ "ธีราทร บุญมาทัน" แน่นอนว่าคงนึกถึงเครื่องหมายการค้า นั่นคือ  "ลูกฟรีคิกปลิดวิญญาณ" ถามว่า "ฟลุ๊คหรือไม่?" ผมตอบให้เลยว่า "ไม่" เพราะนี่คือสิ่งที่เขาซ้อม และอยู่กับมันหลังการซ้อมตามโปรแกรมปกติมาโดยตลอด ผลงานสุดระห่ำ ใน 4 เกมหลังสุดกับ บุรีรัมย์ ยูไนเต็ด และ ทีมชาติไทย เขาเปิดให้เพื่อนทำสกอร์ ถึง 2 ครั้ง และยิงไปแล้ว ถึง 3 ประตู  "2 ฟรีคิก" สุดงาม ใส่ กัมบะ โอซาก้า และ เชียงราย ยูไนเต็ด บวกกับอีก 1 ประตู จากลูกเตะมุมเสียบตาข่ายที่ส่งเข้าประกวดได้เลย
ส่งเจ้าของ "เสื้อเบอร์ 2 ทีมปราสาทสายฟ้า" ดังสนั่นไปทั่วโลก ในเกมกับ กัมบะ โอซาก้า เมื่อวันอังคารที่ 7 ที่ผ่านมา แม้กระทั่ง "เคนตะ ฮาเซงาวา" กุนซือกัมบะ ถึงกับยกนิ้วซูฮก ธีราทร ว่ามีเท้าซ้ายที่คมกริบพอๆกับ "ซุนซุเกะ นากามูระ" กองกลางระดับตำนานทีมชาติญี่ปุ่นเลยทีเดียว ในตอนนี้ชื่อของ "ธีราทร บุญมาทัน" กำลังทำคนทั้งเอเชีย และ ทั่วโลก รู้จักนักเตะที่มาจากไทยแลนด์แดนสยามมากขึ้น บทเรียนจากวันวาน กับนักเตะคนหนึ่ง ที่แฟนๆเคยผิดหวัง บัดนี้ เขากำลังจะกลับเข้ามาอยู่ใจกลางแฟนบอลอีกครั้ง  
การเรียนรู้จากความผิดพลาดของตัวเองในอดีต แล้วนำมาเปลี่ยนแปลงไปสู่ทางที่ดีที่งาม "เจ้าอุ้ม" กำลังจะทดสอบให้เห็นว่าเขาทำได้จริงหรือไม่ อาจจะเร็วเกินไป หากจะบอกว่า แบ็คซ้ายวัยเบญจเพสคนนี้ คือแบ็คซ้ายที่ดีที่สุดของเมืองไทย  แต่จากฟอร์มแบบสุดติ่งเช่นนี้ มันไม่ใช่....ก็ใกล้เคียงละครับ! 
เรื่องโดย "บ.ส้มซิ่ง"  

* นอกเหนือจากผลงานในสนามที่โดดเด่นแล้ว ผลงานนอกสนามของ "เจ้าอุ้ม" ยังโดดเด่นไม่แพ้กัน เมื่อเขาโชว์ภาพความหวานให้หลายคนอิจฉา กับแฟนสาว อย่าง "น้องเบส" ตลอดๆๆๆฮอตขนาด มีเฟซบุคเพจที่ชื่อว่า "ธีราทร บุญมาทัน พี่อุ้ม-พี่เบส" (ว่าแล้วไปชมภาพความน่ารักแบบหวานๆ ของทั้งกันคู่ดีกว่าครับ)
<< ชมภาพความหวานของ "อุ้ม - เบส" ได้ที่นี่ >>  