ผู้สื่อข่าวรายงานว่า (6 พ.ย.) ที่กองบังคับการปราบปราม (บก.ป.) นายชวลิต อัตถศาสตร์ อายุ 64 ปี อาชีพทนายความ พร้อมด้วย น.ส.อรรจมาภรณ์ อัตถศาสตร์ หรือดีดี้ บุตรสาว อายุ 20 ปี นักศึกษามหาวิทยาลัยแห่งหนึ่ง เดินทางเข้าแจ้งความดำเนินคดีกับนางนพพวรรณ คุรุเวฬุกรณ์ มารดา “อีฟ อลิซาเบธ” หรือ น.ส.อริสา คุรุเวฬุกรณ์ นักร้องและพิธีกรวัยรุ่น วัย 20 ปี ในข้อหาหมิ่นประมาท หลังจากกล่าวหาให้ร้าย โดยนำหลักฐานเป็นคลิปเสียงทางโทรศัพท์มามอบไว้ให้เป็นหลักฐาน
น.ส.อรรจมาภรณ์ กล่าวว่า เมื่อวันที่ 18 ต.ค.ที่ผ่านมา ทราบจากเพื่อนที่สมัครประกวดเดินแบบนิตยาสารเซเว่นทีนด้วยกันว่า นางนพพวรรณ มารดาของอีฟ ได้โทรศัพท์ไปกล่าวหาใส่ร้ายเรื่องของตนกับ น.ส.มารี เบิร์นเนอร์ อายุ 20 นางเอกช่อง 3 ให้กรรมการฟัง ว่ามีพฤติกรรมไม่เหมาะสม ตนพร้อมด้วยบิดา และ น.ส.มารี ได้เดินทางไปที่บ้านพักนางนพพวรรณ ที่ซอยปรีดีพนมยงค์ 41 ถนนสุขุมวิท ซอย 71 ย่านคลองตัน เพื่อต้องการถามถึงเรื่องราวที่เกิดขึ้น เมื่อไปถึงได้กดกริ่งหน้าบ้านหลายครั้งแต่ไม่มีใครออกมาเปิดประตูจึงได้เดินทางกลับไปก่อน
จากนั้นเมื่อเวลา 22.00 น.ตน พร้อมบิดา และ น.ส.มารี ได้ไปที่บ้านนางนพพวรรณอีกครั้ง ระหว่างที่กำลังกดกริ่งเรียกเจ้าของบ้านอยู่นั้นได้มีเจ้าหน้าที่สายตรวจ สน.คลองตัน มาที่หน้าบ้าน จากนั้นนางนพพวรรณได้เดินออกมาหน้าบ้านแล้วเปิดฉากด่า ตนและ น.ส.มารี จึงชวนกันเข้าแจ้งความดังกล่าว
ขณะที่ เมื่อช่วงเย็น น.ส.มารี ได้เข้าพบพนักงานสอบสวน กก.1 บก.ป.เพื่อแจ้งความดำเนินคดีกับ นางนพพวรรณ คุรุเวฬุกรณ์ มารดา อีฟ อลิซาเบธ นักร้องและพิธีกรวัยรุ่น วัย 20 ปี ในข้อหาหมิ่นประมาทด้วย
เบื้องต้น พนักงานสอบสวนได้สอบปากคำผู้ร้องทุกข์ ก่อนนำเรื่องเสนอผู้บังคับบัญชาพิจารณาสั่งการต่อไป
 