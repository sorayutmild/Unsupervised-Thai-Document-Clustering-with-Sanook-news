(เครดิตภาพจากทวิตเตอร์ @news1005fm)
เวลา 13.00 น. วันที่ 12 ธันวาคม ที่บริเวณสะพานมัฆวานรังสรรค์ ถนนราชดำเนินนอก มีรายงานว่า มีผู้ชุมนุมซึ่งเป็นผู้หญิงรายหนึ่งได้รับบาดเจ็บเพราะถูกก้อนหินสีขาวตกใส่จากบริเวณอาคารภายในทำเนียบรัฐบาลที่อยู่ติดกับประตู 5 
คนขับรถจักรยานยนต์รับจ้างผู้เห็นเหตุการณ์ กล่าวว่า ผู้ชุมนุมหญิง อายุราว 50 ปี นั่งหลบแดดอยู่บริเวณเชิงสะพานมัฆวาน เห็นว่ามีคนภายในทำเนียบรัฐบาลแต่งตัวคล้ายตำรวจประมาณ 4-5 คน อยู่ทั้งบนอาคารและริมรั้วทำเนียบ ใช้หินก้อนกลมมนสีขาว ยิงใส่ผู้ชุมนุมที่นั่งหลบแดดอยู่ที่สะพานมัฆวานฯ จนผู้ชุมนุมหญิงได้รับบาดเจ็บที่บริเวณหางคิ้วข้างขวา
จากนั้นมีรถพยาบาลนำตัวออกไป อย่างไรก็ตาม ผู้สื่อข่าวรายงานว่า ที่บริเวณสะพานมัฆวานฯผู้ชุมนุมเครือข่ายนักศึกษาประชาชนปฏิรูปประเทศไทย (คปท.) ก็ได้ขว้างปาสิ่งของกลับเข้าไปภายในทำเนียบรัฐบาลเช่นกัน และได้ยินเสียงดังคล้ายประทัดยักษ์ดังขึ้น 2 ครั้ง ในช่วงเวลา 10.50 น. จากนั้น แกนนำได้ประกาศจะตัดน้ำตัดไฟ ทำเนียบรัฐบาล และให้เวลาตำรวจเก็บของ 1 ชั่วโมง เพื่อให้ออกจากทำเนียบรัฐบาลและให้ผู้ชุมนุมได้พักผ่อนเพื่อรับประทานอาหารก่อนเพื่อรอเวลาการยกระดับต่อไป ล่าสุด เวลา 12.30 น. ผู้ชุมนุมได้เริ่มทำการตัดไฟทำเนียบรัฐบาลแล้ว