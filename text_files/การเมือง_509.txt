20.56 น. พันธมิตรฯ ประกาศ สลายการชุมนุม  4 ทุ่ม รวมตัวผู้ชุมนุมใหม่ 8 โมงเช้าพรุ่งนี้ หน้ารัฐสภา
19.20 น. "เสื้อหลากสี" ประจันหน้า "ตำรวจ" แยกพิชัย
16.20 น. กลุ่มเสื้อหลากสี ย้ายการชุมนุมจากถ.อู่ทองใน มาบริเวณ3แยกพิชัยปักหลักค้านร่างพ.ร.บ.ปรองดอง
15.13 น. "จำลอง" ปราศรัยหน้าสภา ท้าส.ส.อย่าถอนร่างพรบ.ปรองดอง จะได้จบไว้ 
14.57 น. รถขบวนแกนนำ"พธม." ถึงหน้าสภา มวลชนแน่น ตำรวจตรึงกำลังเข้ม
13.25 น. "พธม." ทยอยรวมตัวแน่นลานพระรูปฯ 
11.50 น. ถ.นครสวรรค์ เปิดใช้ได้ปกติแล้ว ช่วงแยกเทวกรรม-สนามม้านางเลิ้ง เคลื่อนตัวตามกันไปได้อย่างต่อเนื่อง ก่อนหน้านี้มีกลุ่มการเมืองปิดถนนทำกิจกรรมแค่ 5 นาที
11.19 น. ปิด ถ.อู่ทองใน หน้ารัฐสภาทั้ง 2 ฝั่ง เส้นทางเลี่ยงถ้ามาจาก ถ.ราชวิถี ให้ใช้ ถ.พระราม5 หรือจาก ถ.ราชดำเนินนอก ให้ใช้ ถ.ศรีอยุธยา
11.04 น. ปิด ถ.นครสวรรค์ แยกเทวกรรม-สนามม้านางเลิ้ง เวลา11.11น.มีกลุ่มการเมืองจัดกิจกรรม ผู้ใช้เส้นทางโปรดหลีกเลี่ยง
10.55 น. "จำลอง" ถึงลานพระบรมรูปทรงม้า มวลชนพันธมิตรฯ ทยอยรวมพลต้านพ.ร.บ.ปรองดอง
 
---------------------------------
เมื่อเวลาประมาณ 11 โมง พล.ต.จำลอง ถึงลานพระบรมรูปทรงม้า พร้อมไม่การันตี ไม่บุกเข้าภายในรัฐสภา ล่าสุด พันธมิตรฯ ยังทยอย ชุมนุมต่อเนื่อง
พล.ต.จำลอง ศรีเมือง แกนนำกลุ่มพันธมิตรประชาชนเพื่อประชาธิปไตย เดินทางมาถึงลานพระบรมรูปทรงม้า เพื่อร่วมการชุมนุมแล้ว พร้อมกับให้สัมภาษณ์ว่า ในเวลา 13.00 น. เป็นเวลาที่นัดรวมตัวกันที่บริเวณแห่งนี้ ส่วนเวลา 15.00 น. จะเคลื่อนขบวนไปยังอาคารรัฐสภา เพื่อยื่นหนังสือให้ประธานสภาผู้แทนราษฎร ถอนร่าง พ.ร.บ.ปรองดอง ออกจากการพิจารณา ส่วนการชุมนุมจะยืดเยื้อ และมีการปิดล้อม หรือบุกเข้าไปในรัฐสภาหรือไม่นั้น ขึ้นอยู่กับสถานการณ์ ซึ่งต้องประเมินอีกครั้ง โดยทุกเหตุการณ์ตนเองเคยทำมาหมดแล้ว
สำหรับบรรยากาศที่ลานพระบรมรูปทรงม้า ในขณะนี้กลุ่มพันธมิตรฯ ได้ทยอยเดินทางเข้าร่วมการชุมนุมอย่าง ต่อเนื่องพร้อมกับมีการขนเสบียงอาหารและน้ำดื่ม เพื่อเตรียมรองรับการชุมนุม
-----------------------------------
ผู้บัญชาการตํารวจสันติบาล เผย ส่งตำรวจประกบมวลชนทุกกลุ่มที่ออกมาเคลื่อนไหว ทั้งหนุน-ค้าน พ.ร.บ.ปรองดอง ไร้ข่าวมือ 3 ป่วน วันนี้ ขณะที่ ม็อบปักหลักรอหน้ารัฐสภา ต้าน พ.ร.บ.ปรองดอง เจ้าหน้าที่ดูแลเข้ม
พล.ต.ท.ธนากร ศิริอัฐ ผบช.สันติบาล เปิดเผยกับว่า ตามที่กลุ่มมวลชนหลายกลุ่มจะออกมาเคลื่อนไหวในการคัดค้าน พ.ร.บ.ปรองดองแห่งชาติ ที่จะยื่นญัตติในวันนี้นั้น ทางตำรวจสันติบาลได้จัดกำลังเอาไว้คอยประกบกลุ่มมวลชนทั้งหมดที่ออกมาเคลื่อนไหว ทั้งการคัดค้านและสนับสนุน โดยเฉพาะกลุ่มที่ออกมาคัดค้าน ทั้งกลุ่มพธม.หรือกลุ่มเสื้อหลากสี หากมาจากต่างจังหวัดต่าง ๆ ก็จะจัดกำลังตามประกบในการเคลื่อนเข้ามาชุมนุมเพื่อดูแลรักษาความปลอดภัยให้ด้วย ซึ่งการชุมนุมถือว่าเป็นสิทธิ์ขั้นพื้นฐานตามรัฐธรรมนูญอยู่แล้ว
 
ขอบคุณภาพจากโซเชียลเน็ตเวิร์กทุกท่าน