ศึกดวลกำปั้นไฟต์แห่งศักดิ์ศรีแม่ไม้มวยไทย พบ มวยกังฟูแห่งวัดเส้าหลิน ระหว่าง "บัวขาว บัญชาเมฆ กับ อี้ หลง" ที่เมืองเจิ้นโจว ประเทศจีน เมื่อวันที่ 6 มิถุนายน
โดยการชกไฟต์นี้ มีกติกาต่อยกัน 3 ยก ยกละ 3 นาที พัก 2 นาที ห้ามใช้ศอก สามารถตีเข่าได้ แต่ห้ามจับล็อกคอแล้วตีเข่า ผู้ชนะจะได้เข็มขัด WLF World Champion ไปครอง ซึ่งยกแรก อี้ หลง ไล่เตะลำตัว บัวขาว ทันที แต่ยอดมวยไทย ยังไม่ยอมออกอาวุธอะไรมากนัก  ขณะที่ยกสอง บัวขาว เริ่มเดินหน้าเข้าหาใส่อาวุธหนักบ้าง ก่อนจวกหมัดเข้าหน้า อี้ หลง เต็มๆ จนมีอาการออกให้เห็นส่วนยกสุดท้าย ทั้งคู่ต่างออกอาวุธแลกกันอย่างสนุก ก่อนที่ บัวขาว จะโดนหมัด อี้ หลง เข้าไปบ้าง เรียกเสียงฮือฮาแฟนมวยเจ้าถิ่นทั้งสนามสุดท้ายชกครบ 3 ยก ผลปรากฏว่ากรรมการตัดสินให้ "ดำดอทคอม" บัวขาว บัญชาเมฆ เป็นฝ่ายชนะคะแนนไป พร้อมคว้าเข็มขัด WLF World Champion มาครองได้สำเร็จ นอกจากนี้ บัวขาว ยังได้รับค่าตัวในการชกเป็นเงินสูงถึง 5 ล้านบาท


ขอบคุณคลิปจาก : เวิร์คพอยท์ ทีวี