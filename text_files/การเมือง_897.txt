นายปณิธาน วัฒนายากร รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรี ให้สัมภาษณ์ถึงกรณีที่พ.ต.ท.ทักษิณ ชินวัตร อดีตนายกรัฐมนตรี จะเดินทางเข้าสหรัฐฯ เพื่อให้ข้อมูลเกี่ยวกับการชุมนุมของกลุ่มคนเสื้อแดงในช่วงที่ผ่านมา ว่า ทางกระทรวงการต่างประเทศเฝ้าจับตาการชี้แจงข้อมูลของ พ.ต.ท.ทักษิณ และหากเดินทางเข้าสหรัฐฯ จริง ก็ต้องเข้าสู่กระบวนการขอส่งตัวเป็นผู้ร้ายข้ามแดนอย่างแน่นอน ทั้งนี้ เชื่อว่าเรื่องนี้ไม่ใช่ตัวล่อให้ พ.ต.ท.ทักษิณ ติดกับดัก เพราะเจ้าตัวคงจะประเมินด้วยตัวเองได้
ด้าน นายนพดล ปัทมะ ที่ปรึกษาทางด้านกฎหมาย พ.ต.ท.ทักษิณ ชินวัตร อดีตนายกรัฐมนตรี กล่าวให้สัมภาษณ์ ผ่านทางโทรศัพท์กับ สำนักข่าวบลูมเบิร์ก วานนี้ (7) ว่า พ.ต.ท.ทักษิณ ซึ่งกำลังเผชิญอยู่กับข้อหาก่อการร้ายในประเทศไทย ไม่ได้ใส่ใจอะไรเกี่ยวกับความเป็นไปได้ ที่อาจถูกจับกุมตัว ระหว่างการเดินทางเยือนสหรัฐอเมริกาในสัปดาห์หน้านี้ แต่ทั้งนี้ทั้งนั้น พ.ต.ท.ทักษิณ ก็ตระหนักดีถึงความเสี่ยง แต่ก็ตัดสินใจว่าจะเดินทางไปเพื่อให้การ แก่คณะกรรมการสิทธิมนุษยชนของสหรัฐฯ
ขณะที่ นายธานี ทองภักดี โฆษกกระทรวงการต่างประเทศ กล่าวให้สัมภาษณ์ทางโทรศัพท์ เช่นกันว่า องค์กรดังกล่าวเป็นอิสระ และไม่ได้เป็นส่วนหนึ่งของรัฐบาลสหรัฐ ซึ่งทางรัฐบาลก็มั่นใจว่าสหรัฐ จะเข้าใจว่าเกิดอะไรขึ้นในเวลานั้น
นอกจากนี้ นายนพดล ยังกล่าวเสริมด้วยว่า พ.ต.ท.ทักษิณ วางแผนที่จะแสดงหลักฐานการละเมิดสิทธิมนุษยชน ซึ่งเกิดขึ้นระหว่างการประท้วง แก่คณะกรรมการสิทธิมนุษยชน รวมถึงเตรียมจะเสนอรายละเอียดเกี่ยวกับแนวทางปรองดองในมุมมองของ พ.ต.ท.ทักษิณ อีกด้วย พร้อมทั้งแสดงความหวังว่า หลักฐานทั้งหมดรวมถึงรายละเอียดที่มีจะทำให้สมาชิกรัฐสภาสหรัฐอเมริกา และสมาชิกวุฒิสภารับทราบถึงความเป็นจริง และเข้าใจสถานการณ์ทางการเมืองในปัจจุบันดีขึ้น และหวังว่าจะได้รับการสนับสนุนและความเห็นอกเห็นใจ
 