ผู้สื่อข่าวรายงานว่า (19 ม.ค.) เมื่อเวลา 16.15 น. สภ.สามพราน จ.นครปฐม ได้ร่วมกันนำตัว นายประสิทธิ์ วงศ์กัลยา หรือ อั๋นลาย อายุ 35 ปี ผู้ต้องหาใช้อาวุธปืนยิง นายศักดิ์ชัย บวรสวัสดิ์ หรือ เปี๊ยก อายุ 55 ปี อาชีพช่างตัดผม เสียชีวิต เหตุเกิดบริเวณหมู่บ้านศุภมงคล 1 ซอยแสงเพชร ปากซอย 9 หมู่ 2 ต.ท่าตลาด อ.สามพราน จ.นครปฐม เมื่อวันที่ 31 ต.ค. 2557 เวลาประมาณ 23.30 น. โดยสามารถจับกุมผู้ต้องหาได้เมื่อหัวค่ำวันที่ 18 ม.ค.ที่ผ่านมา ไปทำแผนประกอบคำรับสารภาพ
จากการสอบสวน นายประสิทธิ์ รับสารภาพว่า เป็นคนลงมือยิงช่างเปี๊ยก ซึ่งมีศักดิ์เป็นพี่เขยตายจริง สาเหตุจากที่ตนเองกับผู้ตายบาดหมางมีปากเสียงกันมาหลายครั้ง วันเกิดเหตุตนกับภรรยาขับรถจยย.ซ้อนกันไปหาซื้อก๋วยเตี๋ยวหลายร้าน แต่ร้านปิดหมดจึงเข้าไปซื้อของกินที่ร้านค้าที่ผู้ตายกับพวกนั่งดื่มเบียร์กันอยู่ เมื่อพบหน้ากันผู้ตายชี้หน้าด่าตนก่อนแล้วยังคว้าขวดเบียร์ปรี่เข้ามาทำท่าจะตี จึงจำต้องชักปืนยิงสวนไป จากนั้นก็หลบหนีไปหลายที่และถูกจับกุมได้ในที่สุด ส่วนอาวุธปืนที่ใช้ยิงเป็นอาวุธปืนแบบออโตเมติกขนาด 9 มม.พาราเบลลั่ม ของจีนแดง ซึ่งได้โยนทิ้งน้ำแถว จ.นนทบุรี ไปแล้ว ขณะเจอด่านตรวจในท้องที่
อย่างไรก็ตาม ระหว่างที่ทำแผนประกอบคำรับสารภาพ เมื่อถึงตอนที่นายประสิทธิ์จะต้องจ่อปืนเหนี่ยวไกยิงใส่ตัวแสดงแทน ซึ่งเป็นเจ้าหน้าที่ตำรวจสายสืบของ สภ.สามพราน นายประสิทธิ์ กลับยืนนิ่งชั่วครู่และตาเบิกโพลง จากนั้นก็วางอาวุธลงกับพื้นแล้วมีอาการเกร็งตัวแข็งกัดลิ้นตัวเองจนเลือดกบปาก ร้องครางคล้ายอาการของขึ้น จนต้องยุติการทำแผนในขั้นตอนอื่นๆ หันมาช่วยปฐมพยาบาล เอาช้อนงัดปากเอาน้ำเย็นล้างหน้าให้อยู่ครู่ใหญ่ นายประสิทธิ์จึงฟื้นเป็นปกติเมื่อสอบถามว่าเป็นอะไร นายประสิทธิ์อ้างว่าเห็นหน้าตำรวจที่แสดงแทนเป็นพี่เขยที่ตนยิงตาย จากนั้นก็ไม่รู้สึกตัวว่าเป็นอะไร
ขอขอบคุณข้อมูลจาก ข่าวสดออนไลน์