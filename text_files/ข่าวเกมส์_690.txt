มีอัพเดทข้อมูลใหม่มาให้สาวกนักล่าปีศาจได้ติดตามกันแล้ว สำหรับ Demon Slayer หรือ Kimetsu no Yaiba - Hinokami Keppuutan เกมจากอนิเมะและหนังสือการ์ตูนยอดนิยมในขณะนี้ ซึ่งล่าสุดได้มีการประกาศเพิ่มเติมว่าเกมจะลงให้กับเครื่อง PlayStation 5, Xbox Series, รวมถึง PC บนแพลตฟอร์ม Steam และยังมีการเผยภาพพร้อมข้อมูลล่าสุด ซึ่งแสดงให้เห็นว่าผู้เล่นสามารถเล่นออนไลน์ด้วยกันได้ด้วย!

ในเกม Kimetsu no Yaiba - Hinokami Keppuutan จะมีโหมดเนื้อเรื่องสำหรับผู้เล่นคนเดียว ให้ได้สัมผัสเรื่องราวการเดินทางปราบปีศาจของตัวเอก Tanjiro และน้องสาว Nezuko แบบเดียวกับในหนังสือการ์ตูนและอนิเมะ ซึ่งมีการถ่ายทอดออกมาด้วยภาพกราฟฟิคที่ตั้งใจทำขึ้นมาอย่างสวยงามโดยเฉพาะ แต่ยังไม่มีการยืนยันว่าเนื้อเรื่องในเกมนั้นจะดำเนินถึงในฉบับ TV Series หรือในฉบับ Movie หรือจะมีการเพิ่มเนื้อหาเสริมลงไปในส่วนนี้หรือไม่
ส่วนทางด้านเกมเพลย์นั้นจะเป็นเกมแอ็คชั่นที่ให้ผู้เล่นได้ใช้ความสามารถและพลังปราณของตัวละครแต่ละคน ซึ่งระบบการเล่นนั้นได้รับการพัฒนาโดยทาง CyberConnect2 ที่เคยมีผลงานมายาวนานจากซีรี่ส์ยอดนิยมอย่าง Naruto Ultimate Storm เพราะงั้นจึงรับประกันทั้งเกมเพลย์ที่สนุกรวดเร็ว และความสวยงามอลังการของภาพในตอนใช้ท่าไม้ตายกันได้แน่นอน

และตัวเกมยังได้เปิดเผยโหมดการเล่นใหม่ใน Versus Mode ซึ่งเป็นโหมดที่ผู้เล่นสามารถเลือกตัวละครที่ชอบมาต่อสู้ด้วยกันได้ทั้งแบบ Offline และ Online ซึ่งตัวละครที่ยืนยันว่าจะสามารถนำมาต่อสู้ได้ในตอนนี้ก็มีทั้ง Tanjiro, Nezoko, Zenitsu, Inosuke, รวมถึง Giyu ที่น่าจะมีมาให้ได้เล่นกันด้วยค่อนข้างแน่นอน แต่จะมีตัวละครอื่นๆ อย่าง Shinobu, Kanao, หรือเสาหลักคนอื่นๆ มาให้ได้เล่นกันหรือไม่ ก็คงต้องอดใจรอติดตามข้อมูลเพิ่มเติมกันต่อไป
Demon Slayer: Kimetsu no Yaiba - Hinokami Keppuutan มีกำหนดวางจำหน่ายภายในปี 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam) เหล่าสาวกนักล่าปีศาจจะได้จับจอยปลดปล่อยปราณในการต่อสู้กันเมื่อไหร่ ก็ต้องคอยติดตามข่าวกันไว้ให้ดี