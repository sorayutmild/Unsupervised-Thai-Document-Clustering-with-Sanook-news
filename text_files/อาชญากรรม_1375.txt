ตำรวจโคราชยกกำลังนำตัว หนุ่มอ้างตัวเป็น "สารวัตรโจ้" จากคลิปอื้อฉาวข่มขู่คู่กรณีกลางกรุง หลังหนีไปอยู่บ้านญาติ สารภาพหมดเปลือก พร้อมส่งตัวเข้ากรุง
(19 มิ.ย.) เมื่อช่วงเที่ยงวันที่ผ่านมา พันตำรวจเอกจุมพลพัทร์ ปัญญาพลตระกูล ผู้กำกับการสถานีตำรวจภูธรจักราช พร้อมด้วย พันตำรวจโทเสรี คงยืนยง รองผู้กำกับการสืบสวนสอบสวน ชุดสืบสวนสถานีตำรวจภูธรจักราช ร่วมกับชุดสืบสวนสอบสวนตำรวจภูธรภาค 3 เข้าจับกุมตัว นายอุดมทรัพย์ ล้อมแก้ว หรือ สารวัตรโจ้ ตามหมายจับของศาลอาญากรุงเทพใต้
ข่าวที่เกี่ยวข้อง: หนุ่มอ้างเป็นตำรวจจอดรถถือปืนข่มขู่ "กูสารวัตรโจ้นะ"
พร้อมกับแจ้งข้อหามีอาวุธปืนไว้ในครอบครองโดยไม่ได้รับอนุญาต พกพาปืนไปในหมู่บ้านหรือที่สาธารณะ โดยไม่มีเหตุอันควร ข่มขืนใจผู้อื่นให้มีการกระทำการใด ไม่กระทำการใด หรือจำยอมต่อสิ่งใด โดยทำให้ตกใจกลัวว่าจะเกิดอันตรายต่อชีวิตร่างกายเสรีภาพโดยมีอาวุธ โดยเจ้าหน้าที่สามารถจับกุมได้ที่บ้านญาติในอำเภอจักราช
หลังจากที่ นายอุดมทรัพย์ ได้ประกอบเหตุขับรถยนต์เก๋งฮอนด้าแจ๊ส สีขาว หมายเลขทะเบียน ชธ-6069 กทม. ลักษณะแต่งซิ่ง ปาดหน้ากับคู่กรณี แล้วเดินลงจากรถชักอาวุธปืนข่มขู่และมีกล้องหน้าคู่กรณี สามารถบันทึกภาพเอาไว้ได้ เมื่อเวลา 09.30 น. ของวันที่ 16 มิถุนายนที่ผ่านมา ในเขตพื้นที่ สน.บางโพงพาง
และหลังประกอบเหตุมีผู้นำคลิปไปเผยแพร่ ทางโซเชียลและตำรวจได้ขอศาลอนุมัติหมายจับ นายอุดมทรัพย์ ที่อ้างด้วยเป็น สารวัตรโจ้ จึงได้หลบหนีการจับกุมโดยนำรถยนต์ที่ใช้ประกอบเหตุไปจอดทิ้งไว้ที่ ริมทางถนนสาย 347 ปทุมธานี-บางปะหัน ฝั่งขาเข้า ใกล้เคียงปั้มน้ำมัน ปตท. กิโลเมตรที่ 6 อ.สามโคก จ.ปทุมธานี และได้หลบหนีไปยู่บ้านญาติ อ.จักราช จ.นครราชสีมา จนถูกเจ้าหน้าที่ตำรวจสามารถติดตามจับกุมตัวได้ดังกล่าว
ผู้สื่อข่าวรายงานว่าหลังจากที่เจ้าหน้าที่ตำรวจชุดจับกุม นายอุดุมทรัพย์ ได้มีการควบคุมตัวมาทำการสอบสวนเพิ่มเติมที่กองบัญชาการตำรวจภูธรภาค 3 ในเบื้องต้น นายอุดมทรัพย์ ได้ให้การรับสารภาพว่า เป็นผู้ประกอบเหตุตามภาพในคลิปจริง ส่วนที่มีการอ้างว่าตนเองคือ สารวัตรโจ้ นั้น ก็เพื่อต้องการให้คู่กรณีเกรงกลัว
ทั้งนี้เจ้าหน้าที่ตำรวจชุดสืบสวนตำรวจภูธรภาค 3 ได้สอบปากคำเบื้องต้นและส่งตัว นายอุดมทรัพย์ ให้พนักงานสอบสวนสน.บางโพงพาง กรุงเทพมหานคร ท้องที่เกิดเหตุเพื่อทำการขยายผลต่อไป