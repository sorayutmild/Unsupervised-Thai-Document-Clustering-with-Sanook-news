(29 พ.ค.) เจ้าหน้าที่ตำรวจ สภ.บ้านโป่ง จ.ราชบุรี ได้นำกำลังเข้าจับกุม นายไพศาล (ขอสงวนนามสกุล) ตามหมายจับศาลจังหวัดราชบุรี ข้อหาข่มขืนกระทำชำเรากระทำอนาจารและใช้กำลังประทุษร้ายบุคคลอายุต่ำกว่า 15 ปี
สำหรับคดีดังกล่าว สืบเนื่องมาจาก นางก้อย (นามสมมติ) อายุ 36 ปี ได้พาตัว น.ส.เจน (นามสมมติ) ลูกสาวอายุ 15 ปี เข้าแจ้งความกับตำรวจว่าถูกนายไพศาลข่มขืนกระทำชำเรา ทั้งที่เป็นพ่อบังเกิดเกล้าแท้ๆ นางก้อยที่อยู่กินกับนายไพศาลมาประมาณ 10 ปีเต็ม จนได้แยกทางกันและย้ายไปอยู่ในกรุงเทพฯ นำ น.ส.เจน ไปเลี้ยงดูด้วย แต่ภายหลังเกิดทะเลาะกับแม่และยาย จึงได้ขอมาอยู่กับพ่อที่ จ.ราชบุรี
จนกระทั่งเมื่อวันที่ 15 กุมภาพันธ์ที่ผ่านมา นายไพศาลได้ดื่มสุราจนมึนเมาจากข้างนอก เมื่อกลับถึงบ้านได้บุกเข้ามาที่ห้องนอนของลูกสาวและใช้กำลังบังคับข่มขืนลูกสาวแท้ๆ จนสำเร็จความใคร่ ทำให้ลูกสาวหวาดกลัวและไม่กล้าอยู่กับพ่ออีก จึงกลับมาเล่าให้ผู้เป็นแม่ฟัง พร้อมกับเดินทางเข้าแจ้งความดำเนินคดี แต่นายไพศาลยังคงหลีกเลี่ยงหมายเรียก ตำรวจจึงขอหมายจับจากศาลมาจับกุมตัวได้ดังกล่าว
อย่างไรก็ตาม ภายหลังจากถูกจับกุมตัว นายไพศาล ยังคงให้การปฏิเสธทุกข้อกล่าวหา เจ้าหน้าที่ตำรวจจึงได้เตรียมรวบรวมพยานหลักฐานต่างๆ เพื่อให้ความเป็นธรรมแก่ทุกฝ่ายต่อไป