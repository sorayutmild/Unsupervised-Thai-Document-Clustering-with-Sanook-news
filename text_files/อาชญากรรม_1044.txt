จากอุบัติเหตุรถตู้ ชนกับรถกระบะ เมื่อวานที่ผ่านมา ญาติผู้เสียชีวิตเริ่มทยอยเดินทางเข้าติดต่อรับศพ ที่สถาบันนิติเวชโรงพยาบาลตำรวจแล้ว บรรยากาศเต็มไปด้วยความโศกเศร้า
วันนี้ (3 ม.ค.) บรรยากาศการรับศพผู้เสียชีวิตจากเหตุการณ์อุบัติเหตุรถตู้สาธารณะ ชนกับรถกระบะ เมื่อวานที่ผ่านมา ส่งผลให้มีผู้เสียชีวิต 25 ราย ที่สถาบันนิติเวชโรงพยาบาลตำรวจเต็มไปด้วยความโศกเศร้า ของญาติที่มารับศพ
นางสาววิภาวดี แสนทวีสุข มารดาของนางสาวหนึ่งฤทัย ปันขัด อายุ 21 ปี ผู้เสียชีวิต เผยความเสียใจกับสิ่งที่เกิดขึ้น หลังเป็นคนไปส่งลูกสาวขึ้นรถตู้ที่จังหวัดจันทบุรี เพื่อเดินทางกลับมาทำงาน โดยช่วงเช้าก่อนจะไปขึ้นรถตู้ลูกสาวได้ตื่นแต่เช้าขึ้นมาตักบาตรเนื่องจากเป็นวันคล้ายวันเกิด ทั้งนี้ปกติลูกสาวจะโดยสารรถตู้เป็นประจำอยู่แล้ว ไม่คิดเลยว่าเหตุการณ์นี้จะเกิดขึ้นกับครอบครัว
พลตำรวจตรีนายแพทย์พรชัย สุธีรคุณ ผู้บังคับการสถาบัน นิติเวชวิทยา โรงพยาบาลตำรวจ เปิดเผยว่าสถาบันนิติวิทยาศาสตร์ ได้จัดเจ้าหน้าที่คอยดำเนินการในเรื่องนี้เป็นกรณีพิเศษ เพื่อดำเนินการติดต่อประสานงานกับญาติเรื่องการรับศพ การตรวจพิสูจน์บุคคล  การเก็บตัวอย่างดีเอ็นเอจากญาติเพื่อนำไปเปรียบเทียบ ซึ่งนิติเวชจะต้องพิสูจน์ทางนิติวิทยาศาสตร์ แม้ญาติจะยืนยันตัวบุคคลได้
ส่วนการดำเนินคดี การฟ้องร้องเรียกค่าสินไหม กรมคุ้มครองสิทธ์และเสรีภาพ กระทรวงยุติธรรม ได้ตั้งจุดบริการบริเวณชั้น 2 เพื่อให้คำปรึกษา ในการช่วยเหลือผู้ที่ได้รับผลกระทบจากเหตุการณ์ดังกล่าว