Elden Ring ได้ขึ้นแท่นเป็นเกมที่ได้รับคะแนนรีวิว และเสียงตอบรับจากผู้เล่นเป็นอย่างดีมากที่สุดในขณะนี้ จนถูกยกย่องว่านี่เป็นเกมแห่งปีที่ควรค่าแก่การหามาเล่นกันให้ได้ แต่แน่นอนว่าคงไม่มีเกมไหนสมบูรณ์แบบไปซะทุกอย่าง ยิ่งเมื่อเกมได้วางจำหน่ายออกมาถึงมือผู้เล่นหลายคนแล้ว ก็ยิ่งทำให้เกิดกระแสการวิจารณ์ที่แตกต่างกันไปคนละด้านกันเลยทีเดียว

เว็บไซต์ MetaCritic เผยว่า Elden Ring ได้รับคะแนนรีวิวเฉลี่ยรวมแล้วสูงถึง 97 คะแนน จากสื่อรีวิวเกมมากมายหลายสำนัก ทว่าในส่วนของรีวิวจากผู้เล่นหลังจากที่เกมวางจำหน่ายออกมาแล้วนั้น กลับมีผู้ให้คะแนนเกมที่ต่ำเพียง 0-4 คะแนน จนทำให้เกมมีคะแนนรีวิวรวมลดต่ำลงไปมากที่สุดถึง 6 คะแนนเท่านั้น ซึ่งนี่ยังไม่นับรวมถึงปัญหาบั๊กต่าง ๆ อาทิเช่นเซฟเกมหาย ที่มีโอกาสเจอได้ระหว่างการเล่นอีกด้วย
ปัจจุบันได้มีผู้เล่นที่ทำการให้คะแนน Elden Ring ในแง่ลบถึง 726 รีวิว โดยสาเหตุหลักประการแรกนั้น มาจากคุณภาพกราฟิกของเกมที่ทำได้ไม่ดีเท่าที่ควร ไม่ว่าจะเป็นภาพของเกมที่ล้าสมัยจนทำเอานึกว่าเล่นเกมสมัยยุค PS3 และ Framerate ที่ร่วงกระจายจากปัญหาของการพอร์ทมาได้อย่างย่ำแย่ ถึงแม้ว่าจะเล่นบนเครื่อง PS5 หรือแม้แต่ใน PC สเป็คสูงก็ตาม ซึ่งเป็นปัญหามากกับเกมที่ต้องใช้จังหวะของการเข้าโจมตีผสมกับหลบหลีกด้วยความลื่นไหลตลอดเวลาแบบนี้ และดูเหมือนว่าตัวเกมจะไม่มีแนวโน้มที่จะทำการการแก้ไขปัญหาออกมาในตอนนี้

และปัญหาใหญ่อีกอย่างที่ทำให้ตัวเกมโดนทัวร์ลงยิ่งกว่าตีบอส นั่นก็คือตัวเกมที่วางจำหน่ายในโซน Asia ไม่ว่าจะเป็นแบบแผ่นหรือดิจิตอล จะมีแต่ภาษาจีน เกาหลี และภาษาไทยเท่านั้น ซึ่งเรื่องนี้เคยสร้างความเข้าใจผิดให้กับผู้เล่นจำนวนมากก่อนวางจำหน่าย และทำให้ทางเพจ Bandai Namco Entertainment ต้องออกมาชี้แจงขออภัยกับประเด็นความสับสนดังกล่าวนี้ ทว่าทางเพจก็ยังถูกถล่มคอมเมนต์อย่างหนักหน่วงจากหลาย ๆ ประเทศ เนื่องจากปัญหาหลักจริง ๆ นั้นอยู่ที่ตัวเกมไม่ยอมใส่ภาษาอังกฤษมาให้เหมือนกับโซนอื่น ๆ
การที่ตัวเกมไม่มีภาษาอังกฤษมาให้ ได้สร้างความเดือดร้อนให้กับผู้เล่นทั้งในประเทศไทยหรือแม้แต่ในฮ่องกงและมาเลเซีย เพราะผู้เล่นบางส่วนนั้นต้องการที่จะใช้ภาษาอังกฤษซึ่งเป็นภาษาสากล ในการค้นหาข้อมูลสำหรับการเล่นเพิ่มเติม อีกทั้งในช่วงหลายปีมานี้ เกมส่วนใหญ่ที่วางจำหน่ายในแถบเอเชีย ก็ยังถูกใส่แต่ภาษาจีนกับภาษาเกาหลีมาแทบทั้งนั้น ทั้งที่ในหลายประเทศนั้นไม่ได้ใช้ภาษาจีนเป็นภาษาประจำชาติเสียหน่อย แค่ใส่ภาษาอังกฤษมาเป็นตัวเลือกให้หน่อยมันจะไปยากตรงไหน!

ในขณะที่เกมยังคงถูกวิพากษ์วิจารณ์หลายเสียงว่ารีวิวสื่อนั้นเป็นเรื่องที่เกินจริง และมีมุมมองว่าการที่เกมมีคะแนนในแง่ลบบ้างก็เป็นสิ่งช่วยให้มีความสมดุล จากการรีวิวในสิ่งที่เป็นปัญหาเกิดขึ้นกับเกมจริง ๆ มากกว่าการอวยเกมจนเกินจริงโดยมองข้ามข้อเสียเหล่านี้ไป แต่อย่างไรก็ตาม ภาพรวมของเกมนั้นก็ยังคงเป็นที่พึงพอใจกับเหล่าเกมเมอร์สายฮาร์ดคอร์หลายคนเป็นอย่างมาก และทำให้ Elden Ring ยังมีคะแนนรวมในเว็บไซต์ MetaCritic กลับมาอยู่ที่ 7.6 คะแนน จากรีวิวในแง่บวกของผู้เล่นที่มีมากกว่า 2,400 รีวิว
Elden Ring วางจำหน่ายแล้วบนเครื่อง PlayStation 4, PlayStation 5, Xbox One, Xbox Series X/S, และ PC ซึ่งตัวเกมจะมีคุณภาพสมราคาคุยอย่างที่ล่ำลือกันจริงหรือไม่ ผู้มัวหมองทุกคนคงต้องเป็นคนพิสูจน์ด้วยฝีมือความสามารถในการเล่นเกมของตัวเอง
