ตร.บุกค้นบ้านหรูขยายผลหนุ่มขนยาซิ่งคัมรี่ชนขอบทางทิ้งรถชิ่งหนี พบยาบ้ากว่า 3.8 ล้านเม็ด ยาไอซ์ 71 ก.ก. รถตู้ทะเบียนตรากงจักร
ผู้สื่อข่าวรายงานว่า (21 ม.ค.).พ.ต.อ.เพิ่มเกียรติ สุริยวงศ์ ผกก.สภ.คลองหลวง และพ.ต.อ.พัฒนา วงศ์จันทร์ ผกก.สภ.ประตูน้ำจุฬาลงกรณ์ จ.ปทุมธานี  นำกำลังเข้าตรวจสอบบ้านเลขที่ 3  ภายในหมู่บ้านสัมมากร-รังสิตคลอง 2 ต.ประชาธิปัตย์ อ.ธัญบุรี จ.ปทุมธานี เพื่อขยายผล
สืบเนื่องมาจาก เมื่อช่วงเย็นของวันที่ 20 ม.ค. ที่ผ่านมา มีรถเก๋ง ยี่ห้อโตโยตาคัมรี่ สีขาว ทะเบียน ฌป 7510 กรุงเทพมหานคร ซึ่งสวมทะเบียนปลอม ขับหลบหนีรถยนต์เจ้าของทะเบียนจริงก่อนชนขอบข้างทางบริเวณ ถนนเลียบคู่ขนานมอเตอร์เวย์ (บางปะอิน-บางนา) ก่อนคนขับจะหอบกระเป๋า 2 ใบใหญ่หลบหนีไป เมื่อเจ้าหน้าที่ค้นในรถพบยาไอซ์จำนวนหนึ่งและบัญชีลูกค้ามีเงินหมุนเวียนนับ 10 ล้านบาท ทราบชื่อเจ้าของรถคือนายนิพนธ์ กันชาติ อายุ 54 ปี ชาวจังหวัดลำปาง
โดยจากการตรวจค้นบ้านหลังดังกล่าวซึ่งเป็นบ้านเดียว 2 ชั้นบนเนื้อที่ 50 ตารางวา ไม่มีคนอยู่อาศัย พบยาบ้าประมาณ 3.8 ล้านเม็ด และพบยาไอซ์อยู่ในกระสอบประมาณ 71 กิโลกรัม อยู่ที่พื้นห้องรับแขก และพบรถตู้ยี่ห้อโตโยต้า สีขาว ทะเบียนตรากงจักร 9028  จึงยึดทั้งหมดไว้ตรวจสอบ
ทั้งนี้ มีรายงานว่าบ้านหลังดังกล่าวเป็นของ"ลูกตาล จริญญา หาญณรงค์" อดีตภรรยาของ"โดโด้" ยุทธพิชัย ชาญเลขา พรเอกชื่อดัง ซึ่งปล่อยให้นายนิพนธ์ กันชาติเช่าในราคาเดือนละ 2 หมื่นบาท