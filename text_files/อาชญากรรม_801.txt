สาวผู้ใช้เฟซบุ๊กรายหนึ่งได้โพสต์รูปภาพตัวเอง ที่สภาพใบหน้าปูดบวมมีเลือดไหลเต็มหน้า พร้อมข้อความว่า “เตือนไว้ #โดนพ่อของลูกตี ช่วยหนูด้วย” จนมีการแชร์ไปในโลกออนไลน์เกือบ 6 หมื่นครั้ง
(15 เม.ย. 63) ต่อมาเมื่อเวลา 09.00 น. ผู้สื่อข่าวลงพื้นที่ไปยังซอยตึกน้ำ พบกับนางสาว น.ส.ตันหยง อายุ 24 ปี จึงได้นำรูปและหลักฐานการตรวจร่องรอยบาดแผลที่ไปรักษาตัวที่ โรงพยาบาลเอกชล 2  
สอบถามนางสาวตันหยงเปิดเผยว่า เมื่อช่วงเวลา 18.30 น.วันที่ 14 เมษายนที่ผ่านมา ได้ถูกนายณรงค์ อายุ 28 ปี สามีทำร้ายโดยใช้มือชกเข้าที่บริเวณใบหน้าหลายครั้ง จนทำให้ใต้ตาขวาฉีกขาดและใบหน้าช้ำบวม โดยมีสาเหตุมาจากการที่ตนกับแม่ของนายณรงค์ไม่ค่อยลงรอยกันและมีปากเสียงกันบ่อยครั้งไม่ว่าจะทำอะไรก็ไม่ถูกใจอยู่ตลอด จนมีการขอแยกทางกันและตนจะขอเอาลูกไปเลี้ยงเอง  แต่ทางแม่ของสามีก็ไม่ตกลงจึงมาปากเสียงกันอีกครั้งเรื่องแย่งลูกกัน ก่อนสามีตนจะปรี่เข้ามาชกที่ใบหน้าโดยที่ตนไม่ทันได้ตั้งตัวทำให้ใบหน้าแตกตรงเบ้าตา แม่ของสามีก็ไม่ได้เข้ามาห้ามแต่อย่างใดแถมยังทำท่าเหมือนสะใจอีกต่างหาก ซึ่งตนก็ไม่ยอมจะดำเนินการให้ถึงที่สุด 
และหลังจากนี้คงต้องแยกทางกันแบบเด็ดขาดจึงได้มาแจ้งความเพื่อดำเนินคดีนายณรงค์ในข้อหาทำร้ายร่างกาย และจะดำเนินคดีให้ถึงที่สุด นอกจากนี้ น.ส.ตันหยงยังได้มอบใบรับรองแพทย์ เพื่อเป็นเอกสารประกอบในสำนวนคดีอีกด้วย
น.ส.ตันหยง กล่าวว่า เรื่องที่เกิดขึ้นเนื่องจากแม่ของนายณรงค์ไล่ตนออกจากบ้าน แต่ไม่ให้นำลูกชาย 2 คน ไปด้วย คนโตอายุ 5 ขวบ เป็นลูกติดจากสามีเก่า และคนเล็ก อายุ 3 ขวบ เป็นลูกของนายณรงค์
ทางด้าน นางสาวเนตรดาว อายุ 46 ปี แม่ของ น.ส.ตันหยง กล่าวว่า ตนทำใจไม่ได้ ที่ลูกสาวถูกกระทำอย่างนี้ เหมือนกับลูกสาวของตนไม่มีพ่อไม่มีแม่ ทั้งที่ตนก็เคยสอนลูกให้อดทนเพราะกลัวหลานไม่มีพ่อ  แต่พอมาถูกกระทำแบบนี้ตนก็รับไม่ได้ตนคงต้องให้ลูกสาวเลิกกับพ่อของลูกแบบเด็ดขาด เพราะทำแบบนี้มันเกินไปขนาดตนยังไม่เคยตีลูกขนาดนี้เลย ตนก็ไม่ยอมจะเอาเรื่องให้ถึงที่สุดและให้แยกทางกันเด็ดขาด จึงได้พาลูกสาวมาแจ้งความกับ พ.ต.ท.ศิวกร จันทะเมนชัย สารวัตรสอบสวนสถานีตำรวจภูธรเมืองชลบุรี เพื่อจะดำเนินการกับนายณรงค์ เพื่อจะเอาเรื่องให้ถึงที่สุด
เบื้องต้นเจ้าหน้าที่ตำรวจได้ให้นางสาวตันหยงเดินทางไปพบแพทย์เพื่อรักษาตัวก่อนที่จะสอบสวนต่อ เนื่องจากเลือดไหลไม่หยุด จึงได้ให้ไปทำการรักษาก่อน
 
 
 