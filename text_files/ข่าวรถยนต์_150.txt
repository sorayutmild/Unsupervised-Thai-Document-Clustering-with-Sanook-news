     ลองนึกภาพว่าตัวเองถูกขังอยู่ในฝากระโปรงท้ายที่มืดสนิท จะเปิดก็เปิดไม่ออก จะตะโกนขอความช่วยเหลือก็ไม่มีใครได้ยิน คงจะเป็นเรื่องที่น่ากลัวไม่ใช่น้อยเลยใช่ไหมครับ แต่รู้หรือไม่ว่ารถยนต์หลายรุ่นในปัจจุบันสามารถเปิดฝากระโปรงท้ายจากภายในได้ด้วยนะ
     หากคุณเคยลองสังเกตฝากระโปรงท้ายรถยนต์ของตัวเอง อาจพบว่ามีสายแปลกๆ ที่สามารถดึงออกมาได้ ซึ่งสายที่ว่านี้ใช้สำหรับเปิดฝากระโปรงท้ายจากด้านในนั่นเอง เผื่อกรณีประสบเหตุฉุกเฉินใดๆ เช่น เด็กเล็กแอบปีนเข้าไปยังห้องเก็บสัมภาระท้ายแล้วเผลอปิดกระโปรง หรือแม้กระทั่งถูกลักพาตัวขังไว้ในกระโปรงท้ายรถ แบบนี้เราสามารถดึงสายเพื่อเปิดฝากระโปรงท้ายเองได้ทันทีแม้ว่ารถจะล็อกอยู่ก็ตาม

     ส่วนรถที่ไม่มีสายดึงที่ว่านี้ก็ไม่ต้องเป็นห่วงไป เพราะหากด้านในของฝากระโปรงท้ายไม่ได้บุผ้าสักหลาดเอาไว้ล่ะก็ จะสามารถมองเห็นกลไกสำหรับเปิดฝากระโปรงท้ายได้เช่นกัน หากต้องการปลดล็อกก็เพียงแค่บิดกลอนที่อยู่ภายในเท่านั้น ก็จะสามารถเปิดออกได้ทันที แต่กรณีมีผ้าสักหลาดบุอยู่ก็คงต้องออกแรงดึงออกเสียก่อนจึงจะเห็นกลอนล็อกที่ซ่อนอยู่ข้างในได้
     รู้แบบนี้แล้วก็ลองสังเกตรถของคุณเองดูว่ามีสายดึงฝากระโปรงท้ายฉุกเฉินแบบนี้หรือไม่ เพราะมันอาจกลายเป็นอุปกรณ์ช่วยชีวิตคุณในอนาคตก็เป็นได้ครับ