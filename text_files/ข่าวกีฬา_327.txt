ผู้สื่อข่าวรายงานว่าที่บ้านเลขที่ 10 หมู่ 9 บ้านโนนน้อย ต.โคกหล่าม อ.อุทุมพรพิสัย จ.ศรีสะเกษ ซึ่งเป็นบ้านของ นายสมยศ กัณหา อายุ 62 ปี และนางนกแก้ว กัณหา อายุ 69 ปี พ่อและแม่ของน้องเก๋ อดีตแฟนสาวของ ศรีสะเกษ นครหลวงโปรโมชั่น แชมป์โลกขวัญใจชาวไทยพบว่าพ่อแม่ของน้องเก๋กำลังนั่งอยู่ในบ้านที่กำลังมีการปรับปรุงใหม่ให้ใหญ่และสะดวกสบายกว่าเดิม โดยพ่อแม่ของน้องเก๋ ได้กล่าวว่า จากการที่มีข่าวว่า น้องเก๋ ได้แยกทางกับเจ้าแหลม ศรีสะเกษ นครหลวงโปรโมชั่น ว่า เรื่องดังกล่าวเป็นเรื่องจริง โดยเมื่อวานนี้ (9 พ.ค. 61) น้องเก๋ได้โทรศัพท์มาแจ้งให้พ่อแม่ทราบว่า ได้แยกทางกันกับเจ้าแหลมและได้แบ่งทรัพย์สินกันเรียบร้อยแล้ว โดยน้องเก๋ได้โอนเงินมาให้แม่จำนวน 1 ล้านบาทเศษเพื่อเป็นค่าซื้อที่นาที่ อ.ราษีไศล จำนวน 2 แปลง รวม 8 ไร่  ซึ่งได้นำเอาเงินไปจ่ายเรียบร้อยแล้ว  นายสมยศ กล่าวว่า "สาเหตุที่มีปัญหากันนั้น ทราบจากน้องเก๋ว่า เจ้าแหลมไปมีผู้หญิงคนใหม่ โดยได้นำเอารถโตโยต้าฟอร์จูนเนอร์ไปจอดในร้านอาหาร แล้วเจ้าแหลมบอกกับน้องเก๋ว่า ล้อแม๊กสำรองของรถได้หายไป ซึ่งน้องเก๋บอกว่าให้ไปขอเปิดดูกล้องวงจรปิดของร้านอาหารเพื่อจะได้รู้ว่าใครขโมย แต่ว่าเจ้าแหลมไม่ได้ไปขอดูกล้องวงจรปิดแต่อย่างใด ทำให้น้องเก๋สงสัยมาก อีกทั้งได้พบตลับครีมของผู้หญิงในรถฟอร์จูนเนอร์ของเจ้าแหลมด้วย ทำให้มีปากเสียงกัน""และต่อมาเจ้าแหลมได้เก็บเสื้อผ้าออกไปจากบ้าน อ้างว่าเอาไปไว้บนรถเพื่อให้สะดวกต่อการเดินทางไปซ้อมมวยที่ค่าย และหายไปหลายวัน เมื่อสอบถามไปที่ค่ายมวยทราบว่า เจ้าแหลมไม่ได้ไปนอนพักที่ค่ายแต่อย่างใด โดยน้องเก๋บอกกับผมว่า เจ้าแหลมไปมีผู้หญิงคนใหม่แล้ว แถมยังมากล่าวหาว่า น้องเก๋มีผู้ชายคนใหม่ด้วย ซึ่งเป็นไปไม่ได้ เนื่องจากว่าน้องเก๋อยู่ในบ้านที่เป็นคอนโดตลอดเวลา ไม่ได้ออกไปไหนเลย" นายสมยศ กล่าวต่อไปว่า "ผมรักเจ้าแหลมเหมือนลูกชายแท้ๆ เพราะว่ามาอยู่กินที่บ้านตั้งแต่ยังไม่มีชื่อเสียงโด่งดัง และอยู่กินกับน้องเก๋มานานร่วม 15 ปีแล้ว เมื่อช่วงเดือนเม.ย. 61 ที่ผ่านมา ผมได้ไปหาฤกษ์แต่งงานให้กับเจ้าแหลมและน้องเก๋ไว้แล้ว โดยหลวงพ่อที่วัดเหงี่ยงกระจ๊ะ ต.โคกหล่าม อ.อุทุมพรพิสัย กำหนดฤกษ์แต่งงานวันที่ 27 เม.ย. 61 ที่ผ่านมา แต่เจ้าแหลมอ้างว่าไม่สะดวก ต้องซ้อมมวยเตรียมป้องกันแชมป์โลก ทำให้ไม่ได้จัดงานแต่งงาน""แต่ที่ผมเสียใจมากก็คือ น้องเก๋บอกว่า เจ้าแหลมจะไปแจ้งตำรวจให้มาจับน้องเก๋ โดยกล่าวหาว่ายักยอกทรัพย์ ผมคาดไม่ถึงว่าเจ้าแหลมจะกล้าพูดเช่นนี้ออกมา ทั้งที่อยู่กินกันมานานร่วม 15 ปีแล้ว หากมีอะไรก็ควรที่จะมาพูดจากันที่บ้าน ผมจะให้น้องเก๋กลับมาพักผ่อนคลายเครียดที่บ้านในเร็วๆนี้ หลังจากพักผ่อนแล้วจะกลับไปอยู่ที่กรุงเทพฯต่อก็ค่อยว่ากันไป"
