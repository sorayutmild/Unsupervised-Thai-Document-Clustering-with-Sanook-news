"แอน อังคณา" อดีตเซ็กซี่สตาร์ชื่อดังเมืองไทย เปิดใจถึงอาการป่วยกับผู้สื่อข่าวเรื่องเล่าเช้านี้ ระบุว่า ตอนนี้อาการเริ่มดีขึ้นบ้างแล้ว โดยเล่าย้อนว่าเริ่มมีอาการป่วยเมื่อ 3 เดือนก่อน แต่ไม่กล้าไปรักษาเพราะไม่มีเงิน กระทั่งหมดสติเป็นลมทำให้เพื่อนนำตัวส่ง รพ. ส่วนสาเหตุก็อาจเป็นไปได้อย่างหลาย เพราะไม่เคยตรวจสุขภาพประกอบกับความเครียดเพราะไม่มีงานมานานหลายปี
ซึ่งผลการตรวจร่างกายพบว่า เป็นโรคตับอักเสบ ติดเชื้อในกระแสเลือด โลหิตจาง แพ้ภูมิตัวเอง ทำให้ร่างกายซูบผอม ตัวและตาเหลือง ด้วยความเป็นคนรักสวยรักงามจึงไม่เคยกินข้าวหรือแป้งมานานกว่า 20 ปี ตอนนี้แพทย์ได้ให้ยาทางเส้นเลือดและกินยาตามอาการ
แอน ยังน้ำตาคลอระบุว่า รู้สึกซาบซึ้งที่ได้รับน้ำใจจากคนที่ไม่คาดว่าจะได้รับ ภายหลังข่าวออกไปก็มีคนโอนเงินมาช่วยเหลือเป็นจำนวนมาก ถือเป็นการต่อชีวิตของตนให้ยืนยาวต่อไปอีก โดยตอนนี้จะขอรักษาตัวให้หายป่วยและกลับมาเริ่มต้นชีวิตใหม่