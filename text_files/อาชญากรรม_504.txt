(3 ก.พ.63) เมื่อเวลา 01.30 น. พ.ต.ท.มณี สาระขันธ์ พนักงานสอบสวน สภ.กมลาไสย จ.กาฬสินธุ์ ได้รับแจ้งว่าเกิดเหตตุคนถูกแทงจนเสียชีวิตที่จุดสร้างบ้านไม้เรือนเก่า บ้านน้อยพัฒนา ตำบลกมลาไสย อำเภอกมลาไสย จังหวัดกาฬสินธุ์ จึงเข้าทำการตรวจสอบในที่เกิดเหตุพร้อม เจ้าหน้าที่พิสูจน์หลักฐานจังหวัดกาฬสินธุ์ ทีมแพทย์โรงพยาบาลกมลาไสย หน่วยกู้ภัยเมตตาธรรมกาฬสินธุ์ หน่วยกู้ภัยกุดหว้า จุดกมลาไสย
โดยในที่เกิดเหตุเป็นบริเวณก่อสร้างบ้านไม้เรือนเก่า โดยภายในบ้านพักได้พบร่างผู้เสียชีวิตเป็นชายโดยสวมเสื้อยืดสีดำ กางเกงขาสั้นสีดำเหลือง สภาพนอนหงายเสียชีวิตจมกองเลือด โดยมีรอยปาดคอ รอยแทงบริเวณรอบลำตัว ที่ก้นและที่ขาประมาณ 20 กว่าแผล จนไส้ทะลัก และยังพบว่าที่บริเวณอวัยวะเพศยังถูกตัดจนขาด
ต่อมาทราบชื่อคือ พ.ต.ท.จำรัส อายุ 57 ปี   โดยจากการตรวจสอบบริเวณที่เกิดเหตุรอบบ้านยังพบรอยเผาหลายจุดโดยเป็นการนำน้ำมันมาราดตามจุดต่างๆ รอบบ้านและนำไม้กวาดจุดไฟเผารอบบ้าน และยังพบร่องรอยการเผาที่บริเวณท้ายรถยนต์โตโยต้าฟอร์จูนเนอร์สีขาวจนลุกไหม้ ซึ่งในช่วงนั้นชาวบ้านที่อยู่ข้างบ้านได้พบเห็นและช่วยดับไฟได้ทัน ส่วนที่บริเวณหน้าบ้านยังพบกระป๋องเบียร์อีก 3 กระป๋อง คาดว่าจะเป็นคนร้ายดื่มก่อนจะลงมือก่อเหตุในครั้งนี้
จากการสอบถามลูกชายของ พ.ต.ท.จำรัส  เบื้องต้นทราบว่า ปกติแล้วพ่อของตนจะทำงานที่ สภ.ร่องคำ และจะกลับไปพักที่บ้านในตัวจังหวัดกาฬสินธุ์ นานๆ ครั้งจะมานอนที่จุดสร้างบ้านไม้เรือนเก่าแห่งนี้ ส่วนมูลเหตุในครั้งนี้ตนคาดว่าน่าจะเกิดจากหญิงคนหนึ่งที่เคยมาพัวพันกับพ่อของตน ซึ่งหญิงคนดังกล่าวเคยได้คบหากับพ่อตนและบอกว่าได้เลิกกับสามีแล้ว แต่หลังจากนั้นพ่อก็รู้ว่าหญิงคนดังกล่าวยังไม่เลิกกับสามีพ่อของตนก็ได้ตีตนออกห่างและไม่ได้ติดต่อกัน ซึ่งคาดว่าหญิงคนดังกล่าวจะยังพยายามติดต่อพ่อจนสามีทราบ จึงทำให้สามีของหญิงคนดังกล่าวไม่พอใจและได้วางแผนก่อเหตุโหดเหี้ยมดังกล่าว
เบื้องต้นทางเจ้าหน้าที่ได้ทำการเก็บหลักฐานในที่เกิดเหตุอย่างละเอียด และจะได้นำร่างผู้ตายส่งพิสูจน์หลักฐานต่อที่จังหวัดขอนแก่น ส่วนการติดตามตัวคนร้ายเจ้าหน้าที่ชุดสืบสวนได้ทำการออกติดตามตัวคนร้ายมาดำเนินคดีตตามกฎหมายอย่างเร่งด่วน