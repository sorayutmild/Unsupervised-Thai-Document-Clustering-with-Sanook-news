หนุ่มสรรพสามิต หลานรอง ผบช.น. ถูกพบกลายเป็นศพนอนเปลือยกายตายปริศนาที่คอนโดหรู ข้างศพพบถุงยางอนามัยใช้แล้ว 1 ชิ้น และขวดโรลออน
ผู้สื่อข่าวรายงานว่า เมื่อเวลา 16.00 น. (2 เม.ย.) สน.ประชาชื่น รับแจ้งเหตุพบผู้เสียชีวิตภายในห้องเลขที่ 51/141 ชั้น 7 อาคารพิบูลย์คอนโด วิลล์ ซ.ประชาชื่น 28 ถ.ประชาชื่น แขวงและเขตบางซื่อ กทม.ที่เกิดเหตุเป็นอพาร์ทเม้นท์สูง 8 ชั้น ภายในห้องดังกล่าว พบศพ นายสุนทร ศรีหิรัญ อายุ 42 ปี มีศักดิ์เป็นหลานของ พล.ต.ต.อนันต์ ศรีหิรัญ รอง ผบช.น. สภาพศพนอนหงายเปลือยกายอยู่บนเตียง เสียชีวิตมาแล้วไม่ต่ำกว่า 16 ชั่วโมง ตรวจสอบบริเวณโพรงจมูกขวาพบเศษผ้าอุดอยู่ นอกจากนี้ที่พื้นข้างศพพบถุงยางอนามัยใช้แล้ว 1 ชิ้น และขวดโรลออนสำหรับทาใต้วงแขนอยู่ข้างเคียงกัน 
จากการสอบปากคำพยานซึ่งเป็นพนักงานรักษาความปลอดภัยของอาคารดังกล่าว ให้การว่า เมื่อวันที่ 1 เม.ย.ที่ผ่านมา ผู้ตายได้พาเพื่อนมาที่ห้อง 1 คน หลังจากนั้นก็ไม่พบผู้ตายอีกเลย โดยผู้ตายเป็นเจ้าหน้าที่ของกรมสรรพสามิต ก่อนเกิดเหตุไม่ได้ไปทำงาน ในช่วงเย็นเพื่อนร่วมงานผู้ตายจึงมาหา แต่เมื่อมาถึงพบประตูห้องไม่ได้ล็อค เมื่อเปิดเข้าไปก็พบผู้ตายนอนเสียชีวิตอยู่ก่อนแล้ว 
เบื้องต้น เจ้าหน้าที่จะส่งศพไปชันสูตรเพื่อหาสาเหตุของการเสียชีวิตอีกครั้ง โดยจากการสอบถามญาติผู้ตายไม่มีโรคประจำตัว และไม่แน่ใจว่าผู้ตายมีพฤติกรรมชอบเพศเดียวกันหรือไม่ เนื่องจากมีผู้ชายไปมาหาสู่เป็นประจำ