แม่ สาวซิ่งซีวิควัย 17 เข้าขอขมาศพ นักวิจัย สวทช.เหยื่ออุบัติเหตุรถตู้บนทางด่วนโทลล์เวย์ถึงงานศพใน จ.ราชบุรี และขอให้ครอบครัวผู้ตายอภัยให้บุตรสาว
(1 ม.ค.)นางลัดดาวัลย์ เทพหัสดิน ณ อยุธยา มารดาของวัยรุ่นสาวอายุ 17 ปีที่ขับรถชนรถตู้โดยสารบนทางด่วนโทลล์เวลล์ ถึงกับก้มลงกราบเท้านางถวิล เช้าเที่ยง มารดาบุญธรรม ดร.ศาสตรา เช้าเที่ยง นักวิจัยสำนักงานวิทยาศาสตร์และเทคโนโลยีแห่งชาติ (สวทช.) ในงานสวดอภิธรรมศพที่วัดเกาะนัมทาปทวลัญชาราม อำเภอเมือง จังหวัดราชบุรี พร้อมขอขมาศพผู้ตายและกล่าวขอโทษทั้งน้ำตา และมอบเงินช่วยเหลือเบื้องต้น
ด้านนางถวิล กล่าวว่า รู้สึกเสียใจ เพราะบุตรชายเป็นคนดี แต่ก็พร้อมจะให้อภัย ขณะที่ นางลัดดาวัลย์ บอกว่า ขณะนี้บุตรสาวยังมีอาการบอบช้ำ และสุขภาพจิตแย่ รู้สึกเสียใจที่สุดในชีวิต ตนจึงเป็นตัวแทนมาขอขมาและขอโทษกับครอบครัวผู้เสียชีวิตและบาดเจ็บแทน
 
พิธีฌาปนกิจศพ น้องป้าย เหยื่ออุบัติเหตุเก๋งชนรถตู้ เต็มไปด้วยความโศกเศร้าของครอบครัว ญาติ และเพื่อนนักศึกษา ด้านพ่อผู้ตายโวยไม่เห็นเงาคู่กรณีมาขอขมาศพ
( 1 ม.ค.)เมื่อเวลา 15.30 น. ผู้สื่อข่าวรายงานบรรยากาศพิธีฌาปนกิจศพ น.ส.จันจิรา ซิมกระโทก หรือน้องป้าย อายุ 22 ปี นักศึกษาคณะสาธารณสุขศาสตร์ ปี 4 มหาวิทยาลัยธรรมศาสตร์ เหยื่ออุบัติเหตุรถเก๋งขับขี่โดยสาวอายุ 17 ปี พุ่งชนรถตู้บนทางด่วนโทลล์เวย์ โดยน้องป้ายเสียชีวิตเป็นรายที่ 9 เมื่อเช้ามืดวันที่ 30 ธ.ค. ที่ผ่านมา ญาติได้นำศพมาตั้งบำเพ็ญกุศลที่วัดบ้านสวน ต.ห้วยหิน อ.หนองหงส์ จ.บุรีรัมย์ ทั้งนี้ บรรยากาศพิธีฌาปนกิจศพเป็นไปด้วยความโศกเศร้าอาลัยของครอบครัว ญาติ และเพื่อนนักศึกษาจากมหาวิทยาลัยธรรมศาสตร์ที่เดินทางมาร่วมพิธีกว่า 1,000 คน
ด้านนางปิยะวรรณ ซิมกระโทก อายุ 53 ปี มารดาของน้องป้าย ร่ำไห้ด้วยความเสียใจตลอดเวลา เนื่องจากยังทำใจไม่ได้กับการจากไปของลูกสาวคนเล็ก ซึ่งเป็นความหวังของครอบครัว และอีก 2 เดือนก็จะจบการศึกษาแล้ว
ขณะที่นายสะโอด ซิมกระโทก อายุ 55 ปี บิดาของน้องป้าย กล่าวว่า เสียใจกับการจากไปของบุตรสาว และไม่พอใจครอบครัวของสาววัย 17 คนขับรถเก๋งคู่กรณีที่ชนรถตู้ จนทำให้เกิดเหตุโศกนาฎกรรมมีผู้เสียชีวิตถึง 9 ราย เพราะตั้งแต่บุตรสาวเสียชีวิตจนถึงวันฌาปนกิจ ยังไม่เห็นทางครอบครัวของคู่กรณีออกมาแสดงความรับผิดชอบ หรือส่งตัวแทนมาขอขมาศพเลย มีเพียงติดต่อโอนเงินเข้าบัญชีมาช่วยงานศพจำนวน 20,000 บาท ซึ่งตนถือว่าเงินจำนวนดังกล่าวไม่มีคุณค่าพอที่จะนำมาใช้ในพิธีศพของลูกสาว โดยครอบครัวต้องการให้แสดงน้ำใจ หากมาเองไม่ได้ก็ให้นำหรีดมาร่วมไว้อาลัย หรือมาขอขมาศพ ส่วนเรื่องคดียืนยันว่าจะดำเนินการตามกฎหมายจนถึงที่สุด
 