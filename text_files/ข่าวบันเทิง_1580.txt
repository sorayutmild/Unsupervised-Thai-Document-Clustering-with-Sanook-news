นับเป็นอีกหนึ่งข่าวที่สร้างความตกใจให้กับแฟนละครยุค 90's เป็นอย่างมาก สำหรับการจากไปอย่างไม่มีวันกลับของอดีตพระเอกมากฝีมือ ไมเคิล พูพาร์ต วัย 52 ปี
เมื่อเวลา 11.30 น. วันนี้ (16 ม.ค.) เจ้าหน้าที่ตำรวจ สน.โชคชัย ได้รับแจ้งเหตุมีผู้ใช้อาวุธปืนยิงตัวเองเสียชีวิต ภายในบ้านเลขที่ 61 ซอยนาคนิวาส 5 ถนนลาดพร้าว แขวงลาดพร้าว เขตลาดพร้าว กรุงเทพมหานคร จึงรุดไปสอบสวน
กระทั่งพบร่าง นายมิเชล ชัยโรจน์ พูพาร์ต หรือที่รู้จักกันในชื่อ ไมเคิล พูพาร์ต อดีตพระเอกดารารุ่นใหญ่ลูกครึ่งแห่งยุค 90's ใกล้ตัวพบอาวุธปืน 1 กระบอก มีบาดแผลที่ศีรษะ 1 แผล โดยในห้องไม่พบร่องรอยการต่อสู้หรือรื้อค้นใดๆ
ซึ่งภายหลังจากที่ได้ทำการสอบสวนทราบว่า ผู้เสียชีวิตป่วยด้วยโรคซึมเศร้ามานานกว่า 2 ปี และยังมีอาการของโรคกล้ามเนื้ออ่อนแรง ทั้งนี้ทางครอบครัวไม่ติดใจสาเหตุการเสียชีวิตแต่อย่างใด และขอความเป็นส่วนตัว ก่อนนำร่างส่งนิติเวชโรงพยาบาลตำรวจ และจะประสานญาติให้นำศพไปประกอบพิธีทางศาสนาต่อไป
สำหรับผลงานของ ไมเคิล พูพาร์ต ตลอดระยะเวลาที่โลดแล่นอยู่ในวงการบันเทิง เจ้าตัวเคยได้รับโอกาสให้ถ่ายโฆษณา ถ่ายแบบ และร่วมแสดงละครโทรทัศน์หลายเรื่อง อาทิ เมียรายวัน ,คู่รัก, รังหนาว เป็นต้น
ส่วนทางด้านผลงานแสดงภาพยนตร์ที่หลายคนยังคงจำกันได้ ก็คือภาพยนตร์แนวสยองขวัญ 303 กลัว กล้า อาฆาต ในปี 2541 โดย ไมเคิล พูพาร์ต รับบทเป็นบาทหลวงวิวัฒน์ ซึ่งเป็นหนึ่งในตัวละครสำคัญของเรื่อง
ทีมข่าวบันเทิง Sanook.com ขอแสดงความเสียใจกับครอบครัวพูพาร์ตด้วยนะคะ
