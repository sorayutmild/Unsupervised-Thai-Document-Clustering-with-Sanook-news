(6 ก.ค.) ตำรวจกองกำกับการ 1 กองบังคับการปราบปราม ร่วมกัน จับกุมนายณัฐพล อายุ 29 ปี ผู้ต้องหาตามหมายจับศาลแขวงพระนครเหนือ ในความผิดฐาน “ออกเช็คเพื่อชำระหนี้ที่มีอยู่จริงและบังคับตามกฎหมาย โดยมีเจตนาที่จะไม่ให้มีการใช้เงินตามเช็คนั้นฯ ตาม พรบ.เช็คฯ” โดยจับกุมได้บริเวณลานจอดรถห้างสรรพสินค้าแห่งหนึ่ง เขตวัฒนา กรุงเทพฯ
โดยมีพฤติการณ์คือเมื่อวันที่ 21 มิ.ย.ที่ผ่านมา มีกลุ่มผู้เสียหายจำนวนหลายรายได้มาแจ้งข้อมูลให้กองบังคับการปราบปราม ทราบว่าตั้งแต่ช่วงต้นปี 2562 จนถึงปัจจุบัน ได้ถูก นายณัฐพล หลอกลวงให้ทำการซื้อขายไม้กอล์ฟเป็นจำนวนมากแล้วหลบหนีไป
มีพฤติการณ์เริ่มแรกคือ นายณัฐพลได้เข้าไปติดต่อซื้อขายอุปกรณ์กอล์ฟ โดยสร้างความน่าเชื่อถือให้แก่ร้านขายอุปกรณ์กอล์ฟ เช่น การชำระเงินสดหลักหมื่นจนถึงหลักแสนบาทเพื่อซื้ออุปกรณ์กอล์ฟจำนวนหลายครั้ง ทำให้ผู้เสียหายหลงเชื่อว่านายณัฐพลฯ เป็นนักธุรกิจหนุ่มซึ่งมีหน้าตาและบุคลิกดี
เมื่อสร้างความไว้เนื้อเชื่อใจได้แล้ว นายณัฐพลก็จะสั่งซื้ออุปกรณ์กอล์ฟจำนวนมากๆ ในราคาหลักแสนถึงล้านบาท และแจ้งว่าจะนำเงินมาชำระในวันรุ่งขึ้นหรือภายหลัง ซึ่งร้านค้าก็หลงเชื่อเนื่องจากที่ผ่านมานายณัฐพล มีการชำระเป็นเงินสดและตรงเวลาทุกๆ ครั้ง เมื่อได้รับอุปกรณ์กอล์ฟแล้วนายณัฐพล ก็จะบ่ายเบี่ยงการจ่ายเงินจนกระทั่งไม่สามารถติดต่อได้ในที่สุด ซึ่งเกิดความเสียหายกว่า 2 ล้านบาท
ทั้งนี้ จากการตรวจสอบประวัติพบว่าเมื่อปี 2559 นายณัฐพล เคยมีประวัติต้องโทษเป็นจำนวนมาก เช่น หลอกลวงผู้อื่นในลักษณะรับจำนำรถยนต์แล้วนำไปขายต่อ ซึ่งมีผู้เสียหายกว่า 50 ราย รวมความเสียหายไม่ต่ำกว่า 100 ล้านบาท จนนายณัฐพลได้รับฉายา “อายุน้อยร้อยล้าน” และพบมีความผิดในฐานฉ้อโกง ยักยอก หรือ พ.ร.บ.เช็คฯ
อีกทั้งยังหลบหนีหมายจับอีกหลายหมาย ได้แก่ หมายจับศาลแขวงนครสวรรค์ 1 หมายจับ และเป็นผู้ต้องหาหลบหนีตามหมายจับของศาลแขวงพระนครเหนือ 2 หมายจับ ซึ่งระหว่างที่หลบหนีก็ยังก่อเหตุในลักษณะเดียวกันนี้อยู่อย่างต่อเนื่อง จนกระทั่งถูกจับกุมได้ เจ้าหน้าที่ชุดจับกุมนำส่งพนักงานสอบสวน สน.ห้วยขวาง เพื่อดำเนินคดีตามกฎหมายต่อไป