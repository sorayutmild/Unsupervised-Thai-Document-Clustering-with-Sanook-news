
ผู้สื่อข่าวรายงานว่า (1 ก.ค.) โรส ฉัตรวดี อมรพัฒน์ ผู้ต้องหาคดีหมิ่นพระบรมเดชานุภาพ ตามประมวลกฎหมายอาญา มาตรา 112 และกำลังอยู่ในระหว่างการดำเนินการจับกุม ซึ่งอาศัยอยู่ ณ กรุงลอนดอน ประเทศอังกฤษ มีการโพสต์คลิปวิดีโอให้คำปรึกษากับแฟนคลับ ซึ่งภายในคลิปมีเนื้อหาพาดพิงถึง พ.ต.ท.ทักษิณ ชินวัตร และ น.ส.ยิ่งลักษณ์ ชินวัตร อดีตนายกรัฐมนตรี
โดย โรส ฉัตรวดี กล่าวในคลิปว่า "มีหลายคนๆ ถามโรสว่า เบื่อจัง ประเทศมันเป็นอย่างนี้ จะทำยังไง ก็บอกคุณได้เลยค่ะ นะคะว่า ถ้าพวกคุณเบื่อ เสียใจ โมโห รอความหวังจากทักษิณ จากยิ่งลักษณ์ ซึ่งเขาไม่เคยคิดจะช่วยเหลือคนไทยเลย เพราะพี่-น้องคู่นี้เขาไม่ได้เป็นนักปฏิวัติ แต่เขาเป็นนักธุรกิจ ซึ่งเขาเห็นผลประโยชน์ต่อธุรกิจของเขามากกว่าประชาชนคนไทย ที่ไปเลือกเขามาเป็นนายกฯ ฉะนั้นคุณพึ่งใครไม่ได้แล้ว"