วันเฉลิม สัตย์ศักดิ์สิทธิ์ ผู้ลี้ภัยทางการเมืองชาวไทยที่อาศัยอยู่ในกรุงพนมเปญ ประเทศกัมพูชา ถูกกลุ่มคนร้ายอุ้มหายไปหน้าคอนโด เมื่อเวลาประมาณ 17.45 น. ของวันที่ 4 มิ.ย. 2563 ขณะเดินลงมาซื้ออาหารหน้าคอนโด
ทั้งนี้ มีรายงานด้วยว่า เจ้าหน้าที่รักษาความปลอดภัยพยายามเข้าไปช่วยเหลือแล้ว แต่กลุ่มคนที่มาอุ้มวันเฉลิมนั้นมีอาวุธปืน ซึ่งขณะเกิดเหตุแหล่งข่าวที่ให้ข้อมูลกับประชาไท เปิดเผยว่า ตนกำลังคุยโทรศัพท์กับวันเฉลิม และเสียงสุดท้ายที่ได้ยินผ่านโทรศัพท์คือ "โอ๊ย หายใจไม่ออก" ก่อนสายจะตัดไป แต่ขณะนั้นเข้าใจว่าเกิดอุบัติเหตุ และวันเฉลิมบาดเจ็บ จึงพยายามโทรติดต่อกลับไปอีกประมาณ 30 นาที รวมทั้งติดต่อเพื่อนของวันเฉลิมให้ช่วยตรวจสอบที่คอนโด จึงทราบว่า วันเฉลิมหายไป
นอกจากนี้ พริษฐ์ ชิวารักษ์ นักกิจกรรมทางการเมือง ยังโพสต์ข้อความผ่านเฟซบุ๊กส่วนตัวด้วยว่า ผู้ลี้ภัยมาตรา 112 ถูกอุ้มขึ้นรถเก๋งหายไปหน้าคอนโดที่พนมเปญ ติดต่อไม่ได้ตอนนี้ยังไม่ทราบชะตากรรม และตนไม่ทราบว่าจะทำยังไงได้บ้างนอกจากส่งใจ พร้อมติดแฮชแท็ก #มาตรา112 #ม112 #saveวันเฉลิม

วันเฉลิม สัตย์ศักดิ์สิทธิ์ เคยปรากฏเป็นข่าวเมื่อวันที่ 26 มิ.ย. 2561 เจ้าหน้าที่ตำรวจนำโดย พล.ต.ต.สุรเชษฐ์ หักพาล ร่วมกันแถลงจับกุมผู้ต้องหากระทำความผิดตาม พ.ร.บ.คอมพิวเตอร์ฯ นำเข้าสู่ระบบคอมพิวเตอร์ซึ่งข้อมูลคอมพิวเตอร์อันเป็นเท็จ จากการโพสต์บทความบิดเบือนให้ร้ายรัฐบาลในเพจ "กูต้องได้ 100 ล้านจากทักษิณแน่ๆ" จำนวน 2 โพสต์ ซึ่งในการแถลงจับกุมดังกล่าวอ้างว่า วันเฉลิม เป็นแอดมินหรือผู้ดูแลเพจดังกล่าว 
นอกจากนี้ วันเฉลิม ยังปรากฏชื่อร่วมกับผู้ลี้ภัยคนอื่นๆ ในฐานะที่เป็นผู้ต้องหาในคดีหมิ่นประมาทกษัตริย์ หรือ ม.112 จากที่ สำนักข่าวอิศรา อ้างข้อมูลจากหน่วยงานความมั่นคง เมื่อวันที่ 3 มิ.ย. 2558 
 
โดยหลังจากรัฐประหาร วันเฉลิม เคยถูกเรียกรายงานตัวตามคำสั่งคณะรักษาความสงบแห่งชาติ แต่เนื่องจากเจ้าตัวไม่มารายงานตัวเวลาต่อมา วันที่ 8 มิ.ย. 2557 จึงถูกออกหมายจับในฐานะบุคคลผู้ฝ่าฝืนไม่มารายงานตัวตามคำสั่ง คสช.
ขณะนี้โลกทวิตเตอร์แฮชแท็ก #saveวันเฉลิม ติดเทรนด์อันดับ 1 ประเทศไทย ณ เวลา 06.10 น. โดยส่วนใหญ่ขอให้วันเฉลิมปลอดภัย 