กลุ่มผู้เสียหายพื้นที่ภาคเหนือไม่ว่าจะเป็นนายแพทย์ และนักธุรกิจกว่า 8 ราย รวมตัวกันร้องต่อสื่อมวลชนในจังหวัดเชียงใหม่ หลังถูกหลอกซื้อ รวี วารี เรสซิเดนซ์ คอนโดมิเนียมหรูใจกลางเมือง
นางขวัญปวีกรณ์ วงศ์ศรี หนึ่งในผู้เสียหาย เปิดเผยว่า ทางโครงการรวี ลงโฆษณาในหนังสือ และนิตยสารทั้งกรุงเทพ และเชียงใหม่ ซึ่งได้รับแจ้งว่าคอนโด มีห้องทั้งหมด 109 ห้อง แต่ขายไปแล้ว 40 ห้อง เหลือ 69 ห้อง แต่ต้องติดต่อซื้อขายกับ บริษัท ซีเจอาร์ กรุ๊ป จำกัด ซึ่งเป็นตัวแทนขาย โดยมีการโฆษณาว่า หากวางเงินมัดจำจำนวน 1 ล้านบาท จะได้สิทธิพิเศษหลายอย่าง
แต่เมื่อเดือนมิถุนายน 2555 ที่ผ่านมามีการขึ้นป้ายข้อความว่า บริษัท ซีเจอาร์ กรุ๊ป จำกัด มีปัญหากับโครงการ หากมีการกระทำใดทางโครงการไม่รับผิดชอบ จึงรีบติดต่อสภาทนายความ และสำนักงานคุ้มครองผู้บริโภค สคบ. เชียงใหม่ และได้ทราบว่ามีการร้องเรียนก่อนหน้านั้นเช่นกันจึงติดต่อ และรวมกลุ่มกันขึ้น เพื่อฟ้องร้องคดีในทางแพ่งว่าทั้งสองบริษัทฉ้อโกง
ทางโครงการรรวี วารี เรสซิเดนซ์ ลงโฆษณาในหนังสือ และนิตยสารทั้งกรุงเทพ และเชียงใหม่ ว่ามอบหมายให้ บริษัท ซีเจอาร์ กรุ๊ป จำกัด เป็นตัวแทนขาย คงไม่สามารถผลักความรับผิดชอบได้ ตอนนี้คดีอยู่ระหว่างพิจารณาของศาลจังหวัดเชียงใหม่ เพราะพวกเรามีหลักฐานเอกสารการซื้อขาย วางมัดจำ และการโอนเงินชัดเจน แต่อยากแจ้งให้สาธารณะได้ทราบว่า โครงการนี้มีการฉ้อโกงเพราะเชื่อว่ายังมีลูกค้าอีกมากที่ยังไม่ทราบข่าว
นางขวัญปวีกรณ์ กล่าวเสริมว่าในจำนวนผู้เสียหายมี บุ๋ม หรือ น.ส.ปนัดดา วงศ์ผู้ดี อดีตนางงาม และนักแสดงสาวร่วมอยู่ด้วย เพราะเรามีการติดต่อกันจึงทราบว่าบุ๋มตัดสินใจซื้อคอนโด 5 ห้อง เสียหายไม่ต่ำกว่า 5 ล้านบาท หลังได้รับเชิญให้มาเป็นพิธีกรเปิดตัวรีสอร์ทและคอนโด ที่เชียงใหม่ ซึ่งขณะนี้อยู่ระหว่างการฟ้องร้องที่กรุงเทพ เช่นกัน กลุ่มเราส่วนใหญ่จะเริ่มซื้อคอนโด ตั้งแต่เดือนกุมภาพันธ์ปีที่ผ่านมา หากรวม บุ๋ม สูญเงินรวมกันไม่ต่ำกว่า 20 ล้านบาท
ทางด้านนายพฤกษพงศ์ รัตนสังวาลย์ ทนายความของกลุ่ม กล่าวว่า ทราบว่าระหว่างบริษัท ซีเจอาร์ กรุ๊ป จำกัด กับ รวี วารี เรสซิเดนซ์ มีปัญหาขัดแย้งกันในภายหลังเรื่องขายคอนโดในราคาที่ต่างกัน แต่ก่อนหน้าเรามีหลักฐานชัดเจนว่ามีการมอบหมายให้เป็นตัวแทนดำเนินการซื้อขาย ในทางคดีจึงฟ้องทั้งคู่เป็นจำเลย เพื่อให้ศาลคุ้มครองชั่วคราว ซึ่งล่าสุดศาลมีคำสั่งให้ระงับการจำหน่ายจ่ายโอนห้องที่มีปัญหาทั้งหมด ขณะนี้อยู่ระหว่างการพิจารณาคดีแพ่ง ในข้อหาฉ้อโกงประชาชน เพื่อให้ชดใช้ค่าเสียหายตามจำนวนเงินสดที่สูญไป