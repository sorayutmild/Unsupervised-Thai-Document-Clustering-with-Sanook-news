ทำเอาอดีตคู่หมั้นสาว "แตงโม ภัทรธิดา" ออกอาการน้อยเนื้อต่ำใจถึงขนาดต้องโพสต์ข้อความตัดพ้อลงในอินสตาแกรมกันเลยทีเดียว หลังอดีตชายคนรักอย่างหนุ่ม "โตโน่ ภาคิน" โพสต์ภาพถ่ายขณะเยี่ยมไข้น้องสาวคนสนิท "เกรซ รัชย์ณมนทร์" แบบติดขอบเตียง จนบรรดาแฟนคลับพร้อมใจกันฟินจิกหมอน เนื่องจากสมัยที่เข้าประกวดนั้นทั้งคู่เคยตกเป็นกระแสคู่จิ้นกันมาก่อน!!!
งานนี้พอมีโอกาสเจอกับ "แตงโม ภัทรธิดา" ในวันเปิดตัวแคมเปญ "แม่มด Babalah ตามล่าหาสาวหน้าเป๊ะ" บรรดาสื่อก็เลยต้องขอเข้าซอกแซกสักหน่อยว่า หลังจากที่ตัดสินใจโพสต์ข้อความดังกล่าวออกไปแล้วนั้น ได้รับฟีดแบคตอบกลับจากอดีตคนรักบ้างไหม...
ล่าสุดเห็นเราลงข้อความในอินสตาแกรมบอกว่ามีอะไรจะพูด ?"อ๋อ...ข้อความนั้นโมแค่อยากจะบอกแฟนคลับว่า ไอเลิฟยู เฉยๆ ไม่มีอะไรค่ะ"
แล้วส่วนของข้อความที่เราเขียนตัดพ้ออันนั้นมีเจตนาส่งตรงถึงใครหรือเปล่า ?"อย่าไปพูดถึงมันเลยค่ะมันผ่านไปแล้ว แต่ใครจะคิดอะไรก็คิดได้เลย"
หลายคนสงสัยว่าเราเขียนถึงภาพที่โตโน่ไปเยี่ยมเกรซในโรงพยาบาล ?"เอ่อ...ถ้าเป็นโม โมก็คงไปเยี่ยมนะ ถ้าเขาเป็นเพื่อน เป็นน้อง หรือเป็นคู่จิ้นอะไรก็ตาม อีกอย่างมันเป็นเรื่องธรรมดาอยู่แล้ว เพราะโน่เขาเป็นคนมีน้ำใจ ถ้าเขาจะไปเยี่ยมคนที่เขารู้จักมันก็ไม่แปลก"
วินาทีแรกที่เราเห็นภาพที่โตโน่โพสต์เรารู้สึกยังไง ?"โมคงไม่ต้องบอกหรอกว่าโมรู้สึกยังไง โมเชื่อว่าหลายคนคงรู้สึกแทนโมได้ เพียงแต่ ณ ตอนนี้เราต้องอยู่กับความเป็นจริงและอยู่ปัจจุบันว่าเราไม่มีสิทธิ์ที่จะรู้สึกอะไรได้อีกต่อไปแล้ว"
เราพอทราบกระแสข่าวไหมว่าหลายคนก็เชียร์ให้เขาสองคนเป็นแฟนกันจริงๆ ?"ถ้าเกิดเขาเป็นคู่ที่เหมาะสมกัน คู่ที่เป็นไปได้ คู่ที่อยู่ด้วยกันและมีความสุข โมก็ขอเชียร์ด้วยได้ค่ะ"
นอกจากภาพเกรซแล้ว ก็ยังมีภาพที่โตโน่ถ่ายกับแฟนคลับแล้วเข้าไปคอมเม้นท์รูปหัวใจด้วย ?"เรื่องนี้โมยังไม่ทราบรายเอียดเลยค่ะ ขอเวลาไปศึกษาก่อนดีกว่าเนอะ อีกอย่างเรื่องที่ใหญ่ที่สุดตอนนี้จะเป็นเรื่องของน้องเกรซ ซึ่งโมขอร้องนะคะได้โปรดอย่าว่าโน่เลย เพราะสิ่งที่เขาทำมันก็เป็นสิ่งดี เป็นน้ำใจที่คนเราควรจะมีให้กัน อีกอย่างทุกคนต่างก็บอบช้ำมาเยอะแล้วเนอะ"
ถ้าหากสมมุติตอนนี้โตโน่เขาจะมีใครใหม่ เราโอเคไหม ?"โอเคค่ะ โอเคก็ได้ค่ะ"
หลังมีภาพโตโน่เกรซออกมา เราได้พูดคุยกับเขาบ้างไหม ?"จำได้แล้ว (หัวเราะ)"
ตอนนี้เรายังเสียใจหรือคิดมากอยู่หรือเปล่า ?"โมก็พยายามอยู่กับความเป็นจริงให้มากขึ้นนะคะ แต่ถามว่าสภาพจิตใจเต็ม 100 เปอร์เซ็นต์เลยไหม คือมันคงไม่ใช่ตอนนี้หรอก"
เห็นว่าตอนนี้แฟนคลับเราเข้าไปโจมตีโตโน่กันเยอะเลย ?"โมขอร้องทุกคนตรงนี้เลยนะคะ ถ้าหากรักโมอย่าโจมตีโน่เลย อย่าทำร้ายคนที่โมรักเลยค่ะ"
นอกจากนี้ก็ยังมีเรื่องหมอดูที่แนะนำให้เราไปแก้ดวง ?"เรื่องนี้โมทราบค่ะ แต่คือโมเป็นคริสเตียนไงโมเลยไม่ค่อยเชื่อเรื่องดวงดาวสักเท่าไหร่ โมเชื่อเรื่องของการกระทำ แต่ทั้งนี้ทั้งนั้นก็รับฟังไว้เป็นเรื่องตลกๆ จะได้ไม่เครียด อีกอย่างถือว่าถ้ากระแสเราทำให้เขามีงานได้ก็แบ่งๆ กันไปค่ะ เป็นสีสันของวงการ"
หัวใจของเราตอนนี้ถือว่าปิดสนิทเลยไหม ?"ปิดค่ะ เพราะโมยังไม่อยากดึงใครเข้ามาแทนที่ใคร โมขอเริ่มต้นมีคนใหม่ตอนที่โมไม่ได้เสียใจ หรือโมไม่ได้รักเขาคนนั้นแล้วดีกว่า"
ภาพจากอินสตาแกรม @mootono29 และ Grace TheStar6 Fans  