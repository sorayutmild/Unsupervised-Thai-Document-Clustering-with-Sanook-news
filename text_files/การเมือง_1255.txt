ผบก.ปอท. เผย กรณีคลิปจากอัลกออิดะห์ ขู่ฆ่า "ทักษิณ" ไม่ใช่ใช่การตัดต่อ เตรียมประสานไปยังสหรัฐอเมริกา เพื่อให้ช่วยตรวจสอบ
พล.ต.ต.พิสิษฐ์ เปาอินทร์ ผู้บังคับการกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี หรือ ผบก.ปอท. เปิดเผยถึงความคืบหน้าการตรวจสอบคลิปวิดีโอจากอัลเคด้า (อัลกออิดะห์) เพื่อขู่ฆ่า พ.ต.ท.ทักษิณ ชินวัตร อดีตนายกรัฐมนตรี ที่เชื่อว่าเกี่ยวข้องกับเหตุการณ์สังหารที่มัสยิดกรือเซะ อ.เมือง จ.ปัตตานี เมื่อปี 2547 ว่า คลิปดังกล่าวน่าจะไม่มีการตัดต่อ พบว่าเป็นคลิปที่สร้างมาจากทางตะวันออกกลาง อยู่ระหว่างการตรวจสอบว่าเป็นกลุ่มไหน ใครจะเป็นคนสร้างหรือทำ
ขณะนี้ได้ประสานไปยังหน่วยงานความมั่นคงของประเทศสหรัฐอเมริกา ที่มีข้อมูลอยู่ ซึ่งสิ่งที่นำคลิปวิดีโอมาลงนั้น ทำขึ้นเพื่อให้ผู้ถูกข่มขู่เสียประโยชน์ ทำให้จำกัดความเคลื่อนไหว ผลสรุปความชัดเจนน่าจะทราบในวันพรุ่งนี้ (29 ก.ค.) ที่จะมีการประชุมและรายงานในที่ประชุมทราบ ร่วมกับ พล.ต.อ.อดุลย์ แสงสิงแก้ว ผบ.ตร. ในเวลา 16.00 น. ที่สำนักงานตำรวจแห่งชาติ