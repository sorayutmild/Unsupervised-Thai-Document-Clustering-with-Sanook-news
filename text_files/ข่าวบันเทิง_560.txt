"อิน บูโดกัน" เปิดหมดจุดเริ่มต้นรัก "จอห์น ศุภชัย" เผยฝ่ายชายเป็นรักแรกพบ และเป็นคนที่อยากฝากชีวิตด้วย วอนแฟนคลับเข้าใจ ไม่อยากให้ทุกคนกำหนดเพศ
เซอร์ไพรส์แฟนๆ หนักมาก สำหรับภาพบรรยากาศงานวิวาห์ที่จัดขึ้นอย่างเรียบง่ายเมื่อวันที่ 29 พฤษภาคม ที่ผ่านมา ของนักร้องสาวรุ่นใหญ่ "อิน ณัฐรินภรณ์ ยืนยง" หรือที่รู้จักกันในชื่อ "อิน บูโดกัน" กับแฟนหนุ่มนักดนตรีและหุ้นส่วนธุรกิจร้านอาหาร "จอห์น ศุภชัย พรหมมินทร์" ท่ามกลางสักขีพยานซึ่งเป็นญาติผู้ใหญ่และคนในครอบครัว
โดยล่าสุดวันนี้ (31 พ.ค.) อิน บูโดกัน ก็ได้ถือโอกาสออกมาเปิดใจถึงสาเหตุที่ตัดสินใจเริ่มต้นชีวิตคู่ โดยเจ้าตัวเผยว่า หนุ่มจอห์นคือคนที่ใช่และเป็นรักแรกพบตั้งแต่วันแรกที่รู้จัก จนกระทั่งในวันที่ถูกขอแต่งงานเมื่อปีก่อน จึงทำให้ตั้งใจว่าจะขอฝากชีวิตไว้กับผู้ชายคนนี้
ส่วนทางด้านกระแสวิจารณ์ที่หลายคนแซวว่าเป็นการเปลี่ยนทอมให้เป็นเธอนั้น สาวอินมองเป็นเรื่องขำๆ เพียงแต่ไม่อยากให้คนกำหนดเพศให้ตัวเอง...
เจอกับพี่จอห์นครั้งแรกที่ไหน ?"เราเจอกันที่ร้านอาหารแพกลางกรุงค่ะ และก็ประทับใจเขาตั้งแต่แรกเห็นเลย เขาหล่อมาก ชอบเขาตั้งแต่แรกเห็น อีกอย่างที่ประทับใจเขาคือเขาเป็นคนดี เป็นคนมีน้ำใจ ดูแลคุณพ่อดูแลครอบครัว รวมถึงดูแลพี่ดีมากๆ ดีกว่าพี่ดูแลซะอีก สุดท้ายก็เลยแพ้เขาราบคาบเลยค่ะ
ประทับใจเขาตรงไหนถึงได้ตัดสินใจแต่งงาน ?"ไม่มีผู้ชายดูแลอินแบบนี้ ไม่มีผู้หญิงคนไหนที่อินเคยคบเหมือนกันที่จะอดทนอินและดูแลอินได้เท่าเขา เขาใจเย็นมาก ดูแลอินดีมากๆ มาตลอด"
เขาทราบมาก่อนไหมว่าเราเคยชอบผู้หญิง ?"เขาเห็นอยู่แล้วค่ะ เขาเคยเห็นมาก่อนว่าอินคบใคร อินเคยมีใคร เพราะก่อนหน้านั้นต่างคนต่างก็เคยมีแฟน เขารู้อยู่แล้วค่ะ"
แต่เหมือนตัวเราเองก็ไม่ค่อยอยากให้คนมากำหนดเพศเรื่องความรัก ?"ใช่ค่ะ เพราะอินรู้สึกว่าถ้าหากคุณได้มาเจอแบบอิน คุณมาเจอคนที่ใช่ ได้มาเจอคนที่เขารักเราจริงๆ เราก็สามารถเปลี่ยนได้เหมือนกันเพื่อความรัก แต่ถามว่า ณ ตอนนี้อินยังเป็นอินคนเดิมไหม ใช่ค่ะอินยังเป็นคนเดิม ถ้าหากพี่จอห์นเป็นผู้หญิงอินก็จะแต่งงานกับพี่จอห์น เรารักกันที่จิตใจรักกันที่ข้างใน อินยืนยันเลย"
"ที่มันเป็นอย่างนี้ก็เพราะอินเป็นห่วงความรู้สึกของพ่อแม่ อินเป็นลูกผู้หญิงคนเดียว และที่ผ่านมาท่านก็จะคอยเถียงคนแถวบ้านเวลามีคนเอาภาพจากหนังสือกอซซิบต่างๆ ไปให้พวกท่านดู ท่านยืนยันตลอดว่าลูกเป็นคนห้าวๆ อารมณ์ดี จนกระทั่งวันหนึ่งที่อินพาผู้ชายเขาบ้าน (หัวเราะ) วันนั้นท่านก็คงรู้สึกดีเหมือนกัน ที่เรามีแฟนเป็นตัวเป็นตน มีคู่ชีวิตเป็นฝั่งเป็นฝาแล้ว"
พี่จอห์นเขาบอกไหมว่าประทับใจเราตรงไหน ?"ตรงที่อินเป็นของอินแบบนี้นี่แหละ ร่าเริง สามารถทำให้เขาหัวเราะได้ตลอด ไม่เรื่องมาก ไม่จุกจิก เป็นตัวตลกของเขา (ยิ้ม)"
ส่วนตัวเราคิดไหมว่าการแต่งงานครั้งนี้ทำให้แฟนๆ เซอร์ไพรส์มาก ?"อินไม่กล้าลงรูปแต่งงานในไอจีเลย เพราะอินคิดว่าอินไม่สามารถอธิบายให้คนเข้าใจในตัวอินได้ และอีกอย่างคืออินกลัวที่จะเสียแฟนคลับไปด้วย แต่ในเมื่อมันเป็นไปแล้ว และนี่ก็คือชีวิตของเรา ถามว่าอินแคร์ไหม อินแคร์มาก ถ้าอินไม่แคร์อินคงลงรูปไปแล้วค่ะ"
พี่จอห์นเขาตกใจไหมพอเรื่องแต่งงานกลายเป็นข่าว และมีคนอยากจะสัมภาษณ์ ?"เขาตกใจเหมือนกันและก็แอบหงุดหงิดนิดๆ คือเขาไม่อยากออกสื่อ เพราะเขาไม่รู้จะพูดยังไง อีกอย่างคือเขาเองก็ติสก์ในระดับหนึ่งเลย ดังนั้นอินก็โอเคจัดการเอง (ยิ้ม)"
ที่ผ่านมาคนรอบข้างทราบไหมว่าเราสองคนเป็นแฟนกัน ?"ทราบมาตลอดค่ะ ทุกครั้งที่ถ่ายละครเขาก็เป็นคนไปรับไปส่ง คือคนที่ทำงานด้วยกันจะรู้เลยว่าอินมีแฟน แต่บางคนก็ไม่เคยเห็นหน้า นอกจากจะเป็นเพื่อนในกลุ่มจริงๆ"
ทำไมเราเลือกที่จะแต่งงานแบบเงียบๆ ?"อินรู้สึกว่าเราแก่แล้ว และก็ไม่รู้ด้วยว่าจะต้องแต่งงานโชว์ใคร เพราะเราก็ทำเพื่อคุณพ่อคุณแม่ ส่วนตัวเราเองก็จะได้เข้าตามตรอกออกตามประตูสบาย ไปไหนมาไหนก็พูดได้เต็มปากไม่ต้องกังวลสายตาใคร"
เห็นว่าเราอยากมีลูกสาวด้วย ?"ใช่ค่ะ คิดเหมือนกันว่าจะไปหาหมอ จะไปถามหมอว่าต้องทำท่าไหนถึงจะได้ลูกผู้หญิง คืออินคิดเสมอว่าผู้หญิงคือเพศที่สวยงาม และแฟนอินก็ชอบเด็กผู้หญิงมากด้วย แต่ถ้าจริงๆ หากเขาจะมาเกิดก็ผู้หญิงผู้ชายได้หมดเลยค่ะ"
แบบนี้การร้องเพลงกลางคืนมันจะส่งผลต่อการมีลูกไหม ?"มีผลค่ะ เพราะนาฬิกาชีวิตเราเปลี่ยน นอนไม่เป็นเวลา กินไม่เป็นเวลา แต่ทำไงได้นั่นก็คือนานเนอะ ถ้าหากเบรคแล้วจะเอาเงินจากไหนเลี้ยงลูกล่ะ ถ้าคนอื่นทำได้เราก็ต้องทำได้ (หัวเราะ) ตั้งท้อง ทำได้"
คิดไว้หรือยังว่าแต่งงานแล้วจะไปฮันนีมูนกันที่ไหน ?"ไม่ฮันอ่ะ (หัวเราะ) เที่ยวเมื่อไหร่ก็เที่ยวได้"
นิยามความรักของเราคืออะไร ?"ถ้าเจอคนที่ใช่อย่าปล่อยให้หลุดไปนะ อะไรยอมได้ก็ยอม คนเราไม่มีทางรู้หรอกว่าพรุ่งนี้เช้าตื่นมาแล้วเขาจะอยู่กับเราหรือเปล่า"
แต่งงานแล้วมีโอกาสโชว์ทักษะแม่ศรีเรือนบ้างหรือยัง ?"เรียบร้อยแล้ว เห็นนิสัยแมนๆ แบบนี้ แต่อินซักผ้าเอง รีดผ้าเอง ทำกับข้าวเอง อินทำได้หมดทุกอย่างค่ะ"
ตอนนี้เวลาไปไหนมาไหนมันหวานขึ้นกว่าเดิมไหม ?"เหมือนเดิมทุกอย่างค่ะ แต่อาจจะสามารถอ้อนพี่จอห์นได้ทุกเวลา จะให้หอมตอนไหนก็ได้ อยากจะกอดตอนไหนก็สามารถทำได้ค่ะ"
ตอนนี้จดทะเบียนสมรสแล้วหรือยัง ?"ยังค่ะ แต่คิดว่าวันไหนสะดวกก็คงจะได้ไป"
เห็นว่าจะมีงานเลี้ยงฉลองแต่งงานด้วย ?"ใช่ค่ะ วันที่ 14 สิงหาคม ที่หอประชุมใหญ่โรงไฟฟ้าฝ่ายผลิต บางปะกง เพราะคุณพ่อกับคุณแม่อินรับราชการที่นั่นมาตลอดจนท่านเกษียณ รวมถึงพรรคพวกอินหลายคนก็อยู่ที่นั่น อีกอย่างถ้าเพื่อนๆ ในกรุงเทพจะเดินทางไปร่วมงานมันก็ไม่ไกลด้วย"
สุดท้ายมีอะไรอยากจะบอกแฟนๆ หรือคนที่เรากลัวว่าเขาจะไม่เข้าใจเราไหม ?"คืออินก็ยังเป็นอินคนเดิมทุกอย่างนะ อินคืออิน อินนิสัยแบบนี้ห้าวๆ จริงใจ อินจริงใจที่สุดในโลกแล้ว แต่อย่ามากำหนดเพศให้อินเลย อินเป็นอิน อินยังคุยได้กับทุกคนเหมือนเดิม แค่แต่งงานแล้วและก็มีสามีแล้วแค่นั้นจริงๆ"