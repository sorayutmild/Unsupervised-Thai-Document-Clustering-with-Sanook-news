สำหรับอาการลิ้นหัวใจตีบของ "น้องอลิน" ลูกสาวฝาแฝด ของ โอปอล์ ปาณิสรา และ หมอโอ๊ค สมิทธิ์ ที่แพทย์ตรวจพบปัญหาเรื่องลิ้นหัวใจตีบตั้งแต่เกิด ซึ่งต้องคอยติดตามผลโดยนั้น ล่าสุดวันนี้ ทั้งคู่ได้อุ้มลูกสาวไปตรวจที่โรงพยาบาลรามาอีกครั้ง เพื่อนัดหมายทำบอลลูน ซึ่งน้องอลิน ดูอารมณ์ดีและแข็งแรงขึ้นเยอะ ส่วนหมอโอ๊คก็ได้อัพเดทอาการของลูกสาวให้แฟนๆ ที่เป็นห่วงได้ทราบกัน และอธิบายให้ฟังถึงเรื่องหัวใจตีบอย่างละเอียดด้วย
"วันนี้พาน้องอลินมาตรวจติดตามเรื่องลิ้นหัวใจตีบครับ หลายท่านไถ่ถามกันมาว่าเป็นอะไรแน่ วันนี้ถือเป็นโอกาสดีในการเข้าใจโรคนี้กันเลยนะครับ ภาวะที่น้องอลินคือลิ้นหัวใจ pulmonary ที่นำเลือดจากหัวใจไปฟอกที่ปอดตีบ ทำให้หัวใจห้องขวาต้องทำงานหนัก เด็กๆบางคนอาจมีภาวะเขียวหรือหัวใจโต และหัวใจวายได้ โชคดีที่ท่านอาจารย์อนันต์ แพทย์ผู้เชี่ยวชาญด้านโรคหัวใจเด็กที่รามาตรวจพบตั้งแต่วันที่ 2 หลังคลอด ถึงแม้ว่าจะไม่มีอาการอะไรผิดปกติ พัฒนาการและการเจริญเติบโตดี แต่เนื่องจากน้องอลินมีภาวะนี้ในขั้นรุนแรงซึ่งส่งผลถึงกล้ามเนื้อหัวใจในระยะยาว จึงต้องวางแผนทำการรักษาด้วยบอลลูนเพื่อขยายลิ้นหัวใจที่ตีบอยู่ ในตอนแรกเรากลัวกันมากว่าอาจจะต้องทำแบบฉุกเฉินตั้งแต่น้ำหนักตัวเพียง 1 กิโลกรัมเพราะเป็นเยอะมาก แต่จากการติดตามและรักษาอย่างใกล้ชิดจากท่านอาจารย์ วันนี้เราได้รับข่าวดีว่าอลินสามารถทำบอลลูนได้ในช่วงอายุ 1 ปีซึ่งทำให้ผลการรักษาและผลข้างเคียงดีขึ้นมากครับ เป็นกำลังใจให้พวกเราด้วยนะครับ #Aline #arayaskul #thebestwecanaskfor"
เป็นกำลังใจให้ครอบครัว "อารยะสกุล" และขอให้น้องอลินแข็งแรงขึ้นด้วยนะคะ
รูปภาพจากอินสตาแกรม @opalpanisara,@oak_smith