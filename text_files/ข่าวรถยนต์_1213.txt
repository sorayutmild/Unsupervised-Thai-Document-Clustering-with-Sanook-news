     รถยนต์สมัยนี้มีหน้าจอแสดงระยะทางที่วิ่งได้จากปริมาณน้ำมันในถัง แล้วหากวันใดเผลอปล่อยให้น้ำมันหมดจนตัวเลขกลายเป็น "ศูนย์" ขึ้นมา รู้ไหมว่าเรายังสามารถขับต่อไปได้อีกกี่กิโลเมตร?
     โดยปกติแล้วหากปล่อยให้น้ำมันในถังเหลือน้อย ไฟโชว์สีเหลืองรูปหัวจ่ายน้ำมันมักจะสว่างขึ้นก่อน ขณะที่ตัวเลขระยะทางที่รถสามารถวิ่งได้ (Range) จะค่อยๆ ลดลงจนกระทั่งเหลือ 0 ในที่สุด ซึ่งการทำงานของระบบวัดระยะทางจะแตกต่างกันไปตามรถแต่ละรุ่น รวมถึงสภาพการขับขี่ด้วย นั่นหมายความว่าหากจราจรติดขัด ระยะทางที่วิ่งได้จริงอาจต่ำกว่าที่โชว์นั่นเอง
     ดังนั้น หากต้องการทราบระยะทางที่รถสามารถวิ่งได้จริงๆ ควรดูจากไฟรูปหัวจ่ายน้ำมันจะดีกว่า โดยรถทันทีที่ไฟสว่างขึ้น นั่นแปลว่ายังมีน้ำมันในถังเหลืออยู่ประมาณ 8-11 ลิตร แล้วแต่รุ่นรถ (อ้างอิงตามผู้ผลิตรถยนต์ในสหรัฐอเมริกา) ดังนั้น หากรถคุณมีอัตราสิ้นเปลืองอยู่ที่ 10 กม./ลิตร ก็จะสามารถขับต่อไปได้อีกประมาณ 80-110 กิโลเมตร

     ทั้งนี้ ระยะทางที่วิ่งได้จริงขึ้นอยู่กับสภาพจราจรและการขับขี่ในขณะนั้นด้วย หากเป็นการขับขี่ในเมืองที่ต้องเหยียบคันเร่งบ่อย ก็จะทำให้ระยะทางสั้นลงเช่นกัน
     อย่างไรก็ดี หากเห็นว่าน้ำมันใกล้หมดก็รีบเติมเสียก่อน หากโชคร้ายขับไปเจอรถติด รับรองว่าอยู่ไม่สุขเป็นแน่ครับ
 