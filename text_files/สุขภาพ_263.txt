ส่วนนั้นของผู้หญิงเป็นส่วนที่อยู่ใต้ร่มผ้าตลอด ดังนั้นก็อาจจะไม่ใช่เรื่องแปลกอะไรหากจะมีกลิ่นอับอยู่บ้าง ไม่ว่าจะเป็นเหงื่อไคล หรือช่วงวันนั้นของเดือน แต่หากกลิ่นมันไม่ใช่แค่อับชื้นล่ะ? กลิ่นแบบไหนที่ส่อเค้าอันตราย แล้วเราจะกำจัดกลิ่นไม่พึงประสงค์นี้ได้อย่างไร Sanook! Health หาคำตอบมาให้แล้วค่ะ
 
ทำไมน้องสาวมีกลิ่น?
1. แบคทีเรียในช่องคลอดมีความผิดปกติ
ปกติแล้วที่ช่องคลอดจะมีแบคทีเรียที่ไม่ก่อให้เกิดโรคอยู่หลากหลายชนิด แต่หากแบคทีเรียเหล่านี้เกิดความผิดปกติ ก็อาจทำให้เกิดกลิ่นที่ผิดปกติขึ้นได้เช่นกัน โดยอาจเกิดขึ้นพร้อมกับอาการตกขาวได้ด้วย
2. รักษาความสะอาดไม่ดีพอ
จริงๆ แล้วเป็นเรื่องถูกต้องที่แพทย์แนะนำให้คุณทำความสะอาดด้วยน้ำเปล่าเท่านั้น ไม่จำเป็นต้องใช้ผลิตภัณฑ์ทำความสะอาดโดยเฉพาะก็ได้ แต่หากเกิดการสะสมของเหงื่อไคล คราบประจำเดือน สารคัดหลั่ง ตกขาว หรือเกิดการหมักหมมของสิ่งสกปรกภายใต้ขนบริเวณนั้น ก็อาจทำให้เกิดกลิ่นไม่ค่อยดีจนอาจต้องพึ่งพาตัวช่วย นอกจากความสะอาดของส่วนนั้นแล้ว ยังรวมถึงชั้นใน กางเกงที่สวมใส่รัดรูปมาก หรือระบายอากาศได้ไม่ดีพออีกด้วย
3. ติดเชื้อ
ทั้งติดเชื้อจากเชื้อรา หนองในเทียม พยาธิช่องคลอด หรือติดเชื้อจากโรคติดต่อทางเพศสัมพันธ์อื่นๆ
4. มะเร็ง
อาจมีความเสี่ยงในการเป็นโรคมะเร็งปากมดลูก มะเร็งเยื่อบุโพรงมดลูก หรือมะเร็งอวัยวะเพศหญิง 
5. อาหารที่ทาน
อาหารรสจัด เครื่องเทศบางชนิด หัวหอม หรืออาหารทะเลต่างๆ อาจเป็นสาเหตุของกลิ่นแปลกๆ นี้ได้เช่นกัน
 
ลักษณะของกลิ่น
- กลิ่นเหม็นคาว อาจเป็นกลิ่นของเหงื่อ ตกขาว หรือประจำเดือนตกค้าง
- กลิ่นเค็ม เหมือนปลาหมึกตากแห้ง หรือน้ำปลา อาจเกิดจากอาการตกขาวที่ผิดปกติ ติดเชื้อ หรืออักเสบ
 
ทำอย่างไรถึงจะกำจัดกลิ่นไม่พึงประสงค์ได้
1. กลิ่นคาวอ่อนๆ เป็นกลิ่นปกติที่สามารถเกิดขึ้นได้ อย่างไรก็ตามหากกลิ่นแรงขึ้น ควรทำความสะอาดด้วยน้ำสะอาด หรืออาจใช้ผลิตภัณฑ์ทำความสะอาดบริเวณนั้นโดยเฉพาะได้
2. ลดอาหารรสจัด เครื่องเทศ ผักกลิ่นฉุน และอาหารทะเลบางชนิด
3. สวมชั้นใน และเสื้อผ้าที่โปร่งสบาย ไม่รัดรูป และอับชื้นจนเกินไป
4. หลีกเลี่ยงการมีเพศสัมพันธ์กับคนที่มีความเสี่ยงในการติดเชื้อโรคติดต่อทางเพศสัมพันธ์
5. หากมีความผิดปกติอื่นๆ ร่วมด้วย เช่น คัน เป็นผื่น ปวดแสบปวดร้อน ให้รีบพบแพทย์ทันที เพราะอาจเป็นสัญญาณเตือนภัยโรคอันตรายต่างๆ ข้างต้น
 
 
ภาพประกอบจาก istockphoto