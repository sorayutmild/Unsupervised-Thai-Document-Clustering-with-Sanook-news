ผล DNA ชัด เด็กชายวัย 16 ปี ข่มขืนนางรำวัย 18 ปี ยับคาโรงเรียน เตรียมขอศาลออกหมายจับ
จากกรณีเมื่อวันที่ 15 ธ.ค. ที่ผ่านมา น.ส.เอ (นามสมมุติ) อายุ 18 ปี นางรำวงโปงลาง ของโรงเรียนมัธยมชื่อดังของ จ.อุบลราชธานี ถูกคนร้ายข่มขืนและทำร้ายร่างกายจนได้รับบาดเจ็บสาหัส ภายในห้องเก็บอุปกรณ์ดนตรีภายในโรงเรียน ก่อนจะเสียชีวิตในเวลาต่อมานั้น
ล่าสุด ผู้สื่อข่าวรายงานว่า (25 ธ.ค.) พล.ต.ต.อภิชาติ เพชรประสิทธิ์ ผบก.ภ.จว.อุบลราชธานี เปิดเผยว่า ผลตรวจดีเอ็นเอของคณาจารย์ ภารโรง เพื่อนนักเรียน เยาวชนที่เกี่ยวข้องกับยาเสพติด จำนวนกว่า 32 ราย ซึ่งส่งไปยังศูนย์พิสูจน์หลักฐานภาค 3 สำนักงานพิสูจน์หลักฐานตำรวจ จ.นครราชสีมา ออกมาแล้ว พบดีเอ็นเอ 1 ราย ตรงกับดีเอ็นเอที่อยู่ในช่องคลอดของเหยื่อ
เบื้องต้น เป็นเยาวชนชายอายุ 16 ปี แต่ผู้ต้องหายังให้การปฎิเสธ และอ้างว่ารอยข่วนจากปีนขึ้นไปจับตุ๊กแกแล้วตกลงมา สำหรับเยาวชนรายดังกล่าวเป็นอดีตนักเรียนของโรงเรียนที่เกิดเหตุ ถูกให้ออกจากโรงเรียน เพราะมีพฤติกรรมเกเร จากนั้นไปทำงานรับจ้างดูแลการจัดเครื่องเสียง ประกอบกับวันเกิดเหตุ 15 ธ.ค. เยาวชนรายนี้ได้มาดูเครื่องเสียงให้วงโปงลางกับเพื่อนในโรงเรียนที่เกิดเหตุด้วยขณะที่เจ้าหน้าที่อยู่ระหว่างขอศาลอนุมัติออกหมายจับ โดยจะมีการแถลงข่าวให้ทราบถึงรายละเอียดต่อไป