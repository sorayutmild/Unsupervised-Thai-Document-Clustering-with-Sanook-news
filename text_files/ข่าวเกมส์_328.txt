ตอนนี้ก็กลางเดือนพฤศจิกายนแล้ว ใกล้จะถึงช่วงสิ้นปีกันแล้ว สำหรับคนไทยแล้วช่วงเทศกาลวันหยุดสิ้นปีอาจไม่ค่อยมีความหมายเท่าไหร่ นอกจากแค่จะได้หยุดยาวๆกับมีงานฉลองปีใหม่เท่านั้น แต่กับชาวตะวันตกแล้ว ช่วงเทศกาลปลายปีของเขาคือเทศกาลที่สำคัญที่สุดของปีกันเลยครับ เพราะนอกจากปีใหม่แล้ว ก็ยังมีคริสต์มาสที่เป็นเทศกาลศักดิ์สิทธิ์สำหรับชาวคริสต์ด้วย และเป็นวันที่เด็กๆตั้งตารออยู่ทุกๆปี ว่าจะได้ของขวัญอะไรในเทศกาลนี้ ซึ่งในยุคที่เทคโนโลยีล้ำหน้าแบบนี้ บรรดาอุปกรณ์ไฮเทคต่างๆนับว่าเป็นของขวัญที่ดี แต่ก็มีอุปกรณ์ไฮเทคบางอย่างที่ดูแย่และไม่เหมาะที่จะทำมาเป็นของขวัญนัก ซึ่งทาง CNET ของอเมริกาได้มีการจัด 5 อันดับของขวัญไฮเทคสุดห่วยมาให้ทราบกัน ที่น่าประหลาดใจก็คือ 1 ใน 5 อย่างนั้นมีเครื่อง Wii U รุ่นใหม่ล่าสุดของนินเทนโดอยู่ด้วย โดย 5 อันดับของขวัญไฮเทคสุดห่วยทั้งหมดก็มีดังนี้

อันดับ 5 เครื่องเล่น DVD
5 ของขวัญสุดห่วย
ในยุคที่การดูหนังด้วยระบบ Digital กำลังมาแรง การดู DVD นับว่าตกยุคไปแล้วอย่างสมบูรณ์ครับ ปัจจุบันคนนิยมดาวน์โหลดไฟล์หนังแบบดิจิตอลมาดูมากกว่า ทั้งคมชัด โหลดง่าย ราคาไม่แพง (พวกโหลดเถื่อนไม่นับนะ) แถมแผ่น Blu Ray ก็ราคาถูกลงและคมชัดกว่า DVD เยอะ คนจึงนิยมดู DVD น้อยลง แถมเครื่อง PC, PS3, XB360 ก็ดู DVD ได้เหมือนกัน เครื่องเล่น DVD จึงแทบไม่มีค่าอะไรแล้ว และไม่ควรซื้อเป็นของขวัญ
อันดับ 4 Wii U
5 ของขวัญสุดห่วย
เครื่องเล่นเกมคอนโซลรุ่นล่าสุดจากนินเทนโด ที่ไม่มีใครนับว่ามันเป็นเครื่อง Next Gen เพราะประสิทธิภาพของมันที่ยังคงเท่ากับเครื่องยุคนี้เท่านี้ เหมือนแค่เอา Wii มาทำให้ภาพสวยขึ้นเท่านั้น แถมซอฟท์แวร์เกมส์ที่ทำออกมารองรับก็น้อยมากๆ เป็นเครื่องเกมส์ที่ล้มเหลวที่สุดของนินเทนโดเลยก็ว่าได้ ยอดขายต่างกับเครื่องพกพาอย่าง 3DS ลิบลับ นอกจากนี้เครื่องยุคใหม่อย่าง PS4 กับ XB1 ก็ออกแล้วด้วย (ในช่วงคริสต์มาส) ดังนั้นซื้อเครื่องใหม่เป็นของขวัญให้จะดีกว่า
อันดับ 3 เครื่องตรวจวัดการออกกำลังกาย
5 ของขวัญสุดห่วย
เป็นสายรัดข้อมือ หรืออื่นๆ ที่ไว้ติดกับร่างกายเพื่อวัดปริมาณการออกกำลังกายของผู้ใช้ ว่าวิ่งหรือเดินครบกำหนดหรือยัง ในอดีตมันก็อาจเป็นของที่มีประโยชน์ แต่พอมายุคนี้ที่ใครๆต่างก็มีสมาร์ทโฟน และมันก็มีแอพฯ ตรวจวัดการออกกำลังกายให้โหลดฟรีกันเกลื่อน แบบนี้ใครจะไปอยากได้เครื่องตรวจวัดการออกกำลังกายแบบเก่ากันล่ะครับ
อันดับ 2 Chromebook Pixel
5 ของขวัญสุดห่วย
คอมพิวเตอร์โน้ตบุ๊คสุดหรูจาก Google ที่ตั้งราคาไว้มหาโหด 1,299 ดอลลาร์หรือประมาณ 40,000 บาท ทั้งๆที่เพิ่งออกมา แม้หน้าจอจะมีความละเอียดสูงแต่ผู้ใช้ก็คิดไม่ออกว่ามันจะเอาไปใช้ประโยชน์อะไรได้มาก พื้นที่เก็บข้อมูลที่ให้มาก็น้อย แค่ 32GB ในรุ่น WiFi และ 64GB รุ่น LTE แต่ใช้วิธีให้พื้นที่เก็บข้อมูลใน Google Drive ขนาด 1TB แทน นอกจากนี้ผู้ใช้ก็ยังไม่มั่นใจในประสิทธิภาพของ ChromeOS ด้วย มันจึงกลายเป็นโน้ตบุ๊คที่ขายไม่ออก เพราะตั้งราคาแพงเกินไป แถมคนก็ไม่นิยมใช้ ถ้าซื้อพวก Mac Book เป็นของขวัญจะเวิร์คกว่า
อันดับ 1 Blackberry
5 ของขวัญสุดห่วย
ถ้าเป็นเมื่อก่อนหากมีใครซื้อเจ้า Blackberry ให้คุณคงดีใจแทบกระโดดกอด แต่ยุคสมัยมันก็เปลี่ยนไปแล้วครับ ตอนนี้ Blackberry เป็นสมาร์ทโฟนที่ทำตลาดได้น้อยที่สุด เมื่อเทียบกับเครื่องรุ่นอื่นๆ ฟีเจอร์การใช้งาน รวมถึงระบบปฏิบัติการณ์ด้านซอฟท์แวร์สู้เจ้าอื่นๆไม่ได้แล้ว แม้ว่าตอนนี้ทาง Blackberry จะพยายามแก้ไขปัญหาเครื่องและภายในองค์กรให้กลับมาเป็นสมาร์ทโฟนที่ติดตลาดอีกครั้ง แต่ก็ยังไม่แน่ว่าจะทำได้หรือไม่ ดังนั้นตอนนี้มันเลยกลายเป็นของขวัญที่เห่ยที่สุดในสายตาคนทั่วไป
สำหรับ 5 อันดับของขวัญไฮเทคยอดแย่นี้ ก็เป็นความคิดเห็นของฝรั่งเค้านะครับ สำหรับคนไทยบางท่านถ้าได้ของพวกนี้เป็นของขวัญก็อาจจะยังดีใจกันอยู่ก็เป็นได้ แล้วเพื่อนๆปีนี้อยากได้อะไรเป็นของขวัญล่ะครับ ?
 