วันนี้เป็นวันฤกษ์ดีจริงๆ เพราะยังมีคู่รักดาราอีกคู่ เข้าสู่ประตูวิวาห์อย่างหวานชื่น นั่นคือ อ้อม ประถมาภรณ์ กับ ต้าร์ พศิน คู่รักที่ได้ฉายาว่า "พระนางละครจักรๆ วงศ์ๆ" หลังทั้งคู่พบรักกันจากการร่วมงานละครพื้นบ้าน ทางช่อง 7 สี และคบหาดูใจกันมายาวนานเกือบ 10 ปี
ล่าสุดเมื่อช่วงเช้าวันนี้ สาวอ้อม กับ หนุ่มต้าร์ ถือฤกษ์เข้าพิธีหมั้นหมายและแต่งงานกัน ณ โรงแรมเซ็นทารา แกรนด์ แอท เซ็นทรัลพลาซ่าลาดพร้าว ท่ามกลางบรรยากาศสุดหวาน แขกผู้ใหญ่ร่วมเป็นสักขีพยาน ร่วมด้วยเพื่อนพ้องทั้งในและนอกวงการบันเทิง
สำหรับคู่รักคู่นี้ต่างเป็นนักแสดงช่อง 7 มีผลงานโดดเด่นจากละครพื้นบ้าน โดยทั้งคู่ได้โคจรมาร่วมงานและพบรักกันจากละครเรื่อง "บัวแก้วจักรกรด" เมื่อปี 2549 ก่อนจะมาประกบคู่กันอีกครั้งใน "สังข์ทอง" ปี 2551 ซึ่งทั้งคู่ได้คบหาดูใจกันมานับตั้งแต่นั้น ก่อนจะตัดสินใจแต่งงานใช้ชีวิตคู่กันในที่สุด
ทางทีมข่าวบันเทิง Sanook! News ต้องขอแสดงความยินดีกับทั้งสองด้วยนะคะ
ขอบคุณภาพจากอินสตาแกรม @aompratamaporn @tarphasin @pherawit_photographer @maybuntita @luksorn_onsasipat @runna_it