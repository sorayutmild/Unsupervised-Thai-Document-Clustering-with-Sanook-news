
หลายคนคงจะยอมรับในความสามารถของเธอคนนี้ "หญิง รฐา โพธิ์งาม" เข้าวงการมาจากการเป็นนักร้องคุณภาพที่ทั้งร้องและเต้นไม่เป็นสองรองใคร เมื่อเธอผันตัวเองมาเป็นนักแสดงก็ทำได้ดีจนได้โกอินเตอร์ และได้เดินพรมแดงที่เมืองคานส์มาแล้ว แต่เรื่องความรักของเธอจะปังเหมือนเรื่องงานรึเปล่านั้น มาฟังจากปากของเธอเอง และเป็นครั้งแรกที่เธอยอมเปิดเผยเรื่องความรักตั้งแต่รักครั้งแรกจนถึงครั้งล่าสุดในรายการ “คลับฟรายเดย์โชว์” หญิง รฐา เปิดใจให้ฟังว่า “ในชีวิตนี้ตั้งแต่มีความรักมา รักครั้งที่พังที่สุดคงเป็นตอนที่คบกับคนเจ้าชู้ ช่วงที่คบกันอยู่ หญิงต้องเล่นละครเวทีก็จะไม่มีเวลาอยู่กับเขา เพื่อนก็จะโทรมาบอกตลอดว่าเจอเขาอยู่กับผู้หญิงคนอื่น คือมีผู้หญิงเป็นร้อย เรียกว่าตอนแสดงเป็นตัวร้ายอยู่บนเวที นั่นคืออารมณ์จริงๆ ของเราเลย ถึงขั้นต้องปาดน้ำตาเล่นละครก็ยังมี"
"ส่วนความรักครั้งต่อมา คนนี้เป็นพระเอกที่มีโรคพระเอกติดตัวมาเช่นกัน เพราะเขาจะใส่แว่นดำ-ใส่หมวกตลอดเวลา ไปไหนมาไหนก็ต้องแอบซ่อน หญิงไม่โอเคและรู้สึกว่าทำไมถึงไม่ให้เกียรติเราขนาดนี้ และสุดท้ายก็มีเรื่องมือที่ 3 เข้ามา แต่ทุกวันนี้ก็เจอกันร่วมงานกันได้"
"และรักครั้งถัดมาก็ยังคบกับพระเอกอยู่ คือเจอกันในกองถ่ายแล้วหญิงก็แอบปลื้มเขามานานแล้ว เขาเป็นคนที่น่ารักมาก หญิงก็ชอบเขามาก จนส่งข้อความไลน์ไปบอกความรู้สึกตัวเอง พิมพ์ส่งไปยาวมากว่าหนูรู้สึกอย่างนี้นะ ตั้งแต่ตอนนั้นตอนนี้ ลุ้นมากว่าเค้าจะส่งกลับมาว่าอะไร เล่าไปก็แอบเขินไป เพราะหญิงไม่เคยเล่าที่ไหนมาก่อนเลย” ถ้าอยากรู้ว่าพระเอกคนนั้นจะส่งข้อความกลับมาว่าอย่างไร และเรื่องราวความรักของ “หญิง รฐา โพธิ์งาม” จะเป็นอย่างไรต่อนั้น ติดตามได้ใน รายการ “คลับ ฟรายเดย์ โชว์ based on celeb story” วันเสาร์ที่ 22 เมษายนนี้ เวลา 18.30-20.00 น. ทางช่อง GMM25 (กดเลข 25)