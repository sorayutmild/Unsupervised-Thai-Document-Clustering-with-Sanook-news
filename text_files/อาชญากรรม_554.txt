(20 ก.ย.) เชอรี่ ชัญญา ศรีเฟื่องฟุ้ง เดินทางรับศพบิดาด้วยอาการโศกเศร้า เผยได้ยินเสียงดังคล้ายปืนแต่ไม่ได้เอะใจ ก่อนถึงเวลากินข้าวเย็นช่วงเวลา 1 ทุ่มได้ให้เพื่อนไปตามและพบว่าพ่อได้เสียชีวิตแล้ว 
ล่าสุด แพทย์นิติเวชวิทยา รพ.ตำรวจ ระบุสาเหตุการเสียชีวิตของ นายชัยคีรี ศรีเฟื่องฟุ้ง ทายาทกระจกไทยอาซาฮี รุ่นที่ 3 บาดแผลมาจากกระสุนปืนที่ทำลายเนื้อสมองอย่างแรงทำให้เสียชีวิตทันที
บรรยากาศที่สถาบันนิติเวชวิทยา โรงพยาบาลตำรวจ ญาติ ๆ ของ นายชัยคีรี ศรีเฟื่องฟุ้ง นักธุรกิจชื่อดัง ทายาทกระจกไทยอาซาฮี รุ่นที่ 3 เดินทางมาดูศพ นายชัยคีรี ด้วยอาการโศกเศร้า โดยไม่ให้สัมภาษณ์สื่อมวลชนที่ไปรอบันทึกภาพทำข่าวจำนวนมาก
ส่วนผลชันสูตรศพ นายชัยคีรี แพทย์นิติเวชวิทยา ระบุ บาดแผลจากกระสุนปืนทำลายเนื้อสมองอย่างแรง ทำให้เสียชีวิตทันที โดยกระสุนปืนยิงจากใต้คาง 1 นัด ทะลุขึ้นด้านบน คมกระสุนทำลายเนื้อสมองและทะลุกะโหลกศีรษะ และจากการระเบิดของกระสุนยังทำให้เกิดบาดแผลฉีกขาดบริเวณหัวตาทั้งสองข้าง รวมทั้งใบหน้า ส่วนตามร่างกายไม่พบบาดแผล แพทย์ไม่ระบุว่าเป็นการยิงระยะกระชั้นชิดหรือไม่ หรือจงใจฆ่าตัวตาย ต้องรอผลการสอบสวนรวบรวมพยานหลักฐานของพนักงานสอบสวน สน.ทองหล่อ
ศพนายชัยคีรี ญาติจะมารับไปบำเพ็ญกุศลในวันพรุ่งนี้ (21 ก.ย.) ข้อมูลจากสำนักข่าวไทย