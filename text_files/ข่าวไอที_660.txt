        ย้อนดู Nokia พบบทเรียนล้ำค่า! เหตุใดอดีตแบรนด์มือถืออันดับหนึ่งของโลก จึงต้องโบกมือลาวงการสมาร์ทโฟน? ไม่ได้ทำสิ่งใดผิด แต่เพราะเหตุใดจึงถึงคราวต้องพ่ายแพ้?
        อดีตยักษ์ใหญ่อันดับหนึ่งของวงการมือถือโลกที่ไม่ว่าใครก็ต้องรู้จักคงหนีไม่พ้นแบรนด์ Nokia เพราะ เรียกได้ว่า Nokia เป็นแบรนด์มือถือที่มีความแข็งแกร่งทางธุรกิจอย่างมาก แต่เมื่อถึงช่วงเวลา ที่จะต้องเปลี่ยนผ่านจากเทคโนโลยียุคเก่า เข้าสู่การพัฒนาสมาร์ทโฟนที่ทำงานอยู่บนระบบปฏิบัติการยุคใหม่
        ทาง Nokia เลือกที่จะก้าวเดินไปในเส้นทางของ Windows Phone ที่ Nokia คาดว่าจะต้องไปได้ไกลกว่าระบบอื่นๆ แต่ แล้วเหตุการณ์กลับไม่เป็นอย่างที่คาดการณ์ไว้ เพราะสมาร์ทโฟนตระกูล Nokia Lumia แต่ละรุ่นที่เปิดตัวออกมากลับทำยอดขายได้ไม่ดีนัก อันเนื่องมาจากสาเหตุหลักก็คือแอปพลิเคชันใน Windows Store ยังมีไม่มากพอสำหรับการใช้งานของผู้ใช้โดยทั่วไป 
        เพราะทางผู้พัฒนาแอปพลิเคชันส่วนใหญ่เลือกที่จะหันไปพัฒนาแอปพลิเคชันในระบบที่มีผู้ใช้มากกว่าอย่างระบบปฏิบัติการ Android หรือ iOS และจากเหตุผลข้างต้นทั้งหมดก็เป็นปัจจัยสำคัญที่ทำให้ Nokia ต้องหาทางออกด้วยการขายธุรกิจให้กับเจ้าพ่อวงการไอทีอย่าง Microsoft  


         ผู้บริหารของ Nokia เคยกล่าวคำพูดประโยคหนึ่งทั้งน้ำตาภายในงานแถลงข่าวที่ Nokia ต้องกลายเป็นส่วนหนึ่งของ Microsoft เอาไว้ในตอนท้ายว่า "เราไม่ได้ทำอะไรผิด แต่สุดท้ายเราก็กลายเป็นผู้แพ้" แน่นอนว่า Nokia ไม่ได้ทำอะไรผิดไปเลยแม้แต่น้อย
        แต่โลกของเทคโนโลยีเปลี่ยนแปลงไปด้วยความรวดเร็ว และคู่แข่งแต่ละแบรนด์ก็มีกลยุทธ์ที่แข็งแกร่งขึ้นเรื่อยๆ ดังนั้น สิ่งที่ทำให้ Nokia ต้องตกอยู่ในจุดนี้ก็คือ ความมั่นใจในตัวเองจนเกินไป ซึ่ง ความมั่นใจนี้ส่งผลให้ Nokia พลาดโอกาสที่จะคว้าเม็ดเงินก้อนโตที่จะช่วยให้ธุรกิจรุ่งโรจน์ไปได้ไกลมาก ยิ่งขึ้น รวมไปถึงการพลาดโอกาสที่จะรอดพ้นจากการแข่งขันอันดุเดือดในช่วงเวลานั้นด้วย  

         อย่างไรก็ตาม ประเด็นที่สำคัญที่สุดของบทความนี้ก็คือ "หากคุณไม่ยอมเปลี่ยน คุณจะถูกคัดออกจากการแข่งขันทันที" ซึ่งไม่เกี่ยวว่าคุณจะทำถูกหรือผิดก็ตาม แต่ถ้าหากคุณตามกระแสโลกไม่ทัน คุณก็อาจพาตัวเองไปอยู่ในจุดเสี่ยงที่จะล้มได้ เราจึงมีบทสรุป 2 ข้อง่ายๆ มาให้ทุกท่านได้อ่าน และลองนำไปพิจารณาต่อยอดกันว่า หากเราเป็นผู้ทำธุรกิจ และอยู่ในช่วงเปลี่ยนผ่าน เราควรตัดสินใจอย่างไรต่อไป          1. ผลประโยชน์ต่างๆ ที่คุณมีอยู่เมื่อวานนี้ จะถูกแทนที่ด้วยกระแสนิยมในวันพรุ่งนี้ และถ้าหากคู่แข่งของคุณจับกระแสได้ แล้วทำตามกระแสไปอย่างถูกที่ถูกทาง คุณก็สามารถล้มได้ แม้ว่าคุณจะไม่ได้ทำสิ่งใดผิดเลยก็ตาม          2. การเปลี่ยนแปลง และการพิสูจน์ตนเองจากความต้องการของคุณเป็นการมอบโอกาสที่สองที่จะพัฒนาต่อ แต่การโดนบีบบังคับจากผู้อื่นให้เกิดการเปลี่ยนแปลงนั้น เสมือนเป็นการถูกทอดทิ้งให้อยู่ข้างหลังอย่างโดดเดี่ยว          สำหรับผู้ที่กำลังประกอบธุรกิจบางอย่างอยู่ในขณะนี้ การเปลี่ยนแปลงครั้งสำคัญของ Nokia อาจกลายเป็นกรณีศึกษาชั้นยอดให้กับทุกๆ ท่านได้เป็นอย่างดี เพราะการปฏิเสธที่จะเรียนรู้ และพิสูจน์ตัวเองนั้น อาจนำมาซึ่งบทเรียนราคาแพงที่อาจเกินจะจ่ายก็เป็นได้
 
ที่มา : Ziyad Jawabra