ผู้สื่อข่าวรายงานว่า เมื่อเวลา 09.00 น. ร.ท.ปรีชาพล พงษ์พานิช หัวหน้าพรรค พร้อมด้วยกรรมการบริหารพรรคและแกนนำพรรค เดินทางมายื่นบัญชีรายชื่อนายกรัฐมนตรีของพรรคไทยรักษาชาติ ที่สำนักงานคณะกรรมการการเลือกตั้ง (กกต.) โดยมีรายชื่อ ทูลกระหม่อมหญิงอุบลรัตนราชกัญญา สิริวัฒนาพรรณวดี นายกรัฐมนตรีบัญชีของพรรคไทยรักษาชาติ  ตามกระแสข่าวก่อนหน้านี้ นอกจากนี้ ร.ท.ปรีชาพล บอกด้วยว่า ทุกอย่างที่เกิดขึ้นเป็นไปตามรัฐธรรมนูญและกฎหมายทุกประการ แต่หลังจากนี้ต้องรอให้ กกต. พิจารณาคุณสมบัติและประกาศอย่างเป็นทางการเช่นกัน
>> ด่วน! "ทูลกระหม่อมหญิง" ตอบรับ "ไทยรักษาชาติ" ลงชิงนายกฯ ทรงพระสเลนเดอร์
ภาพ : ไทยโพสต์
พระประวัติ ทูลกระหม่อมหญิงอุบลรัตนราชกัญญา สิริวัฒนาพรรณวดี ทรงประกาศลาออกจากฐานันดรศักดิ์เป็นสามัญชนเพื่อทรงอภิเษกสมรสกับปีเตอร์ แลดด์ เจนเซน ในพระบรมมหาราชวังตามพระราชประเพณี แล้วเสด็จไปประทับด้วยพระสวามี ณ สหรัฐอเมริกาเมื่อ พ.ศ. 2515 ทั้งทรงเปลี่ยนพระนามเป็น จูลี เจนเซน ทั้งสองมีโอรส-ธิดา 3 คน ทั้งหมดเกิดในสหรัฐอเมริกา ได้แก่ คุณพลอยไพลิน เจนเซน คุณพุ่ม เจนเซน (นามเดิม ภูมิ เจนเซน เสียชีวิตในเหตุการณ์คลื่นสึนามิทางภาคใต้ของไทยปี พ.ศ. 2547) และ คุณสิริกิติยา เจนเซน (นามเดิม ใหม่ เจนเซน)
โดยหลังจากพรรคไทยรักษาชาติเดินทางมายื่นบัญชีรายชื่อนายกรัฐมนตรี ก็ได้มีการเผยแพร่ ประกาศราชกิจจานุเบกษา เมื่อวันที่ 25 ก.ค.2515 ราชกิจจานุเบกษา เล่มที่ 89 ตอนที่ 112 ฉบับพิเศษหน้า 1 ประกาศพระบรมราชโองการ เรื่องลาออกจากฐานันดรศักดิ์ ระบุว่า
ด้วยสมเด็จพระเจ้าลูกเธอ เจ้าฟ้าอุบลรัตนราชกัญญา ได้นำความขึ้นกราบบังคมทูลพระกรุณาเป็นลายลักษณ์อักษรว่า ได้ทรงพระดำริเห็นถ่องแท้ด้วยพระองค์เองแล้วว่า การดำรงฐานันดรศักดิ์แห่งพระราชวงศ์ในฐานะสมเด็จเจ้าฟ้าเป็นกิจพิเศษ กอปรด้วยความรับผิดชอบอย่างสูงหลายด้าน ไม่ทรงสามารถจะปฏิบัติให้สมบูรณ์โดยตลอดได้
จึงขอพระราชทานกราบถวายบังคมลาออกจากฐานันดรศักดิ์แห่งพระราชวงศ์ และขอรับสนองพระเดชพระคุณในฐานะเป็นสามัญชน ความทราบฝ่าละอองธุลีพระบาทแล้ว พระราชทานพระบรมราชานุญาต จึงขออัญเชิญพระบรมราชโองการมาให้ทราบโดยทั่วกัน
ประกาศ ณ วันที่ 25 ก.ค. 2515 จอมพล ถนอม กิตติขจร หัวหน้าคณะปฏิวัติ
 