 ต้นอังกาบหนู เป็นหนึ่งในสมุนไพรท้องถิ่นที่อาจจะมีคนรู้จักไม่มากนัก มีชื่อเรียกแตกต่างกันไปในแต่ละพื้นที่ เช่น เขี้ยวแก้ง เขี้ยวเนื้อ อังกาบ มันไก่ เป็นต้น
ต้นอังกาบหนู มีลักษณะเป็นไม้พุ่มเตี้ย สูง 1-1.5 เมตร มีหนามยาว 1-2 เซนติเมตรอยู่รอบข้อ มีดอกคล้ายดอกชบาสีเหลืองกระจุกเป็นช่อตามปลายกิ่ง เจริญเติบโตเป็นวัชพืชตามเขาหินปูนที่แห้งแล้งตามภาคใต้ และภาคตะวันตกเฉียงใต้ของไทย นอกจากนี้ยังพบได้ในหลายๆ ประเทศอย่างในแอฟริกา ปากีสถาน อินเดีย พม่า มาเลเซีย และภูมิภาคอินโดจีน
ต้นอังกาบหนูเริ่มเป็นที่สนใจของชาวไทยมากขึ้นจากสรรพคุณที่ดีต่อร่างกายมากมาย Sanook! Health จะพาไปเช็กกันว่ามีอะไรที่น่าสนใจกันบ้าง
>> คนสุโขทัยเชื่อ "ต้นอังกาบหนู" สมุนไพรวิเศษรักษามะเร็งได้ วอนรัฐวิจัยด่วน
 iStockต้นอังกาบหนู
 
“ต้นอังกาบหนู” สมุนไพรพื้นบ้าน กับสรรพคุณดีๆ 10 ประการ

น้ำคั้นใบอังกาบหนูช่วยรักษาโรคหวัด ลดอาการไข้
เคี้ยวใบอังกาบหนูสดๆ ช่วยบรรเทาอาการปวดฟัน
ใบอังกาบหนูสดผสมน้ำผึ้ง เคี้ยวทานเพื่อรักษาอาการเลือดออกตามไรฟัน
น้ำคั้นใบอังกาบหนู ใช้หยอดหูเพื่อบรรเทาอาการหูอักเสบ
ราก หรือใบอังกาบหนู ผสมน้ำมะนาว ช่วยรักษาโรคคันตามผิวหนัง
บรรเทาอาการปวดข้อจากโรครูมาติสซั่ม และบรรเทาอาการปวดบวมตามร่างกาย
ลดอาการท้องผูก ท้องอืด อาหารไม่ย่อย
รากอังกาบหนูใช้เป็นยาแก้ฝีได้
ช่วยลดเสมหะ ให้ความชุ่มชื่นในคอ ลดอาการไอ
น้ำมันสกัดจากใบอังกาบหนู ช่วยบำรุงเส้นผม และหนังศีรษะให้มีเส้นผมดำเงางาม

 
สำหรับสรรพคุณในการบรรเทาอาการของโรคอย่างเบาหวาน เนื้องอกในสมอง หรือโรคมะเร็ง ต้องได้รับการวิจัยอย่างจริงจังจากนักวิจัย และสถาบันที่เชื่อถือได้ในอนาคตต่อไป