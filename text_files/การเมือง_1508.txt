
 
มวลชน กวป. คล้องกุญแจล็อกประตู ปิดทางเข้าออก ป.ป.ช. แกนนำ ลั่น ชุมนุมจนถึงวันที่ 31 มี.ค. ขณะทุบรถกระบะต้องสงสัย ค้นพบอาวุธ การ์ดนำตัวส่งตำรวจ ขณะที่ผู้ชุมนุม กระทบกระทั่งพระสงฆ์ ด้าน "วิชา" เมิน กวป. กดดันการทำงาน จี้ตำรวจดูแล
บรรยากาศที่หน้า สำนักงานคณะกรรมการป้องกันและปราบปรามการทุจริตแห่งชาติ หรือ ป.ป.ช. ล่าสุด กลุ่มสื่อวิทยุประชาชนเพื่อประชาธิปไตย (กวป.) ยังคงอยู่ระหว่างการเตรียมตั้งเต็นท์ และตั้งเวทีปราศรัย เพื่อปักหลักชุมนุมหน้าสำนักงาน ป.ป.ช. โดยขณะนี้ ทางแกนนำได้นำมวลชนพร้อมด้วยกระสอบทรายและกุญแจ เข้าไปทำการปิดตายประตูทางเข้า-ออก ของสำนักงาน ป.ป.ช. ทุกทาง ซึ่งทางแกนนำได้ประกาศให้เจ้าหน้าที่ และผู้ที่ไม่เกี่ยวข้องออกจากสำนักงาน ส่วนภายในสำนักงาน ปปช ทางเจ้าหน้าที่ตำรวจการตรึงกำลังเจ้าหน้าที่ตำรวจรักษาความปลอดภัยอย่างเข้มงวด มีการปิดทางเข้า-ออกทุกทางของสำนักงาน ส่วนเจ้าหน้าที่ของ ป.ป.ช. เอง ได้ย้ายไปปฏิบัติงานที่ สำนักงาน ป.ป.ช. ถนนพิษณุโลก
อย่างไรก็ตาม นายศรรักษ์ มาลัยทอง แกนนำ กวป. เปิดเผยว่า ทางกลุ่ม กวป. จะชุมนุมจนถึงวันที่ 31 มี.ค.นี้ ซึ่งเป็นวันที่ น.ส.ยิ่งลักษณ์ ชินวัตร นายกรัฐมนตรี จะมาชี้แจงข้อกล่าวหาคดีทุจริตจำนำข้าว
กวป.ทุบรถกระบะต้องสงสัยค้น พบอาวุธเพียบ
บรรยากาศการชุมนุมของ กลุ่มสื่อวิทยุประชาชนเพื่อประชาธิปไตย (กวป.) ที่หน้าสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) เมื่อเวลาประมาณ 13.00 น.ที่ผ่านมา มีรถกระบะนิสสัน ทะเบียน ดง 4682 กรุงเทพมหานคร ได้ขับฝ่าเข้ามาภายในพื้นที่ชุมนุมของกลุ่ม กวป. โดยทางการ์ดของกลุ่ม กวป. ได้สังเกตเห็นความปิดปกติ จึงได้ทำการทุบรถ เพื่อหยุดรถและตรวจค้นภายใน พบเสื้อผ้า นกหวีดสายธงชาติ ค้อน และดาบ ดังนั้นการ์ดจึงได้นำตัวคนขับมาสอบสวน ซึ่งจากการสอบสวนพบว่า ผู้ขับชื่อในใบอนุญาตขับขี่ พ.อ.อ.โชคชัย อุทัยจันทร์ เดินทางมาเพื่อจำหน่ายสินค้าของ กปปส. เนื่องจากเมื่อ 2 วันที่ผ่านมา ได้จำหน่ายสินค้าที่หน้าสำนักงาน ป.ป.ช. ซึ่งมีการชุมนุมของกลุ่ม กปปส.นนทบุรี
อย่างไรก็ตาม ทางเจ้าหน้าที่การ์ดของ กวป. ได้ทำการกักตัวไว้และกันผู้ชุมนุมที่เข้ามาทำร้ายร่างกาย หลังจากนั้นนำตัวส่งเจ้าหน้าที่ตำรวจ เพื่อทำการสอบสวนหาข้อเท็จจริงและดำเนินคดีต่อไป นอกจากนี้ ยังพบพระที่เดินทางมาเพื่อร่วมชุมนุมกับกลุ่ม กปปส. แต่ไม่พบ กลับด่าทอกลุ่ม กวป. จนเกิดเหตุปะทะเล็กน้อยจากนั้นนำตัวส่งเจ้าหน้าที่ตำรวจเช่นกัน
'วิชา' เมินม็อบ กวป. กดดัน จี้ตำรวจดูแล
นายปานเทพ กล้าณรงค์ราญ ประธานคณะกรรมการป้องกันและปราบปรามการทุจริตแห่งชาติ (ป.ป.ช.) พร้อมด้วย นายวิชา มหาคุณ กรรมการ ป.ป.ช. ได้เข้าร่วมงานเสวนาทางวิชาการเรื่อง ข้อเสนอเกี่ยวกับการแก้ไขปัญหาทุจริตคอร์รัปชันอย่างเป็นรูปธรรมเพื่อการปฏิรูปประเทศ ณ ห้องประชุมสุรเกียรติ เสถียรไทย อาคารเทพทวารวดี คณะนิติศาสตร์ จุฬาลงกรณ์มหาวิทยาลัย
โดย นายปานเทพ กล่าวว่า การปฏิรูปประเทศด้านการทุจริตคอร์รัปชันมีการพูดถึงกันมากในปัจจุบัน เพราะการทุจริตก่อให้เกิดความเสียหายอย่างมากมาย ทั้งทางกายภาพ คือเศรษฐกิจ สังคม การเมือง และด้านจิตใจ คือคุณธรรม จริยธรรม และค่านิยม ซึ่งประเทศไทยต้องแก้ไขหลายเรื่อง ทั้งเรื่องความมั่นคง ยุติธรรม กฏหมาย เสรีภาพ ความเท่าเทียม โดยเฉพาะความเสมอภาค ความอยู่ดีกินดีของประชาชน อีกเรื่องคือ การแก้ไขปัญหาการทุจริตคอร์รัปชัน ซึ่งการแก้ไขจะใช้กฎหมายอย่างเดียวไม่ได้ ต้องมีการปรับจิตใจของคนในชาติ ให้ตระหนักถึงการทุจริตด้วย โดยต้องเปิดใจกว้างยอมรับ และนำมาปรับใช้ เช่น ประเทศสิงคโปร์ และฮ่องกง ที่มุ่งเป้าหมายไปที่กลุ่มเยาวชน
ขณะที่ นายวิชา ได้กล่าวสั้น ๆ ก่อนเข้างานเสวนาถึงกรณีที่กลุ่มสื่อวิทยุประชาชนเพื่อประชาชน (กวป.) มาชุมนุมปิดล้อมที่สำนักงาน ป.ป.ช. เพื่อกดดันการทำงาน ว่า เป็นเรื่องของเจ้าหน้าที่ตำรวจที่จะต้องดูแล
 
ภาพจากทวิตเตอร์ @Tidty73