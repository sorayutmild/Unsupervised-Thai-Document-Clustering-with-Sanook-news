อนุสรณ์ เอี่ยมสะอาด รองโฆษกฯ แฉกลับ ตรวจกล้องวงจรปิดแล้ว พบนายเอกยุทธและบอร์ดี้การ์ดยืนถือปืน ชี้หวังผลทางการเมือง
จากกรณีที่นายเอกยุทธ  อัญชันบุตร นักธุรกิจการเงินและอสังหาริมทรัพย์ และเป็นเจ้าของเว็ปไซด์ ไทยอินไซเดอร์  แถลงข่าวโวยถูกทำร้ายร่างกายหลังจากพบ น.ส.ยิ่งลักษณ์ ชินวัตร นายกรัฐมนตรี ที่โรงแรมโฟร์ซีซั่น นั้น
ผู้สื่อข่าวรายงานว่า เมื่อเวลา 19.00น. (9 ก.พ.) นายอนุสรณ์ เอี่ยมสะอาด รองโฆษกประจำสำนักนายกรัฐมนตรี กล่าวว่า เกี่ยวกับข่าวดังกล่าวนายกรัฐมนตรีไม่ได้นิ่งนอนใจ ได้สั่งการให้ร.ต.อ.เฉลิม อยู่บำรุง รองนายกรัฐมนตรีและนายตำรวจชั้นผู้ใหญ่ติดตามเรื่องนี้อย่างใกล้ชิด และจะได้มีการอธิบายข้อเท็จจริงต่อสังคมในเร็ว ๆ นี้
"เรื่องนี้น่าจะมีเงื่อนงำแน่นอน เพราะตำรวจได้เปิดดูภาพจากกล้องซีซีทีวีของโรงแรมโฟร์ซีซั่นแล้วพบว่ามีผู้ชายคนหนึ่งอยู่ด้านนอกทำหน้าที่ชี้เป้าและมีผู้ชายอีกคนหนึ่งวิ่งเข้าไปชกนายเอกยุทธจากนั้นก็วิ่งหนีไปโดยที่นายเอกยุทธนั้นมีบอดี้การ์ดถือปืนอยู่ด้วยแต่ไม่ยิง ดังนั้น น่าจะเห็นเจตนาชัดเจนว่าเป็นความพยายามของนายเอกยุทธที่ต้องการจะสื่อสารกับสังคม โดยเชื่อมโยง 2 ประเด็นเข้าด้วยกัน คือพยายามเชื่อมโยงไปถึงพ.ต.ท.ทักษิณ ชินวัตร อดีตนายกรัฐมนตรี เพราะได้กล่าวอ้างถึงคนสนิทของอดีตนายกฯ และอีกประเด็นคือพยายามเปิดประเด็นว่าน.ส.ยิ่งลักษณ์ เดินทางไปพบเพื่อพูดคุยธุรกิจกับใคร ซึ่งถ้าพิจารณาดูแล้วจะเห็นว่า น.ส.ยิ่งลักษณ์เป็นนายกรัฐมนตรีเพราะฉะนั้นนายกฯจะเดินทางไปที่ไหนก็ได้ในประเทศนี้"
    นายอนุสรณ์ ยังกล่าวอีกว่า การที่นายกฯจะไปที่โรงแรมโฟร์ซีซั่นซึ่งเป็นโรงแรมระดับ 5 ดาวก็ไม่ใช่เรื่องแปลก ถ้าจะแอบไปเจรจาธุรกิจจริง นายกฯหลบไปคุยในต่างประเทศไม่ดีกว่าหรือ ดังนั้นเรื่องนี้ชัดเจนว่านายกฯไม่ได้มีอะไรแอบแฝงหรือซ่อนเร้นแน่นอน อย่างไรก็ตามผมขอยืนยันว่าเรื่องนี้ไม่ได้มีอะไรเกี่ยวข้องกับนายกฯเลย และรัฐบาลจะเร่งทำความกระจ่างเรื่องนี้ออกมาให้เร็วที่สุด เพื่อนำข้อเท็จจริงชี้แจงต่อสังคมต่อไป
อ่านข่าวที่เกี่ยวข้อง >>> เอกยุทธแถลงข่าว อ้างถูกคนสนิททักษิณตื้บหลังพบนายกฯ