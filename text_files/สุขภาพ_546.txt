ในฐานะที่มีเพื่อนเป็นหญิงแท้หญิงเทียมมากมาย ก็เคยเห็นเพื่อนสาว (เทียม) ทานยาคุมกันมาบ้าง ถามว่าทานทำไม ก็ตอบกลับมาตรงๆ ซื่อๆ ว่า “ยาคุม ช่วยเพิ่มขนาดหน้าอกไง” แต่ยังไงยาคุมมันก็คือยาคุม มีไว้ใช้เพื่อคุมกำเนิด แล้วมันจะไปช่วยเรื่องหน้าอกโตได้จริงๆ เหรอ Sanook! Health หาคำตอบมาให้แล้วค่ะ
 
ยาคุมกำเนิด ช่วยเพิ่มขนาดหน้าอก?
ยาคุมกำเนิดทั่วไป จะมีฮอร์โมนเอสโตรเจน ซึ่งเป็นฮอร์โมนเพศหญิง อาจจะมีส่วนช่วยกระตุ้นการเติบโตของเต้านมได้บ้าง
แต่หากทานยาคุมประเภท Diane-35 นอกจากจะมี Ethinylestradiol 35 microgram ที่เป็นฮอร์โมนเอสโตรเจนแล้ว ยังมี Cyproterone 2 mg ซึ่งมีฤทธิ์ต้านฮอร์โมนเพศชายอยู่ด้วย
โดยตัวยาที่ใส่สารตัวนี้หวังผลเพื่อที่จะให้ช่วยรักษาโรคที่เกิดจากอิทธิพลของฮอร์โมนเพศชายในร่างกายของผู้หญิงบางคนที่อาจมีมากเกินไป เช่น ผมร่วง ขนเยอะ ต่อมไขมันอักเสบจากการผลิตไขมันมาก มีสิวมาก หรือมีเสียงแหบห้าว  
เมื่อใช้ยาตัวนี้ จะทำให้ฮอร์โมนเอสโตรเจน ทั้งจากในร่างกายของเราเอง และจากยาที่ทานเข้าไปเพิ่มอีก เห็นผลเด่นชัดมากยิ่งขึ้น แทนที่จะคุมกำเนิดอย่างเดียว และนอกจากขนาดหน้าอกจะตามมาด้วยแล้ว อาจจะทำให้อ้วน น้ำหนักเพิ่ม แก้มอูม มีไขมันสะสมเพิ่มมากขึ้นตามสะโพก ต้นขาต่างๆ
แต่อาการข้างเคียงดังกล่าวจะค่อยๆ หายไปเมื่อเราหยุดทานยาคุมกำเนิดค่ะ
 
ผลข้างเคียงจากการทานยาคุมกำเนิด
นอกจากผลข้างเคียงดังกล่าวแล้ว ยังมีผลข้างเคียงอื่นๆ ตามมาอีกนะ
1. ปวดหัว
2. คลื่นไส้ อาเจียน
3. คนที่มีปัญหาเส้นเลือดขอด ริดสีดวงทวาร และโรคตับ ควรระมัดระวังในการทานยาคุมกำเนิด หรือควรปรึกษาแพทย์ก่อนทาน
4.  ทานยาคุมติดต่อกันนานๆ อาจมีความเสี่ยงต่อการเกิดเนื้องอกที่เต้านมได้
 
ดังนั้น ก่อนทานยาคุมกำเนิด หากไม่แน่ใจว่าจะได้ผล หรือมีผลข้างเคียงที่อันตรายต่อร่างกายของเราหรือไม่ ควรปรึกษาแพทย์ก่อนทานจะดีที่สุดค่ะ เพราะอย่างที่กล่าวไปข้างต้นว่ายาคุมกำเนิดไม่ได้มีอยู่ชนิดเดียว ดังนั้นเราควรเลือกชนิดที่เหมาะกับเราที่สุดจะดีกว่า โดยเฉพาะอย่างยิ่งคนที่มีโรคประจำตัว ยิ่งต้องระมัดระวังเป็นพิเศษนะคะ
 
ภาพประกอบจาก istockphoto