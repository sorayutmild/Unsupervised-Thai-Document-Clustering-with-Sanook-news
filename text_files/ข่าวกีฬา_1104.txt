การแข่งขันวอลเลย์บอลหญิง รายการพิเศษ มองเทรอซ์ มาสเตอร์ 2016 ที่เมืองมองเทรอซ์ ประเทศสวิตเซอร์แลนด์ทีมชาติไทย อันดับ 13 ของโลก ที่เพิ่งจะตบเอาชนะ เซอร์เบีย มาได้ 3-2 เซต พบกับ เนเธอร์แลนด์ ที่โชว์ฟอร์มสุดแกร่งเอาชนะ สวิตเซอร์แลนด์ เจ้าภาพ มา 3-0 เซต โดยคู่นี้เพิ่งจะเจอกันมาในการแข่งขันศึกคัดโอลิมปิก ปรากฏว่า ไทยเราเป็นฝ่ายแพ้ไป 0-3 เซตผู้เล่นชุดแรกที่ลงสนามประกอบด้วย ปลื้มจิตร์ ถินขาว, พรพรรณ เกิดปราชญ์, มลิกา กันทอง, ชัชชุอร โมกศรี, อัจฉราพร คงยศ, ทัดดาว นึกแจ้ง โดยมี ปิยะนุช แป้นน้อย สลับกับ ยุพา สนิทกลาง เป็นตัวรับอิสระ
เกมการแข่งขันเป็นไปอย่างสูสีก่อนที่เซตแรก เนเธอร์แลนด์ จะมาเบียดเข้าป้ายไปได้ก่อน 28-26, เซตสอง นักตบสาวไทย ยังเดินหน้าสู้เหมือนเดิม แต่ก็มาพลาดในช่วงท้ายอีก พ่ายไป 21-25 ตามหลังอยู่ 0-2 เซตเข้าสู่เซตสาม สาวไทย เรียกความมั่นใจกลับมา โดย อัจฉราพร คงยศ ที่วันนี้โชว์ฟอร์มได้อย่างสุดยอด ทำคะแนนให้ทีมไทยได้อย่างต่อเนื่อง ก่อนเป็นฝ่ายเอาชนะไป 25-20 ไล่มา 1-2 เซต เซตสี่ นักตบสาวไทย เริ่มมั่นใจเล่นกันอย่างมุ่งมั่นก่อนเป็นฝ่ายเบียดเอาชนะไปได้ 25-23 ตามตีเสมอเป็น 2-2 เซตได้สำเร็จ ต้องไปตัดสินกันในเซตที่ห้า
เซตตัดสิน สาวไทย ยิ่งเล่นยั่งมั่นใจ ขณะที่ สาวดัตช์ ดูจะทำอะไรก็ผิดพลาดไปหมด ก่อนที่ นักตบสาวไทย จะไล่ตบเอาชนะไป 15-10 พลิกจากเป็นฝ่ายตามหลัง 0-2 เซต กลับมาเอาชนะไปได้แบบสุดมันส์ 3-2 เซต (26-28, 21-25, 25-20, 25-23 และ 15-10) โดยโปรแกรมการแข่งขันในนัดต่อไป ทีมวอลเลย์บอลสาวไทย มีคิวจะลงสนามพบกับ สวิตเซอร์แลนด์ เจ้าภาพ ในวันนี้ เวลา 23.45 น. (ตามเวลาประเทศไทย) ช่อง ทรู4U ถ่ายทอดสด