     จากที่มีข่าวกรณีสองแม่-ลูกเสียชีวิตอยู่ภายในรถส่วนตัว หลังจากสตาร์ทเครื่องเปิดแอร์ทิ้งไว้แล้วงีบหลับ โดยแพทย์ออกมาระบุว่าเกิดจากขาดอากาศหายใจ... อะไรเป็นสาเหตุที่ทำให้เสียชีวิตกันแน่? แล้วจะมีวิธีป้องกันอย่างไร?

     สาเหตุสำคัญที่ทำให้ผู้ที่นอนอยู่ภายในรถขณะสตาร์ทเครื่องยนต์และเปิดแอร์ทิ้งเอาไว้นั้น เนื่องจากเครื่องยนต์จะปล่อยก๊าซพิษที่มีชื่อว่า 'คาร์บอนมอนอกไซด์' หรือ 'CO' ออกจากท่อไอเสีย ซึ่งก๊าซดังกล่าวไม่มีสี ไม่มีกลิ่น และเกิดขึ้นได้แม้จะเป็นรถใหม่ก็ตาม ตราบใดที่เครื่องยนต์นั้นยังคงใช้น้ำมันเป็นเชื้อเพลิง
     ทีนี้ หากรถยนต์เคลื่อนที่ไปตามปกติ ก๊าซดังกล่าวก็จะกระจายไปในอากาศ ไม่ย้อนเข้ามาภายในห้องโดยสารจนก่อให้เกิดอันตราย แต่หากรถจอดอยู่นิ่งๆนั้น ก๊าซดังกล่าวจะสามารถแทรกซึมเข้ามายังห้องโดยสาร โดยเฉพาะทางระบบปรับอากาศ ที่แม้จะปรับให้อากาศหมุนเวียนอยู่ภายในห้องโดยสาร แต่ระบบก็ยังต้องดึงอากาศภายนอกส่วนหนึ่งเข้ามาอยู่ดี จึงเป็นสาเหตุที่ทำให้ก๊าซรั่วเข้ามาในห้องโดยสารได้
 

     ก๊าซคาร์บอนมอนอกไซด์ดังกล่าวเมื่อเข้าสู่ร่างกาย ก็จะแย่งเข้าไปจับตัวกับเม็ดเลือดแดงแทนที่ออกซิเจน ส่งผลให้ร่างกายค่อยๆอ่อนเพลีย จนหมดสติไปในที่สุด สุดท้ายเมื่อไม่มีออกซิเจนไปเลี้ยงสมองมากพอ ก็จะทำให้เสียชีวิตได้ ซึ่งหากว่ากระบวนการดังกล่าวเกิดขึ้นในขณะหลับ ผู้เคราะห์ร้ายจะไม่รู้สึกตัว จนนำไปสู่การเสียชีวิตนั่นเอง
     เมื่อเป็นเช่นนี้แล้ว หากจำเป็นต้องนอนงีบเอาแรง เพราะรู้ตัวว่าขับรถต่อไปไม่ไหว ก็ให้ลองหาที่เหมาะๆ จอดรถดับเครื่อง แล้วแง้มกระจกลงเล็กน้อยทั้ง 4 บานเพื่อให้อากาศถ่ายเท หรือหากทนร้อนไม่ไหวจริงๆ จะเปิดแอร์ทิ้งไว้ก็ได้ แต่ต้องตั้งนาฬิกาปลุกไว้ ตั้งเสียงให้ดังชนิดที่ว่ายังไงก็ต้องตื่น (ตั้งปลุกถี่ๆไปเลยก็ดี) เอาแค่ 10-15 นาที แค่นี้ก็ช่วยให้ตื่นมากระปรี้กระเปร่าได้เหมือนเดิมแล้วล่ะครับ

 
 