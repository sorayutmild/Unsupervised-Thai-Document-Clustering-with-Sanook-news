ช่วงนี้ หลายคนคงคิด อยากเปลี่ยนโทรศัพท์มือถือ เป็นไอโฟน 6 หรือ ซัมซุง โน๊ต 4 ที่เป็นรุ่นล่าสุด แต่หากใครไม่สนใจ สมาร์ทโฟนทั้งสองยี่ห้อ แนะนำ ยี่ห้อใหม่ ชื่อว่า "โนโฟน"
นี่คือ หน้าตาของ "โนโฟน" ที่ศิลปินผู้คิดค้น ระบุว่า เป็นโทรศัพท์มือถือ ที่ทำอะไรไม่ได้สักอย่าง แต่ก็ได้ผลิตออกมาจำหน่าย อย่างจริงจังแล้ว ผ่านทางเว็บไซต์ nophone.myshopify.com

โนโฟน เป็นมือถือ ที่ไม่มีฟังก์ชันการทำงานใดๆ อาจจะเทียบเคียงได้กับเครื่องโมเดลของโทรศัพท์มือถือ ที่เราเห็นตามตู้ขายโทรศัพท์ ไม่มีปุ่ม ไม่มีจอกราฟฟิค หรือฟังก์ชันอะไรจริงจัง อยู่บนแท่งสีดำนี้เลย
โดยมีให้เลือกด้วยกัน 2 รุ่น คือ รุ่นธรรมดา ที่เป็นเพียงแท่งรูปร่างคล้ายมือถือสีดำ พร้อมสลักโลโก้เท่านั้น และอีกรุ่น เป็นแบบติดกระจก สำหรับไว้ส่องดูหน้าตัวเอง
ขนาดของตัวเครื่อง ยาว 140 มิลลิเมตร กว้าง 67 มิลลิเมตร และหนา 7.3 มิลลิเมตร
สำหรับราคา คิดเป็นเงินไทย รุ่นธรรมดาอยู่ที่ 390 บาท ส่วนแบบที่มีกระจก ราคาแพงขึ้นมาอีกนิด อยู่ที่ 590 บาท ตามข้อมูล เผยว่า ขณะนี้ มีผู้สั่งซื้อทั่วโลกแล้ว กว่า 1,600 เครื่อง โดยจะเริ่มจัดส่งภายในเดือนธันวาคมนี้

โนโฟน ถูกสร้างขึ้นเพื่อล้อเลียนสังคมก้มหน้า หรือสมาร์ทโฟนลิซึม ที่เอาแต่ก้มมองโทรศัพท์มือถือของตัวเองอย่างจริงจัง โดยไม่ใส่ใจสิ่งแวดล้อมรอบข้าง แม้ว่าโนโฟน จะไม่สามารถใช้งานอะไรได้ แต่ให้สัมผัสที่คล้ายกับสมาร์ทโฟนจริงๆ อาจช่วยลดอาการเสพติดการใช้สมาร์ทโฟนโดยวิธีหันมาพกพาโนโฟนแทนได้
ที่มา: news.voicetv.co.th