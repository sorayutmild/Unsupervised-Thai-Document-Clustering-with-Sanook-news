ความง่วง เป็นตัวก่อกวนชั้นดีเลยว่ามั้ยล่ะ เวลาเรียนหรือคิดงานอยู่ ถ้าจู่ๆ เกิดง่วงขึ้นมานี่ หมดอารมณ์กันเลยทีเดียว วิธีแก้ที่ดีและใครๆ มักจะบอกก็คือ นอนให้เร็วขึ่นสิ แต่สำหรับคนที่มีโปรเจคต้องทำหรือมีงานที่เขาเร่งมาก็คงนอนเร็วไม่ได้แล้วล่ะ ดังนั้นตาม  Sanook! Health มาดูวิธีแก้ง่วง เพื่อเราจะได้ทำงานต่อกันอย่างมีประสิทธิภาพกันเลย
 

1. ยืดเส้นยืดสายกันหน่อย
หากเริ่มรู้สึกง่วง ลองลุกจากโต๊ะ เดินไปรอบๆ บิดขี้เกียจ ยืดเส้นยืดสายสักหน่อย อาจจะไปคุยกับเพื่อน หรือเข้าห้องน้ำ อะไรก็แล้วแต่ ขอแค่ให้ได้ขยับตัวสักหน่อย เพื่อเป็นการกระตุ้นร่างกาย ดีกว่านั่งอยู่เฉยๆ แล้วง่วงต่อคงไม่ได้งานแน่ๆ แต่อย่าลุกไปนานจนเจ้านายมองค้อนเอาล่ะ ลุกขึ้นทุกๆ 2-3 ชั่วโมง แล้วใช้เวลายืดเส้นยืดสาย 2-3 นาที ก็เพียงพอแล้วล่ะ
 

2. ฟังเพลงจังหวะมันส์ๆ 
ถ้าเราเกิดง่วงขึ้นมาแล้วนั่งทำงานนิ่งๆ เฉยๆ ต่อไปแบบนั้น มีแต่จะทรมานเปล่า หาหูฟังใส่สบายสักอัน พร้อมกับเพลงที่จังหวะมันส์ๆ คึกคัก หรือเพลงโปรด มาฟังก็ช่วยได้มากเลยนะ เพราะคลื่นความถี่จะเข้าไปกระตุ้นประสาทสัมผัสของเราให้ตื่นตัวมากขึ้น ไล่ความง่วงได้ดีเลยล่ะ แต่ถ้าใครทำงาน หรืออ่านหนังสือแบบที่ต้องการสมาธิสูงๆ อาจจะเลือกฟังเพลงเป็นช่วงๆ เพื่อกระตุ้นให้ร่างกายตื่นตัวเป็นพักๆ ก็ได้นะ
 

3. ดื่มน้ำเยอะๆ
น้ำ มีบทบาทสำคัญกับชีวิตของเรามากจริงๆ ในที่นี้การได้ดื่มน้ำเยอะๆ สามารถช่วยให้หายง่วงได้นะ เพราะน้ำช่วยให้ร่างกายสดชื่นและกระปรี้กระเปร่ามากขึ้น ร่างกายเรามีน้ำกว่า 70% หากเกิดอาการขาดน้ำขึ้นมา ย่อมส่งผลให้อ่อนเพลียขึ้นได้เช่นกัน ใครง่วงหนักจะจัดชา กาแฟ ก็ไม่ขัดศรัทธา แต่อย่าดื่มบ่อยจะดีกว่า
 

4. ทานผลไม้เปรี้ยวๆ หวานๆ ก็ไม่เลวนะ
ผลไม้เปรี้ยวๆ หวานๆ อย่างส้ม สับปะรด มะม่วง มะยมอะไรพวกนี้ น่าจะหาซื้อได้ไม่ยาก เห็นมีขายอยู่แทบทุกที่ ถ้าเกิดง่วงขึ้นมาล่ะก็ ลองลงไปซื้อมากินดูได้นะ ช่วยให้หายง่วงได้ดีเลยล่ะ ทั้งสดชื่น ตาสว่าง แถมความอร่อยเข้าไปด้วย เท่านี้ก็พร้อมลุยงานต่อกันเลย
 

5. งีบหลับสักนิด
ถ้าง่วงทำไงดี? ก็หลับสิ  อาจจะฟังดูกวนๆ แต่มันคือเรื่องจริง ในที่นี้เราขอใช้คำว่า “ งีบหลับ ” มีงานวิจัยออกมาว่า การที่ได้งีบหลับสัก 10-15 นาที เพื่อให้ร่างกายและสมองได้พักผ่อนสักนิด พอตื่นขึ้นมา คุณจะรู้สึกสดชื่นและสมองปลอดโปร่งมากเลยล่ะ หากอ่านหนังสืออยู่ที่บ้านก็ไม่เป็นไรหรอก แต่หากนั่งเรียนอยู่ในห้อง นั่งทำงานอยู่ในออฟฟิศ ข้อนี้อาจจะต้องข้ามไปนะจ๊ะ
 
อย่างไรก็ตาม ต้นเหตุของความง่วงมักมาจากการนอนหลับพักผ่อนไม่เพียงพอ เพราะฉะนั้นหากจะแก้ที่ต้นเหตุ ก็ต้องเข้านอนแต่หัวค่ำ นอนให้เพียงพอ 6-8 ชั่วโมงต่อวัน และจะดีมากหากคุณสามารถตื่นมาออกกำลังกาย และทานอาหารแต่เช้าได้ รับรองว่าคุณจะสดชื่นแจ่มใสไปตลอดทั้งวันแน่นอน
 
ขอบคุณข้อมูลบางส่วนจาก KMARTS, Siamsafetyภาพประกอบจาก istockphotoStory : Martmatt