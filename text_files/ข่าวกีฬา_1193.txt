การแข่งขันวอลเลย์บอล ยู-23 ชิงแชมป์เอเชีย ที่ประเทศฟิลิปปินส์ เมื่อวันที่ 8 พฤษภาคม เป็นการแข่งในรอบรองชนะเลิศ ระหว่าง ทีมชาติไทย พบกับ ทีมชาติญี่ปุ่นสำหรับผลงานในนัดที่แล้ว ทีมตบสาวไทย เอาชนะ อิหร่าน มาได้ 3-1 เซต ที่ 27-29, 25-19, 25-8, 25-13 ส่วนญี่ปุ่น ชนะ อินเดีย 3-0 เซต ที่ 25-17, 25-17, 25-14 โดยรอบรองฯนี้ ถ้าทีมไหนชนะ ก็จะผ่านเข้าไปชิงชนะเลิศ พร้อมกับคว้าสิทธิ์ไปศึกชิงแชมป์โลก ที่ประเทศตุรกี ในเดือนสิงหาคมนี้ทันทีขณะที่รายชื่อ มือตบของไทยประกอบไปด้วย พรพรรณ เกิดปราชญ์(C), อัจฉราพร คงยศ, หัตถยา บำรุงสุข, จรัสพร บรรดาศักดิ์, พิมพิชยา ก๊กรัมย์ ,ชัชชุอร โมกศรี และตัวรับอิสระ อนิสา ยอดพินิจเซตแรก ญี่ปุ่นทำได้ดีกว่า เอาชนะไปก่อนที่ 25-21 พอเข้าสู่เซต 2 คราวนี้เป็นฝั่งไทยที่ทำแต้มนำมาโดยตลอด แต่สุดท้ายกลับโดนญี่ปุ่นที่ฮึดแซงชนะไป 25-23 ส่งผลให้ญี่ปุ่นนำไทย 2-0 เซต

เซต 3 ไทยยังคงเป็นฝ่ายทำแต้มนำเหมือนเซต 2 เช่นเคยและนำม้วนเดียวจบ จนเป็นฝ่ายเอาชนะไป 25-21 ทำให้ตอนนี้ ไทยไล่ตามญี่ปุ่น 1-2 เซตเซต 4 สาวไทย ยังคงฟอร์มแรงต่อเนื่อง ทำแต้มออกนำ 20-12 แต่ว่าเล่นไปเล่นมากลับแผ่วจนโดนญี่ปุ่นไล่มา 19-21 แต่ไทยก็ไม่ยอมให้นักตบจากแดนซามูไรทำแต้มได้อีก พร้อมกับตบเอาชนะไป 25-20 ทำให้เสมอกัน 2-2 เซต ต้องไปลุ้นเซตที่ 5 ซึ่งเป็นเซตตัดสิน ปรากฎว่า ทั้ง 2 ทีมเล่นได้อย่างสูสี สุดท้ายเป็น อัจฉราพร คงยศ ตบลงไปทำให้ไทย ชนะ ญี่ปุ่น 15-13จบการแข่งขัน ไทยแซงชนะญี่ปุ่น 3-2 เซต ด้วยสกอร์ 21-25, 23-25, 25-21, 25-20, 15-13 ส่งผลให้ไทยผ่านเข้าไปชิงชนะเลิศ ในวันที่ 9 พฤษภาคมนี้ เวลา 15.30 น.(ตามเวลาประเทศไทย) โดยจะพบกับทีมชาติจีน ที่ชนะเกาหลีใต้มา 3-0 เซต 25-13, 25-21, 25-21 ส่วนญี่ปุ่นหล่นไปชิงที่ 3 กับเกาหลีใต้สำหรับ จีน และ ไทย ตอนนี้เป็น 2 ทีมจากโควตาเอเชีย ที่คว้าสิทธิ์ไปแข่งวอลเลย์บอลยู-23 ชิงแชมป์โลก ที่ประเทศตุรกี แล้ว ซึ่งจะแข่งในเดือนสิงหาคมนี้ หลังจบเกม นายสมพร ใช้บางยาง นายกสมาคมกีฬาวอลเลย์บอล เผยหลังทีมตบสาวยู 23 ไทยเข้าชิงว่า ต้องขอบคุณทุกสโมสรที่ให้ความร่วมมือจนประสบความสำเร็จ ถ้าร่วมมือกันอย่างนี้โดยมีชาติเป็นที่ตั้ง เราก็สามารถที่จะสู้เขาได้