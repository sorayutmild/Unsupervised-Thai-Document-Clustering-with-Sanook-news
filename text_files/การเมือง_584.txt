(12 ธ.ค.) ผู้บัญชาการทหารสูงสุด (ผบ.สส.) ผู้บัญชาการทั้ง 3 เหล่าทัพ (ผบ.เหล่าทัพ) และผู้บัญชาการตำรวจแห่งชาติ (ผบ.ตร.) มีมติเอกฉันท์ไม่พบ สุเทพ เทือกสุบรรณ เลขาธิการกลุ่มประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์ทรงเป็นประมุข (กปปส.) ตามที่อีกฝ่ายติดต่อขอเข้าพบ แนะให้ไปพบปะกลุ่มอื่นๆ ในสังคมก่อน ยันตราบใดที่ประชาชนยังแบ่งแยก ทหารก็ขอนิ่งไม่เลือกฝ่าย
อย่างไรก็ตาม มติของ ผู้บัญชาการทหารสูงสุด ผู้บัญชาการทั้ง 3 เหล่าทัพ และผู้บัญชาการตำรวจแห่งชาติ มีขึ้นหลังนายสุเทพ เทือกสุบรรณ เลขาธิการ กปปส. ขึ้นปราศรัยบนเวทีนางเลิ้ง เพื่อชี้แจงถึงแนวทางการปฏิรูปประเทศไทย ว่าขณะนี้ได้โทรศัพท์ติดต่อกับผู้บัญชาการทหารสูงสุดทุกวิถีทางแล้ว แต่ไม่สามารถติดต่อได้ ขณะเดียวกัน สามารถติดต่อ พล.อ.ประยุทธ์ จันทร์โอชา ผู้บัญชาการทหารบก และ พล.ต.อ.อดุลย์ แสงสิงแก้ว ผู้บัญชาการตำรวจแห่งชาติ ที่เห็นตรงกันว่า ยินดีหารือพร้อมกันทั้ง 4 เหล่าทัพ โดยให้ติดต่อผู้บัญชาการทหารสูงสุด ในฐานะผู้บังคับบัญชาสูงสุด
ทั้งนี้ บนเวทีปราศรัย นายสุเทพ ยังกล่าวว่า พล.ต.อ.อดุลย์ บอกว่า เข้าใจประชาชนและขอให้ประชาชนเข้าใจการทำหน้าที่ของตำรวจด้วย ดังนั้น ตนจะไม่ละความพยายามที่จะติดต่อกับผู้บัญชาการทหารสูงสุด พร้อมทั้งประกาศบนเวทีผ่านไปถึงผู้บัญชาการทหารสูงสุด ขอให้เมตตาประชาชน ซึ่งตนพร้อมน้อมรับคำแนะนำมาแจ้งกับประชาชน
นอกจากนี้ นายสุเทพ ยังจะขอพบกับผู้นำองค์กรภาคเอกชน 7 องค์กร พร้อมทั้งจะขอคำแนะนำจาก นายอานันท์ ปันยารชุน อดีตนายกรัฐมนตรี และ น.พ.ประเวส วะสี เพื่อนำข้อเสนอแนะมาดำเนินการปฏิรูปประเทศโดยใช้เวลาให้สั้นที่สุด เพื่อเข้าสู่กระบวนการเลือกตั้ง
จนเวลาประมาณ 23.00 น. มีรายงานว่า เฟซบุ๊กของ วาสนา นาน่วม ผู้สื่อข่าวสายทหารนสพ.บางกอกโพสต์ โพสต์ว่า พล.อ.ประยุทธ์ จันทร์โอชา ผบ.ทบ. ระบุว่าทางผบ.สส. ผบ.3 เหล่าทัพ และผบ.ตร. ไม่สะดวกให้นายสุเทพ แกนนำกปปส. เข้าพบชี้แจง และถ้าประชาชนในประเทศยังคงแบ่งเป็นฝักฝ่าย ทหารย่อมเลือกข้างใดข้างหนึ่งไม่ได้ ขอให้ทางนายสุเทพไปพบปะกลุ่มอื่นๆ ในสังคมก่อนเพื่อร่วมกันหาทางออก