(ภาพประกอบไม่เกี่ยวกับเนื้อหาข่าว)
เมื่อวานนี้ (12 ธ.ค.) เจ้าหน้าที่ตำรวจ สภ.เมืองอุดรธานี ได้รับแจ้งเหตุพบเหยื่อสาวถูกทำร้ายร่างกาย ข่มขืนกระทำชำเราและปล้นชิงทรัพย์ ที่หอพักแห่งหนึ่งในเขตเทศบาลเมืองอุดรธานี เหยื่อเป็นนักศึกษามหาวิทยาลัยแห่งหนึ่ง ได้รับบาดเจ็บจากการถูกทำร้าย หนำซ้ำยังถูกข่มขืนด้วย
เจ้าหน้าที่ตำรวจได้เข้าตรวจสอบที่ห้องพักหมายเลข 11 บริเวณชั้น 2 ที่หอพักแห่งหนึ่ง พบ น.ส.เจน (นามสมมติ) อายุ 20 ปี ถูกทำร้ายร่างกาย มีรอยฟกช้ำหลายแห่งตามร่างกายและใบหน้า อยู่ในสภาพตื่นตกใจกลัว ถูกนำตัวส่งโรงพยาบาลในเวลาต่อมา ส่วนพื้นที่เกิดเหตุพบร่องรอยการต่อสู้ มีการรื้อค้นทรัพย์สิน และพบคราบเลือดอยู่บนพื้นห้อง
จากการสอบสวน พ่อของ น.ส.เจน เปิดเผยว่า ลูกสาวกำลังเรียนอยู่ที่มหาวิทยาลัยแห่งหนึ่ง พักอาศัยอยู่หอพักแห่งหนึ่งมา 2 ปี โดยได้แชร์ห้องอยู่กับเพื่อนผู้หญิงอีกคนหนึ่ง แต่เพื่อนเพิ่งย้ายออกไป ทำให้ลูกสาวอาศัยอยู่คนเดียว ลูกสาวเล่าให้ฟังว่า ช่วงคืนที่เกิดเหตุ บังเอิญลืมล็อคประตูระเบียงห้อง ด้านหลังหอพัก จนกระทั่งเวลา 04.00 น. เกิดสะดุ้งตื่นขึ้นมา พบคนร้ายรูปร่างผอมสูง อายุประมาณ 25-30 ปี กำลังรื้อค้นทรัพย์สินอยู่ ลูกสาวจึงถามออกไปว่า "ใคร?"
พ่อของ น.ส.เจน เล่าต่อว่า เมื่อลูกสาวพบว่ามีคนร้ายบุกเข้ามาในห้อง จึงพยายามจะกรีดร้องขอความช่วยเหลือ คนร้ายได้เข้ามาใช้มือปิดปาก บีบคอ ชกท้องและใบหน้า ก่อนจะจับศีรษะโขกกับพื้น จนหมดสติไป มารู้สึกตัวอีกครั้ง เมื่อเวลา 06.00 น. พบว่าตัวเองนอนอยู่กลางห้อง ในสภาพเปลือยกาย ถูกข่มขืนกระทำชำเรา จึงได้เดินโซซัดโซเซออกมาขอความช่วยเหลือ
เบื้องต้น เจ้าหน้าที่ตำรวจพบว่า คนร้ายน่าจะประสงค์ในทรัพย์สินของเหยื่อ เนื่องจากโทรศัพท์มือถือ เงินสด และบัตรเอทีเอ็มถูกขโมยหายไป แต่ระหว่างที่กำลังก่อเหตุ เหยื่อสาวเกิดรู้สึกตัวตื่นขึ้นมาพบพอดี จึงได้ทำร้ายร่างกายและลงมือข่มขืนเหยื่อ เชื่อว่าคนร้ายร่าจะเป็นคนที่อาศัยอยู่ในละแวกหอพักหรืออาจจะอาศัยอยู่ในหอพักเดียวกัน ขณะนี้ได้ขอตรวจสอบภาพจากกล้องวงจรปิด เพื่อติดตามหาคนร้ายต่อไป