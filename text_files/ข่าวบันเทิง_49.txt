เปิดใจ "วิทย์ ธนทรัพย์ พูลสวัสดิ์" เจ้าของฝีมือการจัดดอกไม้หน้าหีบศพ "ปอ ทฤษฎี" ทำ "โบว์ แวนด้า" ถึงกับกลั้นน้ำตาไม่อยู่ บอกขอมอบให้เพื่ออาลัยแด่ความดีที่ฝากไว้ให้กับคนไทย
สาเหตุที่เราเลือกจัดดอกไม้บริเวณหน้าหีบศพของคุณปอเป็นรูปทรงพวงมาลัยก็เพราะว่า พวงมาลัยก็มีความหมายของมันซึ่งก็คือการมอบให้กับคนทุกคนที่รักแสดงถึงความไว้อาลัยซึ่งมันเป็นความหมายโดยนัยของพวงมาลัยอยู่แล้ว
สำหรับดอกไม้ที่ใช้นั้นจะเป็นโทนสีขาวและเขียวประกอบไปด้วย ดอกลิลลี่ คาร์เนชั่น กล้วยไม้ สวอนแพน ไลเซนทัส
ซึ่งร้านของเราสมัยที่ คุณพุ่มพวง ดวงจันทร์ เสียชีวิตเรามีโอกาสได้เป็นคนไปจัดเพื่อไว้อาลัยให้กับเขา ร้านเราอยู่แถววัดมกุฏกษัตริย์แต่เราตั้งใจเดินทางมาจากกรุงเทพฯ ตั้งแต่ตี 5 เพื่อจัดดอกไม้ให้คุณปอในวันนี้โดยเฉพาะ
เราทำด้วยใจและได้บอกกับทางครอบครัวของคุณปอตั้งแต่วันแรกๆ แล้วว่าเราจะมาช่วยเพราะเขาเป็นคนดี เป็นคนของประชาชน ในวันที่เขาจากโลกนี้ไปเราก็ไม่มีอะไรให้นอกจากการมาจัดดอกไม้เพื่อไว้อาลัยให้กับเขา มอบสิ่งสวยๆ งามๆ ให้กับเขา
เกี่ยวกับมูลค่าที่เราลงทุนไปทั้งหมดก็เป็นจำนวนเงินราวๆ 60,000 บาท และขนคนทำงานจากร้านเรามาร่วมจัดทั้งหมด เรียกว่าลงทั้งทุนและลงแรงช่วยครอบครัวของเขา
ความประทับใจเกี่ยวกับ คุณปอ อย่างที่บอกครับว่าเขาเป็นคนดีเป็นนักแสดงที่ทุกคนชื่นชอบในความรู้สึกของเรา และเราเองเชื่อว่าทุกคนต้องคิดเหมือนเราว่าคุณปอคือคนดีของวงการบันเทิง เราเลยอยากทำอะไรดีๆ ให้กับเขา
ตอนที่จัดเสร็จแล้วคุณโบว์ขึ้นมาจุดธูปไหว้คุณปอตอนนั้นเราอยู่ในเหตุการณ์ แต่ไม่ได้สังเกตเห็นว่าคุณโบว์ร้องไห้ออกมา และหลังจากที่ออกมาจากงานแล้วมีน้องๆ ทีมงานเดินมาบอกเหมือนกันว่าคุณโบว์ร้องไห้
มีโอกาสได้พูดคุยแสดงความเสียใจกับทางครอบครัวตามปกติและได้บอกกับคุณปอด้วยว่าให้เขาไปสู่สุคติ
สำหรับหลังจากนี้ต่อไปเรื่องดอกไม้ในงานพระราชทานเพลิงศพของคุณปอเราไม่ได้เป็นคนจัดที่เมรุ แต่เราจะมาช่วยจัดบริเวณโรงทานและทำอาหารแจกทุกคนที่มาร่วมงาน