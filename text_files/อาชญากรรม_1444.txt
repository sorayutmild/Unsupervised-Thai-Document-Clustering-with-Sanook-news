รวบพระเอกมิวสิควิดิโอลูกทุ่ง เพลงดัง"ใจบ่มักดี" ของไหมไทย ใจตะวัน พร้อมแฟนสาว หลังตำรวจ สภ.พิมาย ล่อซื้อ นำยาบ้ามาส่งลูกค้า
ผู้สื่อข่าวรายงานว่า (30 ม.ค.) เมื่อเวลา 08.30 น. สภ.พิมาย จ.นครราชสีมา จับกุมตัวนายสมโชค ศาลาแดง อายุ 34 ปี และนายกิตติชัย ศิลาจันทร์ อายุ 36 ปี จากการที่เจ้าหน้าที่ตั้งจุดตรวจกวาดล้างยาเสพติด และพบยาบ้าอยู่ในกระเป๋ากางเกงของนายกิตติชัย 38 เม็ด สอบสวนทราบว่าซื้อยาบ้ามาจากนายณรงค์ศักดิ์ แปลงไร่ อายุ 24 ปี 
ต่อมา เจ้าหน้าที่ได้ทำการล่อซื้อ ก่อนแสดงตัวเข้าจับกุม นายณรงค์ศักดิ์ ได้พร้อมแฟนสาว ตรวจค้นในรถพบอุปกรณ์เสพยาไอซ์ และยาไอซ์ 1.8 กรัม ยาบ้า 49 เม็ด โทรศัพท์มือถือ 3 เครื่อง โน้ตบุ๊ค 1 เครื่อง และสร้อยคอทองคำหนัก 1 บาท 2 เส้น,แหวนทอง 2 วง วงละ 50 สตางค์ และเงินสดอีกจำนวนหนึ่ง
จากการสอบสวนทราบว่านายณรงค์ศักดิ์ เคยแสดงเป็นพระเอกมิวสิควิดิโอเพลงใจบ่มักดี ของไหมไทย ใจตะวัน นักร้องเพลงลูกทุ่งหมอลำชื่อดัง เจ้าหน้าที่ดำเนินคดีข้อหามียาเสพติดประเภท 1 ไว้ในครอบครองเพื่อจำหน่าย ก่อนควบคุมตัวไปดำเนินคดีต่อไป