นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี พรรคพลังประชารัฐ โพสต์ลงเฟซบุ๊กวันนี้ (20 ก.ค.) เรียกนางงามรายหนึ่งว่า "นางงามชั่ว" และประกาศไม่สนับสนุนนางงามคนดังกล่าว เพราะอ้างว่านางงามคนนี้สนับสนุนการชุมนุมต่อต้านสถาบัน
"#Banนางงามชั่ว ไม่เอานางงามสนับสนุนม็อบต่อต้านสถาบัน" นางสาวปารีณา โพสต์

อย่างไรก็ตาม นางสาวปารีณา ไม่ได้ระบุว่านางงามที่ตนหมายถึงเป็นใคร
ด้านชาวเน็ตพากันตั้งข้อสังเกตว่า ส.ส.คนดังแห่งเมืองราชบุรีรายนี้ จะหมายถึงนางงามรุ่นน้องคนหนึ่งหรือไม่ เพราะเธอโพสต์หลังจากที่นางสาวมารีญา พูลเลิศลาภ ผู้ชนะการประกวดมิสยูนิเวิร์สไทยแลนด์ในปี 2560 เขียนข้อความลงสตอรี่ในอินสตาแกรมของตัวเองว่า ขอให้ทุกคน (ผู้ชุมนุม) ปลอดภัย และตนอยากไปอยู่ ณ จุดนั้น (การประท้วง) โดยมีพื้นหลังเป็นรูปภาพขณะกลุ่มผู้ชุมนุมที่นำโดยกลุ่มเยาวชนปลดแอก - Free Youth กำลังเปิดไฟจากโทรศัพท์ของตัวเอง เพื่อเป็นสัญลักษณ์ว่าส่องแสงสว่างให้ประเทศไทยในยุคมืดมน
ขณะเดียวกัน ที่ใต้โพสต์ของนางสาวปารีณา ก็พบว่ามีผู้เข้ามาแสดงความเห็นวิจารณ์รูปลักษณ์ของนางงามคนดังกล่าวด้วยถ้อยคำที่รุนแรงและมีคำดูถูกมากมาย
 