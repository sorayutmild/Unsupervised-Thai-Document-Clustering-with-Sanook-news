สมาคมนักข่าวบันเทิง 30 สำนักข่าว ทั้งหนังสือพิมพ์ โทรทัศน์ วิทยุ และเว็บไซต์ ประชุมหารือค้นหา "ฉายาดารา" ประจำปี 2557 ซึ่งในปีนี้มีเหตุการณ์เกิดขึ้นในวงการบันเทิงมากมาย ส่งผลให้มีการนำเสนอฉายาดารามากเป็นประวัติการณ์ ดาราติดโผ 71 คน รวมทั้งสิ้น 327 ฉายา ต้องใช้เวลาประชุมลงมติกว่า 2 ชั่วโมง และในที่สุดก็ได้ 10 ฉายาดารา ประจำปี 2557 ที่รับประกันความแซ่บ..!

หมาก ปริญ สุภารัตน์ ได้รับฉายา "ป๋าหมากกระชากหงอก"จากการแถลงข่าวยอมรับว่าต่อว่าคุณแม่ของ "มิ้นต์ ชาลิดา วิจิตรวงศ์ทอง" ผ่านการสนทนาแอพพลิเคชั่นไลน์จนกลายเป็นมหากาพย์วิวาทะสร้างรอยร้าวให้แก๊งสี่หัวใจแห่งขุนเขาเป็นอันต้องแยกย้าย และจากเหตุการณ์ดังกล่าวพระเอกหนุ่มยังถูกวิจารณ์ว่าเป็นคนก้าวร้าวขัดกับหน้าใสๆ

คิมเบอร์ลี แอน เทียมศิริ ได้รับฉายา "แบ๊วเอชดีเบอร์รี่สี่มิติ"ใช้ความแอ๊บแบ๊วใสๆ ให้สัมภาษณ์ปฏิเสธในช่วงแรกเรื่องรักซ้อน ขัดแย้งกับพฤติกรรมที่หลายคนเห็นแววตาแห่งความสุขระหว่างร่วมงานกับพระเอกคู่ขวัญ "หมาก ปริญ" พร้อมกับสะบั้นรักกับแฟนหนุ่มผู้จัดละคร "เจ็ท ณัฐพงศ์" ขณะที่ทั้งสองหนุ่มทำงานร่วมกันในกองถ่ายละคร "ต้นรักริมรั้ว" และในที่สุด "หมาก - คิม" ก็โชว์ความหวานออกสื่อแบบไม่ยืนยันด้วยคำพูดแต่แสดงออกผ่านพฤติกรรมสุดหวานที่คมชัดสัมผัสได้เหมือนดูหนังสี่มิติ

วาววา ณิชารีย์ โชคประจักษ์ชัด ได้รับฉายา "ดาวเทียมไม่เจียมตัว"หลายพฤติกรรมสุดเอือมระอา จนผู้จัดละครและผู้ใหญ่ในวงการถึงกับเอ่ยปากผ่านสื่อเรื่องวินัยและมารยาทในการทำงาน จนถูกเปรียบเทียบว่าขนาดเพิ่งเข้าวงการยังสร้างวีรกรรมไว้ขนาดนี้ ทั้งที่ยังไม่ทันเป็นดาวจรัสแสงก็แสดงความเป็นตัวตนออกมาจนทำให้เพื่อนร่วมงาน และทีมงานเมินหน้าหนี

เจนี่ เทียนโพธิ์สุวรรณ ได้รับฉายา "มือฉกตกสวรรค์"หลังเป็นข่าวใหญ่เมื่อปีที่แล้วด้วยการจดทะเบียนสายฟ้าแลบกับ "เอ๋ ชนม์สวัสดิ์" ขึ้นแท่นเป็นมาดามปากน้ำ พร้อมมีบอดี้การ์ดล้อมหน้าล้อมหลัง จนทุกคนมองว่าเป็นคุณนายนักการเมืองสามารถใช้ชีวิตเหมือนขึ้นสวรรค์ แต่ผ่านไปไม่ถึงปีเจนี่ต้องใช้ชีวิตหลบๆ ซ่อนๆ ถึงขั้นหนีความจริงไปพักใจไกลถึงเมืองนอก หลังจดทะเบียนหย่าเป็นแม่ม่ายพ่ายรัก กลับมาใช้ชีวิตแบบเดิมๆ อีกครั้ง

เสก เสกสรรค์ ศุขพิมาย ได้รับฉายา "ร็อกไวเลอร์"จากกรณีวิวาทะกับภรรยา "กานต์ วิภากร" ผ่านโซเชียลเน็ตเวิร์คจนกลายเป็นขี้ปากสังคม พร้อมยืดอกรับว่าเป็นคนอารมณ์ร้อนและเคยลงไม้ลงมือกับภรรยาอยู่บ่อยครั้ง รวมถึงที่ฟ้องหมอที่เคยรักษากับภรรยา และตอบโต้คู่กรณีทุกเม็ดชนิดกัดไม่ปล่อย เปรียบเสมือนสุนัขพันธุ์ร็อตไวเลอร์ที่ได้รับการขนานนามว่าเป็นสายพันธุ์โหดที่กัดไม่ปล่อยเช่นกัน

โฬม พัชฏะ นามปาน ได้รับฉายา "หล่อลิ้นรัว"ปล่อยเนื้อปล่อยตัวออกงานขณะที่ร่างกายไม่พร้อมทำให้เกิดเหตุการณ์ไม่คาดคิด เมื่อพระเอกมาดเนี้ยบปล่อยอาการรั่วหลุดคุมกิริยาไม่อยู่จนพูดไม่เป็นคำ สร้างความขำและเหวอให้กับผู้ที่อยู่ในเหตุการณ์ สุดท้ายเจ้าตัวยอมรับว่าเป็นเพราะฤทธิ์ยาแก้อักเสบและพักผ่อนไม่เพียงพอ

บุ๋ม ปนัดดา วงศ์ผู้ดี ได้รับฉายา "ซือเจ๊สั่งลุย"ไม่ว่าจะเกิดปัญหาสังคมเรื่องไหน "บุ๋ม" ก็จะยื่นมือเข้าไปช่วยเหลืออย่างเสมอต้นเสมอปลาย ล่าสุดได้ใจสังคมกับกรณีรณรงค์ล่ารายชื่อแก้กฎหมาย "ข่มขืนต้องประหาร" ทำให้สังคมตื่นตัวกับเรื่องที่เกิดขึ้นพร้อมเอ่ยปากชมว่า "ปนัดดา" เป็นนางงามแถวหน้าที่กล้าชนทุกสถานการณ์

โย ยศวดี หัสดีวิจิตร และ บี น้ำทิพย์ จงรัชตะวิบูลย์ ได้รับฉายา "เพื่อนซี้บัญชีเดือด"ความสัมพันธ์สุดซี้ของทั้งคู่ต้องทลายลงจากปัญหาธุรกิจอาหารเพื่อสุขภาพที่ทำร่วมกัน โดยมุ่งเป้าไปที่ผลประโยชน์เรื่องเงิน ๆ ทอง ๆ ไม่ลงตัว จนในที่สุดทั้งคู่ให้สัมภาษณ์ตอบโต้กันไปมาผ่านสื่อ ถึงขั้น "บี" ประกาศกร้าวว่าไม่ขอสุงสิงเป็นแค่เพื่อนร่วมโลกเท่านั้น

ไมค์ พิรัชต์ นิธิไพศาลกุล ได้รับฉายา "คุณพ่อจนมุมซุ่มกิน"ปล่อยให้ภาพปริศนาฝ่ายหญิงอยู่บนเตียงคลอดและอุ้มทารกน้อยเป็นกระแสข่าวลือทำงานอยู่หลายวัน จน "ไมค์" ทนกระแสรุมเร้าไม่ไหวประกอบกับหลักฐานมัดตัวแน่นถึงยอมตั้งโต๊ะแถลงข่าวยอมรับว่าทำนางแบบสาว "ซาร่า คาซิงกินี" ท้อง ขณะที่ครอบครัวของ "ไมค์" ยังแคลงใจจนมีการตรวจดีเอ็นเอพิสูจน์ชัดว่าทารกน้อยเป็นลูก "ไมค์" จริง

บอม ธนิน มนูญศิลป์ และ ริชชี่ อรเณศ ดีคาบาเลส ได้รับฉายา "คู่จิ้นหินแกรนิต"เพราะผลงานการแสดงของทั้งคู่ที่เล่นได้เป็นธรรมชาติสุด ๆ ชนิดที่หินและต้นไม้ต้องหลีกทางให้เลยทีเดียว ก่อนหน้านี้ "บอม" โดนวิจารณ์เละเรื่องการแสดงในละคร "คิวบิก" ส่วน "ริชชี่" ก็โดนตำหนิกับผลงานหนังเรื่องแรก "คู่กรรม" ครั้นพอสองคนนี้โคจรมาเจอกันในละคร "สวยร้ายสายลับ" ทำเอาคนดูกุมขมับว่าจะเป็นอย่างไร แล้วก็ไม่ต่างจากที่คิดไว้เพราะทั้งคู่ผนึกกำลังความแข็งยกกำลังสอง เหมือนเป็นหินแกรนิตที่มีเนื้อแน่นเสมอแข็งแรงทนทาน เช่นเดียวกับการแสดงของทั้งคู่ที่แข็งทนทานจริง ๆ