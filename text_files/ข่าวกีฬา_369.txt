จบภารกิจไปเป็นที่เรียบร้อยแล้วในศึก "วอลเลย์บอลหญิง เวิลด์ กรังด์ปรีซ์ 2015" ของทีมลูกยางสาวไทยทั้ง 3 สนาม ซึ่งถือว่าทำผลงานได้อย่างประทับใจแฟนวอลเลย์บอลชาวไทยเหมือนเช่นเคย..ด้วยการรั้งอันดับที่ 9 เก็บไปได้ถึง  8 คะแนน ซึ่งทำได้ดีกว่าปีที่แล้ว ที่ทำได้แค่อันดับ 11 และเก็บได้ 6 คะแนน แถมผลงานของสาวแดนสยามยังติดโผในตำแหน่งต่างๆ อีกเพียบสำหรับผลงานทั้ง 3 สนามของทีมสาวไทยในครั้งนี้  เริ่มต้นด้วยสนามที่ 1 ในประเทศไทย ที่อินดอร์ สเตเดี้ยม หัวหมาก ทีมไทยอยู่กลุ่มเอ ร่วมกับเซอร์เบีย, ญี่ปุ่น และบราซิล ซึ่งเราประเดิมด้วยชัยชนะเหนือสาวเซอร์เบียแบบสุดระทึก 3-2 เซต (25-17, 15-25, 23-25, 25-22 และ 15-11) จากนั้นสาวไทยก็มาพ่ายญี่ปุ่น 0-3 เซต (21-25, 22-25, และ22-25) ตามด้วยแพ้บราซิล 0-3 เซตเช่นกัน 23-25, 18-25 และ13-25 ทำให้สนามแรก เก็บได้ 2 คะแนนต่อมา สนามที่ 2 ทีมไทยอยู่ในกลุ่มดี แต่ต้องเดินทางสุดทรหดกว่า 20 ชั่วโมงไปแข่งที่ กินาซิโอ โด อิบิราเปรา เมืองเซา เปาโล ประเทศบราซิลโดยมี เบลเยี่ยม,เยอรมัน และบราซิลโดยสนามนี้ "โค้ชอ๊อต" เกียรติพงษ์ รัชตเกรียงไกร ตั้งเป้าคว้า 4 คะแนน แต่กลับทำผลงานได้ดีเกินคาด เก็บมาได้ถึง 6 คะแนน ด้วยการเอาชนะเยอรมันในนัดแรก 3-0 เซต(25-22, 25-20และ25-16)
จากนั้นมาแพ้บราซิล ทีมอันดับที่ 2 ของโลกอีกครั้ง 1-3 เซต(23-25, *25-20, 14-25 และ19-25) แต่นัดนี้เราได้เซตจากบราซิล ในรอบ 12 ปี หลังเคยแพ้ 1-3 เซตเมื่อปี 2002 และนัดสุดท้ายก็ทำได้ยอดเยี่ยมอีกครั้งโดยชนะเบลเยี่ยม 3-1 เซต(25-11, 25-23, 22-25, และ25-14)จากนั้นในสนามที่ 3 กลับมาเล่นที่ฮ่องกง ทีมไทยอยู่ในกลุ่มเอชและลงประเดิมสนามด้วยความพ่ายแพ้ทีมยักษ์ใหญ่เอเซียอย่างจีน 0-3 เซต(18-25, 14-25 และ25-27) ต่อมาพ่ายสหรัฐอเมริกา 1-3 เซต(21-25, 18-25, 25-23 และ16-25) แต่ก็ทำให้แฟนชาวไทยชื่นใจไม่น้อยที่ได้เซตจากเบอร์ 1 ของโลก ก่อนจะปิดท้ายสนามนี้ด้วยการแพ้ทีมสาวยุ่นอีกครั้ง 0-3 เซต 19-25, 21-25 และ15-25 จบสนามนี้ไม่มีคะแนนติดมือผลปรากฏว่าแข่งครบทุกสนามทีมสาวไทยเก็บได้ 8 คะแนน จาก 9 นัด (ชนะ 3 แพ้ 6 ) ได้ 11 เซต และเสีย 21 เซต มีค่าเฉลี่ย 0.523 โดยทำไป 667 แต้ม และเสีย 726 แต้ม มีค่าเฉลี่ย 0.918 รั้งอันดับที่ 9 จากทั้งหมด 12 ทีม และส่งผลให้ทีมสาวแดนสยามได้ลุยรายการนี้ในปีหน้าต่อไปและเมื่อแข่งกันครบทุกกลุ่มแล้ว ทำให้ได้ 6 ทีมที่ผ่านเข้าไปเล่นรอบสุดท้ายที่ โอมาฮ่า ประเทศสหรัฐอเมริกา ระหว่างวันที่ 22-26 กรกฎาคมนี้ ประกอบด้วย บราซิล, จีน, สหรัฐอเมริกา, อิตาลี, รัสเซีย และญี่ปุ่น นอกจากนี้ สถิติผลงานในแต่ละตำแหน่ง ของนักตบสาวไทยยังสามารถติดโผได้ในหลายตำแหน่งเช่นกันเริ่มจาก "ซาร่า" นุศรา ต้อมคำ มือเซตเบอร์หนึ่งทีมชาติไทย ติดอันดับที่ 1 ของตำแหน่งตัวเซตที่ดีที่สุด โดยเธอมีค่าเฉลี่ยเซตให้เพื่อนทำคะแนนได้ถึง 9.13 เปอร์เซ็นต์ ตลอด 9 เกมที่ผ่านมา ทางด้าน "น้องอร" อรอุมา สิทธิรักษ์ สาวมือหนักของทีมไทย อยู่ในอันดับ 5 ในตำแหน่งตัวตบทำคะแนน โดยทำไปทั้งหมด 136 คะแนน
ส่วนสถิติ "จอมขุด" หรือ "Best Diggers" กลับเป็น "กัปตันกิ๊ฟ" วิลาวัณย์ อภิญญาพงศ์ ที่ขึ้นมาติดอันดับ 6 ด้วยจำนวน 2.00 ครั้งต่อเซต ส่วน "น้องแป้น" ปิยะนุช แป้นน้อย ตกมาอยู่อันดับ 8 เฉลี่ย 1.97 ครั้งต่อเซต
และสุดท้ายเป็นตำแหน่งตัวรับที่ดีที่สุด เป็น "ปู" มลิกา กันทอง และ "กัปตันกิ๊ฟ" ที่รั้งในอันดับที่ 5 และ 6 ตามลำดับสำหรับทีมลูกยางสาวไทยคงได้รับประสบการณ์จากศึก"เวิลด์ กรังด์ปรีซ์ 2015" ไปแบบไม่มากก็น้อย ไม่ว่าจะเป็นผลของการแข่งขันรวมถึงนักกีฬาเองที่ต่างสร้างสถิติให้กับตนเองติดอันดับในแต่ละตำแหน่งซึ่งสร้างความภูมิใจให้แก่แฟนวอลเลย์บอลชาวไทยแบบท่วมท้น และแน่นอนด้วยผลงานอันยอดเยี่ยมเหลือรับประทานในครั้งนี้ที่มัน "ไม่ใช่แค่ดี แต่มันโดน" บงบอกให้เห็นว่าเราพัฒนาขึ้นขนาดไหน แต่มันก็จะส่งผลถึงแมตช์ต่อๆไป ในเรื่องของความคาดหวัง โดยเฉพาะแฟนกีฬาชาวไทยรวมถึงชาวต่างชาติด้วย(เพราะเราอยู่ในระดับโลกแล้ว) อย่างไรก็ตามผมก็เชื่อว่าในรายการต่อไป ไม่ว่าเราจะเจอกับทีมอ่อนหรือทีมที่แข็งกว่าเรา ทั้งนักกีฬารวมถึงทีมงานสต๊าปโค้ช ก็คงต่างทุ่มเทกำลังกายกำลังใจกันอย่างเต็มทีอยู่แล้ว เพื่อให้ผลงานออกมาดีที่สุด สุดท้ายก็อยากบอกว่า การคาดหวังไม่ใช่เรื่องที่ผิด เพราะมันทำให้เรามีเป้าหมาย แต่ถ้ามันไม่เป็นอย่างที่หวังอันนี้ทุกคนคงรู้กันดีอยู่แล้ว(คงเจอกันมาบ้างแหละ) ยังก็ฝากตามเชียร์วอลเลย์บอลสาวไทย..อย่างเข้าใจด้วยนะครับ..ไทยแลนด์ ปู้นๆ
เรื่องโดย : มิดไนท์
ภาพจาก : worldgrandprix.2015.fivb.com