จากกรณี เฟซบุ๊ก นายกฯ โพสต์ภาพถวายพระพรชัยมงคล 5 ธ.ค. ผิด ได้สั่งแก้ไขแล้ว เตรียมส่งหนังสือขอพระราชทานอภัยโทษ
จากกรณีเฟซบุ๊กซึ่งใช้ชื่อ "Yingluck Shinawatra" ได้เผยแพร่ข้อความ "5 ธันวา รวมพลังคนไทย รวมหัวใจถวายพระพรชัยมงคล" แต่ภาพประกอบกลับกลายเป็นพระบรมฉายาลักษณ์ พระบาทสมเด็จพระปรเมนทรมหาอานันทมหิดล (รัชกาลที่ 8) โดยเมื่อเวลาประมาณ 23.19 น. ทางหน้าเฟซบุ๊กได้มีการลบภาพดังกล่าวออก และระบุข้อความว่า "ด้วยทางทีมงานของเฟซบุ๊คนี้ได้ดำเนินการผิดพลาดในการขึ้นพระบรมฉายาลักษณ์ และได้รายงานให้นายกรัฐมนตรีทราบ ทางนายกรัฐมนตรีได้สั่งการให้แก้ไข และจะได้มีหนังสือกราบเรียนท่านราชเลขาธิการ เพื่อนำความขึ้นกราบบังคมทูล เพื่อขอพระราชทานอภัยโทษในข้อผิดพลาดดังกล่าว (ทีมงาน)"
อย่างไรก็ตาม มีผู้เข้ามาให้ความคิดเห็นกรณีความผิดพลาดดังกล่าวของทีมงาน ในลักษณะเตือนให้มีความระมัดระวังในการโพสต์รูปภาพ หรือข้อความต่างๆ มากยิ่งขึ้น
