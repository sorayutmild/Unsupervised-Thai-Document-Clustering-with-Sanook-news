กลายเป็นเรื่องราวประทับใจสุดๆ นอกจากจะได้เชยชมและเลี้ยงลูกสาวสุดน่ารัก "น้องชูใจ" แล้ว คุณพ่อหนุ่มศิลปิน "กอล์ฟ ฟักกลิ้ง ฮีโร่" ยังได้รับโชคเฮงๆ มาแบบไม่ทันตั้งตัว เมื่อเอนเตอร์เทนเนอร์ชื่อดัง "โน้ส อุดม" ส่งซองสีน้ำตาลปริศนามาให้
งานนี้ หนุ่มกอล์ฟ ได้โพสต์เรื่องราวดังกล่าวลงเฟซบุ๊ก หลังจากที่เขาได้แต่งเพลงให้กับลูกสาว พร้อมกับนำเปิดนี้ไปเปิดให้กับ โน้ส อุดม ได้ฟังเป็นคนแรกๆ ก่อนที่อีกฝ่ายจะรู้สึกประทับใจแบบบอกไม่ถูก พร้อมกับมอบซองสีน้ำตาลมาให้ จ่าหน้าซองไว้ว่า "ด้วยรักจากลุงดม ถึงหลานชูใจ" ภายในมีข้อความว่า
"กอล์ฟ เพลงของมึงไม่ใช่เพลงของลูกสาวเพียงคนเดียว เฮียได้ฟังครั้งแรกก็สะเทือน และรู้ทันทีเลยว่ามันเป็นเพลงของชาติ ของคนเป็นพ่อเป็นแม่ทุกคน ของลูกๆ อีกนับล้านครอบครัว กูไม่รู้แหละ กูขอมีส่วนเกี่ยวข้องกับงานศิลปะชิ้นนี้ด้วย เมิงไม่สามารถปฏิเสธ ถือเป็นของขวัญรับหลานชูใจของลุงดม จบนะ"
โดยที่ภายในซองดังกล่าว เป็นเงินสดจำนวนหนึ่ง ที่ช่วยสนับสนุนเรื่องค่าลิขสิทธิ์และนำไปสู่ขั้นตอนก็เผยแพร่ต่อไป ซึ่งทำเอา หนุ่มกอล์ฟ กับภรรยาสาว น้องเบล ออกอาการปลื้มใจ ที่มีศิลปินดังออกทุนสนับสนุนให้ถึงขนาดนี้ พร้อมกับขอบคุณแทน "น้องชูใจ" ที่มีผู้ใหญ่รักและเมตตาอยู่เสมอ เป็นเรื่องราวดีๆ อีกมุมในวงการบันเทิงบ้านเรา...
ขอบคุณภาพจากอินสตาแกรม @ftodah