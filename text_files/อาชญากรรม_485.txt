จากกรณี รถเก๋งป้ายแดง พุ่งเข้าในปั๊มน้ำมันปตท.บางขุนเทียน 14 ชนรถอีกคันที่กำลังจอดเติมน้ำมันอยู่ในปั๊ม ทำให้ได้รับความเสียหาย ซ้ำร้ายไปกว่านั้นพนักงานปั๊มที่เติมน้ำมันอยู่โดนลูกหลง ถูกชนจนขาขาด 

สาวสุดช็อก จอดเติมน้ำมันอยู่ดีๆ จู่ๆ เก๋งป้ายแดงพุ่งชนรถยับ เด็กปั๊มขาขาด (คลิป) 

วานนี้ (24 มี.ค. 65) ทีมข่าวอีจัน ลงพื้นที่สอบถามเจ้าของปั๊มที่เกิดเหตุ นายสาธร ม่วงศิริ เจ้าของปั๊ม ระบุว่า เหตุการณ์แบบนี้ไม่มีใครอยากให้เกิดขึ้น จึงไม่อยากต่อว่าใคร ขอให้มาช่วยดูแลน้องพนักงานที่บาดเจ็บดีกว่า ล่าสุดคนขับรถเก๋งป้ายแดงติดต่อมาแล้ว บอกว่าพร้อมที่จะรับผิดชอบ
เจ้าของปั๊มเปิดเผยกับอีจันอีกว่า อาการของพนักงานปั๊ม ตอนนี้หมอได้ทำการตัดขาออกแล้ว โดยให้เหตุผลว่า ถูกกระแทกอย่างแรงที่ขาข้างซ้าย เนื้อบริเวณที่ได้รับบาดเจ็บเป็นแผลฉกรรจ์ ทำให้เนื้อตาย จึงไม่สามารถต่อได้ ส่วนขาข้างขวาที่หัก ตอนนี้ดามเหล็กภายนอกอยู่
ซึ่งสภาพจิตใจของพนักงานที่ขาขาดค่อนข้างแย่ หลังผ่าตัดเสร็จฟื้นขึ้นมา รู้ว่าตัวเองไม่มีขาแล้ว ก็ร้องไห้อย่างเดียว ไม่ยอมกินข้าว เจ้าของปั๊ม บอกอีจันว่า พนักงานปั๊มที่ขาขาด ทำงานที่ปั๊มมา 10 ปี เข้าเมืองมาอย่างถูกต้องตามกฎหมาย ตอนนี้เป็นห่วงน้องอย่างเดียวคือ หลังจากรักษาอาการบาดเจ็บหายแล้ว คงต้องหางานที่เหมาะสมให้ ยืนยันว่าไม่ทิ้งน้อง จะดูแลน้องให้ดีที่สุด แล้วก็อยากให้คู่กรณีเข้ามาช่วยดูแลด้วย จะอาศัยประกันอย่างเดียวคงไม่เพียงพอ เพราะคงต้องทำขาเทียม
