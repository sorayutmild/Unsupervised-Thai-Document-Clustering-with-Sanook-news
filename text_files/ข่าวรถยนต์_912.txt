     รถเริ่มมีอาการกำลังตก เดินไม่เรียบ กระตุก เร่งไม่ค่อยขึ้น กินน้ำมัน หรือกินแก๊สมากกว่าเดิม ฯลฯ บางครั้งอาจเป็นเพราะ หัวฉีดเริ่มมีการอุดตัน ทำให้น้ำมัน-แก๊สที่ถูกฉีดผ่านหัวฉีดออกมามีปริมาณไม่เพียงพอ
     ส่วนสาเหตุหลักๆ ก็มาจากตัวน้ำมันกับแก๊สที่เราใช้ ซึ่งถึงแม้จะมีตัวกรองน้ำมัน-กรองแก๊สอยู่ในระบบ แต่ถ้ารถยนต์ที่คุณใช้มีระยะทางเกิน 100,000 กิโลเมตรแล้ว มันก็จะมีคราบสิ่งสกปรกต่างๆ ไปจับ ไปเกาะที่ตัวหัวฉีดได้นั่นเอง
     ส่วนวิธีแก้ไขปัญหานี้ก็ทำได้ไม่ยาก มีให้เลือก 2 ทาง ดังนี้
   1. ใช้น้ำยาล้างหัวฉีด ใส่เติมเข้าไปที่ถังน้ำมัน เพื่อชะล้างสิ่งสกปรกต่างๆ โดยปล่อยให้มันไหลเวียนอยู่ในระบบเดียวกันกับน้ำมันเชื้อเพลิง เพราะทุกครั้งที่มีการฉีดจ่ายน้ำมัน สารทำความสะอาดตัวนี้ก็จะถูกฉีดไปล้างคราบสิ่งสกปรกต่างๆ ให้หลุดออกไปจากหัวฉีด
   2. ถอดล้างแบบเต็มระบบ โดยใช้เครื่องล้างหัวฉีด วิธีนี้ถือว่าดีกว่าแบบแรก เพราะคุณจะเห็นทุกขั้นตอนตั้งแต่การทดสอบหัวฉีดก่อนล้าง การฉีดแต่ละหัวเป็นยังไง หัวไหนตันมากตันน้อย และปริมาณน้ำมันที่ถูกฉีดออกมาแต่ละหัวแตกต่างกันเท่าไร จากนั้นจึงเข้าสู่กระบวนการล้างด้วยเครื่องมือพิเศษ ซึ่งในขั้นตอนนี้พวกสิ่งสกปรกต่างๆ คราบยางเหนียวๆ ที่ติดอยู่กับหัวฉีดจะหลุดออกมา สุดท้ายทำการทดสอบความสะอาด เพื่อดูการฉีดของแต่ละหัว ว่าเป็นฝอยละอองแล้วหรือยัง รวมไปถึงปริมาณของเชื้อเพลิงที่ถูกฉีดออกมา มีระดับเท่ากันทั้งหมดหรือไม่ (หัวฉีดที่ดีต้องฉีดเชื้อเพลิงออกมาเท่าๆ กัน) เสร็จแล้วจึงติดตั้งกลับเข้าที่เดิม
     ทั้ง 2 วิธีนี้อาจมีค่าใช้จ่ายแตกต่างกันพอสมควร เพราะข้อแรกลงทุนแค่หลักร้อย ส่วนข้อที่ 2 มีถึงหลักพันแน่นอน แต่ถ้าไม่มั่นใจ อยากเปลี่ยนใหม่ไปเลยเพื่อความสบายใจ ก็เตรียมตังค์ไว้เกือบๆ หมื่น หรือหมื่นกว่าๆ เพราะหัวฉีด 1 หัว ราคาก็ปาเข้าไปพันกว่าๆ จนถึง 4 พันบาท (แล้วแต่ยี่ห้อรถรุ่นนั้นๆ)
     สำหรับวิธีที่นำเสนอทั้ง 2 ข้อนี้ วิธีที่ 1 คุณสามารถทำได้เองง่ายๆ แค่ไปซื้อน้ำยาล้างหัวฉีดมา แล้วก็ใส่เติมเข้าไป แต่วิธีที่ 2 แนะนำให้เข้าอู่เข้าร้านดีกว่า เพราะมันสะดวกสบาย ไม่ต้องเปลืองแรง และเวลา แต่ถ้าอยากทำเอง ไม่อยากเสียเงินเยอะ ครั้งหน้าเราจะหาวิธีทำมาให้คุณได้ลองทำแน่นอน
 
