     Mazda 2 เครื่องยนต์เบนซิน SKYACTIV-G เปิดตัวแล้วอย่างเป็นทางการที่งานบางกอกมอเตอร์โชว์ 2015 เคาะราคาเริ่มต้นที่ 550,000 บาท

     ก่อนหน้านี้ มาสด้าได้ทำการเปิดตัว Mazda 2 รุ่นเครื่องยนต์ดีเซล SKYACTIV-D ไปแล้ว ขณะที่รุ่นเครื่องยนต์เบนซินจะเข้ามาเจาะกลุ่มลูกค้าที่มีขนาดใหญ่ เพิ่มทางเลือกให้กับตลาด บี-เซ็กเมนต์ โดยยังคงไว้ซึ่งรูปลักษณ์ภายนอกและอุปกรณ์มาตรฐานเช่นเดียวกับกับเวอร์ชั่นเครื่องยนต์ดีเซล
     Mazda 2 เครื่องยนต์เบนซินถูกออกแบบภายใต้แนวคิด 'Kodo Design' ด้านหน้าติดตั้งไฟหน้าแบบฮาโลเจนมิลติรีเฟลกเตอร์, ไฟตัดหมอกคู่หน้า, กระจกมองข้างพร้อมไฟเลี้ยว พร้อมล้ออัลลอยขนาด 15 นิ้ว มีตัวถังให้เลือกทั้งแบบ 4 ประตู และ 5 ประตู
 

     ห้องโดยสารภายในตกแต่งด้วยสีดำ ตกแต่งแผงคอนโซลด้วยด้ายสีแดง พวงมาลัยและหัวเกียร์หุ้มหนัง ติดตั้งหน้าจอ Active Driving Display สำหรับบอกความเร็ว, ระบบปรับอากาศอัตโนมัติ, ระบบกุญแจอัจฉริยะพร้อมปุ่มสตาร์ท, สวิตซ์ Drive Selection
 

     เครื่องเสียงรองรับ CD/MP3 พร้อมหน้าจอสี Center Display แบบสัมผัสขนาด 7 นิ้ว พร้อมปุ่ม Center Commander รองรับการเชื่อมต่อบลูทูธ, ระบบจดจำเสียง สามารถเชื่อมต่อ USB/AUX พร้อมช่องใส่ SD Card สำหรับระบบนำทาง ขับกำลังเสียงผ่านลำโพง 6 ตัวรอบคัน
 

     เครื่องยนต์บล็อกใหม่ใน Mazda 2 เบนซิน เป็นเครื่องยนต์ SKYACTIV-G ความจุ 1.3 ลิตร 4 สูบ อิเล็คโทรนิคไดเร็คอินเจคชั่น ให้กำลังสูงสุด 93 แรงม้า (PS) ที่ 5,800 รอบต่อนาที แรงบิดสูงสุด 123 นิวตัน-เมตร ที่ 4,000 รอบต่อนาที ส่งกำลังด้วยเกียร์อัตโนมัติ SKYACTIV-DRIVE แบบ 6 สปีด รองรับเชื้อเพลิง E20 ได้
     ระบบความปลอดภัยมีทั้งถุงลมนิรภัยคู่หน้า, พวงมาลัยยุบตัวตามการทำงานของถุงลม, ระบบควบคุมเสถียรภาพ DSC, ระบบป้องกันล้อหมุนฟรี TCS, ระบบช่วยออกตัวบนทางลาด HLA, ระบบเบรก ABS, สัญญานไฟฉุกเฉิน ESS, แป้นเบรกแบบยุบตัวได้ ฯลฯ
 

     ราคาจำหน่าย Mazda 2 SKYACTIV-G เครื่องยนต์เบนซิน มีดังนี้

Sports แฮทช์แบ็ค รุ่น Standard ราคา 550,000 บาท
Sports แฮทช์แบ็ค รุ่น High ราคา 610,000 บาท
Sports แฮทช์แบ็ค รุ่น High Plus ราคา 665,000 บาท
Sedan รุ่น Standard ราคา 550,000 บาท
Sedan รุ่น High ราคา 610,000 บาท
Sedan รุ่น High Plus ราคา 665,000 บาท

 
 