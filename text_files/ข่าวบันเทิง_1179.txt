ทำเอาศูนย์การค้าสยามเซ็นเตอร์ดูแคบลงถนัดตากันเลยทีเดียว สำหรับการออกงานคู่ครั้งแรกของสองพระนางคู่จิ้น "ฌอห์ณ จินดาโชติ" และ "เอสเธอร์ สุปรีย์ลีลา" จากละครรีเมคยอดฮิต "เล่ห์รตี" เพราะบรรดาคลับต่างพร้อมใจพาเหรดเข้ามาร่วมดื่มด่ำบรรยากาศความฟินของทั้งคู่แบบใกล้ชิดในงานแถลงข่าว "AXE Black Store" กันจนล้นห้าง!!
ซึ่งตัวหนุ่มฌอห์ณและสาวเอสเธอร์ก็ไม่รอช้า ขอออกมาเปิดใจถึงปรากฏการณ์จิ้นฟีเวอร์ชนิดที่ว่าตัวเองก็ตั้งหลักไม่ทันให้บรรดาสื่อฟังแบบจัดหนัก พร้อมทั้งเคลียร์สถานะหลังพระเอกหนุ่ม "หมาก ปริญ" ตั้งคำถามสะกิดต่อมฟินผ่านอินสตาแกรม "เป็นแฟนกันเหรอครับพี่" ให้เราฟังกันแบบชัดๆ อีกด้วย...
ตอนนี้กลายเป็นปรากฏการณ์ไปแล้วสำหรับคู่เรา ?ฌอห์ณ - "เราไม่ได้คาดคิดมาก่อนเลยนะครับว่ากระแสจะดีขนาดนี้ แต่เราก็ไม่ได้กลัวหรือกังวลอะไรด้วย เพราะตอนนี้ก็รู้สึกแฮปปี้ดีกับงานที่ออกมา"
ฟีดแบคดีมากขนาดนี้จะมีแฟนมีตติ้งเลยไหม ?ฌอห์ณ - "มีแน่นอนครับผม และก็น่าจะเป็นเร็วๆ นี้ด้วย (ยิ้ม)"
ช่วงนี้งานติดต่อให้ออกเป็นคู่มีเยอะไหม ?ฌอห์ณ - "มีบ้างครับ ปนๆ กันทั้งเดี่ยวแล้วก็คู่ เพราะที่ติดต่อเข้ามาก็คือยาวไปถึงเดือนหน้าเลย"
แล้วกับงานละครล่ะจะมีให้จิ้นอีกไหม ?ฌอห์ณ - "มีครับผม"
เอสเธอร์ - "มีค่ะ เดี๋ยวก็รอติดตามกันได้ (ยิ้ม)"
กระแสแรงขนาดนี้จะอัพค่าตัวเลยหรือเปล่า ?ฌอห์ณ - "ไม่หรอกครับ แต่ทั้งนี้ทั้งนั้นคือมันต้องดูความเหมาะสมของงานเป็นหลักมากกว่า"
เอสเธอร์ - "คือเรื่องนี้มันต้องขึ้นอยู่กับทางผู้จัดการด้วยค่ะว่าจะยังไง (ยิ้ม)"
สถานะตอนนี้เป็นยังไงเพราะ หมาก ปริญ เขาก็สงสัยว่าเราเป็นแฟนกันหรือเปล่า ?เอสเธอร์ - "หนูเห็นค่ะ (หัวเราะ) แต่ก็ขำๆ ดี เหมือนว่าเขาแซวกันมากกว่า"
ฌอห์ณ - "วันนั้นผมก็ไลน์ไปหาเขานะ ซึ่งหมากเขาก็บอกว่าที่สงสัยก็เป็นเพราะเขาไม่ค่อยเห็นผมลงรูปคู่ใคร ปกติจะลงแต่พวกต้นไม่ใบหญ้า (หัวเราะ) พอมีรูปเอสเธอร์โพสต์เข้ามาเขาก็เลยแปลกใจ"
แบบนี้จะมีโอกาสจิ้นนอกจอไหมเพราะหลายคนก็เชียร์ ?ฌอห์ณ - "อย่างที่ตอบทุกครั้งนะครับผมเอ็นดูเขา เขาเป็นน้องที่น่ารักและเราก็สนิทกันในพื้นที่ของความเหมาะสม เขามีปัญหาอะไรหรือไม่สบายใจอะไรก็สามารถปรึกษาผมได้เรื่อยๆ ครับ"
คนเชียร์เยอะขนาดนี้จะมีหวั่นไหวไหม ?ฌอห์ณ - "ผมโตแล้วครับ เรื่องของความรู้สึกมันก็คือความรู้สึก ใครจะผลักดันแค่ไหนแต่ถ้าใจเรามันยังไม่ได้คิดแบบนั้นก็คงยังไม่ใช่ครับ"
เอสเธอร์สำหรับพี่ฌอห์ณถือว่าพี่เขาใส่สเปคหรือเปล่า ?เอสเธอร์ - "คือหนูไม่ได้มีสเปคนะคะ ทุกอย่างมันอยู่ที่ความสบายใจและความเข้าใจกันมากกว่า ถามว่ามีลุ้นไหมอันนี้หนูก็คงตอบไม่ได้ เพราะว่ามันเป็นเรื่องของอนาคต อีกอย่างพี่ฌอห์ณเขาก็ไม่เคยมีท่าทีว่าจะจีบด้วย (ยิ้ม)"