สำหรับผู้ที่มีความตั้งใจอยากจะลดคอเลสเตอรอลเพื่อส่งเสริมสุขภาพร่างกายให้แข็งแรง นอกจากการจำกัดการเลือกรับประทานอาหาร และหมั่นออกกำลังกายแล้ว การเลือกกินผลไม้ก็เป็นอีกปัจจัยที่ทุกคนควรทำร่วมด้วย เพราะผลไม้บางชนิดนั้นอาจมีน้ำตาล และความหวานมากเกินความจำเป็น แต่ผลไม้ลดคอเลสเตอรอล ชนิดใดบ้างที่คุณจะสามารถกินได้อย่างไร้ข้อกังวล Hello คุณหมอ มีคำตอบมาฝากกัน
คอเลสเตอรอลชนิดไม่ดี ส่งผลเสียต่อสุขภาพ อย่างไร
คอเลสเตอรอล เป็นสารชนิดหนึ่งที่มีลักษณะกึ่งของเหลวและแข็งตัว โดยปกติแล้วร่างกายของเราจะสามารถสร้างคอเลสเตอรอลขึ้นมาได้เอง แต่ขณะเดียวกัน หากร่างกายคุณได้รับอาหารที่มีปริมาณของคอเลสเตอรอลไม่ดีมากเกินไปร่วมด้วย อย่าง อาหารประเภทไขมันอิ่มตัวสูง เนื้อสัตว์ติดไขมัน เป็นต้น ก็อาจส่งผลให้ร่างกายเกิดการสะสมคอเลสเตอรอลในเส้นเลือดเอาไว้จำนวนมาก และเพิ่มความเสี่ยงที่จะเผชิญกับโรคหลอดเลือดหัวใจ โรคหลอดเลือดหัวใจตีบ ภาวะหัวใจวายได้
ผลไม้ลดคอเลสเตอรอล 4 ชนิด ที่ควรรับประทาน
ไม่ว่าจะเป็นผลไม้ชนิดใด ก็ย่อมมีสารอาหาร วิตามิน แร่ธาตุจากธรรมชาติที่พร้อมให้ประโยชน์แก่สุขภาพของเรา แต่สำหรับผลไม้ทั้ง 4 ชนิด ดังต่อไปนี้ อาจมีคุณสมบัติในการควบคุม หรือลดคอเลสเตอรอลได้ดีกว่าผลไม้กว่าชนิดอื่น ๆ และค่อนข้างเหมาะสมอย่างมากในผู้ที่มีจุดประสงค์ในการลดคอเลสเตอรอลอย่างจริงจัง

อะโวคาโด

เนื่องจากอะโวคาโดเป็นแหล่งรวมไขมันไม่อิ่มตัวเชิงเดี่ยว วิตามิน และไฟเบอร์ จึงทำให้ร่างกายของผู้ที่รับประทานในปริมาณที่พอดี สามารถขัดขวางระบบการดูดซึมคอเลสเตอรอลไม่ดีในร่างกาย ส่งผลให้คอเลสเตอรอลไม่สามารถเพิ่มขึ้นไปในระดับที่สูง ซึ่งเสี่ยงต่อการเป็นโรคหัวใจ และโรคหลอดเลือดได้

เสาวรส

เสาวรสเป็นผลไม้ที่ประกอบด้วยน้ำตาลต่ำ แต่มีวิตามินเอ วิตามินซี โพแทสเซียม และไฟเบอร์อยู่สูง ช่วยลดคอเลสเตอรอลส่วนเกินออกจากหลอดเลือดได้ ที่สำคัญยังอาจช่วยลดความดันโลหิต และความเสี่ยงต่อการเป็นโรคหัวใจเพิ่มเติมได้อีกด้วย

ลูกพีช

ถึงแม้ว่าภายในลูกพีชประกอบด้วยวิตามินซี ธาตุเหล็ก โพแทสเซียม และไฟเบอร์ ในปริมาณค่อนข้างต่ำ แต่ถ้าคุณรับประทานในปริมาณ 1 ถ้วย หรือ 22.4-28.0 กรัมต่อวัน ก็อาจเป็นการช่วยเพิ่มปริมาณสารอาหารที่พอดีแก่ร่างกาย ะอีกทั้งยังช่วยลดความดันโลหิต ควบคุมน้ำหนัก ลดการสะสมของคอเลสเตอรอล ที่สามารถพัฒนาจนก่อให้เกิดเป็นความเสี่ยงในการเป็นโรคเบาหวานชนิดที่ 2 โรคอ้วน โรคหัวใจ โรคมะเร็งลำไส้ใหญ่ และโรคหลอดเลือดในสมองได้

แอปเปิ้ล

การศึกษาหนึ่งในปี พ.ศ. 2556 พบว่า การรับประทานแอปเปิ้ลสามารถช่วยลดคอเลสเตอรอล ที่มีความแน่นของไลโปโปรตีน (Lipoprotein) แต่ต้องเป็นแอปเปิ้ลสดเท่านั้น หากเป็นการดื่มน้ำแอปเปิ้ลหรือผลิตภัณฑ์ที่สกัดจากแอปเปิ้ล อาจทำให้ร่างกายคุณไม่ได้รับสารอาหารจากธรรมชาติ อย่าง ไฟเบอร์ ซึ่งไฟเบอร์ในแอปเปิ้ลสดนั้น มีส่วนช่วยในการลดคอเลสเตอรอลได้อย่างเต็มที่เมื่อเทียบเท่ากับการดื่มน้ำแอปเปิ้ลหรือผลิตภัณฑ์ที่สกัดจากแอปเปิ้ล
อาหารที่ควรหลีกเลี่ยง เพื่อป้องกันคอเลสเตอรอลสูง
ตามคำแนะนำของสมาคมโรคหัวใจแห่งสหรัฐอเมริกาเกี่ยวกับการลดคอเลสเตอรอล ระบุว่า เพื่อควบคุมคอเลสเตอรอลให้คงที่ ลดอัตราการเกิดโรคหัวใจ คุณจำเป็นต้องหลีกเลี่ยงการบริโภคอาหารต่างๆ เหล่านี้ เนื่องจากมันอาจทำให้เพิ่มไขมันอิ่มตัว และไขมันทรานส์ที่ไม่ดีต่อร่างกายได้

เนื้อสัตว์ติดมัน เช่น เนื้อแกะ เนื้อหมู
น้ำมันหมู น้ำมันปาล์ม
ขนมหวาน เช่น โดนัท เค้ก เป็นต้น
อาหารประเภทของทอดทุกชนิดทั่วไป
ขนมกรุบกรอบ
ครีม และเนย

หากคุณไม่มั่นใจว่า อาหารในชีวิตประจำวันนั้น มีอาหารประเภทใดบางที่ควรงดรับประทาน เพื่อลดคอเลสเตอรอล คุณสามารถขอเข้ารับคำปรึกษาจากแพทย์เพิ่มเติมได้ เพราะแพทย์สามารถช่วยคุณวางแผน และปรับการรับประทานอาหารที่เหมาะสมกับคุณได้