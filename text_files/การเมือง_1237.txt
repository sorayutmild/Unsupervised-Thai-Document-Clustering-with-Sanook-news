จากกรณี พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) ได้แถลงข่าวกรณีเหตุกราดยิงโคราชพร้อมระบุ ผู้บังคับบัญชาตั้งแต่ผู้พันถึงนายพลจะไม่มีงานทำหากมีความไม่เหมาะสมและเกี่ยวพันเรื่องทุจริต รวมทั้งไม่แก้ไขปัญหาของผู้ใต้บังคับบัญชา ล่าสุดปรากฏว่า ผบ.ทบ.ได้รับรายงานและข้อมูลว่า พ.อ. และ พ.ท. ในพื้นที่กองทัพภาคที่ 2 ถูกกล่าวหาพัวพันเรื่องทุจริตไม่จ่ายเงินตอบแทนการปฏิบัติงานนอกเวลาราชการ (ผู้ปฏิบัติหน้าที่เวรรักษาการณ์)
จึงมีคำสั่งให้ พล.ท.ธัญญา เกียรติสาร แม่ทัพภาคที่ 2 ดำเนินการ โดยมีคำสั่งให้ พ.อ.อุทัย แฝงกระโทก หัวหน้ากองยุทธการ (หก.กยก.) มณฑลทหารบกที่ 25 อดีตผู้บังคับกองพันทหารราบที่ 3 กรมทหารราบที่ 23 (ผบ.ร.23 พัน.3) ย้ายมาช่วยราชการที่ กองกิจการพลเรือน กองทัพภาคที่ 2 (กกร.ทภ.2) และ พ.ท.ที เพิ่มพล ผบ.ร.23 พัน.3 ย้ายมาช่วยราชการที่ กองกำลังพล กองทัพภาคที่ 2 (กกพ.ทภ.2)
โดยให้ พ.อ.ศิริศักดิ์ บูรณ์เจริญ หัวหน้ากองข่าว (หก.กขว.มทบ.25) รักษาราชการแทน หก.กยก.มทบ.25 และให้ พ.ท.พงษ์พัฒน์ เตือนขุนทด หัวหน้าฝ่ายกำลังพล (หน.ฝกพ.) กองพลทหารราบที่ 6 รักษาราชการแทน ผบ.ร.23 พัน.3 จนกว่าจะมีคำสั่งเปลี่ยนแปลง ลงวันที่ 12 กุมภาพันธ์ 2563