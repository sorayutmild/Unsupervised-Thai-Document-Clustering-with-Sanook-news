     2016 Toyota Sienta เอ็มพีวีรุ่นใหม่ล่าสุด ถูกเปิดตัวในประเทศไทยอย่างเป็นทางการแล้ว เคาะราคาจำหน่ายเริ่มต้น 7.5 แสนบาท
     All-new Sienta เป็นรถยนต์นั่งประเภท Compact Multi-purpose Vehicle ที่ถูกออกแบบให้มี 3 แถว 7 ที่นั่ง สามารถปรับเปลี่ยนตำแหน่งเบาะนั่งเพื่อบรรทุกสัมภาระ และสามารถใช้ประโยชน์ได้อย่างคุ้มค่าด้วยประตูข้างสไลด์อัตโนมัติ ประกอบกับสมรรถนะการขับขี่ที่คล่องตัว ประหยัดน้ำมัน ตลอดจนระบบมาตรฐานความปลอดภัยครบครัน
 

     มร.เคียวอิจิ ทานาดะ เจ้าหน้าที่บริหาร บริษัท โตโยต้า มอเตอร์ คอร์ปอเรชั่น และกรรมการผู้จัดการใหญ่ กล่าวว่า “All New SIENTA เป็นรถยนต์นั่งอเนกประสงค์รูปแบบใหม่ เปิดตัวครั้งแรกที่ประเทศญี่ปุ่น ในปี พ.ศ. 2558 ประสบความสำเร็จด้วยยอดขายกว่า 61,100 คัน และติดอันดับ 1 ใน 5 ของตลาดรถยนต์ครึ่งปีแรกที่ประเทศญี่ปุ่น สำหรับประเทศไทย All New SIENTA คือหนึ่งในความภาคภูมิใจที่เราตั้งใจนำเสนอให้กับลูกค้าชาวไทยเพื่อเติมเต็มตลาดรถยนต์นั่งอเนกประสงค์ ด้วยดีไซน์ที่โฉบเฉี่ยว ทันสมัย ภายใต้แนวคิดที่อิสระและแตกต่าง คุ้มค่าด้วยประโยชน์ใช้สอยที่ครบครัน ควบคู่ไปกับสมรรถนะการขับขี่ที่สนุกสนานเหนือระดับจากรถยนต์นั่งอเนกประสงค์ที่มีอยู่ในตลาดปัจจุบัน” 
     นายวุฒิกร สุริยะฉันทนานนท์ กล่าวว่า “All New SIENTA ถูกพัฒนาขึ้นเพื่อให้เป็นรถยนต์นั่งอเนกประสงค์ที่จะตอบสนองความต้องการของกลุ่มลูกค้าคนรุ่นใหม่ที่มีความทันสมัย มั่นใจ และมีไลฟ์สไตล์ที่หลากหลาย จึงเป็นที่มาของการสื่อสารทางการตลาด ภายใต้แนวคิด “All New SIENTA Bring it ALL … สนุกเต็มที่ ชีวิตเต็มสไตล์" และเพื่อเป็นการสะท้อนภาพลักษณ์ที่โดดเด่นของ All New SIENTA เรามีความยินดีที่ได้       “คุณไปรยา ลุนด์เบิร์ก” นักแสดง นางแบบยอดนิยมที่มากความสามารถ และมีรูปแบบการใช้ชีวิตกับกิจกรรมหลากหลาย มาเป็นพรีเซนเตอร์ให้กับ All New SIENTA"
 

     ภายนอกของ Toyota Sienta ติดตั้งไฟหน้าโปรเจคเตอร์ Bi-Beam LED พร้อม Daytime Running Light แบบ LED ด้านท้ายติดตั้งไฟหรี่และไฟท้าย LED แบบ Light Guiding ติดตั้งกระจกมองข้างปรับ/พับไฟฟ้าพร้อมไฟเลี้ยว และล้ออัลลอยขนาด 16 นิ้ว
 

     ห้องโดยสารภายในติดตั้ง :-
     - พวงมาลัยไฟฟ้า พร้อมปุ่มควบคุมเครื่องเสียงและ MID     - เครื่องเล่น DVD / CD / MP3 / WMA พร้อมจอสัมผัสขนาด 7 นิ้ว     - ระบบปรับอากาศอัตโนมัติ ควบคุมอุณหภูมิแบบ Digital     - มาตรวัดเรืองแสงแบบ Optitron     - จอแสดงข้อมูลขับขี่ MID (Multi-information display) แบบ TFT ขนาด 4.2 นิ้ว     - ระบบสตาร์ทอัจฉริยะ (Push Start)     - ระบบเปิดประตูอัจฉริยะ (Smart Entry)
 

     Sienta ใหม่ มาพร้อมประตูคู่หลังสไลด์ไฟฟ้าอัตโนมัติ, เบาะนั่งสามารถปรับ/พับได้หลายรูปแบบ พร้อมระบบ 1-Touch Tumble, ติดตั้งจอ LED ขนาด 8 นิ้ว สำหรับผู้โดยสารแถวหลัง, คอนโซลหน้าพร้อมระบบรักษาความเย็น (Cool Box)
     ขุมพลังของ Sienta ติดตั้งเครื่องยนต์เบนซิน 1.5 ลิตร Dual VVT-i ให้กำลังสูงสุด 108 แรงม้า (PS) ที่ 6,000 รอบต่อนาที แรงบิดสูงสุด 140 นิวตัน-เมตร ที่ 4,200 รอบต่อนาที ส่งกำลังด้วยเกียร์อัตโนมัติ CVT พร้อมระบบ Sport Sequential Shift 7 สปีด รองรับเชื้อเพลิง E20 ได้ ให้อัตราสิ้นเปลือง 16.1 กม./ลิตร
 

     ระบบความปลอดภัยติดตั้ง กล้องมองหลัง พร้อมเส้นกะระยะ, ถุงลมเสริมความปลอดภัยด้านหน้า (SRS Airbags) 3 ตำแหน่ง, ระบบควบคุมการทรงตัว VSC, ระบบเบรก ABS/EBD, ระบบช่วยการออกตัวขณะอยู่บนทางลาดชัน HAC, ระบบป้องกันการออกตัวแบบผิดวิธี (Drive Start Control) และเข็มขัดนิรภัยแบบ 3 จุดทุกที่นั่ง
     All-new Sienta ใหม่ มีให้เลือกทั้งหมด 2 รุ่นย่อย 4 สี ได้แก่ สีส้ม Orange Metallic สีเงิน Silver Metallic สีขาว Super White และสี Attitude Black Mica
 
     ราคาจำหน่าย Toyota All-new Sienta ใหม่ มีดังนี้
     1.5 V เกียร์อัตโนมัติ ราคา 865,000 บาท                 1.5 G เกียร์อัตโนมัติ ราคา 750,000 บาท
 
 