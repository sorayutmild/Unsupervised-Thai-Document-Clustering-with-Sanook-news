ตร.เร่งหาเบาะแสคนร้ายฆ่าเปลือยสาวประกัน ญาติเผยผู้ตายเข้าฝันลูกสาว บอกคนร้ายมีลักษณะผอมสูง และผิวดำเป็นคนฆ่า(10 พ.ค.) เมื่อเวลา 11.30 น. ที่ สน.ดินแดง พ.ต.อ.ภานพ วรธนัชชากุล ผกก.สน.ดินแดง เรียกประชุมเจ้าหน้าที่ตำรวจฝ่ายสืบสวน กรณีเหตุหญิงสาวถูกฆ่าเปลือย น.ส.นันทิยา เถาว์หมอ อายุ 31 ปี พนักงานบริษัทไทยสมุทรประกันภัย สาขาสวนหลวง ภายในห้องพักเมื่อวานนี้ (9 พ.ค.) เพื่อนำพาไปสู่การจับกุมคนร้ายมาดำเนินคดี
พ.ต.อ.ภานพ เปิดเผยว่า ล่าสุดได้มีเป้าผู้ต้องสงสัยประมาณ 2-3 คน โดยเป็นชายหนุ่มซึ่งอยู่ภายในอพาร์ตเมนต์เดียวกันชั้นที่ 2 ข้างห้องผู้ตาย ซึ่งพบว่ามีประวัติถูกจับกุมข้อหาลักทรัพย์และเพิ่งออกจากเรือนจำ ซึ่งชายต้องสงสัยดังกล่าวรับแจ้งว่าไม่อยู่ที่ห้องพักหายตัวไป ขณะนี้เจ้าหน้าที่กำลังตามตัวมาสอบปากคำ ส่วนอีกรายเป็นหนุ่มต้องสงสัยที่พักอาศัยอยู่ห้องชั้นที่ 3 มาสอบปากคำแล้ว แต่ยังไม่ใช่คนร้ายจึงปล่อยตัวไป  ต่อมา นางพิสมัย เค้าคำ อายุ 43 ปี ญาติของ น.ส.นันทิยา ได้เดินทางมาที่ สน.ดินแดง ได้กล่าวว่า ตนเป็นญาติกับผู้ตายซึ่งทำงานอยู่กรุงเทพฯ โดยทราบข่าวช่วงเย็นวานนี้ จึงรีบเดินทางไปดูที่อพาร์ตเมนต์เกิดเหตุพร้อมญาติๆ รู้สึกเสียใจและไม่คาดคิด ว่าจะเกิดเหตุการณ์แบบนี้กับคนในครอบครัว หลังจากตนกลับห้องพักในตอนกลางคืน ลูกสาวฝันเห็นว่า น.ส.นันทิยา ที่มีศักดิ์เป็นน้า มาเข้าฝันว่าถูกผู้ชายลักษณะผอมสูง และผิวดำ ฆ่าตาย ก่อนตื่นเช้ามาเล่าให้ตนฟัง จึงรีบเดินทางมาให้ตำรวจเร่งรัดจับกุมคนร้ายมาดำเนินคดีให้เร็วที่สุด เพราะผู้ตายจะได้ไปสู่สุคติ
ทั้งนี้ผู้สื่อข่าวรายงานว่า คนร้ายที่มีพฤติกรรมน่าสงสัยมากที่สุดชื่อนายโต ไม่ทราบชื่อและนามสกุลจริง ซึ่งพักภายในวิมลรัตน์ อพาร์ตเม้นต์ ชั้นที่ 2 ห้องข้างผู้ตาย จากการตรวจสอบประวัติพบว่านายโต เคยก่อเหตุชิงทรัพย์โดยใช้ผ้ามัดมือเท้าเหยื่อ ก่อนถูกตำรวจ สน.ห้วยขวาง จับกุมคดีชิงทรัพย์เมื่อปี 2542 และถูกขังที่เรือนจำคลองเปรม เพิ่งพ้นโทษมาไม่นานนี้ ซึ่งขณะนี้ได้หลบหนีลงไปภาคใต้แล้ว คลิกอ่านข่าวที่เกี่ยวข้องสุดโหด! ฆ่าเปลือยสาวประกันหมกห้องพัก