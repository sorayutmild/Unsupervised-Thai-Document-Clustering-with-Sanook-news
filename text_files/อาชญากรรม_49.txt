จากกรณีที่ น.ส.ปภัสรา อายุ 21 ปี ชาว จ.นครสวรรค์ เป็นนักศึกษาคณะบริหารธุรกิจ ปี 2 มหาวิทยาลัยดังแห่งหนึ่งใน จ.เชียงใหม่ ถูกนายอธิบดี อายุ 20 ปี ใช้มีดทำร้ายจนเสียชีวิต
ล่าสุด (6 ก.พ.) ผู้สื่อข่าวรายงานว่า เมื่อเวลา 09.00 น. เจ้าหน้าที่ได้คุมตัว นายอธิบดี ไปทำแผนประกอบคำรับสารภาพที่ห้องพักที่เกิดเหตุ โดยมีพ่อบุญธรรมของผู้เสียชีวิตและกลุ่มญาติยืนร้องไห้รอดูหน้าหอพัก
ขณะที่เจ้าหน้าที่ตำรวจเดินคุ้มกันรอบรถกระบะ ที่นำตัวนายอธิบดีเข้าไปยังที่เกิดเหตุ ท่ามกลางกลุ่มเพื่อนของผู้เสียชีวิตหลายสิบคนที่มายืนรออยู่เต็มหน้าหอพัก ขณะที่การทำแผนใช้เวลาไม่นาน ก่อนที่ตำรวจรีบนำตัวกลับโรงพักป้องกันการถูกทำร้าย
พล.ต.ต.มนตรี สัมบุณณานนท์ ผู้บังคับการตำรวจภูธรจังหวัดเชียงใหม่ เปิดเผยว่า หลังเกิดเหตุชุดสืบสวนหลายชุดได้ลงพื้นที่ ทำให้ทราบว่าก่อนเกิดเหตุวันที่ 31 ม.ค. ที่ผ่านมา ผู้เสียชีวิตและผู้ต้องหารายนี้มีปากเสียงทะเลาะกันรุนแรง ส่งเสียงดังออกมานอกห้อง ทำให้เพื่อนข้างห้องได้แปะป้ายหน้าห้องขอให้ลดเสียง หลังจากนั้นไม่นานเสียงก็เงียบลง กระทั่งมาพบเป็นศพ
หลังจากนั้นชุดสืบสวนจึงออกติดตามหาตัวนายอธิบดี โดยไล่ดูตามร้านเกมเนื่องจากทราบว่าติดเกมอย่างหนัก กระทั่งในคืนเดียวกันหลังพบศพ เจ้าหน้าที่ก็สามารถจับกุมตัวนายอธิบดีขณะนั่งเล่นเกมอยู่ในร้านเกม พร้อมของกลางมีดที่ใช้ก่อเหตุและแท็บเล็ตของผู้ตายที่เก็บไว้ในกระเป๋า โดยขณะถูกจับกุมนายอธิบดียังใส่กางเกงขาสั้นสีเทาลายแดง มีคราบเลือด ที่ใส่ในวันก่อเหตุ
หลังจับกุม นายอธิบดี สารภาพว่าคบหาเป็นแฟนกับ น.ส.ปภัสรา มานานหลายปีตั้งแต่เรียนมัธยม หลังจาก น.ส.ปภัสรา สอบติดมหาวิทยาลัยชื่อดังก็ตามมาด้วย โดยได้มาทำงานในร้านสะดวกซื้อหลายแห่ง แต่ละแห่งทำได้ไม่นาน เพราะติดเกม
ในวันเกิดเหตุมีปากเสียงกันเรื่องหึงหวง เพราะกลัวว่า น.ส.ปภัสรา จะมีเพื่อนชายคนใหม่ ทำให้ทะเลาะกันในห้อง ระหว่างนั้น น.ส.ปภัสรา ได้เข้ามากระชากผม ทำให้ตนเองโมโห ผลักร่างแฟนสาวลงบนเตียง ก่อนจะใช้ผ้าห่มคลุมใบหน้าแฟนสาวและใช้มีดจ้วงแทงหลายครั้ง เมื่อพบว่า น.ส.ปภัสรา แน่นิ่ง จึงหลบหนีออกมาไปนั่งเล่นเกมในร้านเกมเหมือนไม่มีอะไรเกิดขึ้น กระทั่งถูกจับกุม
ขณะที่ นายสมชาย พ่อบุญธรรมของ น.ส.ปภัสรา เล่าทั้งน้ำตาว่า ก่อนจะพบว่าเสียชีวิตได้พยายามติดต่อทางโทรศัพท์ แต่ก็ติดต่อไม่ได้ และต้องมาใจสลายเมื่อได้รับแจ้งจากเพื่อนของลูกสาวว่า ลูกสาวเสียชีวิตแล้ว
นายสมชาย บอกว่า หลังจากที่พ่อแม่ของบุตรสาวเลิกกัน ก็รับเลี้ยงบุตรสาวมาตั้งแต่ 2 ขวบ โดยบุตรสาวเป็นคนขยันตั้งใจเรียนจนสอบที่มหาวิทยาลัยชื่อดังติด ก่อนที่จะเสียชีวิตก็ซื้อจยย.มาส่งให้ถึงหอพัก
ลูกสาวบอกว่าเวลาที่เหลืออีก 2 ปี จะตั้งใจเรียนเพื่อมีอาชีพที่ดี เลี้ยงดูครอบครัวให้มีชีวิตที่ดีขึ้น แต่ก็ต้องมาจบชีวิตลง ไม่อยากเชื่อว่าผู้ต้องหาจะทำได้ลงคอ อยากวิงวอนให้เจ้าหน้าที่รัฐดำเนินคดีกับผู้ต้องหาอย่างเด็ดขาด
ทั้งนี้ ผู้สื่อข่าวรายงานว่า เหตุสะเทือนขวัญดังกล่าวทำให้เพื่อนร่วมหอพักต่างรู้สึกหวาดผวา โดยเฉพาะเพื่อนที่อยู่ข้างห้องได้ขนของย้ายออกทันที โดยบอกว่ากลัวมาก จนอยู่ไม่ได้