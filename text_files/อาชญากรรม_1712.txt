(6 ส.ค.) เมื่อเวลา 09.30 น. ที่กองบัญชาการตำรวจปราบปรามยาเสพติด พล.ต.อ.พงศพัศ พงษ์เจริญ รองผู้บัญชาตำรวจแห่งชาติ เป็นประธานพิธีเปิดการฝึกอบรมหลักสูตร ยุทธวิธีการสืบสวนสะกดรอย ตรวจค้นจับกุม และสกั้ดกั้น การลำเลียงยาเสพติดในพื้นที่ชุมชน ให้กับชุดปฎิบัติการปราบปรามยาเสพติดของสถานีตำรวจในสังกัด กองบังคับการตำรวจนครบาล 4 เพื่อฝึกให้เจ้าหน้าที่ซึ่งปฏิบัติงานด้านการปราบปรามยาเสพติด ปฏิบัติได้ตามยุทธวิธีที่ถูกต้องและมีประสิทธิภาพ ลดความเสี่ยง และผลกระทบที่เกิดขึ้น ทั้งนี้การอบรมดังกล่าวมีการประเมินผล หากเจ้าหน้าที่ตำรวจนายใดไม่ผ่านการประเมินจะไม่ได้รับหน้าที่ให้ปฎิบัติหน้าที่ในด้านยาเสพติด
นอกจากนี้ พล.ต.อ.พงศพัศ ได้เชิญ น.ส.อภีษฎา สัจพันโรจน์ หรือ น้องโบว์ อายุ 21 ปี นิสิตจุฬาลงกรณ์มหาวิทยาลัย ชั้นปี 3 คณะนิติศาสตร์ และครอบครัว มารับรถยนต์คันใหม่ ยี่ห้อซูซูกิ สวิฟท์ สีเทาดำ ป้ายแดงทะเบียน ร-2512 กรุงเทพฯ แทนคันเก่าที่เสียหาย หลังจากเกิดเหตุตำรวจฝ่ายสืบสวน สน.บางชัน ขับรถกระบะตามไล่ยิงและชนรถของน้องโบว์ เนื่องจากเข้าใจผิดว่าเป็นผู้ต้องสงสัยค้ายาเสพติด
น.ส.อภีษฎา กล่าวว่า รู้สึกผิดหวังและเสียใจกับเหตุการณ์ที่เกิดขึ้น ซึ่งส่วนตัวเคยเชื่อมั่นว่าตำรวจสามารถพึ่งพาได้ แต่หลังจากประสบเหตุในลักษณะดังกล่าว ซึ่งถือว่าเป็นครั้งที่ 2 ทำให้ค่อนข้างกระทบจิตใจอย่างมาก อย่างไรก็ตามเชื่อมั่นว่าถ้าตำรวจแก้ไขในจุดนี้ได้ เชื่อว่าจะได้รับความเชื่อมั่นจากประชาชน ไม่อยากให้เกิดเหตุการณ์แบบนี้กับใครอีก และคิดว่าทุกอย่างสามารถปรับปรุงแก้ไขได้ โดยการทำตามแบบแผนและระบบอย่างถูกต้อง
ขอบคุณภาพประกอบจากทวิตเตอร์ @lotviler และ innnews 