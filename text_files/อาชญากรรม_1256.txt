จากกรณี พบศพ พ.ต.ท.จันทร์ ชัยสวัสดิ์ อายุ 55 ปี พนักงานสอบสวน ผู้ชำนาญการพิเศษ สน.เทียนทะเล เลขาธิการสหพันธ์พนักงานสอบสวนแห่งชาติ สภาพศพผูกคอตายอยู่บริเวณชั้นล่างหลังบ้านพักเมื่อเช้าวันที่ 12 กุมภาพันธ์ เหตุเกิดหลังจาก เมื่อวันที่ 8 กุมภาพันธ์ ไปยื่นหนังสือให้นายกรัฐมนตรี เรื่อง ทบทวนคำสั่งหัวหน้า คสช.ยุบเลิกตำแหน่งพนักงานสอบสวน นั้น
จากการสอบสวนของพนักงานสอบสวน สน.แสมดำ ทราบว่า ก่อนพบศพ เวลา 06.30 น. วันที่ 10 กุมภาพันธ์ พ.ต.ท.จันทร์เปิดประตูบ้านให้ภรรยาและลูกสาวออกไปทำงาน ต่อมาเวลา 15.00 น. พ.ต.ท.จันทร์ ออกไปคุยงานกับ พ.ต.อ.ยศ วิทิตปภาธำรง ผกก.สน.เทียนทะเล กระทั่งเย็นวันเดียวกัน เวลา 20.00 น. ภรรยาและลูกสาวกลับมาเห็นรถของผู้ตายจอดอยู่ แต่ไม่เจอตัว จึงไม่ได้สนใจ เนื่องจากเป็นปกติของตำรวจที่ทำงานไม่เป็นเวลา
กระทั่งช่วงบ่ายวันที่ 11 กุมภาพันธ์ ตำรวจ สน.เทียนทะเล โทรศัพท์หา พ.ต.ท.จันทร์ แต่ไม่รับสาย ทาง สน.เทียนทะเลจึงโทรศัพท์ไปหาที่บ้าน และแจ้งว่า พ.ต.ท.จันทร์ไม่ได้เข้ามาทำงานที่ สน.เทียนทะเล ทางบ้านก็เข้าใจว่า พ.ต.ท.จันทร์ ไปออกกำลังกาย กระทั่งตกกลางคืนเข้านอนตามปกติและเมื่อช่วงเช้าวันที่ 12 กุมภาพันธ์ ก่อนที่ลูกสาวจะออกจากบ้านไปทำงาน จึงเดินไปหลังบ้านพบ พ.ต.ท.จันทร์ผูกคอตายแล้ว ทั้งนี้ ครอบครัวเชื่อว่า พ.ต.ท.จันทร์น่าจะผูกคอตายช่วงประมาณ 01.00 น. วันที่ 12 กุมภาพันธ์ เนื่องจากขณะที่ลูกสาวกำลังเคลิ้มหลับนั้น รู้สึกว่ามีคนเปิดประตูห้องเข้ามาดู
ผู้สื่อข่าวรายงานว่า สภาพศพ พ.ต.ท.จันทร์ ยืนผูกคอตาย เท้าติดพื้น และมีรองเท้าวางอยู่ใกล้กัน ในส่วนของลำตัวพบว่ามีรอยถลอกเห็นเนื้อสีชมพูบริเวณข้อมือซ้าย และหน้าแขนข้างขวา บริเวณหน้าอกข้างขวามีรอยคล้ายถลอกยาว ที่ริมฝีปากบนมีรอยฟกช้ำ ม่วง มีเลือดออกทางปากเล็กน้อย ตาเหลือก แพทย์นิติเวชและเจ้าหน้าที่กองพิสูจน์หลักฐาน (พฐ.) ต้องนำศพไปชันสูตรอย่างละเอียด และตรวจเก็บพยานหลักฐานในที่เกิดเหตุ ก่อนสรุปสาเหตุการเสียชีวิต
ต่อมา พล.ต.ท.ศานิตย์ มหถาวร รรท.ผบช.น. เผยผลการชันสูตรจากแพทย์นิติเวช รพ.ศิริราช เบื้องต้นไม่พบรอยช้ำ หรือร่องรอยการถูกทำร้ายแต่อย่างใด รอยปริแตกตามตัวเกิดจากเสียชีวิตมาแล้วกว่า 8-10 ชั่วโมง
ผู้สื่อข่าวรายงานว่า หลังเกิดเหตุตำรวจไล่ตรวจกล้องวงจรปิดตามจุดต่างๆ รอบที่เกิดเหตุว่าก่อนและหลังเกิดเหตุมีบุคคลต้องสงสัยมาคุยกับ พ.ต.ท.จันทร์ ให้เกิดความกดดันจนตัดสินใจให้ผูกคอตายหรือไม่ พร้อมตรวจโทรศัพท์เข้าและออกด้วย ทั้งนี้ จากการตรวจสอบพยานแวดล้อมยังไม่สามารถบอกเหตุจูงใจการผูกคอตายได้ เพราะวันที่ 18 กุมภาพันธ์ พ.ต.ท.จันทร์จะขึ้นเป็น พ.ต.อ. คือตำแหน่งพนักงานสอบสวนผู้ทรงคุณวุฒิ ซึ่งเทียบเท่ากับตำแหน่งผู้กำกับการ (ผกก.) จึงไม่น่าเกี่ยวข้องกับเรื่องงาน
ข่าวแจ้งว่าเบื้องต้นหลังจากการตรวจสอบกล้องวงจรปิด เมื่อวันที่ 10 กุมภาพันธ์ พ.ต.ท.จันทร์ขี่รถจักรยานยนต์ออกไปจากหมู่บ้าน และได้ไปจอดทิ้งไว้บริเวณหน้าปากซอยเอกชัย 109 จากนั้นมีกลุ่มวัยรุ่นไม่ทราบจำนวนมารับตัว พ.ต.ท.จันทร์ไป