สาว 19 ถูกฆ่าหมกห้องเช่าร้างที่บางพลี สมุทรปราการ ตรวจสอบกล้องวงจรปิดเห็นว่ามากับชายหนุ่ม 2 คน ก่อนถูกพบเป็นศพ
ผู้สื่อข่าวรายงานว่า (18 มี.ค.) สภ.บางพลี จ.สมุทรปราการ รับแจ้งพบผู้เสียชีวิตภายในห้องเช่าร้างเลขที่ 4/15 ม.1 ห้องที่ 13 ต.บางโฉลง ที่เกิดเหตุพบศพหญิงสาวนอนเสียชีวิตอยู่ภายในห้องสภาพศพนอนหงาย ที่ศีรษะและใบหน้ามีเลือดออกจนแห้ง และที่บริเวณหน้าห้องมีรอยกิ่งไม้หัก ที่กลางห้องพบรอยเลือดแห้งติดพื้นอยู่จำนวนมาก และศพมีผ้าพลาสติกปิดคลุมอยู่ทางเจ้าหน้าที่จึงได้เก็บสิ่งของทั้งหมดไว้เป็นหลักฐาน
 สอบสวน นายเรืองวิทย์ แสงจันทร์ อายุ 28 ปี แฟนของผู้ตายให้การว่า ช่วงดึกที่ผ่านมาแฟนสาว มีปากเสียงกับตนก่อนออกจากบ้านไปและไม่กลับเข้ามาที่บ้านอีกเลย จนได้รับแจ้งจากเจ้าหน้าที่ว่าผู้ตายน่าจะเป็นแฟนที่หายไป เจ้าหน้าที่จึงได้นำตัวเข้าไปดูศพก่อนที่จะยืนยันว่าผู้ตายคือ น.ส.อุทุมพร จันทรประโคน อายุ 19 ปี บ้านเดิมอยู่จังหวัดบุรีรัมย์
ทั้งนี้ จากการตรวจสอบกล้องวงจรปิดที่บริเวณทางเข้าที่เกิดเหตุบันทึกภาพไว้พบว่าผู้ตายได้เข้าไปที่เกิดเหตุพร้อมชายหนุ่ม 2 คนโดยเข้าไปช่วงเวลา 01.18 น.และประมาณ 30 นาที มีภาพชายหนุ่มเดินออกจากที่เกิดเหตุมา 1 คน และหายไปจนกระทั่งช่วง 05.00 น.ภาพที่บันทึกพบว่าชายหนุ่มอีกคนได้เดินออกมา 