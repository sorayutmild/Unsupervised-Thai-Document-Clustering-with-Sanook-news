ไขมันหน้าท้อง หรือไขมันรอบเอว อาจเกิดขึ้นจากหลายปัจจัย เช่น พันธุกรรม ฮอร์โมน พฤติกรรมการรับประทานอาหาร การมีไขมันสะสมที่หน้าท้องปริมาณมากอาจทำให้เกิดโรคต่าง ๆ ที่เป็นอันตรายต่อสุขภาพ เช่น ภาวะไขมันในเลือดสูง โรคอ้วน โรคเบาหวาน โรคหัวใจ โรคหลอดเลือดสมอง โรคมะเร็งลำไส้ ซึ่งวิธีลดไขมันหน้าท้องอาจทำได้ด้วยการปรับเปลี่ยนพฤติกรรมการรับประทานอาหาร และหมั่นออกกำลังกายเป็นประจำ
ไขมันหน้าท้อง คืออะไร
ไขมันหน้าท้อง คือ ไขมันที่สะสมใต้ผิวหนังบริเวณหน้าท้อง หรือบางครั้งอาจเรียกว่าพุง สามารถเกิดขึ้นได้กับทุกเพศทุกวัย ไม่เว้นแม้แต่ผู้ที่มีน้ำหนักตัวน้อย การมีไขมันหน้าท้องมากเกินไปอาจส่งผลเสียต่อสุขภาพร่างกาย นำมาซึ่งโรคเรื้อรังต่าง ๆ เช่น โรคอ้วน โรคเบาหวาน โรคหัวใจ
การวัดไขมันหน้าท้องสามารถวัดได้จากขนาดรอบเอว สำหรับผู้ชายไม่ควรเกิน 36 นิ้ว หรือ 90 เซนติเมตร และสำหรับผู้หญิงไม่ควรเกิน 32 นิ้ว หรือ 80 เซนติเมตร หากมีรอบเอวที่มากกว่านั้น อาจเสี่ยงมีภาวะอ้วนลงพุงได้
ไขมันหน้าท้อง เกิดจากอะไร
สาเหตุของการมีไขมันที่หน้าท้องอาจมาจากปัจจัยดังต่อไปนี้

พันธุกรรม หากคนในครอบครัวเป็นโรคอ้วน หรือมีน้ำหนักเกินเกณฑ์มาตรฐาน อาจมีแนวโน้มที่จะมีไขมันหน้าท้องหรืออ้วนลงพุงได้มากกว่าปกติ
ความเครียด เมื่อเกิดความเครียด ร่างกายจะหลั่งฮอร์โมนคอร์ติซอล (Cortisol) หรือฮอร์โมนความเครียด ซึ่งอาจส่งผลต่อระบบเผาผลาญ เนื่องจากความเครียดมีผลโดยตรงกับการทำงานของต่อมไร้ท่อ อาจเป็นสาเหตุที่ทำให้ระบบเผาผลาญทำงานได้ไม่เต็มที่ และอาจส่งผลให้รับประทานมากขึ้น เพื่อบรรเทาความเครียด ซึ่งอาจเป็นปัจจัยที่ทำให้เกิดไขมันสะสมจนกลายเป็นไขมันหน้าท้อง
พฤติกรรมการรับประทานอาหาร การรับประทานอาหารที่ไม่มีประโยชน์ เช่น อาหารที่มีน้ำตาลสูง อาหารที่มีไขมันเยอะ น้ำหวาน อาจส่งผลให้มีไขมันสะสมที่หน้าท้องได้ เนื่องจากอาหารเหล่านี้อาจไปขัดขวางการเผาผลาญของไขมัน ซึ่งอาจเป็นหนึ่งในสาเหตุที่ทำให้เกิดไขมันหน้าท้อง รวมถึงการรับประทานอาหารที่มีปริมาณแคลอรี่มากกว่าที่ร่างกายต้องการใน 1 วัน ซึ่งพลังงานที่ควรได้รับในแต่ละวันสำหรับผู้ชายคือ ประมาณ 2,000 กิโลแคลอรี่ และผู้หญิงควรได้รับพลังงานวันละประมาณ 1,600 กิโลแคลอรี่
การไม่ออกกำลังกาย หากรับประทานอาหารที่ให้พลังงานมากกว่าที่ร่างกายต้องการในแต่ละวัน และไม่ยอมออกกำลังกาย อาจทำให้ไขมันส่วนเกินสะสมเป็นไขมันหน้าท้องได้

วิธีลดไขมันหน้าท้อง
เคล็ดลับการลดไขมันหน้าท้องอาจทำได้ด้วยวิธีดังต่อไปนี้

ปรับเปลี่ยนพฤติกรรมการรับประทานอาหาร โดยการปรับสมดุลอาหารในแต่ละมื้อ ซึ่งในแต่ละมื้อควรมีโภชนาการอาหารให้ครบ 5 หมู่ และควรรับประทานอาหารที่มีประโยชน์ เช่น ผัก ผลไม้ ถั่ว โปรตีนไขมันต่ำ อาหารที่มีไฟเบอร์สูง ทั้งนี้ ควรหลีกเลี่ยงอาหารแปรรูป ขนมขบเคี้ยว อาหารที่มีไขมัน และน้ำตาลสูง
ออกกำลังกาย การออกกำลังกายอาจช่วยให้ร่างกายเผาผลาญไขมันหน้าท้อง โดยควรออกกำลังกายในระดับเบา เช่น วิ่ง ว่ายน้ำ ปั่นจักรยาน แล้วค่อย ๆ เพิ่มระดับเมื่อร่างกายเริ่มปรับตัวได้ หรือการออกกำลังกายเฉพาะจุด เช่น ซิทอัพ วิดพื้น เพื่อช่วยกระชับกล้ามเนื้อหน้าท้อง และควรออกกำลังกายอย่างน้อย 30 นาที/วัน
จัดการความเครียด เนื่องจากความเครียดอาจส่งผลต่อระบบเผาผลาญ ดังนั้น ควรหาวิธีบรรเทาความเครียด เช่น ฟังเพลง ดูหนัง นั่งสมาธิ ท่องเที่ยว
นอนหลับพักผ่อนให้เพียงพอ เนื่องจากร่างกายผลิตฮอร์โมนเมลาโทนินที่อาจผลิตสารการเผาผลาญขณะนอนหลับ ดังนั้น การนอนอย่างน้อย 6-7 ชั่วโมง/วัน อาจช่วยให้ร่างกายเผาผลาญแคลอรี่ได้ดี
