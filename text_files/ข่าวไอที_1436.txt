เป็น Top Spender ของ Judith Leiber มาตลอดสำหรับไฮโซสาวใหญ่ "หลี-จรินทร์ สุมานนท์" เมื่อได้ฤกษ์แกรนด์ โอเพนนิ่ง แฟลกชิปสโตร์ แห่งแรกในเมืองไทย มีหรือที่ "หลี-จรินทร์" จะพลาด !
มาดามหลีปรากฏตัวพร้อมกับกระเป๋าคลัตช์ Judith Leiber ลายกล้วยไม้คัทลียา ควีนสิริกิติ์ คอลเล็กชั่นใหม่ล่าสุดระหว่างรอชมแฟชั่นโชว์ แสงสะท้อนจากเครื่องเพชรชุดใหญ่เบิ้มของมาดามหลีก็สะท้อนวิบวับแสงกระแทกตาตลอดพลันหันไปเห็นมาดามกำลังคุยโทรศัพท์อย่างเพลิดเพลิน กลับสะดุดเข้ากับโทรศัพท์ในมือไฮโซสาวใหญ่หาใช่สมาร์ทโฟนรุ่นล่าสุด แต่เป็นโทรศัพท์เครื่องจ้อยสีดำที่คนส่วนใหญ่รู้จักกันในชื่อรุ่น "อาม่า" เคียงคู่กับกระเป๋าหรู Judith Leiber ราคา 6 หลักของมาดามได้

ไม่รอช้ารีบปรี่เข้าถามเจ้าตัว "มาดามหลี-จรินทร์" ถึงกับหัวเราะคำใหญ่ พร้อมพราวด์ ทู พรีเซนต์ โทรศัพท์คู่ใจว่า เครื่องนี้ราคาเก้าร้อยบาทถ้วนไม่มีขาดไม่มีเกิน พร้อมทั้งยังอธิบายสรรพคุณต่อว่า นอกจากจะใช้ง่าย ฟังก์ชั่นไม่ยุ่งยากแล้ว แถมยังทนไม้ทนมืออีกด้วยเจ้าแม่เครื่องเพชรของเมืองไทย เล่าไปยิ้มไปว่า โทรศัพท์ราคาหลักหลายหมื่นที่คนนิยมใช้กัน ลูกชายสุดที่รักก็เคยซื้อมาให้เธอใช้ แต่ด้วยความที่เธอนั้นใจร้อนเป็นที่สุด โมโหทีไร เคราะห์ดันไปตกอยู่ที่มือถือข้างกายทุกครั้ง พอพังไปหลายเครื่อง ประกอบกับตัวเธอมีโอกาสได้พบสบตากับเจ้ามือถือราคาเก้าร้อยบาทเครื่องนี้ จึงบอกลูกให้ยุติการซื้อโทรศัพท์ราคาหลักหมื่นให้แม่ตั้งแต่บัดนั้นเมื่อได้เครื่องนี้มา ถือว่าทนทานสมใจ จะปา ตก หก หล่นสักกี่ครั้ง ก็ยังไม่เคยงอแงกับเธอเลย ดังนั้นไม่ว่าจะไปงานไหน ประโคมเครื่องเพชร หรือถือกระเป๋าใบเป็นล้าน แต่หากเป็น "จรินทร์ สุมานนท์" ตัวจริง ต้องมาพร้อมโทรศัพท์อาม่า...เท่านั้น !แหม...มาดามคะ คราวหน้าหากจะปาสมาร์ทโฟน ขอให้เบี่ยงมาทางนี้นะคะ ^ ^
คอลัมน์ HE She It สะกิด by กะปุ๊กลุก