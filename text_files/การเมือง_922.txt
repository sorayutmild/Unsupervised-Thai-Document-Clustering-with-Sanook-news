วันนี้ (9 ก.ค.) ศาลฎีกาแผนกคดีอาญาของผู้ดำรงตำแหน่งทางการเมือง นัดพิจารณาคดีที่คณะกรรมการป้องกันและปราบปรามการทุจริตแห่งชาติ (ป.ป.ช.) ผู้ร้อง นางนาที รัชกิจประการ ส.ส.บัญชีรายชื่อ พรรคภูมิใจไทย ผู้ถูกร้อง กรณีจงใจแจ้งบัญชีแสดงรายการทรัพย์สินและหนี้สินอันเป็นเท็จ หรือปกปิดข้อเท็จจริงอันควรแจ้งให้ทราบ กรณีพ้นจากตำแหน่ง ส.ส.บัญชีรายชื่อ พรรคภูมิใจไทย เมื่อปี 2556 ไม่แจ้งทรัพย์สินเป็นบ้าน มูลค่า 2 ล้านบาท และหนี้สินของนายพิพัฒน์ รัชกิจประการ สามี จำนวน 93 ล้านบาทเศษ
>> ป.ป.ช. มีมติเอกฉันท์ "นาที รัชกิจประการ" ส.ส.ภูมิใจไทย แจ้งทรัพย์สิน-หนี้สินเป็นเท็จ
ทั้งนี้ นางนาทีเดินทางมาที่ศาลฎีกาฯ ตามเวลานัดหมายในช่วงเวลา 13.00 น. ซึ่งน่าสังเกตว่ามีท่าทางอิดโรย และดมยาดมเป็นระยะๆ โดยมี ส.ส.จากภาคใต้ พรรคภูมิใจไทย เดินทางมาให้กำลังใจจำนวนหนึ่ง
มีรายงานว่าในระหว่างการพิจารณาคดี นางนาทีรับสารภาพ หลังจากนั้น ศาลฎีกาแผนกคดีอาญาของผู้ดำรงตำแหน่งทางการเมือง พิพากษาให้นางนาที รัชกิจประการ ส.ส.แบบบัญชีรายชื่อ พรรคภูมิใจไทย จำคุก 2 เดือน ปรับ 8,000 บาท แต่เนื่องจากจำเลยให้การรับสารภาพ จึงลดโทษเหลือกึ่งหนึ่ง คือ จำคุก 1 เดือน ปรับ 4,000 บาท แต่เนื่องจากจำเลยไม่เคยมีโทษมาก่อนจึงตัดสินให้รอลงอาญา 1 ปีและปรับ 4,000 บาท พร้อมทั้งตัดสิทธิทางการเมือง 5 ปี นับตั้งแต่วันที่ 9 ธันวาคม 2556 ทำให้นางนาที พ้นจากความเป็น ส.ส. ทันที
ก่อนหน้านี้ นางนาทีให้สัมภาษณ์ผ่านสื่อมวลชนหลายสำนักถึงกรณีดังกล่าว โดยยอมรับว่าสาเหตุที่ถูกคณะกรรมการ ป.ป.ช. ชี้มูลความผิด เนื่องจากลืมแจ้งบัญชีทรัพย์สินและหนี้สินจริงๆ
>> นาที รัชกิจประการ หนักใจ! ยืนยันไม่ได้จงใจปกปิดทรัพย์สิน แค่ลืมแจ้งต่อ ป.ป.ช.
ขณะที่เมื่อวันที่ 4 ก.ค.ที่ผ่านมา ระหว่างการประชุมสภาผู้แทนราษฎร นางนาทีถูกนำตัวส่งโรงพยาบาลจุฬาภรณ์ โดยสาเหตุเบื้องต้นพบว่ามีอาการความดันขึ้นสูง
>> นาที รัชกิจประการ ส.ส.ภูมิใจไทย เป็นลมหลังประชุมสภาฯ คาดความดันขึ้น
นอกจากนี้ สำนักข่าว INN รายงานเพิ่มเติมว่าภายหลังการฟังคำพิพากษา นางนาทีมีสีหน้าเคร่งเครียด และไม่ให้สัมภาษณ์ใดๆ โดยนายนรวิชญ์ หล้าแหล่ง ทนายความของนางนาที กล่าวว่า วันนี้นางนาทีไม่ค่อยสบาย แต่ก็เดินทางมาฟังคำพิพากษาของศาล พร้อมฝากขอบคุณสื่อมวลชน ส่วนประเด็นเรื่องของการขาดคุณสมบัติการเป็นสมาชิกสภาผู้แทนราษฎรหรือ ส.ส. หรือไม่นั้น นายนรวิชญ์ เปิดเผยว่า ยังไม่ได้พูดคุยกันถึงประเด็นนั้น ซึ่งวันนี้มาเพื่อฟังคำพิพากษาเท่านั้น ส่วนจะมีการยื่นอุทธรณ์หรือไม่ขอปรึกษาหารือกันอีกครั้งหนึ่ง