แพทย์ศิริราช เผย อาการ เสธ.หนั่น ทรงตัวมานานกว่า 3 สัปดาห์แล้ว หากไม่ดีขึ้นร่างกายจะไม่สามารถกลับมาเป็นปกติ มีโอกาสเป็นเจ้าชายนิทรา 
ผู้สื่อข่าวรายงานว่า (17 ธ.ค.)  ศ.คลินิก นพ.อุดม คชินทร คณบดีคณะแพทยศาสตร์ศิริราชพยาบาล มหาวิทยาลัยมหิดล กล่าวว่า อาการของ  พล.ต.สนั่น ขจรประศาสน์ ประธานที่ปรึกษาพรรคชาติไทยพัฒนา ซึ่งเข้ารับการรักษาพยาบาลตั้งแต่เมื่อวันที่ 22 พ.ย. ที่ผ่านมา ด้วยโรคระบบทางเดินหายใจ (ถุงลมโป่งพอง) ว่าอาการทั่วไปยังทรงตัวเหมือนเดิม ต้องใช้เครื่องช่วยหายใจ ส่วนการตอบสนองต่างๆ ไม่ได้มากถึงขนาดมีผลในภาพรวม ซึ่ง พล.ต.สนั่น มีอาการทรงตัวลักษณะนี้คงที่มานาน 3 สัปดาห์แล้ว หากยังเป็นต่อไปเรื่อยๆ ร่างกายจะไม่สามารถกลับมาเป็นปกติได้เหมือนเดิม สำหรับโอกาสการเป็นเจ้าชายนิทรานั้น หากอาการยังทรงตัวหลายสัปดาห์จนกระทั่งเป็นเดือน ก็มีความเป็นไปได้เช่นกัน