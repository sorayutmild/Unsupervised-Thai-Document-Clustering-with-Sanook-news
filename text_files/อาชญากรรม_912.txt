(23 ก.ย.62) ผู้สื่อข่าวรายงานว่า นายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม ได้โพสต์ข้อความผ่านเฟซบุ๊กชมรมช่วยเหลือเหยื่ออาชญากรรม ระบุว่าชมรมช่วยเหลือเหยื่ออาชญากรรม ไม่เห็นด้วยกับข้อหากระทำโดยประมาททำให้ผู้อื่นถึงแก่ความตาย เพราะว่าเบาเกินไปกับที่จะแจ้งผู้ต้องสงสัย และจะทำหนังสือขอให้ตำรวจทบทวนข้อหา เพราะจากที่รวบรวมหลักฐานร่วมกับเจ้าหน้าที่ในการสืบค้นและมีการลงพื้นที่ จนมีพยานผู้เสียหายมาเพิ่มอีก 1 คนในกระบวนการเหล่านี้ 
ขณะนี้ถือเป็นการทำงานอีกชิ้นที่ร่วมกับสืบสวนสอบสวนในคดีที่ สภ.บางบัวทอง มีการมอบหลักฐานภาพที่ลันลาเบลถูกถอดเสื้อผ้าในบ้านที่จัดงานปาร์ตี้ ส่วนคดีที่ สน.บุคคโล เป็นคดีของผู้ต้องสงสัย และยืนยันจะเกาะติดไม่ปล่อย 
เชื่อว่าไม่เกิน 2 วันนี้จะมีการออกหมายจับได้แน่นอนกับกระบวนการนี้ ไม่มีใครอยู่เหนือกฎหมาย ขอให้ช่วยกันให้กำลังใจตำรวจและครอบครัวผู้เสียหาย และขอให้ผู้ที่เคยตกเป็นเหยื่อออกมาให้ข้อมูลกับตำรวจ และให้เป็นอุทาหรณ์กับวงการพริตตี้ 
>> ตำรวจค้นบ้านจัดปาร์ตี้ คดี "ลันลาเบล" พบสารเป็นเกล็ดสีขาว
ทั้งนี้มีการตรวจสอบคลิปในช่วงปาร์ตี้ 16 ก.ย. ซึ่งพบว่าลันลาเบลสวมชุดเดรสสีขาวแขนยาว แต่เมื่อมาถึงคอนโดที่เกิดเหตุ กลับเปลี่ยนเป็นชุดเสื้อยืดแขนยาวสีขาวใส่ทับด้วยเสื้อยืดสีดำ กางเกงขาสั้นสีดำ ซึ่งขัดกับคำให้การในตอนแรกของผู้ต้องสงสัย ว่าอาบน้ำและเปลี่ยนเสื้อผ้าให้ขณะที่อยู่ในห้องที่คอนโด
ขณะเดียวกัน ไทยพีบีเอส รายงานว่า ตำรวจได้มีการแถลงผลการตรวจเลือดของ ลันลาเบล ระบุว่า เสียชีวิตจากการดื่มสุรา โดยพบปริมาณแอลกอฮอล์ในเลือด สูงถึง 418 มิลิกรัมเปอร์เซ็นต์ นอกจากนี้ยังไม่พบสารเสพติดในร่างกายและดีเอ็นเอหรือสารคัดหลั่งของผู้อื่นในร่างกาย และพนักงานสอบสวนจะขออำนาจศาลอาญาธนบุรี ออกหมายจับ ผู้ต้องหาในคดีนี้ ทั้งหมด 3 ข้อหาประกอบด้วยข้อหาที่ 1 กระทำการโดยประมาทจนเป็นเหตุให้ผู้อื่นถึงแก่ความตายฐาน ข้อหาที่ 2 กักขังหน่วงเหนี่ยว ข้อหาที่ 3 พาไปเพื่อกระทำการอนาจาร 
เกาะติดทุกข่าวคดี "ลันลาเบล" คลิกที่นี่!