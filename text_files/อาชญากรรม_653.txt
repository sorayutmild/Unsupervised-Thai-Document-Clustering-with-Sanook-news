เมื่อเวลา 08.00 น. (23 ม.ค.) ร.ต.ท.กมลเทพ สมบัติ พนักงานสอบสวน สน.บางเขน รับแจ้งเหตุฆ่าตัวตาย ภายในคฤหาสน์หรู ซอยรามอินทรา 19 แยก 17 แขวงอนุสาวรีย์ เขตบางเขน กทม.จึงรายงานผู้บังคับบัญชาทราบก่อนเดินทางไปตรวจสอบพร้อมด้วย พ.ต.ท.เสน่ห์ มณีฉาย สว.สส.สน.บางเขน รรท.รอง ผกก.สน.บางเขน เจ้าหน้าที่กองพิสูจน์หลักฐาน (พฐ.) แพทย์นิติเวชโรงพยาบาลภูมิพลฯ และเจ้าหน้าที่มูลนิธิป่อเต็กตึ๊ง
ที่เกิดเหตุเป็นคฤหาสน์หรูมูลค่ากว่า 100 ล้านบาท ปลูกสร้างแบบปูนและแบบไม้ติดเรียงกันทั้งหมด 3 หลัง ปลูกสวนต้นไม้ทั่วบริเวณบนเนื้อที่ 199 ตารางวา มีรั้วรอบขอบชิด ในห้องน้ำบริเวณชั้นที่ 1 ของบ้าน พบศพ นายแซม สนิทวงศ์ ณ อยุธยา อายุ 69 ปี สภาพนอนหงายจมกองเลือด หลังพิงกำแพงอยู่ในห้องอาบน้ำ สวมเสื้อยืดคอกลมสีขาว กางเกงขาก๊วยแบบสามส่วนสีแดงเลือดหมู มีบาดแผลฉกรรจ์ถูกของมีคมปาดที่แขนทั้ง 2 ข้าง หลายแผล ใกล้กันพบมีดปังตอและมีดปอกผลไม้ตกอยู่ รวม 2 เล่ม เจ้าหน้าที่จึงเก็บรวบรวมไว้เป็นหลักฐาน
จากการสอบสวนภรรยาผู้เสียชีวิตให้การว่า ก่อนหน้านี้ นายแซม สามี เข้ารับการรักษาอาการโรคเครียดที่โรงพยาบาลเปาโลเมโมเรียล นวมินทร์ โดยเมื่อต้นเดือนที่ผ่านมา นายแซมเคยบอกกับตนให้นำอาวุธปืนไปซุกซ่อน เนื่องจากเกรงว่าจะคิดสั้นยิงตัวตาย เพราะประสบปัญหาราคาหุ้นตกต่ำ นอกจากนี้ระยะหลังสังเกตเห็นว่าในช่วงเวลากลางคืนนายแซมมักจะนอนไม่ค่อยหลับ
กระทั่งในช่วงเวลา 04.30 น. วันที่ 23 มกราคม ขณะที่ตนกำลังนอนหลับพักผ่อนอยู่ในห้องพักชั้นบน แม่บ้านได้ทำความสะอาดอยู่บริเวณชั้นล่างพบสิ่งผิดปกติในห้องน้ำว่าประตูถูกปิดล็อกจากด้านใน เมื่อเคาะประตูเรียกก็ไม่มีเสียงตอบรับ จึงตัดสินใจใช้กุญแจสำรองไขเข้าไปดู กระทั่งพบศพ
เบื้องต้นเจ้าหน้าที่สันนิษฐานว่า ผู้เสียชีวิตอาจเกิดความเครียดในเรื่องหุ้นราคาตก เป็นสาเหตุให้ตัดสินใจฆ่าตัวตายเพื่อหนีปัญหา ส่วนเรื่องสาเหตุของการเสียชีวิตในครั้งนี้ทางญาติไม่ติดใจ
รายงานข่าวแจ้งว่า สำหรับนายแซม เป็นอดีตผู้บริหารธนาคารพาณิชย์แห่งหนึ่ง ปัจจุบันมีที่ดินให้เช่าย่านจ.ปทุมธานี และลงทุนเล่นหุ้น