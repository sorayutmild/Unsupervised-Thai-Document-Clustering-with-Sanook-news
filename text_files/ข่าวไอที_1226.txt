Google Photos อาสาเยียวยาผู้ใช้ iPhone 16GB! โชว์คลิปเกทับ iCloud ด้วยพื้นที่เก็บรูป และคลิปวิดีโอแบบไม่จำกัด หน่วยความจำ iPhone เต็มจะไม่ใช่ปัญหาอีกต่อไป!
  หนึ่งในสมาร์ทโฟนที่เป็นที่รู้จักมากที่สุดในโลกก็คือ iPhone ของแบรนด์ยักษ์ใหญ่ระดับโลกอย่าง Apple ซึ่งไอโฟนทั้งซีรีส์ธรรมดา และซีรีส์ Plus ในปัจจุบันจะแบ่งออกเป็นสามรุ่นย่อยแยกตามหน่วยความจำภายใน ได้แก่ 16GB, 64GB และ 128GB 
โดยรุ่นความจุ 16GB จะเป็นรุ่นที่มีราคาวางจำหน่ายถูกที่สุดของแต่ละซีรีส์ จึงค่อนข้างเป็นที่นิยมของผู้ใช้มากกว่า แต่ถ้าหากใครชื่นชอบการถ่ายภาพก็ต้องเป็นกังวล และคอยตรวจสอบตลอดเวลาว่ารูปภาพในเครื่องนั้นเต็มความจุหรือยัง แต่ล่าสุดทาง Google ก็ได้ออกมาแก้ปัญหาดังกล่าวให้กับผู้ใช้ iPhone 16GB กันแล้ว  

 Google ปล่อยคลิปวิดีโอโฆษณาแอปพลิเคชัน Google Photos พร้อมฟีเจอร์ใหม่ Free Up Space ที่สามารถเพิ่มพื้นที่หน่วยความจำให้กับตัวเครื่องได้อย่างง่ายดาย โดยฟังก์ชันดังกล่าวจะ Backup รูปถ่ายทั้งหมดไว้บนพื้นที่เก็บข้อมูลออนไลน์แบบอัตโนมัติ และจากนั้นเมื่อหน่วยความจำตัวเครื่องเกิดเต็มขึ้นมา ตัวผู้ใช้ก็สามารถกดปุ่ม Free Up Space เพื่อเพิ่มพื้นที่เก็บข้อมูลบางส่วนได้ในทันที

 อย่างไรก็ตาม แอปพลิเคชัน Google Photos เป็นแอปพลิเคชันที่มีให้ใช้งานทั้งในสมาร์ทโฟนระบบปฏิบัติการ Android และ iOS และมีฟังก์ชัน Free Up Space ให้ใช้งานมาสักระยะแล้ว แต่ผู้ใช้ส่วนใหญ่ยังคงไม่รู้ว่าตัวแอปพลิเคชันมีฟังก์ชันนี้ให้ใช้งาน ทาง Google จึงได้จัดทำคลิปโฆษณาชุดนี้ขึ้นมาเพื่อสร้างความเข้าใจให้กับผู้ใช้มากขึ้น ถ้าหากผู้ใช้ iPhone 16GB ท่านใดไม่อยากเป็นกังวลเกี่ยวกับพื้นที่เก็บรูปภาพก็สามารถใช้งาน Google Photos กันได้ โดยลิงก์ดาวน์โหลดอยู่ด้านล่างนี้ครับ  ดาวน์โหลด Google Photos (iOS)
 ที่มา : 9to5mac

สนับสนุนเนื้อหา: www.thaimobilecenter.com

