ผู้สื่อข่าวรายงานว่า เมื่อเวลา 16.00 น. วันที่ 22 ธ.ค. ระหว่างที่ น.ส.เพ็ญพรรณ แหลมหลวง ผู้สื่อข่าวสำนักข่าวไทย กำลังปฏิบัติหน้าที่รายงานสดสถานการณ์การชุมนุม อยู่บนรถถ่ายทอดสด (โอบี) ของสถานีโทรทัศน์ช่อง 9 อสมท.ที่จอดอยู่หน้ากองสลากเก่าซึ่งเป็นมุมสูงได้ถูกผู้ชุมนุมส่วนหนึ่งตะโกนด่าทอพร้อมเป่านกหวีดใส่และเมื่อลงมาจากรถคันดังกล่าวก็ถูกต่อว่าและพยายามทำร้ายร่างกาย
น.ส.เพ็ญพรรณ ระบุว่า ระหว่างที่รายงานก็กล่าวถึงบรรยากาศการชุมุนมและภารกิจของแกนนำ กปปส. โดยไม่ได้พูดถึงจำนวนผู้ชุมนุมแต่อย่างใด แต่เมื่อลงจากรถปรากฎว่าชายคนหนึ่งตะโกนว่า "ขี้ข้าทักษิณ รายงานได้อย่างมีผู้ชุมนุม 3 พันคน" จากนั้นผู้ชุมนุมที่เป็นชายฉกรรจ์เข้ามาล้อมรถ และตนก็พยายามขอโทษพร้อมยืนยันว่าไม่ได้รายงานจำนวนคน แต่ไม่ได้ผล สุดท้ายผู้ชุมนุมสาดน้ำเข้าที่หน้า และชายคนหนึ่งชกแขนซ้ายของตน รวมทั้งกระชากแขนไม่ให้ขึ้นรถออกนอกพื้นที่ นอกจากนี้มีการทำร้ายผู้ช่วยช่างภาพโดยผลักจนล้มและจะกระทืบแต่มีการห้ามปรามทัน
ทั้งนี้ทีมข่าวพยายามนำรถออกนอกพื้นที่ก็ยังถูกขว้างขวดน้ำ ทุบรถ ซึ่งทั้งหมดได้แจ้งความลงบันทึกประจำวันที่ สน.ดุสิต แล้ว ส่วน น.ส.เพ็ญพรรณ ได้โพสต์ข้อความผ่านทวิตเตอร์หลังเกิดเหตุว่า "การทำร้ายสื่อขณะปฏิบัติหน้าที่ ไม่เป็นธรรม"
ทางด้าน ทีมข่าวสำนักข่าวไทย ได้เปิดเผยว่า เหตุดังกล่าวเกิดเหตุ ขณะที่ น.ส.เพ็ญพรรณ แหลมหลวง ผู้สื่อข่าวสำนักข่าวไทย กำลังรายงานข่าวชั่วโมง เวลา 16.00 น. และถูกกลุ่มคนที่อยู่บริเวณถนนราชดำเนิน ระบุว่า เสนอข่าวไม่เป็นกลาง รายงานจำนวนผู้เข้าชุมนุมเพียง 5 พันคนเท่านั้น หลังการเสนอข่าว ปรากฎว่า ทั้งผู้ประกาศ และทีมรายงานสด ถูกกลุ่มคนดังกล่าวเข้ามาต่อว่า เป่านกหวีดไล่ และทำร้ายร่างกาย ทั้งที่ในสคริปต์และหลักฐานภาพข่าว ไม่ได้มีการรายงานตัวเลขจำนวนผู้ชุมนุมแต่อย่างใด
นอกจากนี้ในช่วงเช้าขณะที่ทีมข่าวสถานีโทรทัศน์ช่อง 3 กำลังรายงานสถานการณ์การชุมนุม บริเวณหน้าศาลาว่าการกทม. มีผู้ชุมนุมกลุ่มหนึ่งล้อมตะโกนต่อว่าพร้อมเป่านกหวีดไล่ โดย น.ส.วารุณี ซื่อสัตย์สกุลชัย ผู้สื่อข่าวช่อง3 ที่รายงานสดอยู่บนหลังคารถถ่ายทอดสดทันทีที่รายงานเสร็จกำลังลงจากรถ ถูกผู้ชุมนุมเดินเข้าหาและพยายามทำร้ายร่างกาย แต่ทีมงานช่อง 3 เข้าช่วยป้องกันไว้ โดยมีผู้ชุมนุมรายหนึ่งตะโกนว่า "จะผู้หญิงหรือผู้ชายกูก็จะต่อยหมด"
ขณะที่บนเวทีปราศรัย หลังเกิดเหตุทีมข่าวช่อง 9 ถูกทำร้าย แกนนำได้ขึ้นเวทีประกาศห้ามปรามไม่ให้ขัดขวางการปฏิบัติหน้าที่ของสื่อมวลชนทุกสำนักข่าว โดยระบุว่าเป็นหน้าที่ต้องเสนอข่าวการเคลื่อนไหวของการชุมนุม