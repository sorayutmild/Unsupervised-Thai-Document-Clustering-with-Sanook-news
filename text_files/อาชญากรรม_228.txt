ขอขอบคุณภาพจาก fm91bkk
ผู้สื่อข่าวรายงานว่า (24 ม.ค.) เมื่อเวลา 11.00 น. นางปวีณา หงสกลุ ประธานมูลนิธิปวีณาเพื่อเด็กและสตรี เดินทางเข้าเยี่ยมนายวี เริน อายุ 22 ปี ชาวกัมพูชา คนงานทำทอง โรงงานแห่งหน่งในย่านบางกรวย หลังเข้ารับการรักษาตัวที่ รพ.ยันฮี จากการถูกสาดน้ำกรดจนตาบอด และมีบาดแผลตามใบหน้า เมื่อวันที่ 4 ธ.ค.2557
นางปวีณาเกิดเผยว่า นางสุนีย์ อายุ 40 ปี ชาวกัมพูชา น้าสาวของผู้เสียหาย กล่าวว่า หลานชายเป็นคนหน้าตาดี ช่วงเดือน พ.ย.2557 ได้ย้ายงานจากช่างก่อสร้างมาเป็นช่างทำทอง และได้มี น.ส.เดือน (ขอสงวนนามสกุล) อายุ 42 ปี น้องสะใภ้ของนายจ้าง เกิดมาชอบพอและได้ชักชวนกันไปร่วมหลับนอน พร้อมทั้งให้ค่าจ้างครั้งละ 2,000 บาท น.ส.เดือน อ้างว่าได้เลิกกับสามีแล้ว และขอให้หลานชายไปใช้ชีวิตร่วมกัน แต่หลานของตนปฎิเสธ ก่อนจะเดินทางกลับไปเยี่ยมพ่อแม่ที่กัมพูชา ระหว่างนั้น น.ส.เดือน พยายามติดต่อหลานชาย แต่ไม่สามารถติดต่อได้
เมื่อหลานชายเดินทางกลับมาทำงาน น.ส.เดือน จึงไปต่อว่า ซึ่งเป็นช่วงที่หลานชายกำลังขนถังน้ำกรด น.ส.เดือน ได้ใช้เท้าถีบพร้อมกับสาดน้ำกรดเข้าที่ใบหน้า หลานชายได้รับบาดเจ็บสาหัสถึงขั้นตาบอด และยังมีพนักงานคนอื่นได้รับบาดเจ็บด้วย
ด้าน นายแพทย์สุพจน์ สัมฤทธิวณิชชา ผอ.โรงพยาบาลยันฮี กล่าวว่า อาการของนายวี เริน พ้นขีดอันตรายแล้ว แต่แผลบริเวณหน้าอกมีลักษณะลึกจากการถูกน้ำกรดกัด จึงผ่าตัดนำส่วนขามาทดแทน ส่วนตาข้างซ้ายบอดสนิท ได้ทำความสะอาดแผลทุกวัน ป้องกันการติดเชื้อ
ทั้งนี้ สภ.บางกรวย ได้รวบรวมพยานหลักฐานและได้ขออนุมัติศาลจังหวัดนนทบุรีออกหมายจับ น.ส.เดือนเรียบร้อยแล้ว พร้อมมีการตั้งชุดสืบสวนสอบสวนขึ้น เพื่อติดตามหาตัวผู้ต้องหาโดยเร็วที่สุด