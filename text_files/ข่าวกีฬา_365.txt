สมาคมเทควันโด เปิดตั้งโต๊ะแถลงข่าวกรณีปัญหา โค้ชเช-น้องก้อย เพื่อเคลียร์ปัญหาทุกอย่าง พร้อมด้วยนักข่าวจากทุกสำนักเมืองไทยเข้าร่วมรับฟัง ที่สมาคมเทควันโดแห่งประเทศไทย เมื่อ 21 ก.ค.ที่ผ่านมาวันนี้ (21 ก.ค.) ที่สมาคมเทควันโดแห่งประเทศไทย หัวหมาก ได้มีแถลงข่าวเปิดใจ "โค้ชเช" เช ยองซอก ผู้ฝึกสอนเทควันโดทีมชาติไทยชาวเกาหลีใต้ หลังจากมีปัญหากรณีทำร้ายร่างกาย "น้องก้อย" รุ่งระวี ขุระสะ นักเทควันโด โดยในงานมี นายปรีชา ต่อตระกูล อุปนายกสมาคมเทควันโดแห่งประเทศไทย "โค้ชเช" เช ยอง ซอก ผู้ฝึกสอน "โค้ชแม็ก" ชัชวาล ขาวละออ ผู้ช่วยผู้ฝึกสอนทีมชาติไทย และทีมงานสต๊าฟฟ์โค้ชชาวเกาหลีใต้ รวมไปถึงสื่อมวลชนจากทุกสำนักในประเทศไทยร่วมในงานครั้งนี้ เริ่มงานแถลงข่าว "โค้ชเช" ได้เล่าถึงเหตุการณ์ในวันที่เกิดเหตุว่า ได้ทำโทษ น้องก้อย จริง และได้อธิบายกับน้องแล้วว่า ทำไมถึงต้องทำโทษ เพราะ น้องก้อย ยังไม่มีประสบการณ์ในการเล่นให้กับทีมชาติไทยมากนัก แต่ น้องก้อย บอกว่า ตนเองอายุ 23 ปีแล้ว คราวหน้าอยากให้พูดคุยด้วยกันดีๆ มากกว่าทำร้ายร่างกาย
 "โค้ชเช" ได้กล่าวถึงเรื่องนี้ว่า การเป็นนักกีฬาชนะได้ แพ้ได้ แต่ที่สำคัญที่สุดคือต้องมีความรับผิดชอบ ที่ทำโทษเพื่อที่จะให้ตั้งใจซ้อม มีความรับผิดชอบมากขึ้น ไม่ใช่เพราะทำไปเพราะว่านักกีฬาฝีมือไม่ถึง แล้วมาทำโทษทีหลัง ทั้งนี้นักข่าวเปิดประเด็นถามถึงปัญหาที่ลุกลามใหญ่โตในครั้งนี้ เรื่องจะจบลงอย่างไร "โค้ชเช" ตอบว่า "ขอโทษกับเรื่องที่เกิดขึ้น และถ้ามีโอกาส ถ้าน้องก้อยยังมีใจรักในกีฬาเทควันโด ยังยินดีท่จะรับ น้องก้อย ให้เข้ามาร่วมฝึกซ้อมกับทีมชาติไทยอีกครั้ง" นอกจากนี้ยังมีคำถามถึงทางสมาคมฯ ว่า จะมีการปรับเปลี่ยนเรื่องของเงินเดือนของ "โค้ชเช" หรือไม่ หลังพาทีมประสบความสำเร็จได้เหรียญรางวัลจากโอลิมปิกมาถึง 3 เหรียญ แต่ "โค้ชเช" ชิงตอบเรื่องนี้ก่อนว่า นับตั้งแต่ทำงานให้กับทีมชาติไทย และตั้งแต่ปี 2006 ตนเองเคยพูดคุยถึงเรื่องเงินเดือนเลย รวมไปถึงสัญญาที่จะเซ็นกับทางสมาคมเรื่องเงินยังไม่มี เพราะที่ทำงานให้กับทีมชาติไทย เพราะมองว่ามีความผูกพันธ์ และรักเมืองไทย ทั้งที่ตนเองไม่ใช่คนไทย แต่เป็นคนเกาหลีใต้ แต่คิดว่าเทควันโดไทยเป็นเหมือนครอบครัวมากกว่า
 นายปรีชา ต่อตระกูล อุปนายกสมาคมเทควันโดแห่งประเทศไทย ได้กล่าวเสริมในเรื่องนี้ว่า ดีใจที่ได้โค้ชเชมาเป็นผู้ฝึกสอนทีมชาติไทย เพราะหายากมากที่จะได้โค้ชฝีมือเก่งๆ มาสอนให้นักกีฬาไทยและเรียกค่าตัวไม่แพง นายปรีชา ยังกล่าวต่ออีกว่า ต่อไปนี้ จะมีการคุยกับผู้ปกครองของนักกีฬาที่จะเข้ามาร่วมซ้อมกับทีมชาติไทยก่อนว่าในการฝึกซ้อม และมีการลงโทษอย่างไร เพื่อทำความเข้าใจกับทั้งผู้ปกครอง และนักกีฬา ว่าจะรับกับบทลงโทษนี้ได้หรือไม่ และจะมีการจำกัดเรื่องการเล่นโทรศัพท์มือถือและการเล่นโชเชี่ยลเน็ตเวิร์ค ให้เป็นเวลามากขึ้น ด้าน "โค้ชแม็ก" ชัชวาล ขาวละออ ผู้ช่วยผู้ฝึกสอนทีมชาติไทย กล่าวว่า เสียใจกับเรื่องที่เกิดขึ้น ตนเองยังรักในกีฬาเทควันโด เหมือนกับที่โค้ชเชกล่าวคือมองว่ากีฬาเทควันโดเป็นเหมือนครอบครัว และถ้าเจอน้องก้อย อยากจะบอกน้องก้อยว่า ขอให้หันหน้ามาคุยกัน เพื่อที่จะได้เดินสานต่องานของสมาคมต่อไป สุดท้าย นายปรีชา กล่าวปิดท้ายว่า จะขอจบเรื่องทั้งหมดเพียงเท่านี้ เพราะไม่อยากให้เรื่องลุกลามไปกว่านี้แล้ว ส่วนใครที่จะคิดยังไงต่อก็ปล่อยเขาไป เพราะทางสมาคมจะขอจบเรื่องทั้งหมด เรายังมีงานใหญ่ที่รออยู่ 2 รายการ คือ ยูธโอลิมปิก และเอเชี่ยนเกมส์ ที่ต้องทำผลงานกลับมาให้ดีที่สุด
