(9 มิ.ย.) ผบช.ภ.1 ยันให้ความเป็นธรรม แจ้งข้อหาฆ่าคนตาย ตำรวจยิงหนุ่มถือมีดขึ้นโรงพัก โชว์ภาพวงจรปิด หลักฐานชัดเจน หนุ่มคลั่งพยายามทำร้ายเจ้าหน้าที่
เมื่อช่วงบ่ายที่ผ่านมา พล.ต.ท.อำนวย นิ่มมะโน ผบช.ภ.1 เดินทางเข้าคลี่คลายคดี นายอัสนีชัยพล อายุ 30 ปี บุกโรงพักถูก ส.ต.ต.ไพสิฏฐ์ อ่อนสองชั้น ผบ.หมู่งานป้องกันปราบปราม ยิงใส่เสียชีวิตที่ สภ.ประตูน้ำจุฬาลงกรณ์ จ.ปทุมธานี หลังจากที่อีกฝ่ายถือมีดบุกเข้ามาจะทำร้ายเจ้าหน้าที่ ตามข่าวที่รายงานไปแล้วเบื้องต้น
พล.ต.ท.อำนวย ร่วมประชุมกับเจ้าหน้าที่ตำรวจในท้องที่ พร้อมกับเปิดเผยภาพหลักฐานจากกล้องวงจรปิดในวันที่เกิดเหตุ ตรวจสอบพบว่า นายอัสนีชัยพล ได้นั่งรถจักรยานยนต์รับจ้างเข้ามายัง สภ.ประตูน้ำจุฬาลงกรณ์ พร้อมกับพกอาวุธมีดมาด้วย
หลังจากนั้น นายอัสนีชัยพล ได้เดินมาถึงด้านหน้าของสถานีตำรวจ และเดินต่อไปที่หน้าห้องจราจร เจ้าหน้าที่ตำรวจเห็นท่าทีของ นายอัสนีชัยพล เดินมาสภาพคล้ายคนเมา จึงได้บอกให้กลับบ้าน แต่อีกฝ่ายก็ยังไม่ยอมกลับ กลับเดินวนออกมาด้านหน้าและวิ่งปรี่เข้าไปอีกครั้ง
เจ้าหน้าที่ตำรวจที่ประจำการอยู่ขณะนั้น พยายามห้ามปราม แต่ นายอัสนีชัยพล ที่พกอาวุธมีดมาด้วย เดินเข้ามาในระยะประชั้นชิด เจ้าหน้าที่ตำรวจจึงได้ลงมือใช้อาวุธปืนยิงขู่ก่อน 2 ครั้ง จนสัญญาณเตือนภัยของรถยนต์ดังขึ้น จากนั้นได้ยิงใส่ นายอัสนีชัยพล ก่อนจะพาส่งโรงพยาบาลและเสียชีวิตในเวลาต่อมา
พล.ต.ท.อำนวย กล่าวว่า จากเหตุการณ์ที่เกิดขึ้นต้องแสดงความเสียใจกับญาติผู้เสียชีวิต ซึ่งตามหลักมนุษยธรรมได้มอบหมายให้เจ้าหน้าที่ตำรวจ สภ.ประตูน้ำจุฬาลงกรณ์ ดูแลเรื่องงานศพทั้งหมด ในส่วนทางคดีทางเจ้าหน้าที่ตำรวจ ได้รวบรวมพยานและหลักฐาน ที่พร้อมจะแสดงให้ญาติและสื่อมวลชนให้ทราบ เพื่อแสดงความบริสุทธิ์ใจ
ขณะนี้พบหลักฐานจากกล้องวงจรปิด พยานบุคคลโดยรอบที่เกิดเหตุอีกหลายปาก ซึ่งการกระทำของ ส.ต.ต.ไพสิฏฐ์ ถือเป็นภัยอันตรายที่ไม่สามารถหลีกเลี่ยงได้ เบื้องต้นได้ทำสำนวนเป็นการวิสามัญฆาตกรรมคนร้าย และแจ้งข้อหายิงผู้อื่นเสียชีวิต
อย่างไรก็ตาม พล.ต.ท.อำนวย ยืนยันว่า จะให้ความเป็นธรรมกับทั้งสองฝ่าย ได้มีการสอบสวนสำนวนอย่างละเอียดอีกครั้ง ทางญาติผู้เสียชีวิตต้องการตรวจสอบหลักฐานจากกล้องวงจรปิดก็สามารถมาดูได้ ซึ่งยืนยันว่าไม่ได้นำไปตัดต่อแต่อย่างใด


