การุณยฆาต จากกรณีที่หนุ่มไทยได้โพสต์ข้อความผ่านเฟสบุ๊กถึงการตัดสินใจจบชีวิตตนเองด้วยการทำ “การุณยฆาต” ที่ประเทศสวิตเซอร์แลนด์ หลังป่วยเป็นเนื้องอกในสมองนานนับ 10 ปี และผ่านการผ่าตัดสมองมาแล้วถึง 3 ครั้งแต่ก็ยังไม่ดีขึ้น อีกทั้งไม่อยากให้พ่อแม่ต้องคอยดูแลหากต้องเข้ารับการผ่าตัดอีกครั้ง
>> หนุ่มไทยป่วยหนักเข้ารับการการุณยฆาต ก่อนจบชีวิตขอเล่นกีตาร์เพลง "เธอรู้หรือเปล่า" รำลึกถึงคนรัก
>> เปิดไทม์ไลน์บันทึกชีวิต "หนุ่มไทยป่วยกว่า 10 ปี" ก่อนใช้วิธีการุณยฆาต
การการุณยฆาต ที่ประเทศสวิตเซอร์แลนด์ เป็นหนึ่งในประเทศที่เปิดกว้างและอนุญาตให้ผู้ป่วยสามารถเข้ารับการการุณยฆาตได้อย่างถูกต้องตามกฎหมาย โดยข้อมูลจาก The Guardian ระบุว่า สวิตเซอร์แลนด์เป็นประเทศที่ยอมรับองค์กรที่ให้บริการ หรือช่วยทำให้กับผู้ป่วยที่มีอาการหนัก โดยมีค่าใช้จ่ายในการเข้ารับบริการ
นอกจากนี้ยังมีประเทศเนเธอร์แลนด์ เบลเยียม ลักเซมเบิร์ก แคนาดา ออสเตรเลีย รวมถึงสหรัฐอเมริกาในบางแห่ง ที่ยอมรับว่าการุณยฆาต เป็นสิ่งที่เห็นชอบด้วยกฎหมาย
ส่วนค่าใช้จ่ายนั้น Sanook! Money ได้ตรวจสอบกับองค์กรที่ให้ความช่วยเหลือผู้ป่วยระยะสุดท้ายที่ตัดสินใจเข้ารับการการุณยฆาตในต่างประเทศ อย่างเว็บไซต์ dignityindying ของอังกฤษ จากการคำนวณค่าใช้จ่ายดังกล่าวในซูริก ประเทศสวิตเซอร์แลนด์อยู่ระหว่าง 6,500 – 15,000 ปอนด์ (273,257 – 630,594 บาท) โดยค่าเฉลี่ยส่วนใหญ่จะอยู่ที่ราว 10,000 ปอนด์ คิดเป็นเงินไทย 420,396 บาท
โดยค่าใช้จ่ายบางส่วนที่มีราคาแพงนั้นเกิดจากการจองตั๋วเครื่องบินเดินทางไป-กลับ ของผู้ป่วยในกรณีที่เกิดความคิดที่จะเปลี่ยนใจ รวมถึงไม่ตกเป็นเป้าสงสัยของเจ้าหน้าที่ในการเดินทางเข้าประเทศด้วย