ตำรวจลงพื้นที่สุ่มตรวจหาคลินิก ทำแท้งในพื้นที่ที่พบศพเด็กทารก ผลยังไม่พบสิ่งผิดกฎหมาย แต่จะเฝ้าระวังร่วมกับ สธ. อย่างต่อเนื่อง
พ.ต.อ.จิรพัฒน์ ภูมิจิตร รองผู้บังคับการตำรวจนครบาล 5 พร้อมด้วย พ.ต.อ.เมธี รักษ์พันธุ์ ผู้กำกับการ สน.วัดพระยาไกร สนธิกำลังเจ้าหน้าที่จากกระทรวงสาธารณสุข นำหมายค้นเข้าสุ่มตรวจคลินิกย่านสาธุประดิษฐ์ จำนวน 2 แห่ง ภายหลังมีการพบซากศพทารก 348 ศพ ถูกซุกซ่อนภายในโกดังเก็บศพวัดไผ่เงินโชตนาราม จนกลายเป็นข่าวครึกโครม
ภายหลัง พ.ต.อ.จิรพัฒน์ กล่าวว่า การลงพื้นที่ สุ่มตรวจในวันนี้ เป็นคลินิกรักษาอาการโรคทั่วไปและผิวหนังซึ่งเบื้องต้นไม่พบสิ่งผิดกฎหมาย ทั้งนี้การลงตรวจสอบเพื่อความแน่ใจว่า สถานประกอบการคลินิก ในพื้นที่ไม่มีอุปกรณ์การทำแท้งแต่อย่างใด
อย่างไรก็ตาม หลังจากนี้เจ้าหน้าที่ตำรวจ จะดำเนินการร่วมกับกระทรวงสาธารณสุข ทำการสุ่มตรวจคลินิกในพื้นที่อย่างต่อเนื่อง
 
 
ความคืบหน้าล่่าสุด 
ตำรวจ สน.วัดพระยาไกร สั่ง ชุดสืบตามล่ามือทิ้งศพทารก เผยได้เบาะแสคนร้ายบางส่วนแล้ว ด้านพยาน ระบุ เคยไปส่งหญิงสาว ทำแท้ง โดยมีรถเก๋งของคลินิกเข้ามารับ
พ.ต.อ.เมธี รักพันธุ์ ผู้กำกับการ สน.วัดพระยาไกร เปิดเผยถึง กรณีพบซากศพเด็กทารก จำนวน 348 ศพ ถูกยัดไว้ในโกดังวัดไผ่เงิน ว่าคดีดังกล่าวเป็นคดีที่ประชาชนให้ความสนใจเป็นอย่างมาก โดยเบื้องต้นได้สั่งการให้เจ้าหน้าที่ฝ่ายสืบสวน ลงพื้นที่เพื่อหาเบาะแส และการข่าว นอกจากนี้ ยังได้เรียกบุคคลที่เกี่ยวข้อง มาให้ข้อมูลแล้ว 5-6 ปาก แต่ทั้งนี้ ยังไม่ขอเปิดเผยใด ๆ เนื่องจาก ยังอยู่ในขั้นตอนของการสอบสวน และต้องให้เวลาเจ้าหน้าที่ในการทำงาน รวมถึงการส่งเจ้าหน้าที่ฝ่ายสืบสวนลงพื้นที่ ไปยังวัดต่าง ๆ เพื่อเป็นการเอ็กซเรย์พื้นที่อีกด้วย
ด้าน นายสุเทพ ชะบางบอน และ นายสุชิน ภูมี 2 สัปเหร่อวัดไผ่เงิน ขณะนี้เจ้าหน้าที่ยังคงต้องกันไว้เป็นพยาน ส่วนข้อมูลการสอบสวนนั้น ยังไม่สามารถเปิดเผยได้เช่นกัน
นายปรีดี สัจฐาน อายุ 41 ปี ผู้ขับขี่วินมอเตอร์ไซค์ รับจ้าง ย่านเจริญกรุง เปิดเผยว่า ตนเคยได้รับการว่าจ้างจากหญิง อายุ 35-36 ปี เพื่อต้องการไปทำแท้ง จากวัดไผ่เงิน ให้ไปส่งที่ตลาดพลู ซอยยุทธการ 33 ต่อจากนั้น จะมีรถเก๋งของคลินิกแห่งหนึ่ง มารับไปส่งที่ จ.นนทบุรี โดยหญิงดังกล่าวว่า อ้างว่าได้รับนามบัตรจากคนที่รู้จัก ย่านสุขุมวิทเพื่อจะนำไปเป็นส่วนลดอีกด้วย
 
 
สัปเหร่อวัดไผ่เงิน ยอมรับรับจ้างฝังซากทารกทำแท้งกว่า 348 ศพ และมีผู้ดูแลโกดังรู้เห็นด้วย 5 คนความคืบหน้า คดีสยองพบซากทารกทำแท้งกว่า 348 ศพ ที่วัดไผ่เงิน ผู้สื่อข่าวรายงานว่า เมื่อวานนี้(16 พ.ย.)  พ.ต.อ.สมชาย พัชรอินโต รรท.ผบก.น.5 เปิดเผยว่า นายสุเทพ ชะบางบอน อายุ 46 ปี สัปเหร่อวัดไผ่เงิน ยอมรับว่ารับจ้างฝังซากทารกทำแท้งกว่า 348 ศพ และมีผู้ดูแลโกดังเก็บศพของทางวัดรู้เห็นด้วยรวม 5 คน ทั้งหมดเป็นฆราวาสที่ทำงานอยู่ในวัด เป็นการสอบสวนเบื้องต้นยังไม่ทราบว่าไปรับศพเด็กกัน ที่ใด มีการว่าจ้างให้ผลตอบแทนกันราคาเท่าไหร่ ทราบแต่เพียงว่ามีคลินิกวางแผนครอบครัวประมาณ 4-5 แห่ง ในท้องที่ สน.วัดพระยาไกร และพื้นที่ใกล้เคียง"ได้สั่งการให้กำลังฝ่ายสืบสวนเดินทางไปบล็อกป้องกันการทำลายหลักฐานเอาไว้หมดแล้ว  ตำรวจจะพยายามขยายผลไปให้ถึงตัวผู้ต้องหาให้มากที่สุด เพราะมีการทำผิดเป็นขบวนการและระยะเวลาต่อเนื่องยาวนานแล้ว ตอนนี้คือเมรุเผาศพของทางวัดชำรุดมานานกว่า 2 เดือน ส่วนซากศพ จำนวน 348 ศพ ที่ส่งไปตรวจพิสูจน์ยังสถาบันนิติเวช รพ.จุฬาฯ นั้น เพื่อหาคำตอบว่า ศพใดเสียชีวิตตั้งแต่อยู่ในครรภ์ และมีศพใดบ้างที่คลอดออกมาเป็นทารกแล้วค่อยเสียชีวิต จากนั้นจึงค่อยพิจารณาแจ้งข้อกล่าวหากับทีมงานสัปเหร่อทั้งหมดว่าเข้าข่าย กฎหมายใดบ้างตั้งแต่ร่วมกันทำแท้งและร่วมกันปิดบังซ่อนเร้นทำลายศพ " พ.ต.อ.สมชาย กล่าว