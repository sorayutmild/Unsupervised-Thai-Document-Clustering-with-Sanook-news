สุดทารุณคลิปสาวรุ่นพี่บุกปิดหอพักกระทืบรุ่นน้องถึงมือตร. เต้นควานหาตัวพร้อมจุดเกิดเหตุ-เหยื่อยังไม่แจ้งความ สารวัตรนักเรียนควานหาหอพักที่เกิดเหตุเตรียมประสานต้นสังกัดหาตัวรุ่นพี่สาว 
เมื่อเวลา 12.00 น. วันที่ 18 ส.ค. 2552 ผู้สื่อข่าวนครศรีธรรมราชรายงานว่า มีคลิปนักศึกษาหญิงในระดับ ปวส.สถาบันการศึกษาชื่อดังแห่งหนึ่งในจังหวัดนครศรีธรรมราช บุกหอพักของนักศึกษารุ่นน้องก่อนรุมกระทืบ ตบตีอย่างโหดร้ายป่าเถื่อนและทารุณ ขณะที่ฝ่ายสาว ปวช.ไม่ได้มีทีท่าต่อสู้เลยแม้แต่น้อย ขณะที่กลุ่มเพื่อนรุ่มทำร้ายด้วย หัวเราะสะใจโดยมีเหยื่อนั่งร่ำไห้ ก่อนบังคับกราบเท้าคู่กรณี
คลิปสุดสลดดังกล่าวนั้นถูกส่งต่อๆ กันไปในของกลุ่มนักเรียนนักศึกษา แม้แต่โทรศัพท์ของเจ้าหน้าที่ตำรวจหลายนายก็ได้รับคลิปฉาวดังกล่าวเช่นกัน จนทำให้เป็นที่มาของการสืบสวนหาต้นตอของคลิปดังกล่าวอย่างเร่งด่วน
หลังจากที่ทราบข่าวได้ขอตรวจสอบคลิปฉาวดังกล่าวจากนักศึกษาสาวคนหนึ่ง พบว่าคลิปดังกล่าวมีความยาว 3 นาที 35 วินาที จุดเกิดเหตุในห้องพักแห่งหนึ่งในตัวเมืองนครศรีธรรมราช โดยเริ่มต้นเหตุการณ์ในคลิป นักศึกษาจำนวน 6-7 คนแต่งกายชุดเครื่องแบบนักศึกษาระดับ ปวส. กำลังรุมกระทืบ ตบตี นักศึกษาสาวรุ่นน้องระดับ ปวช. สถาบันเดียวกันซึ่งแต่งกายชุดพละกางกางวอร์มสีดำ เสื้อเชิ้ตคอปกสีน้ำเงิน สาวเสื้อวอร์มแขนยาวสวมทับอีกชั้นหนึ่ง โดยเฉพาะนักศึกษารุ่นพี่ที่เป็นคู่กรณีได้ด่าทอนักศึกษาสาวรุ่นน้องอย่างหยาบคาย พร้อมใช้เท้าถีบนักศึกษารุ่นน้องบริเวณใบหน้า ศีรษะ และลำตัวอย่างโหดร้ายรุนแรง จนนักศึกษาสาวรุ่นน้องล้มลุกคลุกคลานและไม่กล้าตอบโต้แม้แต่น้อย
ขณะที่นักศึกษาระดับ ปวช.อีก 2-3 คนตรงเข้าไปช่วยรุ่นพี่ตบตีและจิกผมดึงอย่างรุนแรง จนนักศึกษาสาวเหยื่อสหบาทาร้องห่มร้องให้อย่างสุดเวทนา โดยไม่มีใครกล้าห้ามปรามหรือช่วยเหลือ โดยบรรดานักศึกษาที่อยู่ในเหตุการณ์ต่างรุมด่าทอนักศึกษาสาวที่ถูกทำร้ายอย่างหยาบคายในทำนองกล่าวหาว่าว่าสาว ปวช.ที่ถูกทำร้ายไปแย่งผู้ชายจากรุ่นพี่
หลังจากกระทืบและทุบตีนักศึกษารุ่นน้องจนเหนื่อยอ่อนและสะใจแล้ว นักศึกษารุ่นพี่คู่กรณีก็ยืนชี้หน้าด่าอย่างหยาบคาย คำพูดส่วนใหญ่ไม่คาดคิดว่าจะเป็นคำพูดของเยาวชนที่กำลังอยู่ในวัยศึกษาเล่าเรียน และพอจะจับใจความถึงที่มาที่ไปของเรื่องราวได้ว่า " นักศึกษาสาว ปวช.รุ่นน้องแอบไปมีความสัมพันธ์กับชายหนุ่มคนหนึ่ง ซึ่งเป็นแฟนของนักศึกษา ปวส.รุ่นพี่ โดยมีเพื่อนของนักศึกษารุ่นพี่ไปพบเห็นขณะร่วมหลับนอนกัน โดยที่นักศึกษาสาวรุ่นน้องและแฟนหนุ่มของนักศึกษารุ่นพี่ไม่ได้สนใจสายตาว่าใครจะมาพบเห็น จนเพื่อนๆของนักศึกษารุ่นพี่นำเรื่องที่ไปพบเห็นมาบอกกับรุ่นพี่คู่กรณี
ต่อมารุ่นพี่คู่กรณีจึงสอบถามเรื่องราวกับแฟนหนุ่มที่ ทำให้เกิดการทะเลาะวิวาทกัน จนแฟนหนุ่มไล่นักศึกษารุ่นพี่คู่กรณีออกจากหอพักไม่ยอมให้นอนด้วย นักศึกษาสาวรุ่นพี่จึงโกรธแค้นนักศึกษารุ่นน้อง จึงยกพวกบุกหอพักมารุมทำร้ายอย่างโหดร้ายป่าเถื่อน และบังคับให้กราบเท้าขอโทษ แต่นักศึกษาสาว ปวช.รุ่นน้องไม่ยอมกราบขอโทษ จึงถูกรุมถีบ ตบตีอย่างหนัก จนจบภาพเหตุการณ์ภายในคลิป
อย่างไรก็ตามจากการด่าทอของนักศึกษารุ่นพี่ทำให้ทราบชื่อนักศึกษารุ่นน้องที่ถูกทำร้ายซึ่งรุ่นพี่ชี้หน้าด่าทออย่างหยาบคาย และพอจับใจความได้ว่าชื่อ "อั๋น" และจากการสอบถามนักศึกษาที่ได้รับคลิปฉาวดังกล่าว ทราบว่าคลิปนี้ถูกเผยแพร่มาแล้วประมาณ 2 สัปดาห์ โดยกลุ่มนักเรียนนักศึกษาต่างตั้งชื่อคลิปฉาวว่า" คลิป สาว ปวส.กระทืบโหด ปวช.แย่งผัว" และมีการส่งคลิปต่อ ๆ กันไปอย่างกว้างขวาง ในทำนองประจานคนที่ถูกทำร้าย
ขณะที่ พ.ต.ท.สมชาย มวยดี สวป.สภ.เมือง .นครศรีธรรมราช กล่าวว่า ตนทราบเรื่องที่เกิดขึ้นแล้ว โดยมีคนส่งคลิปดังกล่าวเข้ามือถือของตนเมื่อคืนที่ผ่านมา รู้สึกตกใจกับภาพที่ปรากฏและคำพูดด่าทอกัน ซึ่งตนไม่คาดคิดว่าจะเป็นพฤติกรรมการกระทำของนักเรียนนักศึกษา แต่พฤติกรรมการกระทำและคำพูดโดยในส่วนของตำรวจคงจะนิ่งเฉยกับเรื่องที่เกิดขึ้นไม่ได้เพราะถือเป็นการกระทำอย่างป่าเถื่อนเหมือนบ้านเมืองไม่มีขื่อแป และเป็นการกระทำความผิดอาญาในหลายกระทง ไม่ว่าจะเป็นข้อหากักขังหน่วงเหนี่ยว ทำร้ายร่างกาย เป็นต้น
พ.ต.ท.สมชาย กล่าวอีกว่า ในเบื้องต้นตนได้กำชับให้ผู้ใต้บังคับบัญชาออกสืบสวนหาหอพักจุดที่เกิดเหตุ ซึ่งก็พอจะทราบแล้ว อยู่ระหว่างการหาตัวนักศึกษาสาว ปวช.ที่ถูกกระทำ เพื่อแจ้งให้สถานศึกษาต้นสังกัดและผู้ปกครองทราบ และขอให้ผู้ปกครองนำนักศึกษาสาวผู้เสียหายไปแจ้งความกับตำรวจ เพื่อที่ทางตำรวจจะได้สอบสวนสืบสวนและออกหมายจับกุมนักศึกษา ปวส.รุ่นพี่ซึ่งเป็นคู่กรณี รวมทั้งคนอื่นๆ ที่ร่วมกระทำผิดทำร้ายร่างกายนักศึกษาผู้เสียหาย
ขณะที่นายสมพงศ์ อยู่เถาว์ หน.ศูนย์ส่งเสริมความประพฤตินักเรียนนักศึกษา สำนักงานเขตพื้นที่การศึกษานครศรีธรรมราช เขต 1 (สารวัตรนักเรียน) เปิดเผยว่าทราบเรื่องคลิปนี้มาแล้วและกำลังสืบหาหอพัก หรือที่พักตามปรากฏในคลิป ซึ่งคาดว่าอยู่ในตัวเมืองนครศรีธรรมราช ขณะเดียวกันได้สืบสวนหากลุ่มนักเรียนกลุ่มนี้ เพื่อที่จะหาทางแก้ไขปัญหา รวมทั้งประสานสถาบันต้นสังกัดช่วยกันปรับเปลี่ยนพฤติกรรมที่เกิดขึ้น ซึ่งคาดว่าจะชัดเจนใน 1-2 วันนี้
