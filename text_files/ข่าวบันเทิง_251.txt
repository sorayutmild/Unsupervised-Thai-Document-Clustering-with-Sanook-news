วันนี้ (1 ส.ค.) เมื่อช่วงเช้าที่ผ่านมา นายวีระกานต์ มุสิกพงศ์ พร้อมภรรยา ได้เดินทางไปร่วมพิธีอุปสมบท นายวีรวิทย์ มุสิกพงศ์ ซึ่งได้บวชบำเพ็ญกุศลให้พี่ชาย นายประชาธิป มุสิกพงศ์ หรือ สิงห์ มือกีตาร์วง sqweez animal ที่วัดสระเกศ
พร้อมกันนี้ได้นำพระไปที่คอนโดเกิดเหตุย่านทองหล่อ เพื่อสวดบังสุกุล และอัญเชิญดวงวิญญาณ มายังสถาบันนิติเวช โรงพยาบาลจุฬาฯ เพื่อเตรียมอัญเชิญวิญญาณไปยังวัดธาตุทอง เพื่อประกอบพิธีทางศาสนาต่อไป
จากนั้นครอบครัวมุสิกพงศ์ เดินทางไปที่รพ.จุฬาลงกรณ์ เพื่อติดต่อขอรับศพนำไปบำเพ็ญกุศลที่ศาลา 31 วัดธาตุทอง โดยพี่ชายของ สิงห์ ได้ทำอาหารไปให้น้องชายด้วยตัวเอง พร้อมจัดเสื้อผ้าและแจ็คเกตหนังสีน้ำตาลตัวเก่งไปให้ สิงห์ ใส่เป็นครั้งสุดท้ายด้วย
ต่อมา เวลาประมาณ 12.30 น. เฟย์ พรปวีณ์ นีระสิงห์ หรือ เฟย์ FFK แฟนสาวของสิงห์ ได้เดินทางมาที่รพ.เพื่อร่วมรอรับศพกับครอบครัวมุสิกพงศ์ด้วย บรรยากาศเป็นไปด้วยความเศร้าสลด
ล่าสุด 13.40 น. ครอบครัวได้ทำการเคลื่อนศพของ สิงห์ ไปยังวัดธาตุทองแล้ว