ตอนนี้รู้สึกว่าเกมแนว MMORPG หรือที่เกมเมอร์ไทยจะเรียกกันว่า "เกมเก็บเวล" จะมาโหดเป็นพิเศษเลยสำหรับแพลตฟอร์มโทรศัพท์มือถือ ซึ่งในช่วงหลายๆ อาทิตย์ที่ผ่านมามีการประกาศข่าวเกี่ยวกับเกมมือถือแนวเก็บเลเวลมากมายหลายตัวมาก และแต่ละตัวเต็มไปด้วยคุณภาพ ดังนั้นวันนี้ไม่พลาดแน่นอนที่ Sanook! Game จะพาเพื่อนๆ ไปชมกันว่าตอนนี้เกม MMORPG ขั้นเทพตัวไหนบ้างที่น่าสนใจน่าเล่นเป็นพิเศษไปชมกันเลย
Black Desert Mobile

ตัวแรกขอเอาเกมที่ใกล้ตัวที่สุดก่อนละกันสำหรับ Black Desert Mobile ที่มีประกาศแล้วว่าจะเปิดตัวในเซิร์ฟเวอร์ Global ภายในปี 2019 นี้ และตอนนี้กำลังมีการเปิดให้ลงทะเบียนล่วงหน้าอีกด้วย ซึ่งแน่นอนว่าเกมนี้มีเปอร์เซ็นสูงที่เกมเมอร์ชาวไทยจะได้เล่นกันชัวๆ สำหรับตัวเวอร์ชั่นมือถือ 95% จะอิงมาจากเวอร์ชั่น PC มีหลายๆ ระบบที่คุ้นเคยและก็มีบางอย่างที่ถูกปรับเปลี่ยนให้เหมาะสมกับแพลตฟอร์มด้วย แต่เชื่อเถอะว่าถ้าคุณเป็นแฟนเกมนี้อยู่ละก็ไม่ผิดหวังแน่นอน
ReEvolve

ต่อมาเป็นเกมที่เปิดอย่างเป็นทางการมาแล้วนับปี แต่ข่าวก็เงียบหายไปจนเมื่อไม่กี่วันก่อนได้มีการปล่อยอัปเดตข้อมูลเพิ่มเติมออกมาสำหรับเกมมือถือ ReEvolve จากทางค่าย Perfect World Entertainment ที่เป็นเกมแนว MMORPG Sandbox เอาชีวิตรอดงานภาพกราฟิกสวยงามฉบับการ์ตูนมีเนื้อหา Content ที่หลากหลายไม่ว่าจะเป็น Life Skill, PVP และ PVE รวมไปถึงการสร้างบ้านเรือนในรูปแบบต่างๆ บอกเลยว่าน่าสนใจมากเป็นอีกหนึ่งเกมที่อยากให้มีการเปิดบริการในไทยหรือ Global ก็ได้
Moonlight Sculptor

อีกหนึ่งเกมงานภาพการ์ตูนสไตล์เกมแนว MMORPG สำหรับแพลตฟอร์มมือถือ Moonlight Sculptor เป็นเกมที่ดัดแปลงมาจากนวนิยายชื่อดังของประเทศเกาหลีในชื่อ The Legendary Moonlight Sculptor จากทีมงาน Kakao Games และทีมพัฒนาเกม XLgames โดยที่ตัวเกมนี้ล่าสุดได้มีการประกาศแล้วว่ากำลังจะเปิดให้บริการในวันที่ 10 ตุลาคมนี้ในประเทศเกาหลี และทางผู้พัฒนาได้กล่าวไว้ว่าจะเปิดตัวในประเทศอื่นๆ ด้วยแต่ตอนนี้ขอทำในเกาหลีให้ดีก่อนนั่นเอง
Lineage 2M

เกมนี้ก็ถือว่าเป็นเกมที่ติดระดับ TOP อีกหนึ่งเกมที่มีแฟนๆ ตามข่าวเป็นอันดับต้นๆ ของ Lineage 2 M เกมออนไลน์ซีรีส์สุดฮิตระดับตำนานของประเทศเกาหลีใต้ที่ได้ทำมาจากเกมเวอร์ชั่น PC โดยที่จุดเด่นของเกมนี้ก็คือเรื่องของงานภาพกราฟิกที่สามารถเล่นได้ถึง 4 K บนคอมพิวเตอร์เพราะตัวเกมนี้สามารถเล่นแบบครอสแพลตฟอร์มได้ รวมไปถึงคลาสอาชีพที่มีให้เลือกถึง 31 แบบเหมือนกับเวอร์ชั่น PC งานนี้มันส์แน่นอน ซึ่งเป็นอีกหนึ่งเกม MMORPG ระดับ AAA ที่น่าสนใจ
Victory For (V4)

เกมสุดท้ายเป็นอีกหนึ่งเกมน้องใหม่จากค่ายดังเกาหลี Nexon ที่มีโอกาสมาเปิดตัวในประเทศไทยด้วยอย่าง Victory For หรือชื่อย่อว่า V4 เป็นเกมที่มีการเปิดตัวอย่างเป็นทางการไปแล้วและมีการจัดงาน Premium Showcase เพื่ออัปเดตข้อมูลแบบจัดเต็มถึงระบบต่างๆ ภายในเกมที่ออกแบบมาเพื่อรองรับความต้องการของเกมเมอร์อย่างแท้จริง ตัวเกมนี้พัฒนาขึ้นโดย Nat Games ที่เน้นย้ำการออกแบบในเรื่องของระบบ PVP ระหว่างผู้เล่นเป็นพิเศษเพื่อให้รู้สึกสนุกไม่แพ้กับเกม MMO ใน PC อย่างแน่นอน