"แซน วิศาพัช" ถูกออกหมายจับ ในข้อหา "กระทำโดยประมาท และการกระทำนั้นเป็นเหตุให้ผู้อื่นถึงแก่ความตาย" จากคดี "แตงโม" พลัดตกเรือสปีดโบ๊ทจนเสียชีวิตกลางแม่น้ำเจ้าพระยา
วันนี้ (2 เม.ย) รายงานข่าวแจ้งว่า พนักงานสอบสวน สภ.เมืองนนทบุรี รวบรวมพยานหลักฐาน ยื่นคำร้องต่อศาลจังหวัดนนทบุรี พิจารณาออกหมายจับนายวิศาพัช มโนมัยรัตน์ หรือ "แซน" อายุ 35 ปี ซึ่งเป็น 1 ใน 5 บุคคลที่อยู่บนเรือสปีดโบ๊ตจนกระทั่ง น.ส.ภัทรธิดา พัชรวีระพงษ์ หรือ แตงโม นิดา ดารานักแสดงสาว ตกเรือสปีดโบ๊ตเสียชีวิต เหตุเกิดเมื่อวันที่ 24 ก.พ. ที่ผ่านมา
ทั้งนี้ มีรายงานว่า ศาลจังหวัดนนทบุรี พิจารณาคำร้องของพนักงานสอบสวน จึงอนุมัติหมายจับที่ 162/2565 ลงวันที่ 2 เมษายน 2565 ให้จับนายวิศาพัช ในข้อกล่าวหากระทำผิดฐาน "กระทำโดยประมาท และการกระทำนั้นเป็นเหตุให้ผู้อื่นถึงแก่ความตาย"
แหล่งข่าวเปิดเผยว่า ชุดสืบสวนสอบสวนรวบรวมพยานหลักฐาน รวมถึงการให้ถ้อยคำในฐานะพยานของนายวิศาพัช ตั้งแต่หลังวันเกิดเหตุจนกระทั่งก่อนที่พนักงานสอบสวนจะยื่นคำร้องต่อศาล ซึ่งพฤติการณ์แห่งคดีของนายวิศาพัช เป็นการกระทำผิดตามประมวลกฎหมายอาญา จึงยื่นคำร้องต่อศาลให้พิจารณาจนกระทั่งได้รับการอนุมัติหมายจับเลขที่ดังกล่าว
ขณะที่เมื่อช่วงที่ผ่านมาของวันนี้ ผู้กำกับการ สภ.เมืองนนทบุรี เพิ่งจะออกมาเปิดเผยว่า วันนี้มีการแจ้งข้อหาเพิ่มเติมกับนายปอและนายโรเบิร์ต

ด่วน! "ปอ-โรเบิร์ต" เจอตำรวจแจ้งเพิ่ม 2 ข้อหา "ให้การเท็จ-ทำลายพยานหลักฐาน"
