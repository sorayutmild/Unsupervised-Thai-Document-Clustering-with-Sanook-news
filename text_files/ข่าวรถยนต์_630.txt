     นิสสันมอเตอร์ อินโดนีเซีย เปิดตัว Datsun Go+ รถเอ็มพีวี (หรือกึ่งสเตชั่นแวกอน) ราคาประหยัดสุดๆ มาพร้อมที่นั่งแบบ 3 แถว พัฒนาบนตัวถังเดียวกันกับ Datsun Go รถแฮทช์แบ็คราคาไม่ถึง 200,000 บาท

     ซึ่งทาง Datsun ประเทศอินโดนีเซียประกาศราคาขายปลีกของรุ่น MPV นี้ ว่าจะไม่เกิน 280,000 บาทเท่านั้น และจะถูกผลิตในโรงงานเดียวกับนิสสัน โดยมีพื้นฐานเดียวกันกับ Nissan March ในบ้านเรานั่นเอง
     Go+ คันนี้ ถูกออกแบบที่นั่งมาแบบ 5+2 เพื่อรองรับการเดินทางทั้งครอบครัวให้เดินทางได้ด้วยรถเพียงคันเดียว โดยเบาะแถวที่ 3 ยังสามารถถอดออกได้ เพื่อเพิ่มพื้นที่ในการบรรทุกสัมภาระอีกด้วย

     ด้านเทคนิคและอ็อพชั่นภายในของ Go+ จะเหมือนกับรุ่น Go ทุกประการ นับตั้งแต่ เครื่องยนต์ 1.2 ลิตรพ่วงเกียร์ธรรมดาแบบ 5 สปีด และระบบเชื่อมต่อสมาร์ทโฟนผ่าน 'Datsun Mobile Docking Station' อีกด้วย
     มิติตัวรถมีความยาวอยู่ที่ 3,995 มม. กว้าง 1,635 มม. สูง 1,485 มม. ระยะฐานล้ออยู่ที่ 2,450 มม. 
     Datsun ถือเป็นความพยายามของ Nissan ที่จะปลุกชีพแบรนด์เอาใจระดับล่างขึ้นมาอีกครั้ง โดยคาดว่า Datsun เอง จะมียอดขายสูงถึง 50 เปอร์เซนต์ของยอดขายรวมทั้งหมดของ Nissan ประเทศอินโดนีเซีย ในปี 2016