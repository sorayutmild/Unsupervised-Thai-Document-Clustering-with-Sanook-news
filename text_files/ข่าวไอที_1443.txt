     น่าจะเป็นปัญหาที่ผู้ใช้ iPhone หลายท่าน ประสบพบเจอกันมาแล้วอย่างแน่นอน กับปัญหา สายชาร์จ iPhone แบบ Lightning Cable ขาดง่าย ตรงบริเวณข้อต่อระหว่างสายกับหัวชาร์จ 
     บางท่านใช้งานแค่ไม่กี่เดือน สายชาร์จก็เริ่มพังแล้ว จริงอยู่ที่ แม้บริเวณข้อต่อ จะขาดเพียงเล็กน้อย และยังสามารถใช้งานต่อได้อยู่ แต่เมื่อใช้อย่างต่อเนื่อง ในระยะยาว อาจส่งผลกระทบต่อตัวเครื่องได้

     และในเมื่อสายชาร์จ iPhone ขาดและพังง่ายแบบนี้ จะมีวิธีใดบ้าง หรือควรจะใช้งานอย่างไร ที่จะช่วยยืดอายุการใช้งานให้ยาวนานมากขึ้น มาดูเคล็ดลับ การถนอมสายชาร์จ iPhone ไม่ให้ขาดง่าย และใช้งานได้นานขึ้นกันครับ
เก็บสายชาร์จให้ถูกวิธี

     สาเหตุหลักๆ ที่ทำให้สายชาร์จ iPhone ขาดง่าย เกิดจากการใช้งานแบบไม่ระมัดระวังนั่นเอง มีหลายท่านที่หลังจากใช้งานเสร็จแล้ว โดยเฉพาะอย่างยิ่ง การเก็บสายชาร์จ iPhone ไว้ในกระเป๋าและไม่ม้วนเก็บสายให้เรียบร้อยนั้น มีโอกาสสูงมากที่บริเวณข้อต่อจะหักง่าย เนื่องจากโดนสิ่งของอื่นๆ ในกระเป๋ากดทับนั่นเอง 
     วิธีการง่ายๆ ก็คือให้ม้วนเก็บสายเป็นวงกลม โดยให้หัวข้อต่อทั้ง 2 ข้างอยู่ในตำแหน่งใกล้กัน (ตามคลิป) จากนั้น จะใช้ที่เก็บสาย ที่วางขายในตลาดอันละไม่กี่สิบบาท มาล็อคไว้ก็ได้ เพียงแค่นี้ ก็จะช่วยยืดอายุของสายชาร์จได้แล้วครับ
อย่าพยายามทำให้ข้อต่อเกิดความโค้งงอ

     ดูจากรูปแล้วเชื่อได้เลยว่า หลายๆ ท่านคงจะมีพฤติกรรมการชาร์จแบบนี้อย่างแน่นอน โดยเฉพาะอย่างยิ่ง การชาร์จไปเล่นไป ทำให้มีการดึงหรือรั้งสายในบางครั้ง จะทำให้ข้อต่อสาย มีความโค้งงอแบบในรูปนั่นเอง และยิ่งเราใช้งานแบบนี้ไปเรื่อยๆ จะทำให้ข้อต่อขาดง่ายขึ้น ทางที่ดีก็คือ ขณะทำการชาร์จ ควรจะปล่อยให้ iPhone ถูกชาร์จไปจนเต็ม แล้วค่อยหยิบมาเล่นจะดีกว่า
หาซื้อสายชาร์จแบบอื่นที่มีความแข็งแรงทนทาน

     ถ้าหากเคล็ดลับ 2 ข้อข้างต้น ใช้งานไม่ได้ผล ให้ลองหาสายชาร์จ iPhone ยี่ห้ออื่น ที่มีความแข็งแรงกว่า มาใช้งานแทน แต่อย่าลืมว่า สายชาร์จจากผู้ผลิตรายอื่นนั้น ควรจะเลือกยี่ห้อที่มีชื่อเสียงในตลาด อย่างเช่น Belkin เป็นต้น ไม่ควรเลือกซื้อสายชาร์จราคาถูกมา เพราะจะเกิดอันตรายต่อวงจรภายในตัวเครื่องได้
     สำหรับสายชาร์จตามรูปด้านบนจาก Belkin นั้น มีชื่อว่า Mixit Lightning cables ซึ่งจะมีความแข็งแรงกว่าสาย Lightning Cable ของแอปเปิล มีความยาวอยู่ที่ 4-6 ฟุต ส่วนตัว Connector นั้น ทำมาจากอะลูมิเนียมครับ แต่ว่า ราคาของสายนี้ ค่อนข้างจะแพงสักหน่อย เริ่มต้นที่ $24.99 หรือราวๆ 825 บาท แพงกว่าสาย Lightning เสียอีก แต่เมื่อเทียบความคุ้มค่าแล้ว ก็ถือว่า น่าซื้อมาใช้งานครับ
เพิ่มความแข็งแรงให้สาย Lightning ด้วยตัวเอง

     ถ้าหากสาย Mixit Lightning cables มันดูราคาแพงเกินไป เราก็สามารถเพิ่มความแข็งแรงให้กับสาย Lightning ได้ด้วยตัวเอง เคล็ดลับง่ายๆ ก็คือ ให้หาสปริงจากปากกาที่ไม่ใช้งานแล้ว มาหุ้มไว้ที่ข้อต่อ แล้วหาเทปมาพันทับอีกที เพียงแค่นี้ ก็ช่วยยืดอายุสายชาร์จ iPhone ให้ใช้งานได้นานขึ้นแล้ว
     จากประสบการณ์ส่วนตัวของผู้เขียน การเก็บสายชาร์จให้ถูกวิธี ด้วย การม้วนแล้วใช้ที่เก็บสาย จะช่วยถนอมให้สายชาร์จให้ใช้งานได้ยาวนานขึ้นได้ ซึ่งสามารถใช้ได้นานถึง 2 ปี โดยที่ข้อต่อไม่ขาดหรือพังเลยครับ
รายละเอียดเพิ่มเติม : gottabemobile.com
สนับสนุนเนื้อหา: www.techmoblog.com
 