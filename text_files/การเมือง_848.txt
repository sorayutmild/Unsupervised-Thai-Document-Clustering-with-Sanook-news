ชูวิทย์ เขียนจดหมายถึง สุเทพ เข้าใจความเหนื่อยเป็นแกนนำต้านระบอบทักษิณ เหน็บสภาพไม่ต่างจากสนธิ
ผู้สื่อข่าวรายงานว่า (28 พ.ย.) นายชูวิทย์ กมลวิศิษฐ์ ส.ส.ระบบบัญชีรายชื่อและหัวหน้าพรรครักประเทศไทย โพสต์ข้อความผ่านเฟซบุ๊กส่วนตัว ชูวิทย์ I'm No.5 เขียนจดหมายถึงนายสุเทพ เทือกสุบรรณ อดีต ส.ส.พรรคประชาธิปัตย์ ว่าเข้าใจความเหนื่อยจากการเป็นแกนนำกลุ่มผู้ชุมนุมเวทีราชดำเนิน เพื่อคัดค้านร่าง พ.ร.บ.นิรโทษกรรม และต่อต้านระบอบทักษิณ เหน็บสภาพไม่ต่างจากนายสนธิ ลิ้มทองกุล แกนนำพันธมิตร โดยข้อความที่นายชูวิทย์โพสต์ มีดังนี้
จดหมายถึงคุณสุเทพที่เคารพ
ผมเข้าใจดีว่า ขณะนี้คุณสุเทพเหนื่อย การเมืองข้างถนนไม่เหมือนในสภาฯ ที่มีอาหารการกินเพรียบพร้อม แอร์เย็นฉ่ำ ออกจากห้องประชุมก็มานั่งกินกาแฟพูดคุยกับเพื่อนสมาชิก เหมือนกับอยู่ในสโมสรหรูตามสนามกอล์ฟ
ส่วนที่ม็อบ คุณสุเทพต้องขึ้นเวที พูดเอาใจกองเชียร์เพื่อเรียกให้คนมาร่วมชุมนุมมากๆ อาหารการกินต้องหาเอาเอง ไหนจะต้องจัดโปรแกรม ดนตรี ความบันเทิงต่างๆ แม้จะมอบหมายให้คนอื่นทำแทนได้ แต่ตัวหลักคือคุณสุเทพทั้งนั้น ไหนจะค่าใช้จ่ายอีก จิปาถะบานเบอะ ล้วนต้องมีเจ้าภาพ ถึงเงินบริจาคจะมีแต่คงไม่เพียงพอ
คุณสุเทพคงรู้สึกโดดเดี่ยว เพราะมีแค่อดีต ส.ส. อีก 8 ท่าน ที่ร่วมก๊วนกอดคอ ลาออกมาต่อสู้ ที่เหลือล้วนตัดสินใจอยู่ในสภาฯต่อ วันหนึ่งคุณสุเทพอาจจะท้อ เพราะการล้มระบอบทักษิณในระยะเวลาสั้นๆไม่ใช่เรื่องง่าย หาก 30 พฤศจิกายนนี้ยังล้มไม่สำเร็จ ก็ไม่มีใครไปต่อว่าต่อขานคุณสุเทพหรอกครับ หลังวันที่ 5 ธันวา คุณสุเทพยังสามารถเรียกยกระดับชุมนุมใหญ่เป็นครั้งๆต่อไปได้อีก เพราะต้องหล่อเลี้ยงกระแสเอาไว้
ส่วนรัฐบาล ไม่มีใครกล้าไปสลายการชุมนุมแน่นอน คงปล่อยให้คุณสุเทพทำแบบนี้ไปเรื่อยๆ เหมือนช่วงที่เสื้อแดงปิดราชประสงค์จนคนเบื่อ เศรษฐกิจการค้าดิ่งเหว สูญรายได้การท่องเที่ยว ประเทศอื่นไม่อยากให้ประชาชนเดินทางมาเมืองไทย เพราะอาจเกิดเหตุการณ์รุนแรง
ขณะนี้คุณสุเทพมีหมายจับ แต่ไม่ต้องห่วง ตำรวจคงไม่กล้าทะเล่อทะล่าเข้าไปจับ ตำรวจไทยเป็นพวก "รู้หลบเป็นปีก รู้หลีกเป็นหาง" ถึงแม้คุณสุเทพจะถูกจับ ศาลก็ให้ประกันตัว แต่คงตั้งเงื่อนไข ไม่ให้ขึ้นเวทียุยงปลุกปั่น รวมทั้งไม่ให้เดินทางไปต่างประเทศ เช่นเดียวกับแกนนำคนอื่นๆที่ผ่านมา
สภาพของคุณสุเทพตอนนี้คงไม่ต่างกับคุณสนธิเมื่อปี 50-51 เสียงตบมือโห่ร้องด้วยความชื่นชมต่อตัวคุณสนธิในขณะนั้น เช่นเดียวกับมวลมหาประชาชนที่ตบมือเรียกร้องคุณสุเทพในขณะนี้ ยังไงอย่างงั้น คุณสุเทพต้องเข้าใจว่า การเล่นกับกระแสเหมือนกับน้ำทะเล มันมีขึ้นมีลง หลายสิ่งหลายอย่างแม้ว่าจะทำไม่ได้ แต่เมื่อเราเป็นแกนนำ จำต้องรับปากเพื่อหล่อเลี้ยงกระแสเอาไว้
คุณสุเทพจำได้ไหมว่า? ครั้งหนึ่ง ขนาดเคยมีม็อบไปยึดทำเนียบฯ รัฐบาลคุณสมชายยังไม่ยอมลาออก
อีกครั้ง ม็อบไปยึด 4 แยกราชประสงค์ ธุรกิจการค้าเสียหาย มีการเผาบ้านเผาเมือง ในสมัยที่คุณสุเทพเป็นรัฐบาลเองเสียด้วยซ้ำ รัฐบาลคุณอภิสิทธิ์ก็ยังไม่ยอมลาออกเช่นกัน
แต่ละรัฐบาลยืนกราน "หัวชนฝา" ว่าไม่ออก เพราะผลประโยชน์มากมายมหาศาลอำนาจล้นฟ้า
ผมขออวยพรให้คุณสุเทพประสบความสำเร็จ นำพาประเทศชาติไปตลอดรอดฝั่ง ปฏิรูปการเมืองได้สมตามปรารถนา ถึงแม้ผมไม่เห็นด้วยกับวิธีการของคุณสุเทพ แต่ผมเข้าใจและขอเป็นกำลังใจให้ ผมในฐานะฝ่ายค้าน ร่วมกับสมาชิกพรรคประชาธิปัตย์ จะดำเนินการต่อสู้ในสภาฯต่อไป ผมได้เชิญชวนให้พรรคประชาธิปัตย์ลาออกไปร่วมกับคุณสุเทพ แต่พวกเขาตัดสินใจไม่ลาออก ผมจึงต้องตามเขา อยู่เฝ้าสภาฯเช่นเดิม เพราะจำนวน ส.ส. ของผมมีเพียงน้อยนิดเมื่อเทียบกับพรรคประชาธิปัตย์
ส่วนเสื้อแดงไม่ต้องเป็นห่วง ทุกวันนี้เป็นเป็ดหงอยอยู่ในสนามกีฬาราชมังคลา ไม่กล้าออกมาเพราะกลัวรัฐบาลมีปัญหา ได้แต่เย้วๆกันอยู่ในถ้ำ ดูแล้วไร้อารมณ์
ปล. ผมพบชาวบ้านเขาบอกว่า ที่มาร่วมชุมนุมไม่ใช่เพราะพรรคประชาธิปัตย์ แต่มาร่วมเพราะต้องการล้มระบอบทักษิณ ผมเข้าใจ เพราะเขายังบอกต่ออีกว่า หากจัดการกับระบอบทักษิณเสร็จแล้ว ค่อยมาจัดการกับคุณสุเทพทีหลัง
ผมฟังแล้วได้แต่อึ้ง ว่าเดี๋ยวนี้ประชาชนฉลาดกว่านักการเมืองเสียอีก