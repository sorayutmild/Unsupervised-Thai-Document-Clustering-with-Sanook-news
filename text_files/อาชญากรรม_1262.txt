คุณอาของน้องแอ๋ม นักศึกษาไทยที่ถูกฆ่าเสียชีวิตที่เมืองซีแอตเติล พร้อมกับรูมเมทชาวไทยที่อยู่ด้วย คาดเป็นเพราะปมหึงหวง เพราะอีกฝ่ายแอบรัก
ความคืบหน้ากรณี น.ส.กรกมล หรือ น้องแอ๋ม อายุ 25 ปี นักศึกษาชาวไทยถูกแทงเสียชีวิตพร้อมกับรูมเมท โดยผลชันสูตรยืนยันว่าเป็นเหตุฆ่ากันตาย โดยฝ่ายรูมเมทได้แทงเสียชีวิต ก่อนจะแทงตัวเองตายตาม แต่แรงจูงใจในการก่อเหตุยังไม่ทราบแน่ชัด ตามที่ข่าวรายงานไปอย่างต่อเนื่อง
ล่าสุด นายกฤษฎา หลีนวรัตน์ นายกเทศมนตรีตำบลธัญบุรี จ.ปทุมธานี ในฐานะอาของน้องแอ๋ม ได้ออกมาเปิดเผยกับสื่อมวลชน โดยเพจเฟซบุ๊กอีจันได้เผยแพร่คลิปคำสัมภาษณ์ดังกล่าวจากปากอาของน้องแอ๋ม โดยระบุว่า ส่วนตัวก็พอจะทราบว่าต้นสายปลายเหตุน่าจะเพราะรูมเมทที่เป็นสาวทอมน่าจะหึงหวง
โดยเมื่อเดือนที่แล้ว น้องแอ๋ม เดินทางกลับมาก่อน แล้วอีกฝ่ายค่อยเดินทางตามกลับมา แต่คราวนั้นก็ไม่ได้เจอกันที่เมืองไทย น้องแอ๋มก็มีเพื่อนชายคนสนิทที่คุยๆ กันอยู่แล้ว พวกเขาคบหากันมาตั้งแต่สมัยเรียนชั้นมัธยม แต่ไม่ใช่ว่าน้องแอ๋มจะต้องมามีอะไรกับรูมเมทคนนี้ เพียงแค่ว่าเด็กไทยพอไปอยู่ต่างประเทศนั้น ค่าครองชีพก็ค่อนข้างสูง จำเป็นต้องหารูมเมทมาอยู่ด้วย เพื่อหารค่าใช้จ่ายกันไป เพียงแต่ระหว่างที่อยู่กันเป็นรูมเมท น้องแอ๋มก็ไม่คิดว่าเขาจะมาแอบชอบหรือหลงรัก เพราะเป็นรูมเมทกันมาตลอด
>> ผลชันสูตรศพ 2 นักศึกษาไทย เทน้ำหนัก "ฆ่ากันเอง" น้องแอ๋มถูกแทงหลายจุด
นายกฤษฎา อธิบายเพิ่มเติมว่า โดยปกติน้องแอ๋มจะโทรศัพท์คุยแฟนหนุ่มแทบจะทุกวัน ก็น่าจะเป็นสาเหตุทำให้รูมเมทเกิดความหึงหวง ทะเลาะมีปากเสียงกัน จึงน่าจะเป็นที่มาของเหตุฆาตกรรม อีกทั้งเมื่อพิจารณาดูแล้วก็เพราะไม่มีแรงจูงใจอื่นๆ มาสนับสนุนข้อสันนิษฐานนี้ได้เลย
นอกจากนี้ ทางตำรวจรัฐวอชิงตันยังบอกว่า จากการพิสูจน์หลักฐานก็ไม่พบร่องรอยการงัดแงะหรือถูกคนอื่นทำร้าย เพราะประตูห้องถูกล็อกไว้จากข้างใน ประกอบกับผลชันสูตรก็พบว่า น้องแอ๋มถูกแทงหลายแผล ก่อนมานอนเสียชีวิตอยู่ตรงหน้าประตูหน้า ส่วนรูมเมทแทงเข้าที่หน้าอกแผลเดียวเสียชีวิต ก็น่าจะเป็นปมความหึงหวง
อย่างไรก็ตาม ขณะนี้ครอบครัวยังอยู่ระหว่างการดำเนินการเรื่องเอกสารมอบอำนาจ เพื่อทำการเดินเรื่องนำร่างของน้องแอ๋มกลับมาเมืองไทย เพื่อประกอบพิธีทางศาสนา เชื่อว่าอาจจะต้องใช้เวลาอีกอย่างน้อย 2-3 สัปดาห์ เพราะเอกสารต้องใช้เวลายื่นเรื่องพอสมควร