จากกรณีที่ น.ส.วรพรรณ พันธุ์คงชื่น หรือ ไฮโซน้ำหวาน ส่งทนายพร้อมเอกสารหลักฐานและหนังสือมอบอำนาจ เดินทางมาแจ้งความ หลังจากถูกดาราสาวชื่อดัง หนิง ปณิตา ธรรมวัฒนะ และ แนน น้องสาว ทำร้ายร่างกายที่บริเวณใบหน้าจนได้รับบาดเจ็บ โดยเหตุเกิดที่บริเวณร้านอาหารแห่งหนึ่ง ในซอยทองหล่อ 9 แขวงคลองตันเหนือ เขตวัฒนา เมื่อช่วงกลางดึกของวันที่ 20 ก.ย.ที่ผ่านมา
ในวันนี้ เมื่อเวลา 18.00 น. น.ส.ชุมพิชา พัฒนาหิรัญ อายุ 34 ปี น้องสาว "หนิง ปณิตา ธรรมวัฒนะ" พร้อมนายภูไท กลิ่นจันทร์ และนายไพบูลย์ แก้วธรรมา ทนายความ เดินทางเข้าพบ ร.ต.ท.สิริศักดิ์ อินทร์สิทธิ์ พนักงานสอบสวน สน.ทองหล่อ เพื่อแจ้งความดำเนินคดีกับ ไฮโซสาว น้ำหวาน-วรพรรณ พันธุ์คงชื่น ในข้อหาทำร้ายร่างกายและพยายามชิงทรัพย์ 
หลังสอบปากคำ น.ส.ชุมพิชา เปิดเผยว่า วันนี้ตนไม่ได้มารับทราบข้อกล่าวหาทำร้ายร่างกายอีกฝ่าย แต่มาใช้สิทธิ์แจ้งความดำเนินคดีกับอีกฝ่ายในข้อหาทำร้ายร่างกายและพยายามชิงทรัพย์ เพราะตนก็ได้รับบาดเจ็บเหมือนกัน ส่วนเรื่องราวที่เกิดขึ้นนั้น ไม่ได้เป็นความจริงตามข่าวแต่อย่างใด ตนไม่อยากพูดถึงรายละเอียดในตอนนี้ เพราะเกรงว่าจะเสียรูปคดี บอกได้แค่ว่าไปเจอกันโดยบังเอิญ มีการกระทบกระทั่งกัน และก็ไม่ได้เป็นคนเริ่มก่อน จึงเป็นไปไม่ได้ที่จะไปรุมทำร้ายฝั่งตรงข้าม คนสติดีคงจะไม่ทำแบบนั้น ขอยืนยันว่าไม่ได้เป็นคนก่อเรื่อง เพราะทุกคนมีวิจารณญาณของแต่ละคน อีกทั้งไม่เคยมีเรื่องทะเลาะวิวาทกันมาก่อน และไม่เคยไปยุ่งเกี่ยวกับน.ส.วรพรรณ จึงไม่มีทางจะไปทำร้ายใคร เรื่องที่เกิดขึ้นไม่ได้เกิดจากตน และตนไม่ได้เป็นคนลงมือทำร้ายก่อน มีพยานเห็นเหตุการณ์ยืนยันได้
"ที่ฝ่ายโน้นบอกว่าดิฉันปาโทรศัพท์มือถือใส่หน้าเขาก็ไม่เป็นความจริง ไม่ได้ปา ทุกอย่างขอให้เป็นหน้าที่ของตำรวจ ถ้าหากมีภาพจากกล้องวงจรปิดก็ขอให้เอามาดูกันก็ได้แล้วจะเห็นว่าอะไรเป็นอะไร" น.ส.ชุมพิชา กล่าวเพียงสั้นๆ ก่อนรีบเดินทางกลับ
ด้าน ร.ต.ท.สิริศักดิ์ กล่าวว่า เบื้องต้นจะรับแจ้งความไว้ พร้อมทั้งจะทำการสอบปากคำฝ่ายผู้ร้องทุกข์อีกครั้งในภายหลัง เนื่องจากจะมีการนำพยานหลักฐานมามอบให้เพิ่มเติมด้วย หลังจากนั้นก็จะรวบรวมพยานหลักฐาน พร้อมทั้งเรียกฝ่ายผู้ถูกกล่าวหามาสอบปากคำต่อไป
ไฮโซน้ำหวาน กิ๊กสาวของ จิน ธรรมวัฒนะ