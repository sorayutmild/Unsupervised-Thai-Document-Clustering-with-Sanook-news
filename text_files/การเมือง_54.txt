วันนี้ (25 ม.ค. 63) บรรยากาศภายในศาลาโรงโม่หินศิลาชัย ต.อิสาณ อ.เมือง จ.บุรีรัมย์ มีการประกอบพิธีพระราชทานน้ำหลวงอาบศพและสวดอภิธรรมศพ นายชัย ชิดชอบ อดีตประธานรัฐสภา บิดาของนายศักดิ์สยาม ชิดชอบ รัฐมนตรีว่าการกระทรวงคมนาคม และนายเนวิน ชิดชอบ ประธานสโมสรฟุตบอลบุรีรัมย์ ยูไนเต็ด ที่ถึงแก่อนิจกรรมด้วยความสงบ ภายในบ้านพัก เมื่อเวลา 08.01 น. วานนี้ (24 ม.ค.)     
โดยเมื่อเวลา 13.30 น. ทางครอบครัวได้เคลื่อนร่างของนายชัย ชิดชอบ ออกจากบ้านพักมายังศาลาด้านหน้าที่มีการจัดตกแต่งสถานที่ไว้เรียบร้อย จากนั้นเวลา 14.00 น. ได้เปิดให้ประชาชนทั่วไปเข้ารดน้ำศพ ซึ่งมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายพิพัฒน์ รัชกิจประการ รัฐมนตรีว่าการกระทรวงท่องเที่ยวและกีฬา นางกนกวรรณ วิลาวัลย์รัฐมนตรีช่วยว่าการกระทรวงศึกษาธิการ พร้อมด้วยหัวหน้าส่วนราชการ ข้าราชการ พ่อค้านักธุรกิจ ประชาชนทั้งในและต่างจังหวัด เข้าร่วมรดน้ำศพอย่างต่อเนื่อง ทั้งนี้ ยังมีชาวช้างหรือคนเลี้ยงช้างจาก จ.สุรินทร์ เข้าร่วมเคารพศพนายชัย ชิดชอบ ด้วย  

จากนั้นเมื่อเวลา 16.00 น. มีการประกอบพิธีพระราชทานน้ำหลวงอาบศพ โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานอัญเชิญน้ำหลวงอาบศพ เพื่อประกอบพิธี ท่ามกลางความอาลัยของครอบครัว ก่อนที่เวลา 18.00 น. จะมีพิธีสวดอภิธรรม    
และตั้งแต่วันที่ 26 มกราคม ถึง วันที่ 31 มกราคม 2563 ทางครอบครัวจะเปิดให้ประชาชนเข้าเคารพศพได้ตั้งแต่เวลา 10.00 น. ของทุกวัน และเวลา 19.00 น. จะมีพิธีสวดอภิธรรม และในวันที่ 1 กุมภาพันธ์ จะประกอบพิธีพระราชทานเพลิงศพ
>> ย้อนประวัติ "ปู่ชัย" จาก "กำนัน" เจ้าของโรงโม่ สู่จุดสูงสุด "ประธานสภาฯ"
>> อาลัย "ปู่ชัย ชิดชอบ" จากไปอย่างสงบด้วยวัย 91 ปี ที่บ้านใน จ.บุรีรัมย์
>> "อนุทิน" โพสต์ภาพกราบตัก "ปู่ชัย" สั้นๆ แต่ได้ใจความ "จะทำตามคำสอนคุณพ่อตลอดไป"