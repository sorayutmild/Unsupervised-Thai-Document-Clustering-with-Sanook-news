
กลายเป็นประเด็นขึ้นมาจนได้ สำหรับพัฒนาการความสวยแบบก้าวกระโดด ของตลกสาวสำเนียงใต้ "หนูเล็ก ก่อนบ่าย" หลังถูกทักทั้งในชีวิตจริงและในโลกโซเชียลฯ ว่า ช่วงนี้ใบหน้าของเจ้าตัวช่างดูละม้ายคล้ายกับนางเอกซุป'ตาร์ "ญาญ่า อุรัสยา เสปอร์บันด์" ซะเหลือเกิน!!
โดยล่าสุดทีมข่าว Sanook! News ได้มีโอกาสเจอกับสาว "หนูเล็ก ก่อนบ่าย" ก็เลยต้องขออนุญาตดึงตัวมานั่งเคลียร์ถึงประเด็นดังกล่าวกันสักหน่อย ซึ่งงานนี้เจ้าตัวก็ได้เผยความรู้สึก ทั้งจากฟีดแบคด้านบวกและด้านลบของแฟนๆ ให้เราฟังว่า...
ได้ข่าวว่าคนทักผิดเยอะมากว่าเราหน้าเหมือนน้องญาญ่า ?"โอ้โห...เริ่มแรกหนูจะเล่าให้ฟังก่อนว่าช่วงที่หนูไปอยู่ซาฟารีใหม่ๆ หนูแทบจะไม่กล้าไปเดินห้างแฟชั่นไอส์แลนด์เลย เพราะมีคนทักเยอะมากว่าใช่ญาญ่าหรือเปล่า คือพนักงานโซนเครื่องใช้ไฟฟ้าเขาจะทักเขาจะแซวกันบ่อย"
เราได้ถามเขาไหมว่าสาเหตุที่เขาทักเป็นเพราะเขาเข้าใจผิดหรือว่าเขาแค่แกล้งแซว ?"ตอนแรกเขาเข้าใจผิด แต่เขาก็แซวว่า "ญาญ่า ญาญ่า" ถามว่าตัวเองตกใจไหมที่เขาเรียกแบบนั้น ตกใจค่ะเพราะไม่คิดว่าเป็นเรา (หัวเราะ) แต่ก็บอกเขาไปว่านี่ "ก่าก๊า" นะคะ ไม่ใช่ "ญาญ่า" ซึ่งตอนแรกก็ดีใจอยู่นะที่เขาทักแบบนั้น แต่พอมันบ่อยขึ้นก็กลายเป็นว่าเรารู้สึกเกรงใจน้องเขา กลัวน้องเขาจะเสีย"
ส่วนตัวเราเองได้มีโอกาสถามคนรอบข้างบ้างไหมว่าเราเหมือนน้องเขาตรงไหน ?"เพื่อนๆ บอกว่าเวลายิ้มเหมือนค่ะ แต่ก็เหมือนแค่บางมุมเท่านั้น เช่นถ่ายรูป 10 มุม ก็จะเหมือนอยู่แค่มุมเดียว"
เคยคิดไหมว่าเราจะไม่เอาละสายตลก พลิกมาอยู่สายสวยแทนดีกว่า ?"ไม่ค่ะไม่เคยคิดเลย ไม่เคยคิดเลยว่าหน้าตัวเองเหมือนญาญ่าหรือเหมือนใคร รูปที่โพสต์ในอินสตาแกรมก็คือตัวของตัวเอง ไม่ได้แอ๊บ ไม่ได้เสแสร้งอะไรเลย"
ถ้าหากให้เทียบกับสมัยก่อนล่ะเราคิดว่าเราสวยขึ้นไหม ?"หนูคิดว่าหนูดูดีขึ้นเพราะว่าหนูไปเอาฟันสองซี่ออก เพราะฟันสองซี่นั้นมันล้มและทำให้คางหนูยื่น ซึ่งพอหนูเอาออกปุ๊ปทุกอย่างมันก็ปกติ เพราะหนูจัดฟันด้วย แต่ว่าจัดแค่แปปเดียวนะ ไม่ถึง 2 ปี ด้วยซ้ำ แถมตอนที่จัดหนูก็บอกกับหมอว่าไม่ได้จัดให้สวย ขอแค่ให้กลับมาเคี้ยวข้าวได้ก็พอ เนื่องจากตอนนั้นมันเจ็บ"
ยืนยันเลยว่าเราไม่ได้ทำศัลยกรรมแน่นอน ?"ไม่ได้ทำอะไรเลยค่ะ ไม่ได้ทำอะไรเลยจริงๆ"
จริงๆ เราคิดไหมว่าเราหน้าเหมือนน้องเขา ?"มีหลายคนบอกนะคะว่าหนูหน้าเหมือนคุณแม่ของน้องญาญ่า คือหน้าคล้ายแม่ เราก็เลยออกมาเกือบๆ คล้ายๆ กับน้อง แต่อย่าเอาไปเปรียบเทียบเลยนะ น้องเขามีทุกอย่าง แต่เราดั้งหัก เรามีกราม"
เท่าที่ฟังเราพูดเหมือนว่าเราจะเกรงใจน้องเขา ?"สำหรับหนูเขาเป็นซุปตาร์นะคะ เขาคือนางฟ้าในใจเรา มันเปรียบกันไม่ได้ เราอยู่ข้างล่าง ชั้นต่ำหน่อย"
พอมีคนทักว่าเราหน้าเหมือน มันก็มีกระแสอีกมุมเหมือนกันที่บอกว่าไม่ได้เหมือนน้องเขาเลย ?"มีค่ะ มีคนบอกว่าเหมือนกันว่า "เอาอีหน้าหักไปเทียบซุป'ตาร์, เอาอีตัวประกอบไปเทียบนางฟ้า" ถามว่าโกรธไหม ตอนแรกโกรธนะเสียใจมาก เพราะคำว่าตัวประกอบมันก็คือนักแสดงคนหนึ่งเหมือนกัน หนูไม่อยากให้ทุกคนเข้ามาต่อว่า หนูอยากให้มองเป็นเรื่องตลกมากกว่า คิดเป็นเรื่องขำๆ กันไป"
แสดงว่าสำหรับเราถ้าทักมาขำๆ เราก็โอเค แต่ถ้าหากมาแนวเหยียดเราก็อาจจะมีโกรธบ้าง ?"ถ้าทักขำๆ ก็โอเคค่ะ เพราะตอนแรกหนูก็ดีใจที่มีคนทักว่าเราสวยเหมือนซุป'ตาร์ แต่พอมันมีคนทักบ่อยขึ้น ด่าบ่อยขึ้น เราก็เริ่มเครียด อย่างเดี๋ยวนี้เวลามีคนทักมาเราก็จะตอบขำๆ ไปว่า "นี่ก่าก๊าเองค่ะ""
เราเคยมีโอกาสได้เจอกับน้องเขาบ้างไหม ?"เคยเจอน้องเมื่อ 5 ปีก่อน ตอนนั้นเล่นละครด้วยกัน และก็ไปขอน้องเขาถ่ายรูปด้วย ขอให้น้องเขาทำหน้าให้เหมือนเรา ซึ่งน้องเขาก็ทำให้ เป็นน้องที่น่ารักมากค่ะ (ยิ้ม) แต่ถ้าเจอตอนนี้ไม่กล้าคุยแล้ว ไม่รู้ว่าจะเข้าไปพูดกับน้องยังไงเพราะเราเองก็ค่อนข้างซีเรียส ไม่อยากให้น้องเสียงาน คือพอมีคนบอกว่าน้องเขาหน้าเหมือนเรา เราก็กลัวว่ามันก็จะส่งผลถึงงานโฆษณา งานอะไรต่างๆ ของเขา"
เครดิตภาพประกอบจาก Instagram @nulek_kaka