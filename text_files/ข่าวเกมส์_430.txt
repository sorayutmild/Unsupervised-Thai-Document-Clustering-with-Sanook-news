Bonus Stage
ไม่ทราบว่าได้สังเกตกันหรือไม่ว่า เกมส์ในสมัยใหม่นี้มันขาดอะไรไปอย่างหนึ่ง ซึ่งเกมส์สมัยก่อนๆมีแต่เกมส์สมัยนี้มันแทบไม่มีเลย ใช่แล้วมันคือ Bonus Stage นั่นเอง เป็นฉากพิเศษให้ผู้เล่นได้เล่นเพื่อคลายเครียด จากการต่อสู้อันยากลำบาก แถมในฉาก Bonus Stage บางเกมส์นอกจากจะให้คะแนนแล้ว ยังให้เงิน ไอเทมไม่ก็ชีวิตเพิ่มกับผู้เล่น เพื่อเป็นเสบียงตุนไว้เล่นในฉากที่โหดยิ่งขึ้นต่อไป ทั้งนี้ก็เพราะเกมส์สมัยก่อน มักทำเป็นเกมส์แบบตะลุยฉาก เล่นทีละฉากๆ ก็เลยมีคั่นให้เล่น Bonus Stage ได้ แต่ว่าเกมส์สมัยนี้มันไม่ค่อยมีเกมส์ที่ลุยเป็นฉากๆแล้วน่ะสิครับ มันเป็นเกมส์แบบเนื้อเรื่องต่อกันไปยาวๆเลย เซฟเมื่อไหร่ก็ได้ คนทำเกมส์ก็เลยไม่ได้ใส่ Bonus Stage ไว้เหมือนกับเกมส์เก่าๆแล้ว ว่าแต่ Bonus Stage ของเกมส์เก่าๆมันมีของเกมส์ไหนที่ได้รับความนิยมบ้างนะ ก็เลยมีการจัดอันดับขึ้นมาได้ 10 อันดับคือ
 
อันดับ 10 Bonus Stage ขว้างดาวกระจายของเกมส์ Shinobi
หนึ่งในเกมส์ยอดฮิตในสมัยเครื่องเมก้าไดร์ฟ โบนัสสเตจของเกมส์นี้ จะว่าง่ายก็ง่ายจะว่ายากก็ยาก มันไม่มีอะไรมากแค่ปาดาวกระจายให้โดนนินจาศัตรูให้หมด จุดยากก็คือนินจาศัตรูจะมากันเยอะ จุดสำคัญคือไม่ต้องเล็งมาก กดรัวๆปาไปถี่เดี๋ยวก็โดนเอง





 
อันดับ 9 Bonus Stage เก็บกล้วย ของเกมส์ Super Money Ball
เกมส์นี้ก็ของค่าย SEGA เหมือนกัน เป็นเกมส์ที่ให้เราใช้ระบบฟิสิกส์ เอียงฉากของเกมส์ เพื่อกลิ้งลิงที่อยู่ในลูกบอลให้ไปตามทิศทางที่ต้องการ โดยเมื่อตอนที่เกมส์นี้ทำออกมาใหม่ๆนั้นฮิตกันมาก เพราะไม่เคยมีเกมส์ระบบแบบนี้มาก่อน แต่ในปัจจุบันเกมส์แนวเอียงเครื่องเพื่อกลิ้งบอลนี้มีเกลื่อนเลยแหละ





 
อันดับ 8 Bonus Stage วัดพลัง ของเกมส์ Mortal Kombat
โบนัสสเตจยอดฮิตอีกเกมหนึ่งเลยก็ว่าได้ มีให้เล่นในเกมส์ Mortal Kombat ภาคแรก วิธีการเล่นก็ไม่ยุ่งยากอะไรแต่เหนื่อย แค่รัวปุ่มเพิ่มพลังให้เยอะๆกว่าที่เกมกำหนด แล้วฟาดวัสดุให้แตก ตอนแรกก็ง่ายๆๆ เริ่มจากไม้ หิน จากนั้นก็จะเริ่มยากขึ้น เป็นเหล็ก ทับทิม และเพชร ที่สนุกคือเราไม่ได้เล่นคนเดียว แต่สามารถแข่งกับเพื่อนๆได้ด้วย เป็นการวัดพลังการรัวปุ่มว่าใครรัวโหดกว่ากัน ปุ่มจะได้พังไวๆ





 
อันดับ 7 Bonus Stage เทรนนิ่งคอร์ส ของเกมส์ Paperboy
เกมส์เด็กแสบส่งหนังสือพิมพ์ของค่าย Atari เกมส์ดังมากในสมัยเครื่อง Famicom และเกมตู้อาเขตที่เราจะรับบทเป็นเด็กขี่จักรยานส่งหนังสือพิมพ์ตามบ้านต่างๆ โดยมีอุปสรรคมากมาย ไม่ว่าจะเป็นหมาเฝ้าบ้านไล่กัด ท่อตามถนน (ใครมันมาเปิดท่อไว้เนี่ย) ยางรถยนต์กลิ้ง ผู้คนเดินเกะกะ และอื่นๆมากมาย ซึ่งจุดยากของเกมส์คือเราต้องจำบ้านที่จะส่งหนังสือพิมพ์ให้ได้ เพราะมันจะบอกแค่ตอนเริ่มเล่นแต่ละฉากเท่านั้น ไม่มีบอกระหว่างเล่น จุดที่ให้สังเกตอีกอย่างก็คือสีของตัวบ้านแค่นั้นเอง หลังจากที่ส่งหนังสือพิมพ์แล้ว ตอนปลายของแต่ละฉากจะเป็น Training Course ให้ปาหนังสือพิมพ์เข้าเป้าด้านข้าง เพื่อเก็บคะแนนเสริม ซึ่งอุปสรรคตรงนี้มันโหดกว่าจะขี่ส่งหนังสือพิมพ์ในเมืองซะอีก






 
อันดับ 6 Bonus Stage ของเกมส์ Earthworm Jim
เกมส์ไส้เดือนจิม ที่หายไปจากวงการเกมส์ แต่มันก็นับเป็นเกมส์ยอดฮิตในอดีต โบนัสสเตจของเกมนี้จะพาจิมบินไปในอวกาศ แข่งความเร็วกับคู่ปรับในแบบไร้แรงโน้มถ่วง ซึ่งหมุนทิศทางตัวละครได้กว้าง ระหว่างทางมีฟองอากาศและเครื่องเจ็ทให้เก็บเพิ่มความเร็ว หากไปถึงดาวดวงใหม่ได้ก่อนก็จะชนะ





 
อันดับ 5 Bonus Stage จากเกมส์ Doney Kong Country
เป็นเกมส์ที่ออกมาในยุคท้ายๆของเครื่อง SFC และทำภาพได้สวยกว่าเกมอื่นๆ เพราะเป็นเกมส์แนว 2D ก็จริง แต่การวางฉากของเกมส์ดูมีมิติราวกับ 3D ซึ่งยากที่เกมยุคนั้นจะทำได้ โบนัสสเตจของ Doney Kong Country จะมีให้เล่นหากเก็บแรดสีทองที่ซ่อนอยู่ตามฉากได้ครบ 3 ชิ้น แล้วเราจะได้บังคับเป็นแรด ไปวิ่งไล่เก็บขนมรูปสัตว์ในโบนัสสเตจ ที่หากเก็บได้ 100 ชิ้น ก็จะได้ ชีวิตตัวละครเพิ่มขึ้น 1Up ตามสไตล์เกมนินเทนโด

 
อันดับ 4 Bonus Stage จับคู่ไพ่ของเกมส์ Super Mario 3
เกมส์มาริโอที่เป็นภาคยอดฮิตของหลายๆคน จริงๆแล้วโบนัสสเตจของเกมมาริโอนั้นมีเยอะหลายแบบที่ซ่อนอยู่ แต่แบบที่คนชอบมากสุดก็คือบ้านเปิดไพ่ ที่จะปลดมาให้เมื่อเราทำคะแนนถึงในแต่ละจุดๆหนึ่ง กติกาคือให้เราเปิดไพ่จับคู่กัน หากเปิดไพ่จับคู่ได้ตรงกันก็จะได้ไอเทมนั้นๆไป ในยุคนั้นจะมีคู่มือเฉลยการเปิดไพ่ ประมาณ 10 แบบให้เราดู แต่ในคลิปข้างล่างนี่มันเล่นใช้สูตรโกงเปิดไพ่ได้ไม่จำกัด





 
อันดับ 3 Bonus Stage ระเบิดลูกโป่งหัวคนของเกมส์ Simpsons Arcade Game
โบนัสสเตจตัวนี้คนไทยอาจจะไม่รู้จักนัก เพราะเป็นเกมส์ที่ฝรั่งชอบเล่นแต่บ้านเราไม่ได้ชอบกัน เนือห้าก็ไม่มีไรมาก แค่รัวปุ่มเพื่อปั๊มลูกโป่ง ที่เป็นรูปหัวของตัวละครในเรื่อง Simpsons ให้แตก เหมาะสำหรับคนที่เล่นชอบการ์ตูนเรื่องนี้เท่านั้น





 
อันดับ 2 Bonus Stage ของเกมส์ Sonic 2
เกมส์โซนิคที่ได้รับความนิยมมากสมัยเครื่องเมก้าไดร์ฟ เป็นเกมส์แอคชั่นที่คนชอบเล่นกันมากในอดีต และโบนัสสเตจของมันก็เป็นที่นิยมเช่นกัน ซึ่งคาดว่าเป็นต้นแบบของเกมส์วิ่งสู้ฟัดในปัจจุบันนี้ด้วย กติกาก็ง่ายๆ เราจะเห็นโซนิคว่างไปข้างหน้า แล้วพยายามเก็บแหวนให้ครบตามที่กำหนด โดยห้ามโดนสิ่งกีดขวาง





 
อันดับ 1 Bonus Stage ทำลายรถ จากเกมส์ Street Fighter
สำหรับโบนัสสเตจของเกมส์ Street Fighter นั้นเป็นที่ชื่นชอบกันมาก เพราะมีเอกลักษณ์เฉพาะตัวไม่เหมือนใคร ซึ่งก็มีทั้งแบบที่เป็นทำลายถังไม้ ทำลายอิฐบล็อค แต่ที่นิยมมากที่สุดก็คือทำลายรถ โดยโบนัสสเตจพวกนี้เริ่มมีในภาค Street Fighter 2 และก็ได้รับความนิยมเรื่อยมา แม้แต่ในภาคล่าสุด Street Fighter 4 ก็มีให้เล่นเหมือนกัน จุดที่สนุกของโบนัสสเตจทำลายรถคือ เราต้องทำลายชิ้นส่วนรถทีละอย่างๆ ไม่สามารถทำลายจุดเดิมตลอดได้ ต้องหาจุดใหม่ทำลายไปเรื่อยๆ จนกว่าจะพังทั้งคัน




