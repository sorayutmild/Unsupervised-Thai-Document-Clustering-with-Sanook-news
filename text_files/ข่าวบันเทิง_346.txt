บรรยากาศงานสวดพระอภิธรรมศพ พระเอกหนุ่ม ปอ ทฤษฎี สหวงษ์ ในวันนี้ (20 ม.ค.) ที่วัดกลางพระอารามหลวง อ.เมือง จ.บุรีรัมย์ ยังคงมีประชาชนทั่วไปเดินมาเคารพศพพระเอกชื่อดังอย่างต่อเนื่อ ณ ศาลา 2 ธรรมานุภาพ อย่างต่อเนื่อง โดยวันนี้ทางเจ้าภาพจะเปิดให้ประชาชนทั่วไป ที่มาร่วมงานได้เข้าไปเคารพศพได้จนถึงเวลา 17.00 น. 
16.20 น. นักแสดงสาวรุ่นใหญ่ "ป้าจิ๊ อัจฉราพรรณ" เดินทางมายังศาลา 2 ธรรมานุภาพ วัดกลางพระอารามหลวง เพื่อร่วมไว้อาลัยให้กับการจากไปของพระเอกหนุ่ม "ปอ ทฤษฎี สหวงษ์" โดยมี "พระอาจารย์ธวัชชัย ธมฺมทีโป" แสดงธรรมเทศนาให้กับแขกและประชาชนชาวจังหวัดบุรีรัมย์ที่อยู่ภายในงาน
"สำหรับวันนี้ป้ามีโอกาสได้นิมนต์ พระอาจารย์ธวัชชัย ธมฺมทีโป มาให้แผ่เมตตาส่งปอร่วมกัน เพราะตัวป้าจิ๊เองก็ค่อนข้างมีความผูกพันกับน้อง ถึงแม้เราจะไม่ได้เจอกันบ่อยแต่เราก็เคยได้แสดงละครด้วยกันในเรื่องแรก อีกทั้งตลอดเวลาที่รู้จักกันปอเขาก็เป็นเด็กที่มีความอ่อนน้อมถ่อมตน ติดดิน และเป็นคนที่ตั้งใจทำงานมาก ที่สำคัญเขาเป็นคนที่ชอบช่วยเหลือคนอื่น ป้าไม่เคยเห็นเขาทำตัวเป็นพระเอกแบบที่ใครคิดว่าพระเอกจะเป็นอีกอย่างไร
อีกสิ่งหนึ่งที่ป้าค่อนข้างประทับใจกับคำพูดของคุณพ่อสงวนก็คือ คุณพ่อบอกว่าช่วงที่หลวงพ่อได้เข้าไปสอนครอบครัวในวันที่ปอต้องรับการรักษาในห้อง CCU นั้น ได้สร้างประโยชน์ให้กับครอบครัวเป็นอย่างมาก เพราะมันได้ช่วยให้เขารับกับสิ่งที่จะต้องสูญเสีย และก็สามารถเตรียมพร้อมกับสิ่งต่างๆ ที่จะเกิดขึ้น
สำหรับกำลังใจของครอบครัวน้องปอ ณ ตอนนี้ ป้าคิดว่าทางคุณพ่อคุณแม่และภรรยาก็ได้เตรียมใจแล้ว ทุกๆ วันเป็นวันที่จะดูแลกันอย่างดีที่สุด วันนี้ป้าก็เสียดายเสียใจที่ตัวไม่อยู่ แต่ยังไงก็ตามจิตใจของน้องและคุณงามความดีก็จะคงอยู่ตลอดไป"
(เมื่อถามถึงนักแสดงยุคใหม่จะได้มองปอเป็นแบบอย่างยังไงบ้างนั้น?) "ป้าเชื่อว่าก่อนอื่นถ้าหากเราเป็นนักแสดงเราก็ต้องตั้งใจทำงานให้เต็มที่ และรักในงานที่เราจะทำ ซึ่งสิ่งนี้ปอเขามีมาตลอดไม่ว่าจะแสดงละครกี่เรื่องต่อกี่เรื่องเขาทำให้คนที่ร่วมงานด้วยมีความสุข นั่นก็คือตัวอย่างที่ดีของปอในการเป็นนักแสดงค่ะ"
17.50 น. ตั้น พิเชษฐ์ไชย ผลดี "สำหรับผมกับพี่ปอเราเคยร่วมงานละครด้วยกันมา 2 เรื่อง สิ่งที่ผมสัมผัสได้ในตัวเขาก็คือพี่ปอเขาเป็นคนที่มีความจริงใจ พูดตรงไปตรงมาและก็เป็นเพื่อนที่ดีครับ"
"การจากไปของเขาทำให้ผมรู้สึกเสียใจมาก พี่ปอเขาเป็นคนดีมากจริงๆ ซึ่งการสูญเสียครั้งนี้ผมเชื่อว่าเราสูญเสียคนดีๆ ของวงการบันเทิงไปอีกหนึ่งคน และวันนี้ผมก็ขอเป็นตัวแทนของครอบครัวผลดีมาร่วมเคารพศพของเขา ส่วนวันฌาปนกิจหากมีเวลาผมก็จะมาอีกครั้ง"
"สิ่งสุดท้ายที่อยากจะบอกพี่ปอก็คือ สิ่งที่พี่ปอทำ เป็นสิ่งที่โลกควรจะจารึกไว้ว่าเขาได้ทำดีที่สุดแล้ว และสิ่งที่เขาทำมันดีมากๆ การจากไปของพี่ปอมันเป็นสิ่งที่ทำให้ทุกคนเสียใจ เพราะสิ่งที่เขาทำสร้างไว้มันดีมากจริงๆ และอยากให้ดวงวิญญาณของพี่ปอไปสู่สุขติ"

18.40 น. นักแสดงรุ่นใหญ่ "แอ๊ด โฉมฉาย ฉัตรวิไล","แม่ก้อย ทาริกา", "อูม วิยะดา" และ "ติ๋ว อรสา พรหมประทาน รวมถึงสองนักแสดงคู่ขวัญ "อาเล็ก ธีรเดช" และ "จอย รินลณี" ก็ได้เดินทางมาร่วมไว้อาลัยให้กับพระเอกชื่อดัง "ปอ ทฤษฎี สหวงษ์" พร้อมร่วมฟังสวดพระอภิธรรมศพในคืนที่ 2 ณ ศาลา 2 ธรรมานุภาพ วัดกลางพระอารามหลวง จังหวัดบุรีรัมย์
โฉมฉาย - เรามาด้วยความตั้งใจอยู่แล้ว สิ่งหนึ่งพยายามไม่ร้องไห้เท่านั้นเอง พยายามคิดว่าเขาไปสบายแล้ว ทันทีที่ทราบข่าวเรื่องปอมันบอกความรู้สึกไม่ได้เป็นความรู้สึกที่บอกไม่ถูก คนเราเหมือนเจอหน้ากันอยู่ทุกวันทำงานร่วมกันมาปอเขาเป็นคนจิตใจดีไม่เคยสร้างความเดือดร้อนหรือทำให้ใครระคายเคืองจิตใจ ถึงแม้ว่าเขาจะเจ็บปวดถึง 70 วัน เราก็ได้แต่ภาวนาว่าให้เขารอด
แม่ก้อย - เราเองก็ใจหายและก็มีความรู้สึกว่าเขาไม่เจ็บไม่ปวดอะไรอีกแล้ว ที่พวกเรามาเราตั้งใจมาบอกเขาว่าไม่ต้องห่วงไม่ต้องกังวลอะไรแล้ว ไปให้สบาย และทุกคนเชื่อว่าดวงวิญญาณของปอไปสู่สุขติแน่นอยเพราะปอเป็นคนจิตใจดี จิตใจที่มีแต่ให้ตลอด ไม่ว่าจะเป็นน้องๆ เพื่อนร่วมงาน แม้กระทั่งตัวเราเองเขาก็จะมามีน้ำจิตน้ำใจให้เราตลอดเพราะฉะนั้นอยากให้เขารู้ว่าทุกคนรักเขา ถ้าเขารู้และเห็นบรรยากาศตั้งแต่เขาป่วย เขาก็จะรับรู้ได้ถึงความรู้สึกของทุกคนที่ได้ให้เขาด้วยความจริงใจ 
วันนี้พวกเราทุกคนก็ได้ให้กำลังใจทั้งโบว์ รวมถึงคุณพ่อคุณแม่มาโดยตลอด และอาน้ำอ้อยที่อยู่ด้วยกันมา เพราะทุกคนหวังในปาฏิหาริย์แต่ทุกคนคงรู้ว่าปอเขาคงสู้มามากพอแล้ว และเห็นว่ามันคงหนักหนาสาหัสจริงๆ ซึ่งพวกเราก็ทำใจมาระยะหนึ่งแล้วไม่อยากให้เขาต้องเจ็บปวด และพวกเราก็ตั้งใจตลอดเวลาว่าในทุกบุญที่เราทำจะส่งให้เขาไปสู่สุขติ ไม่ว่าเวลานี้ปอจะอยู่ในภพภูมิไหนก็ตามก็ขอให้ปอไปอยู่ในภพภูมิที่ดี เรารู้สึกในทุกขณะจิตในทุกบุญที่เราทำส่งให้เขาตลอดเวลา
อาเล็ก - ผมได้มีโอกาสร่วมงานกับพี่ปอหนึ่งเรื่อง จากการที่ผมได้ร่วมงานกับพี่ปอ พี่ปอเป็นคนดีมาก และผมเชื่อว่าทุกคนรับรู้ได้ว่าพี่เขาเป็นคนดีแค่ไหน มาถึงวันนี้พี่เขาน่าจะได้รับรู้แล้วว่ามีคนรักเขามาก ซึ่งงานแบบนี้ใครๆ ก็ไม่อยากจะมาร่วม และก็ไม่อยากให้มันเกิดขึ้น แต่สุดท้ายมันก็ต้องมีการจากลา 
จอย - พี่ปอเขาเป็นคนดีมากๆ เป็นคนมีน้ำใจ ปอทำให้พวกเราเห็นจริงๆ ว่าคนทำความดีแล้วต้องมีคนเห็นแน่นอน ที่บอกว่าทำดีแล้วไม่มีใครเห็นดูตัวอย่างพี่ปอได้เลยคนทั้งประเทศถึงได้รักและเอาใจช่วยครอบครัวเขา จอยคิดว่าเขาเป็นคนเข้มแข็งนะและจอยก็เชื่อว่าเขาอยากให้คนที่อยู่เข้มแข็งเหมือนกัน จอยต้องขอเป็นกำลังใจให้กับครอบครัวของเขาด้วย
สำหรับรายนามเจ้าภาพสวดพระอภิธรรมศพ วันที่ 20 ม.ค.59 มีดังนี้ 
1. โรงเรียนบุรีรัมย์พิทยาคม
2. ชมรมครูเกษียนราชการ มหาวิทยาลัยราชภัฏบุรีรัมย์
3. ครอบครัวธีระวานิช
4. คุณปิติ-วรนุช ภิรมย์ภักดี
5. หน่วยราชการจังหวัดบุรีรัมย์
6. โรงเรียนอนุบาลบุรีรัมย์
7. พุทธสมาคมจังหวัดบุรีรัมย์
8. ชมรมตลาดสด
9. คณะวิทยาศาสตร์ มหาวิทยาลัยราชภัฏบุรีรัมย์
10. ชุมชนบุลำดวนเหนือ
11. คณะครูโรงเรียนบ้านโกรกขี้หนู
12. โรงเรียนอนุบาลระแงง อ.ศรีขรภูมิ จ.สุรินทร์
13. สำนักงานเขตพื้นที่การศึกษาประถมศึกษา บุรีรัมย์ เขต 2 นายสมศักดิ์ ชอบทำดี ผู้อำนวยการสำนักงานฯ
14. คณะครุศาสตร์ มหาวิทยาลัยราชภัฏบุรีรัมย์ 
15. สหกรณ์ออมทรัพย์ครูบุรีรัมย์ จำกัด
16. มหาวิทยาลัยราชภัฏบุรีรัมย์
17. คณะพยาบาลศาสตร์ มหาวิทยาลัยเวสต์เทิร์น บุรีรัมย์
18. ธนาคารกรุงเทพจำกัดมหาชน
19. กองทุนแม่ของแผ่นดิน ชุมชนวัดแจ้ง ประโคนชัย