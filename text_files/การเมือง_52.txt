(26 ธ.ค.) เฟซบุ๊ก Woody ของนายวุฒิธร มิลินทจินดา หรือ วู้ดดี้ พิธีกรชื่อดัง เผยแพร่เฟซบุ๊กไลฟ์ สัมภาษณ์ นายชูวิทย์ กมลวิศิษฎ์ อดีตสมาชิกสภาผู้แทนราษฎรระบบบัญชีรายชื่อพรรครักประเทศไทย เป็นครั้งแรกผ่านเฟซบุ๊กไลฟ์ หลังนายชูวิทย์ได้รับอิสรภาพจากการรับโทษจำคุก 2 ปี ในคดีทำลายร้านบาร์เบียร์ เมื่อปี 2546 โดยนายชูวิทย์เปิดเผยประสบการณ์ความยากลำบากภายในเรือนจำ
โดยระหว่างการสัมภาษณ์ ผู้ที่เข้าชมสามารถส่งคำถามมาได้สดๆ ซึ่งนายชูวิทย์ก็ตอบคำถามที่ว่า "อยู่ในคุกต้องช่วยตัวเองไหม" ว่า เล่นตัวเองมานานเป็นปี ถ้าไม่ช่วยตัวเองจะให้ใครช่วย และในนั้นก็ไม่มีเรื่องอะไรให้น่าอภิรมย์หรอก มือถือก็ไม่มี บางทีก็ใช้จินตนาการ ใช้มือทั้ง 5 และแมกกาซีนก็สำคัญมาก เวลาจะทำอะไรคนก็เห็นหมด เวลาจะไปช่วยตัวเองเขาจะบอกว่า ไปเที่ยว นักโทษด้วยกันจะรู้ หนังสือโป๊ก็ซื้อไม่ได้เพราะมันผิดระเบียบ ถ้าจะมีก็มีของคนก่อน ๆ ที่ทิ้งเอาไว้ โบราณมาก
โดยนายชูวิทย์ได้ตอบคำถามข้อที่ว่า "เคยมีอะไรกับผู้ชายในคุกไหม" ว่า ไม่มี ไม่มีใครอยากมามีอะไรกับตนหรอก เพราะแก่แล้ว แต่หากถามว่าคนอื่นมีไหม ยอมรับว่ามี ซึ่งศัพท์ในคุกเรียกว่า ผีผ้าห่ม ต้องใช้ผ้าห่มคลุมเพราะในคุกมีนักโทษขังรวมกันกว่า 50 คน รวมทั้งยังมีคนนอนไหลตายแล้วเจ้าหน้าที่มาเก็บไม่ทัน ต้องนอนกับคนตายเป็นเวลา 2 วัน ก็มีมาแล้ว ดังนั้นเรื่องผู้ชายมีอะไรกันในคุกเป็นเรื่องธรรมชาติ ธรรมดาเลย
ทั้งนี้ นายชูวิทย์ กมลวิศิษฎ์ ผู้ต้องขังคดีรื้อบาร์เบียร์ เป็น 1 ในผู้ที่ได้รับพระราชทานอภัยโทษด้วยการปล่อยตัว เนื่องในโอกาสแรกนับแต่ สมเด็จพระเจ้าอยู่หัวมหาวชิราลงกรณ บดินทรเทพยวรางกูร ขึ้นทรงราชย์สืบราชสันตติวงศ์ พ.ศ. 2559
