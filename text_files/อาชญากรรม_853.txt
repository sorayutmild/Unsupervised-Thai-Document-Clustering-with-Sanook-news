ลูกชาย ผบ.มทบ.38 เข้ารับการผ่าตัดรักษาดั้งจมูกหักจากการถูกทำร้ายที่สถานบันเทิง ยังต้องพักฟื้นดูแลอาการใกล้ชิด ขณะเดียวกันยังไม่พร้อมให้ปากคำเจ้าหน้าที่หรือเข้าแจ้งความจนกว่าอาการบาดเจ็บจะดีขึ้น ด้านมารดาผู้เสียหายยังติดใจเรื่องกล้องวงจรปิดหลักฐานสำคัญที่หายไป
จากกรณีที่ นายอิศราชนุวัฒภ์ หรือ เจมส์บอนด์ อายุ 23 ปี ลูกชายของ พล.ต.วิทยา วรรคาวิสันต์ ผบ.มทบ.38 จ.น่าน ถูกการ์ดรุมทำร้ายภายในร้านมาลิน สกาย ในพื้นที่ของโครงการเดอะ เชียงใหม่ คอมเพล็กซ์ ด้านหน้ามหาวิทยาลัยเชียงใหม่ เมื่อคืนวันที่ 25 พฤศจิกายนที่ผ่านมา
ล่าสุดเช้านี้ทางทีมข่าวได้สอบถามอาการล่าสุดไปยัง นางปุนยวัจนา มารดาของผู้เสียหาย ทำให้ทราบว่า เมื่อคืนที่ผ่านมาทีมแพทย์ของโรงพยาบาลลานนา ได้นำตัวผู้ป่วยเข้ารับการผ่าตัดรักษาอาการดั้งจมูกหักจาการที่ถูกทำร้ายการผ่าตัดผ่านพ้นไปด้วยดี ท่ามกลางครอบครัวและญาติที่มาดูแลใกล้ชิด ซึ่งต้องพักฟื้นจากการรับการผ่าตัดอีก 1-2 วัน
หลังจากนี้ทางแพทย์ก็จะประเมินอาการบาดเจ็บต่างๆ รักษาต่อไปซึ่งคาดว่าอาจจะต้องมีการผ่าตัดอีกหลายจุดตามที่ทางมารดาแจ้งกับทางสื่อ ส่วนเรื่องของคดีความตอนนี้ลูกชายยังไม่สามารถให้ปากคำกับทางเจ้าหน้าที่ตำรวจหรือเข้าไปแจ้งความดำเนินคดีได้ เนื่องจากยังต้องรอพักรักษาตัวก่อน คาดว่าหากอาการดีขึ้นภายใน 2-3 วัน อาจจะต้องให้ปากคำหรือเข้าไปแจ้งความดำเนินคดีกับทางตำรวจได้ขึ้นอยู่กับการวินิจฉัยของทางแพทย์
ส่วนกรณ๊ที่ทางเจ้าของร้านที่เกิดเหตุและดาราสาว "อุ้ม ลักขณา วัฒนวงศ์ศิริ" และ "โบว์ เบญจศิริ วัฒนา" ได้ออกมาแถลงข่าวชี้แจงเหตุการณ์ที่เกิดขึ้นเมื่อวานนี้ (27 พ.ย.) นางปุนยวัจนา เปิดเผยว่า ยังรู้สึกไม่เชื่อว่ากล้องวงจรปิดของทางร้านที่หายไปนั้น จะไม่มีการติดตั้งอยู่ เชื่อว่าจะหายไปหลังจากเกิดเหตุ
มารดาของผู้เสียหายอ้างว่ามีดาราท่านหนึ่งที่อยู่ในเหตุการณ์อ้างถึงกล้องวงจรปิด และจากการได้รับข้อมูลของทางครอบครัวพบว่ามีหลักฐานว่าเคยมีภาพจากกล้องวงจรปิดของทางร้านออกมาเมื่อวันที่ 21 ตุลาคม 2559 ยืนยันว่ามีกล้องอยู่จริงจึงสงสัยว่าการชี้แจงเรื่องกล้องวงจรปิดต้องมีการบิดเบือน
ส่วนกรณีของดาราสาวยังติดใจว่า พื้นที่ในร้านไม่ได้กว้างและจุดเกิดเหตุก็อยู่ในร้าน ไม่เชื่อว่าดาราจะไม่เห็นเหตุการณ์ แม้จะยอมรับว่าตัวดาราทั้งหมด อาจจะไม่ได้เกี่ยวข้องหรือเป็นสาเหตุให้เกิดการทำร้ายครั้งนี้ ส่วน บอล กฤษณะ แฟนฟนุ่มของอุ้ม ลักขณา ที่ยังไม่ยอมออกมาเปิดเผยตัวนั้น ทางครอบครัวอยากให้แสดงความเป็นลูกผู้ชายออกมายอมรับและเปิดเผยความจริงให้รู้เรื่องราวที่้เกิดขึ้น แต่กลับปล่อยให้แฟนสาวออกมาชี้แจงเอง และทางครอบครัวก็ยังเกรงว่า นายบอล อาจจะกำลังพยายามหลบหนีอยู่ในขณะนี้ จึงอยากให้แสดงตัวออกมาแบบลูกผู้ชาย