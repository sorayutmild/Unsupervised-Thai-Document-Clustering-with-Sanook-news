"หมอพรทิพย์" เมินแม่แตงโม ขอทำหน้าที่ต่อ ดูคลิปสัมภาษณ์ถึงบางอ้อประเด็นก้าวก่ายตำรวจ โพสต์ฟาด "แม๊มาถอดถอนแบบไม่เนียน"
(28 มี.ค.65) พญ.คุณหญิงพรทิพย์ โรจนสุนันท์ สมาชิกวุฒิสภา (ส.ว.) และคณะกรรมาธิการ (กมธ.) สิทธิมนุษยชน สิทธิเสรีภาพ และการคุ้มครองผู้บริโภค วุฒิสภา กล่าวถึงกรณีที่นางภนิดา ศิระยุทธโยธิน แม่ของนางสาวภัทรธิดา พัชรวีรพงษ์ หรือ แตงโม นักแสดงชื่อดัง ออกมาแถลงแสดงความไม่พอใจในการทำงานของ พญ.คุณหญิงพรทิพย์ ทั้งเรื่องของการแถลงรายละเอียดเกี่ยวกับศพและการให้สัมภาษณ์สื่อทุกวันว่า
ไม่อยากต่อความยาวสาวความยืด ขอยืนยันว่า การที่เข้าไปแถลงผลชันสูตรศพรอบ 2 ของ “แตงโม” เพราะเป็นมติของ กมธ. และกระทรวงยุติธรรมที่ให้ตนแถลง ส่วนเรื่องการเดินหน้าผ่าศพรอบ 2 ส่วนตัวไม่ทราบว่าแม่จะให้ผ่าหรือไม่ผ่า แต่คนที่พาศพแตงโมไปที่โรงพยาบาลธรรมศาสตร์ คือ นายเดชา กิตติวิทยานันท์ หรือ ทนายเดชา ประธานเครือข่ายศูนย์ทนายคลายทุกข์ จากนั้นกระทรวงยุติธรรมและ กมธ. ก็ให้ตนไปร่วมสังเกตการณ์
“การเดินหน้าผ่าไม่ใช่มาจากตนแน่นอน เพราะตอนแรกตนก็พยายามอธิบายว่าอาจจะไม่ต้องผ่าก็ได้ หากผลการชันสูตรพลิกศพในรอบแรกละเอียดแล้ว” พญ.คุณหญิงพรทิพย์ กล่าว
เมื่อถามว่า อยากจะเคลียร์กับคุณแม่แตงโมหรือไม่ พญ.คุณหญิงพรทิพย์ กล่าวว่า ต้องตั้งคำถามว่าคนที่อยากคุย แต่ออกมาด่าผ่านสื่อแบบนี้ แล้วการไปพูดคุยกันจะได้อะไร ส่วนตัวไม่ค่อยคุ้นกับวัฒนธรรมแบบนี้ ไม่คุ้นกับวัฒนธรรมที่ด่า ๆ กันแบบนี้ ซึ่งหากอยากจะคุยกันจริง ๆ ควรจะเคลียร์กันนอกรอบตั้งแต่ตอนแรก ส่วนใครจะว่าอะไรตนก็ได้ แต่ทุกคนรู้ดีว่าตนเป็นอย่างไร
ดังนั้น การที่แม่แตงโมมาถอนคำร้องออกจาก กมธ. รวมถึงไม่ต้องการให้ตนเข้าไปยุ่งเกี่ยวกับคดี ตนจึงไม่ได้รู้สึกติดใจ เพราะในชีวิตจริงก็เจออะไรแปลก ๆ แบบนี้มาเยอะ ใครทำอะไรก็รู้อยู่แล้วว่าทำอะไร ส่วนตัวไม่ค่อยอยากเสียเวลากับอะไรที่ทำแล้วไม่ดีขึ้น
“ยืนยันว่าไม่ได้เข้ามายุ่งเรื่องนี้เอง คุณแม่แตงโมเป็นคนเรียกมาโดยการบอกผ่านสื่อ ดิฉันจึงนำเรื่องเข้าสู่ กมธ. เพราะคิดว่าต้องทำเป็นระบบ และโดยหลักของความโปร่งใสก็ต้องให้แม่ของแตงโมเข้ามาด้วย แต่มาวันนี้กลับบอกว่าไม่รู้อะไรเลย แล้วที่ติดต่อเชิญให้มาตั้งแต่ต้น นัดหมายตลอด แต่เขาก็ไม่สะดวกมาตลอด มันคืออะไร”
ส่วนเรื่องการที่บอกว่าดิฉันไปย่ำยีศักดิ์ศรีของเจ้าหน้าที่ตำรวจนั้น คนที่มีการศึกษา มีคุณธรรมจะพูดต่อหน้า ขอตอบแค่นี้ ขอให้สื่ออย่าเสี้ยมให้ต้องเจอกันอีกเลย เพราะไม่ถนัดกับคนแบบนี้ หลังจากนี้เราก็ทำงานตามหน้าที่ และมันไม่ใช่เรื่องที่ว่าจะถอดใจ เพราะเราก็ต้องทำตามหน้าที่ต่อให้ดีที่สุด ไม่กังวลอะไร

แม่แตงโม เผยเหตุผลยื่นถอน "หมอพรทิพย์" ไม่พอใจก้าวก่ายคดี ยันไว้ใจตำรวจ

ล่าสุด พญ.คุณหญิงพรทิพย์ โรจนสุนันท์ โพสต์เฟซบุ๊ก ระบุว่า "ขอบคุณสำหรับความห่วงไย ไม่ขุ่นใจ เข้าใจทุกอย่างที่เป็นไป ทุกคนมีหน้าที่ ทำหน้าที่ให้ดีที่สุด อย่าไปกวนตะกอนให้ขุ่น อย่าเอาใจไปรองรับ แล้วมันก็จะผ่านไป เตรียมพร้อมรับพายุลูกใหม่ที่จะเข้ามา ถ้าอยากดับสูญโดยเร็ว มารย่อมต้องตัวใหญ่เป็นธรรมดา"
และหลังจากที่คุณหมอได้เห็นคลิปสัมภาษณ์ของคุณแม่ภนิดา ที่ระบุว่า ประเด็นเรื่องก้าวก่ายตำรวจ ตำรวจมาพูดเองกับคุณแม่ คุณแม่ก็โดนมาชุดนึง พญ.คุณหญิงพรทิพย์ จึงได้โพสต์ข้อความระบุว่า
"ขอบคุณนักข่าวช่อง8 ที่ทำให้ทราบเบื้องหลัง นี่คือการส่งสัญญาณล่วงหน้าผ่านทนายมาว่าจะต้อนหมอเข้ามุม ความจริงจึงถูกเปิดเผยว่าใครสั่งมา ดูจากคลิปนี้ ภาษิตไทยใช้ได้ พิมเสนกับเกลือ แต่ที่ขอบคุณที่สุดคือการส่งบททดสอบนี้มาให้ คดีแตงโมเป็นเพียงยอดภูเขานำแข็ง หมอเพียงทำความดีสะสมเพื่อนรอจังหวะเปลี่ยนแปลง การให้แม๊มาถอดถอนแบบไม่เนียน เลยมองเห็นคนที่อยู่เบื้องหลังชัดเจน ขอบคุณอีกครั้งสำหรับมารชุดนี้"
