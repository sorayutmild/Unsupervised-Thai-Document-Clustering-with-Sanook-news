ข้าราชการกระทรวงการคลัง และอดีตข้าราชการรวมกว่า 200 คน รวมตัวกันตั้งกลุ่มชื่อว่า "กลุ่มกระทรวงการคลังยืนข้างประชาชน" โดยขอทวงคืนวินัยการคลัง ต้านคอร์รัปชัน ไม่โกงภาษี ไม่สร้างหนี้ด้วยนโยบายประชานิยม โดยแจ้งว่า ช่วงค่ำวันนี้ทางกลุ่มจะขึ้นเวทีคณะกรรมการประชาชนเพื่อการเปลี่ยนแปลงประเทศให้เป็นประชาธิปไตยที่สมบูรณ์อันมีพระมหากษัตริย์ทรงเป็นประมุข(กปปส.) บริเวณแยกปทุมวัน เพื่อประกาศเจตนารมย์ดังกล่าว
สำหรับกลุ่มอดีตข้าราชการและข้าราชการกระทรวงการคลังที่ออกมาเคลื่อนไหว เช่น นายเชาวลิต เศรษฐเมธีกุล อดีตอธิบดีกรมศุลกากร, นางพันธ์ทิพย์ สุรทิณฑ์ อดีตอธิบดีกรมธนารักษ์และอดีตผู้อำนวยการสำนักงานคณะกรรมการนโยบายรัฐวิสาหกิจ(สคร.), นางมุกดา จันทรสมบูรณ์ อดีตรองปลัดกระทรวงฯ, นางทมยันตี โปษยานนท์ อดีตรองปลัดกระทรวงฯ, น.ส.พนอศรี ถาวรเศรษฐ อดีตที่ปรึกษาเศรษฐกิจและการคลัง สำนักงานเศรษฐกิจการคลัง(สศค.), น.ส.ชนาทิพย์ โปษยานนท์ อดีตรองผู้อำนวยการ สศค., นางอุบลวรรณ อุษาวัฒนกุล อดีตรองผู้อำนวยการ สศค.และนายยืนยง ทัศนศรี อดีตรองอธิบดีกรมธนารักษ์ เป็นต้น