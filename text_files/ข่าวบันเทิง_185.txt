คลื่นใหม่ซัดมา คลื่นลูกเก่าก็ค่อยๆ เลือนหายไปตาม บรรดาดารานักแสดงทุกคนต่างเชื่อว่า วงการบันเทิงไม่มีอะไรแน่นอนและยืนยาว วันนี้แจ้งเกิด พรุ่งนี้อาจจะดับ มีเพียงฝีมือและผลงานการแสดงที่ช่วยพิสูจน์ชื่อเสียงได้เท่านั้น แต่ก็มีดาราบางกลุ่มที่เลือกจะผันตัวเองออกไปสู่เส้นทางอื่น หยุดเส้นทางการแข่งขัน เลือกอาชีพอื่นที่น่าจะมั่นคงกว่า ทิ้งเอาไว้เพียงผลงานดีๆ เอาไว้ให้ผู้ชมได้คิดถึง อย่างเช่น ดารามากฝีมือกลุ่มนี้ ที่ไม่ว่าจะผ่านไปกี่ปี คนดูก็ยังคิดถึงอยู่เสมอ และรอคอยวันที่พวกเขากลับมาปรากฏตัวบนหน้าจอโทรทัศน์อีกครั้ง
อ้อน เกวลินหากว่ากันถึง นางเอกหน้าคล้ายฝรั่งในยุคก่อน ใบหน้าของสาวคนนี้ต้องลอยมา อีกหนึ่งดาราที่คิวงานชุกสุดๆ มีผลงานละครกว่า 30 เรื่อง ก่อนจะหันเหไปจับไมค์ร้องเพลง ที่มีเพลิงฮิตติดชาร์ตเช่นเดียวกัน ต่อมาจึงค่อยๆ ผันตัวออกไปเส้นทางอื่น เริ่มต้นเข้าสู่โลกธุรกิจแบบตัวเอง จนกระทั่งประสบความสำเร็จและได้รับการยอมรับ ล่าสุด สาวอ้อน เพิ่งเข้าพิธีสมรสกับแฟนหนุ่ม แม้ว่าปัจจุบันจะยังคงมี งานละคร งานคอนเสิร์ต ติดต่อมาเรื่อยๆ แต่ก็เลือกจัดสรรเวลาให้ไม่ได้
หญิง ฌัชฌาสาวคนนี้ได้ชื่อว่าเป็น (อดีต)นางเอกวัยรุ่นแห่งยุค ด้วยฝีไม้ลายมือในการแสดงที่ไม่ธรรมดา เล่นหนังเล่นละครได้สมบทบาท โดยเฉพาะงานดราม่าหนักๆ สาวหญิง สอบผ่านฉลุย แต่หลังจากผลงานละครเรื่องสุดท้าย "ดงดอกเหมย" เมื่อปี 2546 เธอตัดสินใจไปเรียนต่อต่างประเทศ กลับมาก็ยังได้รับโอกาสได้เล่นหนังบ้าง ก่อนจะปลีกตัวเองเป็นคนธรรมดา กลายเป็นพนักงานสาวออฟฟิศทั่วไป แม้ว่าจะยังคิดถึงอาชีพการแสดง แต่ก็ต้องหลีกทางให้เด็กรุ่นใหม่
อุ้ม สิริยากรหนึ่งในดาราเจ้าบทบาทของวงการ แต่ด้วยอารมณ์ศิลปินและความเป็นตัวเองสูง ทำให้ สาวอุ้ม ตัดสินใจค่อยๆ ปลีกชีวิตจากเบื้องหน้า หันไปสร้างสรรค์งานศิลปะที่ตัวเองชื่นชอบ กระทั่งเริ่มต้นชีวิตคู่กับสามีอยู่ที่ต่างประเทศ เผลอแปปเดียว..ก็หายหน้าจอวงการไปเกือบ 10 ปีแล้ว เมื่อลองถาม สาวอุ้ม กับโอกาสหวนคืนวงการ เธอบอกว่า แค่เลี้ยงลูกก็หมดแรงที่จะกลับไปจุดนั้นอีกครั้งแล้ว แต่อย่างน้อยๆ เธอก็ทิ้งผลงานการแสดงดีๆ เอาไว้ให้ได้จดจำ
กิ๊ก สุวัจนีเป็นตำนาน "นางร้าย" ที่ทุกคนคิดถึงเป็นที่สุด ปฏิเสธไม่ได้ว่าผลงานละครกว่า 40 เรื่องของเธอ เธอเกิดมาเป็น..นางอิจฉา แม้ว่าเสียงแป๋นๆ กรี๊ดกราดของนางร้าย มักจะโดนคนดูบ่นบ่อยๆ แต่สำหรับ สาวกิ๊ก ใครๆ ก็ยังคิดถึงเสียงปวดประสาทในแบบของเธอ ปัจจุบันกลายเป็นคุณแม่ลูก 3 คน ชีวิตครอบครัวต้องมาก่อน แต่แฟนๆ ไม่ต้องห่วง เธอรับปากสัญญาเอาไว้ว่า จะกลับมาร้าย..แซ่บ ให้หายคิดถึงอีกแน่นอน
ต่อ นันทวัฒน์สาวๆ ยุคก่อนเคยหลงเสน่ห์ใน "ลักยิ้ม" ที่แก้มของพ่อหนุ่มคนนี้ แม้ว่าภาพลักษณ์จะดูสุขุม เท่ห์ และแสนดี แต่การแสดงของ หนุ่มต่อ มักจะได้รับบทที่ท้าทายอยู่เสมอๆ แต่เวลาผ่านไปเหมือนไม่นาน นี่ก็ราวๆ 10 ปีได้แล้ว ที่หนุ่มคนนี้ห่างหายไปจากหน้าจอ ปัจจุบัน หนุ่มต่อ กลายเป็นคุณพ่อของลูกสาวน่ารัก และผันไปทำธุรกิจส่วนตัว เปิดร้านจักรยาน แม้จะยังคงมีงานพิธีกรประปราย แต่ก็อาจจะมีลุ้น..กลับมาโชว์ฝีมือการแสดงให้แฟนๆ ได้หายคิดถึงกัน
ฮิวโก้ จุลจักรแม้ว่าจะผันตัวเองไปเป็นศิลปินเต็มตัว แต่แฟนๆ ก็ยังคงคิดถึงและจดจำเขาในฐานะ พระเอกลูกครึ่ง อย่างไม่เลือนหาย จะว่าไป หนุ่มฮิวโก้ ก็ห่างจากอาชีพนักแสดงไปราวๆ 10 ปีแล้ว แต่ผลงานอย่าง เงาปริศนา หรือ ลูกผู้ชายหัวใจเพชร ก็ยังอยู่ในใจแฟนๆ เสมอ ปัจจุบันเป็นคุณพ่อลูกชาย 2 คน ยังคงเป็นนักร้องและนักแต่งเพลง สร้างสรรค์ผลงานดีๆ ต่อไป ส่วนโอกาสที่จะกลับคืนสู่หน้าจอ แม้จะค่อนข้างริบหรี่ แต่แฟนๆ ก็ติดตามเขาได้ในผลงานด้านอื่นๆ
ราโมน่า ซาโนลารี่เพิ่งกลับมาเยือนเมืองไทยอีกครั้ง อดีตนางเอกลูกครึ่งแห่งยุค ที่ผันตัวเองไปใช้ชีวิตและสร้างครอบครัวที่สหรัฐอเมริกาเป็น 10 ปี แต่ผลงานละครยังคงเป็นที่จดจำ ไม่ว่าจะเป็น หุบเขากินคน, รอยอดีต หรือ สนสะท้าน จำได้แม่นกับบท 'ผู้หญิงมีหาง' ปัจจุบัน สาวราโมน่า เป็นคุณแม่ลูกชาย 2 คน ใช้ชีวิตอยู่ที่นิวยอร์ก ทำธุรกิจน้ำผักผลไม้ของตัวเอง แม้ว่าโอกาสกลับมาแสดงละครอีกครั้งจะมีน้อยนิด แต่ก็มีผลงานเก่าๆ ที่ทำให้หายคิดถึงได้บ้าง
เอกรัตน์ สารสุขอดีตพระเอกเจ้าบทบาทแห่งวิก 7 สี ซึ่งครั้งหนึ่งเคยขึ้นแท่นเป็น "ตัวพ่อ" ของช่อง แต่กาลเวลาผ่านไป คลื่นลูกใหม่ก็ยังเกิดขึ้นเสมอๆ ทำให้หนุ่มคนนี้ตัดสินใจโบกมือลาจากวงการบันเทิง ชีวิตปัจจุบันกับอายุ 40 ปี ยังคงทำธุรกิจของตัวเอง จากบทสัมภาษณ์ในนิตยสาร ออล แม็กกาซีน เดือนกุมภาพันธ์ 2558 อดีตพระเอก ยอมรับว่า คิดออกจากวงการด้วยอัตตา ไม่ยอมรับการเปลี่ยนแปลง เพราะรับไม่ได้ที่ต้องมีรับบทพ่อ แต่ในวันนี้เขาคิดได้แล้ว และคิดถึงและอยากกลับไปสู่วงการบันเทิง
ภาพประกอบจากอินสตาเเกรม ramonazanolari, hugolek, kiksuwatjanee, tor_nuntawat, อ้อน เกวลิน คอตแลนต์ แฟนคลับ, เอกรัตน์ สารสุข แฟนคลับ, 70-90memory.blogspot.com, คุณลูกกวาดมอมแมม เว็บพันทิป