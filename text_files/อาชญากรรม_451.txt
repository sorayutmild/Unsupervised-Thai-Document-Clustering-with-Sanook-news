กองปราบพบเบาะแสสำคัญ พยานพบรถเบนซ์ สีดำ ขับเข้ามาในโรงแรม ที่จ.ฉะเชิงเทรา เผย นศ.สาวกับเสี่ยคนสนิท เคยมาใช้บริการหลายครั้ง 
(18 ก.ย.) วานนี้ (17 ก.ย.) ที่กองปราบปราม ผู้สื่อข่าวรายงานความคืบหน้าคดี น.ส.ปรัชฎา แต้มพรมรินทร์ หรือ กุ๊กไก่ อายุ 24 ปี นักศึกษาชั้นปี 4 คณะบริหารธุรกิจ มหาวิทยาลัยเอกชนชื่อดังแห่งหนึ่ง ที่หายตัวไปตั้งแต่วันที่ 19 ส.ค. พร้อมกับรถยนต์เบนซ์ รุ่น อี 200 สีดำ ทะเบียน ฎษ 9119 กทม. แต่รถยังติดทะเบียนป้ายแดง ต 1661 อยู่ ว่าเจ้าหน้าที่ตำรวจ ยังคงสืบหาเบาะแสทางทุกแหล่งข้อมูลที่ได้รับเพื่อเก็บรวบรวมข้อมูลที่เกี่ยวข้องกับกรณีนี้ให้ได้มากที่สุด
ล่าสุด พ.ต.ท.คณพัฒน์ สว.กก.1 บก.ป. พร้อมกำลังได้ลงพื้นที่บริเวณศูนย์ราชการเมืองฉะเชิงเทรา ซึ่งทราบว่าเป็นจุดสุดท้ายที่ น.ส.ปรัชฎา ได้ไปทานข้าวกับเสี่ยคนสนิท ก่อนขาดการติดต่อไป โดยได้ตรวจสอบกล้องโทรทัศน์วงจรปิดจากทุกสถานที่ที่อยู่ใกล้เคียง แต่กลับพบว่าแต่ละที่ๆมีกล้องโทรทัศน์วงจรปิดนั้น ไม่สามารถตรวจสอบภาพในช่วงวันเวลาที่เชื่อว่า น.ส.ปรัชฎา อยู่ที่จุดนั้นๆได้  อย่างไรก็ตามจากการสอบถามพยานแวดล้อมโดยเฉพาะพนักงานตามร้านอาหาร และโรงแรมต่างๆในพื้นที่ ก็พบเบาะแสว่า เมื่อวันที่ 29 ส.ค. หลังจากที่น้องกุ๊กไก่ หายตัวไปได้ 10 วัน พนักงานโรงแรมแห่งหนึ่งพบเห็นรถยนต์เบนซ์ สีดำ ทะเบียนป้ายแดง ต 1661 ขับเข้ามาจอดในโรงแรมแห่งนี้ในช่วงกลางคืน แต่ไม่ทันได้สังเกตคนที่อยู่ภายในรถ จึงไม่สามารถยืนยันได้ว่าภายในรถมี น.ส.ปรัชฎา อยู่หรือไม่ หรือเป็นใครที่ขับรถ แต่ทั้งนี้เมื่อนำภาพถ่ายของ น.ส.ปรัชญา และเสี่ยคนสนิทให้ดู พนักงานคนดังกล่าวก็ยืนยันว่าทั้งสองเคยมาใช้บริการอยู่หลายครั้ง ส่วนแนวทางการสืบสวนสอบเพื่อติดตามหาตัว น.ส.ปรัชฎา นั้น พล.ต.ต.สุพิศาล ภักดีนฤนาถ ผบก.ป. เตรียมที่จะตั้งคณะทำงานขึ้นมาหนึ่งชุดเพื่อให้การทำงานเป็นระบบมากขึ้น รวมทั้งจะประสานข้อมูลของผู้ต้องสงสัยจากตำรวจภูธรภาค 2 เพื่อนำข้อมูลทั้งหมดมาวิเคราะห์ ก่อนจะวางแนวทางการสืบสวนหาเบาะแสอีกครั้ง คาดว่าภายในสัปดาห์หน้าจะมีความคืบหน้ากรณีนี้