จากกรณีที่ ร.ต.อ.เฉลิม อยู่บำรุง รมว.กระทรวงแรงงาน ออกมาแฉว่ามีแก๊งไอติม หรือบุคคลที่ทำงานใกล้ชิดนายกรัฐมนตรี น.ส.ยิ่งลักษณ์ ชินวัตร และ รมว.กระทรวงกลาโหม ว่าทำงานก้าวก่ายผู้อื่น และคอยให้ข้อมูลนายกฯ  
ล่าสุด ผู้สื่อข่าวรายงานว่า (5 ก.ค.) นายสุรนันทน์ เวชชาชีวะ เลขาธิการนายกรัฐมนตรี ให้สัมภาษณ์ถึงกรณีดังกล่าวว่า อาจเป็นการเข้าใจผิด เพราะมั่นใจว่าทีมงานของนายกรัฐมนตรี และรมว.กระทรวงกลาโหม ทำหน้าที่เพื่อช่วยงานนายกรัฐมนตรี พร้อมยืนยันว่าทุกคนมีความสัมพันธ์ที่ดีกับรัฐมนตรีทุกคน เพราะต้องมีการสื่อสารประสานงาน เพื่อให้เกิดความเข้าใจข้อมูลข่าวสารที่ตรงกัน และทำให้เกิดประสิทธิภาพในการทำงาน และตนเองให้ความเคารพ ร.ต.อ.เฉลิม อยู่เสมอ 
ทั้งนี้ นายสุรนันทน์ และ นายธีรัตถ์ รัตนเสวี โฆษกประจำสำนักนายกรัฐมนตรี ได้โพสต์ภาพลงในเฟซบุ๊คส่วนตัวพร้อมข้อความว่า "แก๊งไอติม" พร้อมทีมงานติดตามนายกรัฐมนตรี ขณะเยือนประเทศโปแลนด์และตุรกีอย่างเป็นทางการ
โดยสื่อมวลชนคาดว่าบุคคลที่น่าจะเป็นแก๊งไอติม ประกอบด้วย 1.นายสุรนันทน์ เวชชาชีวะ เลขาธิการนายกรัฐมนตรี  2.นายกิตติรัตน์ ณ ระนอง รองนายกรัฐมนตรี และรมว.คลัง 3.นายวราเทพ รัตนากร รมช.เกษตรและสหกรณ์ และ รัฐมนตรีประจำสำนักนายกรัฐมนตรี 4.นายนิวัฒน์ธำรง บุญทรงไพศาล รองนายกรัฐมนตรี และ รมว.พาณิชย์ 5.นายธีรัตถ์ รัตนเสวี โฆษกประจำสำนักนายกรัฐมนตรี 6.พล.ท.ภราดร พัฒนถาบุตร เลขาธิการสภาความมั่นคงแห่งชาติ 7.พ.ต.อ.ทวี สอดส่อง เลขาธิการศูนย์อำนวยการบริหารจังหวัดชายแดนภาคใต้
ขอขอบคุณภาพและข้อมูลจาก เฟซบุ๊กนายสุรนันทน์ เวชชาชีวะ และ นายธีรัตน์ รัตนเสวี