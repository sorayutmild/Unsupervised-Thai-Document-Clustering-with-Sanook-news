ดูเหมือนจะมีประเด็นเกิดขึ้นเสียแล้ว เมื่อทาง Krafton Inc ในฐานะผู้พัฒนาเกม "PUBG: Battlegrounds" หรือ PUBG ได้มีการยื่นฟ้องต่อศาลเพื่อเอาผิดกับทาง Garena ด้วยข้อหาการที่เกม Freefire ได้มีการลอกเลียนแบบของลิขสิทธิ์จากเกม PUBG: Battlegrounds แล้วทำกำไรจากในเกมดังกล่าว

ในรายงานข่าวนั้นระบุว่า ทางบริษัท Garena (หรือชื่อบริษัทใหญ่ในสิงคโปร์นาม SEA) ได้เป็นผู้ให้บริการเกม FREEFIRE ลงใน Apple และ Google Play ตั้งแต่ปี 2017 และก็ได้สร้างภาคแยกในชื่อ  Free Fire MAX ในปีนี้ ซึ่งตัวเกมนั้นได้มีการลอกเลียนแบบเกมเพลย์ของเกม PUBG หลายอย่าง ทั้งโครงสร้างเกม, ไอเท็ม, อุปกรณ์ รวมไปถึงฉากในเกม และทำกำไรได้มากกว่า 100 ล้านดอลล่าร์ แค่เฉพาะในสหรัฐ และแค่ใน 3 เดือนแรกของปี 2021 เท่านั้น

ทาง Krafton ในฐานะเจ้าของเกม PUBG ได้ร้องขอต่อทาง Garena, Apple และ Google หยุดการเปิดบริการเกมมาตั้งแต่เดือนธันวาคมแล้วแต่ไม่มีผลใด ๆ จึงได้มีการฟ้องร้องต่อศาลแขวงสหรัฐในแคลิฟอร์เนียเพื่อขอให้ทาง Garane หยุดการสร้างกำไรจากเกม Freefire ทั้งนี้ทางทนายความของ Krafton ยังไม่มีความเห็นใด ๆ เพิ่มเติม และทาง Garena ก็ยังไม่มีแถลงการณ์ใด ๆ มาก่อนหน้านี้เช่นกัน
อย่างไรก็ตามนี่ไม่ใช่ครั้งแรกที่ทาง Krafton ได้ยื่นฟ้องต่อศาลกับกรณีเกมคู่แข่งที่มีการเล่นลักษณะคล้ายกับเกมตัวเอง โดยในปี 2018 ได้มีการฟ้องทาง Epic Games ว่า ในเกม Fortnite มีอะไรหลายอย่างที่คล้ายกับ PUBG และก็ได้มีการฟ้องเกม Rules of Survival กับ Knives Out ของทาง Netease เช่นกัน แต่ทั้งสามเกมนั้นก็ยังคงเปิดให้บริการต่อตามปกติ
ปัจจุบัน ตัวเกม PUBG: Battlegrounds ได้เปิดบริการเล่นฟรีแล้ววันนี้