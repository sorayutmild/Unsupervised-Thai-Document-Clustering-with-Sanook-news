ดวงชะตาปี พ.ศ. 2563 ราศีสิงห์ หรือ ผู้ที่เกิดระหว่างวันที่ 16 สิงหาคม – 15 กันยายน
ปี พ.ศ. 2563 ปีทองแห่งการเริ่มต้นใหม่ การพัฒนาตัวเองเพื่อนำไปสู่ความก้าวหน้าที่ยั่งยืน มั่นคง ปีที่สามารถนำความฝันมาพัฒนาสู่ความเป็นจริง ที่ดาวพฤหัสบดี ดาวประธานฝ่ายศุภเคราะห์จะเป็นผู้มอบให้กับชาวราศีสิงห์ ผู้มีความตั้งใจจริง!
มกราคม การงานอาจมีการเปลี่ยนแปลง โยกย้าย หรือผู้ใหญ่ที่เคยช่วยเหลือหมดอำนาจวาสนา แต่หากคิดใหม่ ทำใหม่ หรือหางานใหม่ เริ่มต้นอาจเจออุปสรรคที่ทำให้ยุ่งยาก แต่ถ้าอดทน ก็จะเกิดผลดีในอนาคต ด้านการเงิน อาจติดขัด ไม่ได้ดังใจนึก แต่หลังวันที่ 15 ไปแล้วก็จะผ่อนคลายมากขึ้น ความรัก ร่วมด้วยช่วยกัน ไม่ขัดแย้ง โดยเฉพาะเรื่องของบุตร-ธิดา หรือการใช้จ่ายเงินทอง ถึงจะทำให้สัมพันธ์รักราบรื่น ไม่มีปัญหา ส่วนคนโสด ระวังรักออนไลน์ หากเชื่อมากเกินไป จะล่มจม!
กุมภาพันธ์ ควรใส่ใจเรื่องสุขภาพให้มากขึ้น เพราะอาจทำให้กิจการ งานที่ทำล่าช้า มีปัญหา หากเป็นนายจ้าง ควรระวังลูกจ้างจะนำความยุ่งยาก เดือดร้อนมาให้  การเงิน มีเกณฑ์จะเสียเงินจากการติดต่อสัมพันธ์ที่เสียรู้ เสียเปรียบ หรือถูกโน้มน้าวใจด้วยความรักใคร่เสน่หา รวมถึงหากจะเสี่ยงโชค เก็งกำไร ก็อาจจะทำให้สูญเสียเงินจำนวนมากได้ ด้านความรัก จะให้ราบรื่นก็ด้วยการ “ให้และยอม” เขา/เธอจะว่าอย่างไรก็ตามนั้น ส่วนคนโสด ระวังเพศตรงข้ามที่เข้ามาพัวพันระยะนี้ อาจทำให้หมดตัว!
มีนาคม งานด้านอาหาร ศิลปะบันเทิง หรือของสวยๆ งามๆ อยู่ในเกณฑ์ดี แต่ควรพิจารณาให้รอบคอบ หรือหลีกเลี่ยง หากจะวิ่งเต้นเพื่อเรื่องงานหรือเงิน เพราะมีเกณฑ์สูงที่จะถูกล่อลวงให้สูญเสียมากกว่า ในด้านการเงิน ควรระมัดระวังการใช้จ่าย เพราะมีเกณฑ์สูญเสียมากกว่า ทั้งจากเรื่องฟุ่มเฟือย เรื่องบุตร-ธิดา เรื่องสุขภาพของตัวเองหรือคนใกล้ตัว และควรใส่ใจการใช้จ่ายของคู่ครองที่ผิดปกติให้มากขึ้น เพราะอาจนำไปสู่ความยุ่งยากระยะยาว สำหรับคนโสด อาจพบรัก เจอคนที่คิดว่าใช่ แต่ถามตัวเองก่อนว่าพร้อมจะรับภาระหนี้สินของเขา/เธอที่ติดมาด้วยไหม?
เมษายน อาจมีรายได้มากขึ้นจากงาน ภารกิจด้านศาสนา การสอน สัมมนา หรือที่ติดต่อสัมพันธ์กับต่างประเทศ แต่เหตุ/ภัยจากการเดินทาง หรือมีคดีความฟ้องร้อง ก็อาจทำให้สูญเสียเงินมาก ในเรื่องงาน หากจะมอบหมายงานสำคัญให้กับคนอื่น ควรระวัง เพราะอาจเจอการ “ทิ้งงาน”  ด้านความรัก อยู่ในเกณฑ์จะมีลูกจ้าง ผู้ใต้บังคับบัญชา เข้ามาพัวพัน หากมีคนรัก คู่ครองอยู่แล้ว ก็ควรระวังอาจเป็นเหตุ/ภัยที่จะทำให้เจ็บตัว เรื่องสุขภาพ ใส่ใจให้มากขึ้น และระวังบาดเจ็บบริเวณกล้ามเนื้อหลัง หรือขา
พฤษภาคม งาน-เงิน เดินมาคู่กัน โดยเฉพาะจากกิจการ งานที่เกี่ยวกับอสังหาริมทรัพย์ หรืออาหาร ศิลปะบันเทิง จะอยู่ในเกณฑ์ดีถึงดีมาก มีผลกำไรสูง แต่ควรระวัง “แรงอิจฉาจากมิตรสหาย” อาจถูกใส่ร้ายป้ายสี ทำให้เสื่อมเสียชื่อเสียงได้ ด้านความรัก อดทน อดกลั้น หลีกเลี่ยงที่จะขัดแย้งกับคนรัก คู่ครอง ที่จะนำไปสู่การทะเลาะวิวาทได้ สำหรับคนโสด ระวังเพศตรงข้ามที่ติดต่อสัมพันธ์ด้วย เพราะมีโอกาสสูงที่จะทำให้เจ็บตัว โดยเฉพาะจากการถูกลอบทำร้าย
มิถุนายน อยู่ในระยะงานสร้างเงิน และเจริญก้าวหน้า แต่ควรหลีกเลี่ยงที่จะคุยโวโอ้อวดตัวเองกับมิตรสหาย โดยเฉพาะที่เกี่ยวกับเรื่องเงินๆ ทองๆ เพราะมีเกณฑ์สูงว่าอาจถูกล่อลวง หลอกลวง...อันตราย! และหากคิดจะลงทุน เสี่ยงโชคใดๆ ควรพึ่งพาความคิดของตัวเอง ถึงจะมีโอกาสมากขึ้น  ด้านความรัก อาจมีความสุข สนุกกับการนับเงิน แต่อยู่ในระยะเป็นทุกข์เพราะรักที่ยึดติด ไม่ปล่อยวาง ที่อาจทำให้ทะเลาะวิวาทจนแตกหักได้ คนโสด ระวัง หากหูเบาเชื่อเพื่อน ก็อาจสูญเสียเงินเพราะเพศตรงข้ามที่ถูกชักนำมาให้
กรกฎาคม อาจเสียรู้ เสียเปรียบ เสียโอกาสถ้าไม่ระวัง เพราะอยู่ในเกณฑ์ที่ทำมาหาได้ก็เพื่อให้คนอื่นใช้ทั้งนั้น และควรระวังการเซ็นสัญญาลงนามใดๆ รวมถึงค้ำประกัน หรือให้มิตรสหายกู้ยืม เพราะมีโอกาสไม่ได้คืนสูงมาก แต่ธุรกิจ งานประจำที่ไม่มีหุ้นส่วนจะอยู่ในเกณฑ์ดี มีผลกำไร เจริญรุ่งเรืองมากขึ้น ด้านความรัก หากมีการฟ้องหย่ากัน ควรประนีประนอม เพราะมีเกณฑ์ที่จะเสียเปรียบมากกว่า สำหรับคนโสด หากกำลังอยากจะมีรัก ระวังสักนิด หากเขา/เธอสูงวัยกว่า หรือแสดงสถานะว่าเป็นม่าย เพราะมีเกณฑ์สูงว่าจะเป็นรักซ้อน ซ่อนรัก
สิงหาคม ตนเป็นที่พึ่งแห่งตนเท่านั้น ถึงจะทำให้เกิดลาภผลอย่างมหาศาล แต่ควรระวังหากติดต่อสัมพันธ์กับพวกอลัชชี มารศาสนา หรือ คนต่างชาติ ก็มีโอกาสสูงที่จะถูกล่อลวงจนเสียรู้ เสียเปรียบ หรือสูญเสียเงินทอง ด้านการงาน ขยันเข้าสังคม ขยันติดต่อ พบปะมิตรสหาย ก็อาจเป็นโอกาสต่อยอดธุรกิจออกไปได้ ด้านความรัก คนโสดควรระวังให้มากๆ โดยเฉพาะจากสื่อรักออนไลน์ เพราะอาจถูกภาพมายาจากชาวต่างชาติ ที่จะทำให้เคลิบเคลิ้ม เผลอตัว และเผลอใจ! เรื่องสุขภาพ ควรใส่ใจ ดูแลตนเองให้มากขึ้น โดยเฉพาะผู้ที่ป่วยเรื้อรัง
กันยายน ปรับปรุงเสื้อผ้า หน้าผมให้ดูดีขึ้น รวมถึงการติดต่อสัมพันธ์ที่บ่งบอกถึงความตรงไปตรงมา และซื่อสัตย์ จริงใจ ก็จะทำให้ทั้งเรื่องงานและเงินอยู่ในเกณฑ์ดีขึ้น แต่ควรระวังเหตุ/ภัยจากการเดินทางไกล รวมทั้งควรหลีกเลี่ยงความขัดแย้งใดๆ ที่จะนำไปสู่การถูกฟ้องร้อง มีคดีความยืดเยื้อไปอีกนาน ด้านความรัก อยู่ในระยะดึงดูดเพศตรงข้ามเข้ามาให้ได้เลือกจนพอใจ แต่คนมีคนรัก คู่ครองอยู่แล้ว ควรระวังหากหว่านเสน่ห์ไม่เลือก อาจถูกเขา/เธอหวาดระแวง หวงหึง ที่จะทำให้เจ็บตัวอีกด้วย!
ตุลาคม อยู่ในเกณฑ์ดีที่จะลงทุน เริ่มงาน กิจการใหม่ๆ ที่จะเป็นจุดเริ่มต้นของความสำเร็จ แต่ด้านการเงิน ควรแบ่งลาภผลอย่างโปร่งใสให้กับผู้ที่มีส่วนเกี่ยวข้อง ถึงจะทำให้ไม่มีปัญหาขัดแย้งที่จะนำไปสู่การทะเลาะวิวาท ฟ้องร้องกัน และยังอยู่ในเกณฑ์ที่ควรระวังเหตุ/ภัยจากการเดินทางที่อาจทำให้สูญเสียเงินด้วย ด้านความรัก ควรระวังเงินทองของบาดใจ อาจทำให้ทะเลาะวิวาทกับคู่ครองได้ คนโสด ก็ยังอยู่ในเกณฑ์ที่จะมีเพศตรงข้ามเข้ามาเพื่อหวังหลอกลวงเงินทอง
พฤศจิกายน เดือนแห่งการแสวงหาถึงจะได้โอกาส ทั้งจากการเรียน สัมมนา หรือ เสนอแบ่งปันผลประโยชน์ให้ ถึงจะอยู่ในเกณฑ์ดีที่จะมีลาภผลมากขึ้นได้ แต่ควรระวังกิเลสพาไปจนกระทำทุจริต ผิดศีลธรรม ก็อาจทำให้สูญเสียอย่างมหาศาล ด้านการงานก็เช่นกัน หากขอความร่วมมือ ช่วยเหลือใดๆ “หมูไปไก่มา” ถึงจะสำเร็จได้ดังที่หวัง เพราะโลกนี้ไม่มีอะไรฟรี! ด้านความรัก ควรพิจารณา ตรวจสอบให้ดีๆ ก่อนจะถลำลึก มีเพศสัมพันธ์กับเขา/เธอ เพราะมีโอกาสเกิดเป็น “รักซ้อน ซ่อนรัก” ที่จะนำทุกข์ภัยมาสู่ตน
ธันวาคม การซื้อ-ขายเป็นนายหน้าหรือจัดการเรื่องอสังหาริมทรัพย์ อยู่ในเกณฑ์ดีที่จะช่วยเสริมรายได้ให้มากยิ่งขึ้น ในเรื่องงาน การติดต่อสัมพันธ์อย่างตรงไปตรงมา พูดจริงทำจริง ไม่ทิ้งงานกลางคัน ถึงจะทำให้สำเร็จ ได้ผลดังที่หวัง ผู้ใหญ่ ผู้มีอำนาจก็พร้อมจะส่งเสริม เปิดโอกาสดีๆ ให้เจริญก้าวหน้ามากยิ่งขึ้น ด้านความรัก ร่วมด้วยช่วยกันดูแล ตกแต่งบ้านให้สวยงาม สะอาดตา ดูแลจิตใจคนในครอบครัวให้อยู่กันอย่างร่มเย็นเป็นสุข แค่นี้ก็จะทำให้สัมพันธ์รักราบรื่น มีความสุข คนโสดที่กำลังไขว่คว้าหารัก ก็จะมีโอกาสพบรัก เจอเนื้อคู่ได้
 
อัญมณี/สีที่เสริมสิริมงคล : พลอยสีส้ม , ทอง สีส้ม
อัญมณี/สีที่เป็นอริ มรณะ : นิล สีดำ สีเขียวแก่ , พลอยสีแดงจัด สีแดง
วันที่ดีที่สุดในสัปดาห์ : วันอาทิตย์