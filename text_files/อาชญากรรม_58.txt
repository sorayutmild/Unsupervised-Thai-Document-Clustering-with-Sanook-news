(30 ก.ย.) เมื่อเวลา 10.00 น. ศาลจังหวัดหัวหิน นัดอ่านคำพิพากษา ในคดีที่พนักงานอัยการได้ยื่นฟ้อง นายวันชัย แสงขาว หรือ เกม พนักงานประจำขบวนรถไฟที่ 174 จำเลยที่ 1 ในฐานความผิด 5 คดี ได้แก่ ฆ่าผู้อื่นโดยเจตนา กระทำชำเราเด็กอายุไม่เกิน 15 ปี ซ่อนเร้นศพเพื่อปิดบังการตาย ลักทรัพย์ และ เสพยาบ้า
นายณัฐกรณ์ ชำนาญ พนักงานทำความสะอาดบนขบวนรถไฟที่ 174 จำเลยที่ 2 ที่ถูกฟ้องในข้อหาสนับสนุนให้ผู้อื่นกระทำชำเราเด็กอายุไม่เกิน 15 ปี ซึ่งให้การรับสารภาพในชั้นสอบสวน แต่ให้การปฏิเสธในชั้นศาล จากกรณีฆาตกรรมอำพรางเด็กหญิงวัย 13 ปี บนขบวนรถไฟ เมื่อวันที่ 6 กรกฎาคม 2557
ทั้งนี้ตลอดระยะเวลา 2 เดือนที่ผ่านมา ได้มีการสืบพยานครบถ้วน ทั้ง 29 ปาก ศาลพิจารณาเห็นว่ามีหลักฐานและพยานเพียงพอที่ระบุว่า จำเลยที่ 1 มีความผิดจริง ฐานก่อเหตุฆ่าผู้อื่นโดยเจตนาและกระทำชำเราเด็กอายุไม่เกิน 15 ปี สั่งพิพากษาโทษสูงสุด ประหารชีวิต จำเลยที่ 1 
ขณะที่ จำเลยที่ 2 ซึ่งเป็นผู้สนับสนุนในการก่อเหตุกระทำชำเราเด็กอายุไม่เกิน 15 ปี สั่งพิพากษาโทษจำคุกเป็นเวลา 4 ปี
ขณะที่บรรยากาศในวันพิพากษาคดีที่ศาลชั้นต้นในวันนี้นั้น ครอบครัวของเหยื่อผู้เสียชีวิตได้พร้อมใจกันสวมเสื้อสีดำ ระบุข้อความ "ข่มขืน เท่ากับ ประหาร" โดย บุ๋ม ปนัดดา วงศ์ผู้ดี ได้เดินทางมาร่วมฟังคำพิพากษาครั้งนี้ด้วย ส่วนสภาพจิตใจของญาติผู้เสียชีวิต แม้ว่าเหตุการณ์จะผ่านไปกว่า 2 เดือน แต่ยังคงทำใจยอมรับกับเหตุที่เกิดขึ้นไม่ได้