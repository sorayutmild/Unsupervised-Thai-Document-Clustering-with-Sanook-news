ผ่านๆไปก็หลายสัปดาห์แล้วสำหรับคอลัมน์ประจำของพวกเราเจอกันทุกวันพุธกลางสัปดาห์กับมือสอง น่าสนที่ หลังจากแนะนำรถยนต์มือสองทั้งเก่าใหม่หลายรุ่นมาพอสมควรแล้วสัปดาห์นี้เราจะพาไปพบรถมือสองอีกครั้ง ที่ไม่ใช่แค่ 1 แต่มาถึง 6 กับ รถมือสองที่ราคาแทบไม่ตกกันเลยในรอบ 5 ปี ที่ผ่านมามีรุ่นไหนบ้างไปดูกันเลย 
 
 อันดับที่ 1  BMW E36 โฉมนกแก้ว 
 
งานนี้ต้องเรียนกันก่อนว่าไม่ได้เป็นการจัดอันดับ!!! แต่เหมือนการมาพูดมากกว่าถึงรถรุ่นที่ได้รับความนิยมไม่เสื่อมคลายและหนึ่งในหลายๆรุ่นนั้นคือรถยนต์  BMW  รุ่นรหัสตัวถัง  E36 หรือที่หลายคนเรียกว่ าบีเอ็มนกแก้ว ซึ่งเมื่อ 4-5 ปีทีแล้วราคาป้วนเปี้ยนอยู่แถวๆ 3 แสนบาทกลางๆถึง 4 แสนบาทปลายๆ

เวลาผ่านไปราคาขายย่อมมีการตกลงไปบ้างตามอายุรถที่ย่างเข้าปีที่15 แล้ว โดยเฉพาะรถรุ่นแรกๆนี่ปาไปเฉียดๆ 20 ปี ก็มีให้เห็นแต่เชื่อไหมครับว่ารถรุ่นนี้ปัจจุบันราคากลางในตลาดยังอยู่ที่ 3 แสนกลางๆ และสภาพสวยบางคันที่แต่งแล้วอาจจะสูงถึง เกือบ 4 แสนบาท นับว่าเป็นรถที่ห้ามพลาดถ้าคุณชอบรถยุโรป
 
 อันดับที่ 2 subaru Impreza GC8
 
หากคุณเป็นคนที่ชื่นชอบรถยนต์ญี่ปุ่นแต่ไม่อยากได้ความเหมือนใครยี่ห้อ Subaru  ถือเป็นหนึ่งในรถรุ่นที่คุณน่าจะมาจับจองเป็นเจ้าของ โดยเฉพาะอย่างยิ่งนี่คือรถที่สามารถพัฒนาเป็นสปอร์ตแรลลี่ได้ไม่ยาก ด้วยการเปลี่ยนเครือง และนั่นเป็นสาเหตุว่าทำไมราคาของมันถึงไม่ตก

ทรวดทรงที่ดุอาจจะเริ่มเก่าไปบ้างแต่เมื่อมันไม่ค่อยชินตานั้นทำให้ทรงนั้นยังดูไม่ล้าสมัยยิ่งรวมกับเอกลักษณ์ของเสียงเครื่องที่อาจจะพาคุณสั่นระรัวในแบบไม่เหมือนใครยิ่งทำให้คนจำนวนมากอยากที่จับจองเป็นเจ้าของมากยิ่งขึ้น ซึ่งในช่วงก่อนหน้านี้มันมีราคาอยู่ที่ราวๆ 3แสนปลายๆ ถึง 4 แสนกลางๆ แต่ปัจจุบันแม้จะตกลงมาเล็กน้อย แต่ราคาของมันก็ยังอยู่ในเรทราคาเดิม แถมบางคันที่เจ้าของเดิมแต่งไว้เต็มยศอาจวางขายในราคาเฉียดที่ 5 แสนบาทด้วยซ้ำ
 
 อันดับที่ 3  Nissan 200 SX 
 
สปอร์ตคาร์ 2 ประตู สุดเท่ห์ที่ได้รับความนิยมจากวัยรุ่น และยังเป็นเช่นนั้นอยู่จนถึงปัจจุบัน แม้รถสภาพดีแบบว่านางฟ้านั้นจะหายากยิ่งกว่างมเข็มในมหาสมุทร แต่ว่าก็ยังได้รับความนิยมอย่างต่อเนื่องทำให้ราคารถรุ่นนี้กลับพุ่งสูงขึ้นอย่างต่อเนื่องอย่างฉุดไม่อยู่

ย้อนกลับไปเมื่อสัก 4-5 ปีที่แล้วรถรุ่นนี้อาจจะมีราคาอยู่ที่ 5 แสนต้นๆถึง 6 แสนบาท ตามแต่สภาพ แต่ปัจจุบัน แม้รถจะมีอายุเกือบ 20 ปี แต่ยังมีราคาอยู่ที่ 6 แสนกว่าบาท ส่วนหนึ่งก็มาจากไม่มีรถสปอร์ตรุ่นใหม่เข้ามาจำหน่ายในไทย แต่ก็ใช่ว่าใครชอบแล้วจะเป็นเจ้าของกันง่ายๆเพราะจากที่สอบถามมาไฟแนนซ์นั้นจะบังคับให้ดาวน์เยอะและผ่อนไม่เกิน 4 ปีเท่านั้น
 
 อันดับที่ 4  Nissan Cefiro A31 
 
แม้รถคันนี้จะไม่ใช่รถซิ่งแต่ Nissan cefiro  ก็เป็นรถยนต์อีกหนึ่งรุ่นที่ราคาไม่ตก ด้วยเหตุผลความนิยมจากวัยรุ่นในการนำมันไปวางเครื่อง แถมระบบช่วงล่างยังสามารถยกมาจากสปอร์ตคาร์ชั้นนำอย่าง Nissan Skyline  ได้ เรียกว่ามีงบไม่มากก็สามารถสร้างรถสปอร์ตในคราบรถบ้านมาขับกันไปไม่ยากเย็นนัก

ด้วยอายุของรถที่ผ่านระดับ 20 ปีแล้วน่าจะมีราคาที่ตกลงไปมากๆ แต่กลับกลายเป็นว่ารถรุ่นนี้ยังมีราคาเริ่มต้นระดับ 1 แสนบาทกลางๆในสภาพเดิมสนิท ถึง เน่าสนิท และขยับตามขึ้นมาเรื่อยๆตามการวางเครื่องหรือแต่งของเจ้าของเดิม ซึ่งราคาสุงสุดที่เคยเจอในตลาดนั้นคือเกือบ 4 แสนบาทที่ได้ครบทุกอย่างตามต้องการ เรียกว่าซื้อแล้วสามารถไปลงสนามแข่งได้เลยทันที
 
 อันดับที่ 5  Toyota MR 2 
 
กลายเป็นสปอร์ตคาร์แห่งยุคไปแล้วสำหรับรถยนต์รุ่นนี้ที่มาพร้อมเอกลักษณ์หนึ่งเดียวไม่เหมือนใครด้วยเครื่องยนต์วางกลางขนาด 2 ลิตรกับขุมพลัง 3 S แถมเรือนร่างมันนั้นยังไม่ต่างจาก Ferrari  ดีๆ ทำให้นิยมมากในต่างประเทศ แต่ไม่ใช่กับบ้านเรา

ต้องบอกว่าน้อยครั้งนักที่เราจะเห็น Toyota MR2  บนถนน แต่ที่แปลกคือแม้มันจะไม่ได้รับความนิยมแถมรถรุ่นใหม่ก็มีมาจำหน่ายกันมากมายแต่ราคารถรุ่นนี้ที่เคยตั้งไว้ระดับ 6 แสนกว่าบาทกลับคงเส้นคงวาไม่มีการเปลี่ยนแปลง ยิ่งนับว่ามันไม่ค่อยนิยมแล้ว ยิ่งหาเหตุผลยากขึ้นเป็น 2 เท่าอีก แต่ว่ารถรุ่นนี้นั้นขึ้นชื่อเรื่องของสมรรถนะการขับขี่ ที่เร้าใจ
 
อันดับที่ 6  Honda civic 3 Doors 
 
ถ้าไม่พูดถึงคันนี้คงจะดูแปลก เพราะรถรุ่นนี้เป็นหนึ่งในรถที่ฮิตติดลมบนอย่างมากกับ  honda civic  3ประตู ที่ผ่านมานานมากรถรุ่นนี้ก็มีราคาไม่ตก เรียกว่าหลายคนซื้อมาขับขายไป อาจจะเหมือนเช่ามาขับเท่านั้น ด้วยความนิยมที่ไม่เสื่อมคลายแถมยังซื้อง่ายกว่ารถหลายๆรุ่นที่เราบอกไปก่อนหน้า และด้วยยอดผ่อนไม่แพงก็ไม่น่าแปลกใจที่จะพบว่ารถรุ่นนี้ยังเป็นที่นิยม

 ทั้ง 6 คันนี้ก็เป็นส่วนหนึ่งของรถอีกหลายรุ่นในตลาดที่ราคานั้นไม่ขยับไปไหนเลยหรือมีการปรับตัวลดลงน้อยมากในช่วง 5 ปีที่ผ่านมา ซึ่งคุณผู้อ่านคงพอสังเกตได้ว่า รถเหล่านี้นั้นไม่ใช่รถตลาด แต่เป้นรถที่วัยรุ่นนิยม 
 