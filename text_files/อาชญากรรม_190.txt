(28 พ.ค.) ภาพแชร์ว่อนโลกออนไลน์ ชายหนุ่มคว้ามีดไล่แทงหญิงสาว กล้องวงจรปิดจับภาพได้ชัดเจน ชาวเน็ตวิจารณ์หนัก วอนตำรวจช่วยตามจับมาให้ได้
คลิปวิดีโอภาพความยาวกว่า 10 นาที จากกล้องวงจรปิดภายในซอยสามเสน 4 เผยให้เห็นเหตุการณ์ระทึกขวัญ เมื่อชายหนุ่มพยายามทำร้ายร่างกายหญิงสาว ก่อนจะคว้ามีดปลายแหลม เพื่อจ้วงแทงฝ่ายหญิงหลายครั้ง จนได้รับบาดเจ็บสาหัส ท่ามกลางสายตาของชาวบ้านที่อยู่ในที่เกิดเหตุ และกลายเป็นกระแสวิจารณ์ในโลกออนไลน์ หลังมีผู้นำเอาคลิปมาโพสต์ เพื่อขอความเป็นธรรมให้ฝ่ายหญิง
ตามรายงานระบุว่า เหตุดังกล่าวเกิดขึ้นเมื่อวันที่ 26 พฤษภาคมที่ผ่านมา ฝ่ายชายที่เป็นพ่อค้าขายลูกชิ้น เกิดบันดาลโทสะและโมโห เนื่องจากตามง้อขอคืนดีกับแฟนสาวไม่ได้ ทั้งคู่เกิดทะเลาะมีปากเสียงกันอย่างรุนแรง จนกระทั่งมีผู้แจ้งเจ้าหน้าที่ตำรวจให้มาควบคุมเหตุการณ์
ซึ่งในเวลาต่อมา เจ้าหน้าที่ตำรวจได้เข้ามาพูดคุยกับทั้งสองฝ่าย จนต่างแยกย้ายกันไป แต่เมื่อเจ้าหน้าที่ออกจากจุดดังกล่าวแค่เพียงชั่วครู่ ทั้งสองฝ่ายก็กลับมาเผชิญหน้ากันอีกครั้ง ก่อนจะกลายเป็นภาพระทึกขวัญ เมื่อฝ่ายชายคว้ามีดปลายแหลมมาแทงฝ่ายหญิงหลายครั้ง ก่อนจะหลบหนีไป
ล่าสุดเจ้าหน้าที่ตำรวจทราบตัวผู้ก่อเหตุแล้ว พร้อมกับอนุมัติออกหมายจับ เพื่อติดตามตัวมาดำเนินคดีต่อไป ส่วนฝ่ายหญิงยังคงพักรักษาตัวอยู่ที่โรงพยาบาลวิชระ อาการบาดเจ็บยังสาหัส เนื่องจากถูกแทงตามร่างกายหลายจุด