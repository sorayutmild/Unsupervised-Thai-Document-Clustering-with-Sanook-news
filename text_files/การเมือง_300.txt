
(คลิปที่ภาพเพื่อดูคลิป)
ผู้สื่อข่าวรายงานว่า (15 มี.ค.) น.ส.ยิ่งลักษณ์ ชินวัตร ปฎิบัติหน้าที่นายกรัฐมนตรี และ รมว.กลาโหม ซึ่งยังคงปฎิบัติภารกิจอยู่ที่เชียงใหม่ ได้เดินทางไปรับประทานอาหารที่ร้านก๋วยเตี๋ยว 3 บาท ย่านถนนรัตนโกสินทร์ หลังโรงเรียนปรินส์รอยแยลส์วิทยาลัย ในตัวเมืองเชียงใหม่ พร้อมด้วย พล.อ.นิพัทธ์ ทองเล็ก ปลัดกระทรวงกลาโหม และ ด.ช.ศุภเสกข์ อมรฉัตร บุตรชายเดินทางมายังร้านก๋วยเตี๋ยว 3 บาทด้วย
ซึ่งขณะที่ น.ส.ยิ่งลักษณ์ เดินทางมาถึงร้านก๋วยเตี๋ยว 3 บาท ก็ลงจากรถตู้โฟร์คสีบรอนซ์ทอง ทะเบียน ฆฎ 5404 กรุงเทพมหานคร เมื่อลงจากรถที่นั่งมาก็เสียหลักล้มลงกับพื้น เนื่องจากพื้นถนนไม่เรียบ ท่ามกลางเสียงแสดงความตกใจของกลุ่มผู้สื่อข่าวและประชาชนที่มารอต้อนรับจำนวนมาก โชคดีที่ น.ส.ยิ่งลักษณ์ ไม่ได้รับบาดเจ็บแต่อย่างใด ก่อนจะลุกขึ้นยืนในทันที หลังจากนั้นก็เดินไปนั่งที่โต๊ะ 4 และสั่งก๋วยเตี๋ยวเส้นเล็กหมูน้ำตก 2 ชาม หมูสะเต๊ะ 1 จาน โดยหลังจากรัปประทานเสร็จก็ถ่ายรูปร่วมกับประชาชน ก่อนจะเดินทางกลับ
ทั้งนี้ น.ส.ยิ่งลักษณ์ จะใช้เวลาพักผ่อนกับครอบครัวเป็นการส่วนตัวตลอดช่วงเสาร์อาทิตย์นี้ ส่วนการเตรียมการลงพื้นที่เพื่อปฏิบัติราชการต่างจังหวัดในสัปดาห์หน้านั้น ยังไม่เป็นที่ชัดเจน แต่มีรายงานว่าปฏิบัติหน้าที่นายกรัฐมนตรีจะลงพื้นที่ภาคอีสานอีกครั้ง คาดว่าจะเป็นที่จังหวัดอุบลราชธานี ศรีสะเกษ และบุรีรัมย์
ขอขอบคุณภาพจากเฟซบุ๊ก Yingluck Shinawatra