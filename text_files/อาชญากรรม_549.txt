เมื่อเวลา 14.00 น. (17 ธ.ค.) ตำรวจสภ.เมืองอุดรธานี และชุดสืบสวนพิรุณ ได้ทำการล่อซื้อยาบ้าจากหญิงสาวคนหนึ่งที่บริเวณหน้าบ้านไม่มีเลขที่ บ้านดงอุดม ม.5 ต.หนองบัว อ.เมือง จ.อุดรธานี ได้ยาบ้ามาจำนวน 10 เม็ด ในราคา 2,300 บาท หลังจากสืบทราบว่ามีพฤติการณ์ค้ายาบ้ามานานแล้ว โดยจับกุมตัวไว้ได้พร้อมของกลาง ทราบชื่อต่อมา คือ น.ส.เหมือนขวัญ ไชยสิทธิ์ อายุ 20 ปี ตรวจปัสสาวะพบเป็นผลบวก โดยยอมรับว่าเพิ่งเสพยาบ้าไป 2 เม็ด
การสืบสวนจับกุมดังกล่าวเนื่องมาจากก่อนหน้านี้ นางวาสนา อ้มพรม อายุ 40 ปี ถูกจับกุมพร้อมยาบ้า 3 เม็ด ต่อมาชุดสืบสวนได้สืบทราบอีกว่า นายบัญชา คงแก้ว อายุ 21 ปี และ น.ส.เหมือนขวัญ ลูกเขยและลูกสาวของนางวาสนา พัวพันการค้ายาบ้าด้วย จึงได้ล่อซื้อจับกุมนายบัญชา ได้ยาบ้า 2 เม็ด ล่าสุด ศาลตัดสินจำคุก 2 ปี
หลังสามีติดคุก น.ส.เหมือนขวัญ ได้ย้ายบ้านไปอยู่ที่อื่น และยังพัวพันการค้ายาบ้าให้วัยรุ่น โดยนายบัญชาเป็นคนให้ข้อมูลว่าภรรยาของตัวเองค้ายาบ้า อยากให้จับติดคุก จะได้ไม่ไปมีสามีใหม่ ซึ่ง น.ส.เหมือนขวัญ ผู้ต้องหา ก็เผยว่า สามีหึงหวงมาก อยากให้ถูกจับติดคุก เพราะกลัวจะไปมีสามีใหม่
อย่างไรก็ตามตำรวจ จึงคุมตัว น.ส.เหมือนขวัญ ไว้ดำเนินคดีในข้อหา "จำหน่ายยาเสพติดให้โทษประเภท 1 (ยาบ้า) โดยผิดกฎหมาย" และ "เสพยาเสพติดให้โทษประเภท 1 (ยาบ้า)โดยผิดกฎหมาย"
ขอบคุณที่มาจาก ข่าวสดออนไลน์