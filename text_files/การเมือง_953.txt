ทักษิณ ชินวัตร ขอบคุณทุกคำอวยพรวันคล้ายวันเกิดครบ 71 ปี แม้จะจากเมืองไทยมาเกือบ 14 ปี พร้อมประกาศข่าวดีจะได้หลานเพิ่มจาก อุ๊งอิ๊งค์ แพทองธาร บุตรสาวคนเล็ก
วันที่ 26 ก.ค. 2563 ดร.ทักษิณ ชินวัตร อดีตนายกรัฐมนตรีคนที่ 23 ของไทย โพสต์ข้อความในเฟซบุ๊กส่วนตัว ระบุว่า วันนี้ตนอายุครบ 71 ปี อยากขอบคุณทุกคนที่ได้อวยพรมาทั้งทางตรง และผ่านทางเมืองไทย อีกทั้งมีบางคณะไปทำบุญให้กับตนด้วย ซึ่งตนบอกได้อย่างเดียวว่ารู้สึกซาบซึ้ง และคิดถึง ทั้งที่ตนจากเมืองไทยมาเกือบ 14 ปีแล้ว แต่ก็มีสิ่งดีๆ เข้ามาทำให้มีกำลังใจ
นอกจากนี้ ดร.ทักษิณ ยังแจ้งข่าวดีด้วยว่า วันเกิดปีนี้ตนได้รับของขวัญพิเศษ เพราะกำลังจะมีหลานอีกคนจากอุ๊งอิ๊งค์ แพทองธาร ลูกรักคนเล็ก และคงจะคลอดปลาย ม.ค. หรือต้น ก.พ. 2564
และช่วงลำบากของทุกๆ คน จากการแพร่ระบาดของโรคโควิด-19 ตนอยากจะฝากคลิปของต่างชาติอันนี้ไว้ให้ได้ชม โดยตนได้รับมาจากเพื่อนต่างชาติ ฟังแล้วรู้สึกว่าน่าจะเป็นกำลังใจที่ดีให้ทุกคนในยามนี้ และอยากแชร์ให้คนไทยทุกคนได้เป็นกำลังใจ
