พี่สาวพาน้องสาววัย 17 ปี เข้าแจ้งความที่โรงพัก หลังน้องสาวเล่าว่าถูกว่าที่พี่เขย ที่กำลังจะแต่งงานกับพี่สาว กระทำชำเรา ตอนที่พี่สาวออกไปทำงาน
(19 มี.ค.) ร.ต.อ.บดินทร์ ดอนชวนชม รองสารวัตรสอบสวน สภ.เมืองสมุทรปราการ กำลังปฏิบัติหน้าที่อยู่บนโรงพักได้มี น.ส.เมล์ (นามสมมุติ) อายุ 24 ปี สาวโรงงานย่านนิคมอุตสาหกรรมบางปู ได้พา น.ส.เอ (นามสมมุติ) อายุ 17 ปี น้องสาวซึ่งเรียนอยู่ชั้น ม.5 ของโรงเรียนแห่งหนึ่งทางภาคอีสาน เข้าแจ้งความร้องทุกข์หลังจากที่น้องสาวถูกว่าที่พี่เขยข่มขืนกระทำชำเรา ภายในห้องพักอพาร์ทเม้นท์ แห่งหนึ่ง ภายในซอยโอ่ง ต.ท้ายบ้าน อ.เมืองสมุทรปราการ เหตุเกิดเมื่อช่วงเช้าที่ผ่านมา
น.ส.เมล์ พี่สาวได้เล่าว่า ตนกับนายเอก (นามสมมุติ) อายุ 25 ปี ซึ่งเป็นแฟนหนุ่ม ได้คบหากันมา 5 ปี แล้ว ทำงานอยู่ที่เดียวกัน และกำลังวางแผนจะแต่งงานกัน หลังจากที่ นางสาวเอ น้องสาวที่เรียนอยู่ชั้น ม.5 โรงเรียนแห่งหนึ่งทางภาคอีสาน ได้มาอยู่กับตนที่อพาร์ทเมนท์ช่วงปิดเทอม โดยมีนายเอกพักอยู่ด้วย ตลอดระยะที่น้องสาวมาอยู่ด้วยทุกอย่างก็เป็นปกติดี
กระทั่งวันเกิดเหตุเมื่อช่วงคืนวันที่ 18 มีนาคม นายเอก ได้ไปทำงานที่โรงงาน โดยเข้ากะกลางคืน ส่วนตนกับน้องสาว พักอยู่ที่ห้องกันตามปกติ พอช่วงเช้าวันนี้ ตนกำลังแต่งตัวออกไปทำงาน เป็นช่วงเวลาที่แฟนหนุ่มออกกะและกลับมานอนพักที่ห้อง โดยมีน้องสาวตนนอนหลับอยู่
ต่อมาในช่วงสายที่ผ่านมา น้องสาวได้โทรศัพท์มาบอกว่า ถูก นายเอก ข่มขืนตอนที่พี่สาวออกไปทำงานแล้ว ตนจึงได้รีบเดินทางกลับมาที่ห้องพัก พบเพียงแต่น้องสาวกำลังนั่งร้องไห้อยู่คนเดียว ส่วนนายเอกได้หลบหนีไปก่อนแล้ว ตนจึงตัดสินใจพาน้องสาวเข้าแจ้งความกับเจ้าหน้าที่ตำรวจ เพื่อติดตาม นายเอก มาสอบสวนและดำเนินคดี
ขณะที่ น.ส.เอ ผู้เสียหาย ได้เล่าว่า ก่อนเกิดเหตุระหว่างที่ตนกำลังนอนหลับอยู่ในห้องพักเพียงลำพัง เพราะพี่สาวออกไปทำงานแล้ว อยู่ๆ นายเอก ว่าที่พี่เขยได้กลับมาที่ห้องและปิดประตูล็อก ก่อนจะเริ่มลวนลามตน จึงสะดุ้งตื่นขึ้น และรีบวิ่งเข้าไปหลบในห้องน้ำ กระทั่งเวลาผ่านไปนานพอสมควร ตนคิดว่านายเอกคงจะไม่ทำอะไรแล้ว จึงได้เปิดประตูออกมา นายเอก ก็รุกเข้ามากอดหอมและปลุกปล้ำ พร้อมลงมือข่มขืนกระทั่งสำเร็จความใคร่ หลังจากตั้งสติได้ตนจึงได้โทรศัพท์ไปเล่าให้พี่สาวฟัง ส่วนนายเอกก็ได้หลบหนีอออกจากห้องไป
เบื้องต้นเจ้าหน้าที่จะได้ส่งตัวผู้เสียหาย ไปตรวจร่างกาย ที่โรงพยาบาลสมุทรปราการ  เพื่อเป็นหลักฐานในการติดตามจับกุมตัวนายเอก ว่าที่พี่เขยมาสอบสวนเพื่อดำเนินคดีตามกฎหมายต่อไป