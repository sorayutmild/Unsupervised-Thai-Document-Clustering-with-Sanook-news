คืบหน้ากรณี หัวหน้า รปภ.ข่มขืนลูกบ้านสาว รปภ.ที่อยู่ในคืนเกิดเหตุ เผยหลังก่อเหตุหัวหน้ายังส่งข้อความมาหา แค้นใจแทน เหยื่อเป็นคนดี ชอบเอาอาหารและน้ำมาฝากเสมอ
จากกรณีหญิงสาว อายุ 36 ปี ถูกนายมนตรี อายุประมาณ 40 ปี หัวหน้า รปภ. คอนโดมิเนียมแห่งหนึ่ง ถนนเพชรเกษม แขวงและเขตบางแค กรุงเทพฯ บุกเข้ามาในห้องพัก จับใส่กุญแจมือ ก่อนจะลงมือข่มขืน ซึ่งหลังเกิดเหตุผู้ก่อเหตุได้หลบหนีไปได้ แม้ตำรวจจะมาถึงที่เกิดเหตุหลังจากรับแจ้ง 5 นาที 

ล่าหัวหน้า รปภ. คอนโดฝั่งธนฯ บุกห้องลูกบ้านสาว จับใส่กุญแจมือ-ข่มขืนยับ

ล่าสุด วันนี้ (5 ธ.ค.) ผู้สื่อข่าวรายงานว่า นายเกียงคำ อายุ 57 ปี รปภ.ที่ประจำอยู่ป้อมหน้าคอนโดในคืนเกิดเหตุ เปิดเผยว่า ในคืนนั้นตนประจำการอยู่ที่ป้อมหน้า โดยช่วงเวลาประมาณตี 1 ก็ทราบว่าหัวหน้ามนตรีได้พาช่างกุญแจขึ้นไปเปิดห้องให้กับลูกบ้าน พอช่างกุญแจกลับไป หัวหน้ามนตรีก็เดินมาคุยกับตนก่อนจะเดินหายไปช่วงเวลาประมาณ 01.27 น.
สักพักก็มีคนเข้ามาที่คอนโด แจ้งว่าเป็นญาติกับลูกบ้านซึ่งลูกบ้านเพิ่งถูกข่มขืน โดยญาติของผู้เสียหาย เป็นตำรวจด้วย ตนจึง ว. ไปบอกกับหัวหน้ามนตรี ซึ่งเป็นไปตามระเบียบที่หากมีบุคคลภายนอกจะติดต่อเข้าภายในพื้นที่ รปภ. ที่ป้อมจะต้องแจ้งและได้รับการอนุมัติจากหัวหน้า รปภ. ก่อน
ซึ่งวันนั้นหัวหน้ามนตรีไม่ได้ตอบรับกลับมา ตนจึงไม่สามารถอนุญาตให้ญาติของผู้เสียหายเข้ามาในพื้นที่ได้ และเพิ่งมารู้ภายหลังว่าเกิดเหตุดังกล่าวขึ้น โดยหัวหน้ามนตรีเป็นผู้ก่อเหตุเอง
โดยในคืนนั้นหลังจากเจ้าหน้าที่ตำรวจได้ตรวจสอบกระเป๋าของหัวหน้ามนตรี ก็พบกุญแจมือ เทปพันสายไฟ และมีด ซึ่งไม่ใช่อุปกรณ์ที่ต้องพกไว้สำหรับการทำงาน และตนก็ไม่เคยรู้มาก่อนว่าหัวหน้ามนตรีพกอุปกรณ์เหล่านี้ไว้ในกระเป๋า
ทั้งนี้ พอตนรู้ว่าหัวหน้ามนตรีเป็นคนก่อเหตุก็รู้สึกโกรธและเจ็บแค้นใจมาก เพราะลูกบ้านที่เป็นผู้เสียหายคนนี้เป็นคนใจดี จะคอยเอาอาหารเอาน้ำมาฝาก รปภ. อยู่เสมอ ซึ่งตนมองว่าผู้เสียหายเป็นผู้มีพระคุณ หัวหน้ามนตรีไม่น่าจะทำเช่นนี้ และหากในคืนนั้นตนรู้ว่าเกิดเหตุดังกล่าวขึ้น ตนจะขึ้นไปช่วยด้วยตนเอง แม้ตัวเล็กก็จะสู้ และจะไม่ห้ามไม่ให้ญาติขึ้นไปด้วย
โดยคืนนั้นตนเองก็ถูกญาติของผู้เสียหายตบเข้าที่ใบหน้า เนื่องจากไม่พอใจที่ตนกีดกันไม่ให้ขึ้นไป ซึ่งตนก็ไม่ถือโทษโกรธเพราะยอมรับผิดว่าตนเองบกพร่องจริง แต่ในเช้าวันรุ่งขึ้นหัวหน้ามนตรีได้ส่งข้อความมาหาตน บอกว่าขอโทษที่ทำให้ต้องโดนตบหน้าและบอกว่าที่ทำไปเพราะรักผู้เสียหายแอบมองมานานแล้ว
สำหรับตัวหัวหน้ามนตรีนั้น ตนรู้จักตั้งแต่เข้ามาทำงานด้วยประมาณสองปีแล้ว โดยปกติเป็นคนที่ชอบทำงานเอาเปรียบลูกน้อง อีกทั้งยังเคยมาพูดกับตนว่าเขาเล็งลูกบ้านผู้หญิงคนนั้นคนนี้ ซึ่งตนก็ได้เตือนไปว่าอย่าไปยุ่งกับลูกบ้าน
ส่วนพฤติกรรมในการเสพยา ตนคาดว่าหัวหน้ามนตรีน่าจะเสพยาจริง เพราะก่อนจะหยุดช่วงเทศกาลปีใหม่ ได้มายืมเงินหัวหน้าอีกคนไป 1,500 บาท และช่วงปีที่ผ่านมาก็เคยมีอาการคล้ายหลอนยา โวยวายบอกว่าจะลาออกด้วย