หลายคนจะทราบดี ว่าการลดน้ำหนัก ลดความอ้วนไม่ใช่เรื่องง่าย เพราะต้องฝืนความเคยชินส่วนตัว ต้องลุกมาออกกำลังกาย ต้องเข้มงวดในการควบคุมอาหาร ต้องอดของชอบทั้งหลาย ซึ่งก็ไม่แปลกถ้าจะรู้สึกเหนื่อยกับความพยายามนี้ ดังนั้น น่าจะดีกว่าถ้าเราจะมีตัวช่วยอื่นๆ ที่ทำควบคู่กันไป เพื่อไม่ให้ความพยายามในการลดน้ำหนักกลายเป็นความลำบากแล้วล้มเลิกไปเสียก่อน
เพราะการลดน้ำหนักจะเห็นผลและประสบความสำเร็จได้ ต้องอาศัยความพยายามอย่างต่อเนื่อง ทั้งการควบคุมอาหารอย่างเหมาะสม และการออกกำลังกายเป็นประจำ แต่จริงๆ แล้ว หากคุณรู้เคล็ดลับ ว่าแค่เปลี่ยนแปลงมื้อเช้าสักเล็กน้อยเท่านั้น สามารถช่วยให้การลดน้ำหนักของคุณง่ายขึ้น ทุกเช้า คุณอาจจะดื่มกาแฟเพียงแก้วเดียวเพราะคิดว่าเป็นตัวเลือกที่ดีในการลดน้ำหนัก แต่มีตัวช่วยที่ดีและมีประโยชน์กว่านั้น หากคุณต้องการแค่เครื่องดื่มสักแก้วในมื้อเช้า
ซึ่งเคล็ดลับในการลดน้ำหนัก ควรจะเริ่มจากการเริ่มต้นวันใหม่ด้วยสิ่งที่ดีต่อสุขภาพและคงระดับพลังงานในร่างกายไว้ตลอดวัน แล้วรู้ไหม? ว่าเครื่องดื่มง่ายๆ บางอย่างอาจทำให้สุขภาพของคุณเปลี่ยนแปลงไปในทางที่ดีขึ้น ที่สำคัญเครื่องดื่มเหล่านี้ยังมีส่วนช่วยในการลดน้ำหนักได้ในเวลาเดียวกัน นี่คือ 5 เครื่องดื่มสุขภาพที่ทำได้ง่ายและรวดเร็วซึ่งคุณสามารถดื่มมันเป็นกิจวัตรประจำวันทุกเช้า เพื่อสุขภาพที่ดีและช่วยให้การลดน้ำหนักง่ายขึ้น (ประสิทธิภาพที่ดีที่สุด ควรทำควบคู่ไปกับการคุมอาหารและออกกำลังกายเป็นประจำ)

น้ำมะนาวผสมเมล็ดเจีย

ทั้งมะนาวและเมล็ดเจียล้วนมีประโยชน์ในการลดน้ำหนัก ซึ่งเมื่อนำทั้งสองมารวมกัน ยิ่งได้เป็นเครื่องดื่มที่มหัศจรรย์สำหรับการลดน้ำหนัก และสุขภาพโดยรวมเลยทีเดียว วิธีการเตรียมไม่ได้ยุ่งยาก เพียงใช้น้ำอุ่น 1 แก้ว ผสมกับน้ำมะนาวครึ่งลูก ทั้งนี้ยังสามารถเติมน้ำผึ้งลงไปได้เล็กน้อย เพื่อให้ได้รสชาติที่กลมกล่อมขึ้น จากนั้นเติมเมล็ดเจียลงไป ใช้ดื่มทุกเช้า เพื่อช่วยในการลดน้ำหนัก ล้างพิษสาร ต่อต้านอนุมูลอิสระ และประโยชน์อื่นๆ อีกมากมาย

ชาเขียว

ชาเขียวแท้ๆ ที่ไม่เจือปนอะไรเลยมีประโยชน์ต่อสุขภาพหลายอย่าง เนื่องจากชาเขียวอุดมไปด้วยสารต้านอนุมูลอิสระ กรดอะมิโน วิตามินบี วิตามินซี วิตามินอี สารในกลุ่มแซนทีนอัลคาลอยด์ คือ กาเฟอีน และธิโอฟิลลีน ซึ่งเป็นสารที่มีฤทธิ์กระตุ้นการทำงานของระบบประสาทส่วนกลาง สารในกลุ่มฟลาโวนอยด์ซึ่งมีส่วนช่วยป้องกันความเสี่ยงจากโรคต่างๆ และยังนิยมใช้เป็นเครื่องดื่มสำหรับลดน้ำหนักอย่างแพร่หลายด้วย ฉะนั้นจะรออะไร ทุกๆ เช้า ลองเปลี่ยนจากกาแฟแก้วโปรดมาดื่มชาเขียวดูสิ!

น้ำส้มสายชูแอปเปิลไซเดอร์

เป็นน้ำส้มสายชูที่ได้จากการหมักแอปเปิลสด แอปเปิลไซเดอร์มีประโยชน์ต่อสุขภาพ เนื่องจากไม่ผ่านความร้อนและการกรอง จึงยังคงเอนไซม์และแร่ธาตุจากธรรมชาติไว้ ช่วยฆ่าเชื้อแบคทีเรียชนิดที่เป็นโทษต่อร่างกาย ลดน้ำตาลในเลือด บำรุงหัวใจ และช่วยเรื่องลดน้ำหนัก เตรียมน้ำเปล่าครึ่งแก้วแล้วเติมน้ำส้มสายชูแอปเปิลไซเดอร์ลงไป 1 ช้อนโต๊ะ (แต่อย่าเติมมากเกินไป เพราะมีความเป็นกรดสูง รสเปรี้ยวจัด) ใช้ดื่มทุกเช้า แต่ควรใช้หลอดดูด เพื่อลดโอกาสการทำลายเคลือบฟันจากความเป็นกรดสูง

น้ำดีท็อกซ์

หากคุณต้องการลดน้ำหนักและมีสุขภาพที่ดีด้วย คุณสามารถเลือกน้ำดีท็อกซ์ได้ ซึ่งน้ำดีท็อกซ์ก็ดีท็อกซ์สมชื่อ จึงเป็นอีกทางเลือกที่ดีเยี่ยมในการขับของเสีย ขับสารพิษออกจากร่างกาย และเพิ่มการเผาผลาญพลังงาน ในการทำน้ำดีท็อกซ์ก็ไม่ได้ยาก คุณอาจใช้แตงกวา น้ำมะนาว ใบมิ้นท์ และขิงฝานลงไปในน้ำเปล่าที่เตรียมไว้ จากนั้นเก็บทิ้งไว้สักระยะ เมื่อได้ที่ก็นำออกมาดื่มในตอนเช้า หรือจะดื่มแทนน้ำเปล่าระหว่างวันก็ได้เช่นกัน

น้ำยี่หร่า

น้ำยี่หร่านั้นมีประโยชน์อย่างมากในการลดน้ำหนัก ซึ่งเครื่องดื่มนี้ช่วยปรับกระบวนการเผาผลาญของคุณได้ นอกจากนี้น้ำยี่หร่า ยังช่วยลดความหิวและเพิ่มการเผาผลาญไขมัน เพียงแช่เมล็ดยี่หร่า 1 ช้อนโต๊ะลงในน้ำ 1 แก้ว ทิ้งไว้ข้ามคืน กรองเอากากเมล็ดยี่หร่าออกแล้วดื่มทุกเช้า หรือถ้าไม่อยากกรอกออก คุณจะดื่มน้ำยี่หร่าแล้วเคี้ยวเมล็ดยี่หร่าไปด้วยก็ได้