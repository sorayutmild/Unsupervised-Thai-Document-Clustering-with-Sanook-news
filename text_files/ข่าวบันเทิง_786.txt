ทำเอาแฟนคลับตกใจไม่น้อย หลังจากเมื่อวานนี้ (21 พ.ย.) เฟซบุ๊กของซิงเกิ้ลมัม "แวร์ โซว" โพสต์ข้อความยาวคล้ายสั่งเสีย ระบุมีหนี้กว่า 4 ล้านบาท พร้อมโพสต์ฝากลูกสาว "น้องคนดี" ให้เพื่อนๆ ช่วยดูแล โดยมีข้อความตอนหนึ่งระบุว่า 
"แม่...แวร์รักแม่นะ ถึงแม่จะไม่ได้เลี้ยงแวร์มาเลย แม่ไม่ช่วยตัวเองและลูกหลานเลย มีแต่เรื่องเข้าบ้านตลอด ความอดทนของคนเรามันมีที่สิ้นสุด วันนี้แวร์เหนื่อย หมดแรงกำลังใจไม่เหลือ 
ตอนนี้แวร์มีหนี้ บ้าน คอนโด รถ โดยประมาณ 4,000,000 บาท ฝาก (ขอสงวนชื่อ) ดูแลหลานแทนพี่แวร์ด้วยนะคะ ส่วนผู้ใหญ่ท่านใดเมตตาเอ็นดูคนดี รบกวนฝากน้องด้วยนะคะ 
พี่แวร์บริจาคดวงตาร่างกายและอวัยวะทุกส่วนให้สภากาชาดไทยทั้งหมดแล้วนะคะ หวังว่าคงพอมีประโยชน์กับผู้ที่ต้องการ ถ้ามีอะไรเกิดขึ้น ต้องรบกวนทุกคนแล้วนะคะ"
ล่าสุด วันนี้ (22 พ.ย.) ข้อความดังกล่าวได้ถูกลบออกไป และเมื่อเวลาประมาณ 13.00 น. ที่ผ่านมา เฟซบุ๊กแวร์ โซว ได้มีการโพสต์ข้อความว่า
"ขออภัยเป็นอย่างยิ่งที่โพสต์ข้อความที่ไม่เหมาะสมออกไปค่ะ ความจริงไม่มีอะไรเลย แค่สอนให้คนดีรู้ว่า "วันนี้มีแม่ พรุ่งนี้อาจจะไม่มีแม่ได้เช่นกัน" เมื่อเป็นเช่นนั้นคนดีต้องรู้ว่าควรติดต่อใครและดำรงชีวิตอย่างไร ชีวิตจริงโหดร้ายกว่าในละครเยอะ ขอโทษและขอบคุณค่ะที่เป็นห่วง"
ซึ่งแฟนคลับก็ได้เข้าไปแสดงความคิดเห็นและส่งกำลังใจให้ "แวร์ โซว" กันมากมาย
ขอขอบคุณภาพจาก เฟซบุ๊กแวร์ โซว 