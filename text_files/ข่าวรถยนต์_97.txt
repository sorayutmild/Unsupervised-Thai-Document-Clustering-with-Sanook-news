     ปัญหายุงบินเข้ารถน่าจะเป็นเรื่องกวนใจของผู้ใช้รถทุก ๆ ท่านนะครับ โดยเฉพาะท่านที่เป็นคนขับ เวลาขับมาคนเดียวแล้วยุงบินผ่านไปต่อหน้าต่อตา แต่เราทำอะไรมันไม่ได้ ไล่ก็ไม่ไป มันช่างรู้สึกเหมือนถูกลูบคมเสียจริง ๆ

     วันอาทิตย์ก่อนขณะที่ผมซื้อของเข้าบ้าน ก็เปิดท้ายรถของเข้าบ้านตามปกติ แต่ที่ไม่ปกติคือ ผมลืมปิดฝาท้ายครับ! ที่แย่กว่านั้นคือผมมารู้ตัวอีกทีว่าลืมปิดก็ปาเข้าไปช่วงเช้าของวันรุ่งขึ้น ก่อนที่จะขับรถออกไปทำงาน
     แวบแรกที่คิดในหัวคือ แบตเตอรีจะหมดไหม? เพราะเมื่อเปิดฝาท้ายทิ้งไว้ ไฟที่ห้องเก็บของด้านหลังก็จะถูกเปิดขึ้นมา ยังดีที่เมื่อเราเปิดทิ้งนานระบบไฟมันจะตัดการทำงานเองอัตโนมัติ แต่สิ่งที่ลืมนึกถึงคือ “ยุง”
     ซึ่งมันไม่ใช่แค่ยุงธรรมดา เพราะมันมาเป็น “กองทัพ” บินวนอยู่ในฝาท้ายของรถผม ด้วยความที่ด้านในเป็นสีดำ และโรงรถที่ผมจอดก็อยู่ติดกับสนามหญ้าและต้นไม้ ปรากฏว่ายุงมารวมตัวและบินวนกันอย่างอุกอาจ
     ด้วยความที่เป็นรถซีดาน 4 ประตู ห้องเก็บของด้านหลังกับห้องโดยสารแยกกัน ไม่เหมือนกับรถแฮทช์แบ็ค ผมไม่คิดว่ากองทัพยุงมันจะบินเข้ามาในห้องโดยสารได้ แต่หลังจากขับรถออกมาปรากฏว่ายุงเข้ามาอยู่ในห้องโดยสารอีกเพียบ!

     ปกติเวลาจอดรถตากแดดจนร้อนมาก ๆ ผมจะใช้วิธีเปิดกระจกฝั่งคนนั่ง 2 บานซ้าย-ขวา และขับให้ได้ความเร็วเพื่อระบายความร้อนออก กับเจ้ายุงพวกนี้ผมก็เลยคิดว่าน่าจะใช้วิธีเดียวกันได้ แต่การจราจรตอนเช้ากลับไม่เอื้อครับ เส้นเลียบทางด่วนรถติดยาว
     การที่เราเปิดกระจก 4 บานแล้วหวังให้มันบินออกไปเอง แทบจะเป็นไปไม่ได้ ผมสังเกตบางตัวบินวนไปที่หน้าต่างนะครับ แต่ไม่บินออกไป (ฮา ๆ แสบจริง ๆ) ส่วนนอกนั้นจะบินกลับไปหามุมอับในรถ อาทิ ใต้เบาะ ที่วางขาด้านหลัง ไม่ยอมบินออกไปเช่นกัน
     ยุงพวกนี้มันอาจจะไม่กัดเรานะครับ แต่จะสร้างความรำคาญ จะขับไปตบไปก็จะเสียสมาธิและอันตรายเปล่า ๆ ทางแก้ที่ได้ผลที่สุดและเป็นสันติวิธีคือ ถ้ามีเวลาให้จอดรถในที่โปร่ง ๆ เปิดประตูทุกบ้าน นำพัดลมมาเป่าไล่ออกไปครับ
     ส่วนอีกวิธีก็จะคล้าย ๆ วิธีที่ผมไล่ความร้อนจากรถขณะขับด้วยความเร็ว แต่สำหรับยุง ให้ลองเปิดหน้าต่างแค่บานเดียวครับ ปรับสวิตช์การถ่ายเทของอากาศในรถที่คอนโซลแอร์ เปลี่ยนเป็นระบบหมุนเวียนจากด้านนอก
     จากนั้นเปิดพัดลมแอร์เบอร์แรงหน่อย ขับรถด้วยความเร็วระดับ 60 กม./ชม. ขึ้นไป หรือขับขึ้นทางด่วนได้ยิ่งดี พยายามปัดยุงไปใกล้ ๆ หน้าต่าง ถ้าทำได้กองทัพยุงมันจะถูกดูดออกไปนอกรถเอง
     ใครที่เคยเจอปัญหาแบบผมก็ลองไปทำกันดูนะครับ แต่ทางที่ดีห้ามลืมปิดประตูหรือฝาท้ายทิ้งไว้จะดีที่สุดครับ (ฮา ๆ)