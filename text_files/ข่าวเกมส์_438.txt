เกมเมอร์
มนุษย์ในโลกนี้ต่างถิ่นก็ต่างภาษา ต่างดินแดนก็ต่างเชื้อชาติ แต่ละคนย่อมมีนิสัยความชอบแตกต่างกันไป เช่นเดียวกับคนเล่นเกมส์ครับ เกมเมอร์แต่ละคนก็มีเกมส์ที่ชอบ นิสัยการเล่นที่แตกต่างกัน บางคนเล่นเกมส์นี้แล้วชอบ แต่อีกหลายคนเล่นแล้วอาจไม่ชอบก็ได้ ไม่มีทางที่จะเหมือนกันได้ทั้งหมด ด้วยเหตุนี้จึงไม่แปลกครับ ที่มักจะมีสงครามน้ำลายจากแฟนบอยเกิดขึ้นตามเว็บบอร์ดเกมส์ต่างๆ นั่นก็เพราะนิสัยและความชอบในการเล่นเกมส์ไม่เหมือนกันนั่นเอง ดังนั้นในวงการเกมส์จึงไม่มีใครถูกใครผิดหรอกครับ เอาเป็นว่าชอบเล่นเกมส์แบบไหนก็เล่นไปเถอะ อย่าทะเลาะกันก็พอ
และด้วยลักษณะนิสัยของเกมเมอร์ ที่มีแนวทางการเล่นเกมส์แตกต่างกันไปนั้น ก็เลยทำให้มีการวิเคราะห์แยกแยะนิสัยการเล่นเกมส์ของเกมเมอร์แต่ละประเภทเอาไว้ เราจะเห็นได้ว่าเกมเมอร์บางคนเล่นเพื่อฆ่าเวลา บางคนเล่นเอาจริงเอาจัง บางคนเล่นเป็นอาชีพ ซึ่งนิสัยการเล่นเกมส์นั้นสามารถแยกออกมาได้เป็น 6 ประเภทดังนี้
1. The Casual เกมเมอร์ชั่วคราว ไม่ใช่ค้างคืน (อย่าคิดลึก! หมายถึงไม่ได้เล่นทั้งวันทั้งคืน)
เกมเมอร์
เป็นคนเล่นเกมส์ประเภทที่ไม่ได้เล่นเกมส์อย่างจริงๆจังๆ แต่เล่นเกมส์เพื่อฆ่าเวลายามว่าง หรือเล่นเพื่อแก้เซ็งเท่านั้น เกมเมอร์ประเภทนี้ไม่ได้หมายความว่า เขาจะเอาแต่นั่งเล่นเกมส์แนว Casual อย่างพวก Angry Bird, Plants vs. Zombies, Candy Cruch เสมอไป แต่หมายถึงว่าเขาเป็นคนที่มีเวลาเล่นเกมส์น้อย เมื่อเทียบกับเกมเมอร์ประเภทอื่นๆ ดังนั้นเกมส์ที่พวกเขามักจะเล่นก็เลยจะมีเกมส์แนว Casual ค่อนข้างเยอะ เพราะใช้เวลาเล่นไม่มาก แต่สนุก เล่นแปบๆก็เลิกได้ ว่างแล้วก็ค่อยมาเล่นใหม่ได้เรื่อยๆ สำหรับเกมเมอร์ประเภทนี้ที่เล่นเกมส์แนว Hardcore ก็มีเหมือนกัน แต่เนื่องจากเวลาเล่นน้อย ก็มักทำให้เสียเวลาเล่นนาน กว่าจะเล่นจบสักเกมส์ ลักษณะเด่นอีกอย่างของเกมเมอร์ประเภทนี้คือ เล่นเกมส์อะไรก็จะรู้สึกสนุกได้ง่าย เพราะเน้นเล่นเพื่อความสนุกนั่นเอง ไม่ว่าเกมส์จะหน่อมแน้มแค่ไหนก็ตาม เกมเมอร์ประเภทนี้มักแบ่งเวลาเล่นเกมส์ได้อย่างเหมาะสม
2. The Extreme เกมเมอร์ระดับสุดโต่ง
เกมเมอร์
เป็นเกมเมอร์ประเภทที่ตรงข้ามกับประเภทแรกอย่างสิ้นเชิง เป็นเกมเมอร์ที่เล่นเกมส์อย่างหนัก สามารถเล่นเกมส์ได้ทั้งวันและทุกวัน เพียงเพื่อให้บรรลุเป้าหมายในการเล่นเกมส์ที่เขาวางเอาไว้ แม้ว่าจะสามารถเล่นเกมส์ได้ทุกๆแนว แต่เกมเมอร์ประเภทนี้ชื่นชอบที่จะเล่นเกมส์แนวที่พวกเขาโปรดปรานเพียงไม่กี่แนวมากกว่า หากมีเกมส์ที่พวกเขาคิดจะเล่นแล้วล่ะก็ ต่อให้ต้องจ่ายเงินจนกระเป๋าแห้งแค่ไหนก็จะซื้อมาเล่นจนครบ ดังนั้นเราจะเห็นพวกเกมเมอร์ประเภทนี้ มักบ่นว่าไม่มีเงินและต้องกินมาม่าประทังชีวิตตลอด หลังจากเดือนนั้นๆเอาเงินไปจ่ายค่าเกมส์จนหมดแล้ว และอีกสาเหตุที่เกมเมอร์ประเภทนี้มักกินอาหารง่ายๆก็เพราะ จะได้มีเวลาไปเล่นเกมส์มากขึ้นนั่นเอง เกมเมอร์ประเภทนี้มักแบ่งเวลาไม่เหมาะสม จึงถูกมองในแง่ลบเสมอๆ
3. The Exclusive เกมเมอร์เอาจริงเอาจัง
เกมเมอร์
เกมเมอร์ประเภทนี้ เรามักจะเห็นได้จากเหล่านักกีฬา eSports ทั้งหลาย ที่จะเล่นเกมส์ใดเกมส์หนึ่งเพียงเกมส์เดียวอย่างจริงจัง เพื่อพัฒนาฝีมือในการเล่นเกมส์นั้นๆให้เป็นระดับสุดยอด เกมเมอร์ประเภทนี้จะไม่ค่อยหยิบเกมส์อื่นๆมาเล่นมากนัก เขาจะเล่นเกมส์ที่ชอบเพียงเกมส์เดียว บางเกมส์เล่นเป็นปีหรืออาจจะนานกว่านั้น โดยที่เกมเมอร์คนอื่นเห็นแล้วก็อาจจะสงสัยกันว่า เขาไม่เบื่อกันบ้างหรือไง เล่นแต่เกมส์เดิมๆตลอด สาเหตุก็เพราะเขาต้องการเป็นเทพในเกมส์นั้นๆ หรืออยากฝึกฝีมือไว้แข่ง eSports นั่นเอง
4. The Social เกมเมอร์เข้าสังคม
เกมเมอร์
เมื่อก่อนนั้นการเล่นเกมส์มักจะมีแต่เกมส์เล่นคนเดียวซะเป็นส่วนใหญ่ มีไม่กี่เกมส์ที่เราสามารถเล่นสองคนขึ้นไปกับเพื่อนๆได้ จึงทำให้คนมักมองคนเล่นเกมส์ไม่เข้าสังคม แต่ปัจจุบันนี้เกมส์มีหลายแบบมากขึ้น ซึ่งแต่ละเกมส์มีการเพิ่มฟีเจอร์เข้าสังคมมากขึ้น ไม่ว่าจะเป็นการแชร์ข้อมูลการแข่ง ระบบพูดคุยระหว่างเล่นเกมส์ และโหมดการเล่นแบบ Multiplayer มากมาย รวมถึงเกมออนไลน์ที่เพิ่มมากขึ้น ซึ่งเกมเมอร์ประเภทนี้ก็คือคนเล่นเกมส์ ที่นิยมเล่นกับเพื่อนๆหรือกับคนอื่นๆ มากกว่าเล่นคนเดียวนั่นเอง ชอบเล่นเกมออนไลน์ หรือเกมส์ที่มีโหมด Multiplayer ส่วนเกมส์ที่มีแต่โหมดเล่นคนเดียว เกมเมอร์ประเภทนี้จะไม่ค่อยสนใจ
5. The Compulsive เกมเมอร์ผู้พิชิต
เกมเมอร์
เป็นเกมเมอร์ประเภทที่จะเล่นเกมส์ที่เขาซื้อมาอย่างคุ้มค่าแบบสุดๆครับ ประมาณว่าซื้อมาแล้วก็ต้องเล่นให้คุ้มกับเงินที่เสียไป นิสัยของเกมเมอร์แบบนี้คือพวกเขาจะเล่นเกมส์ใดเกมส์หนึ่งที่ซื้อมาไปเรื่อยๆเพียงเกมส์เดียว จนกว่าจะเคลีบร์เกมส์นั้นๆสมบูรณ์แบบ 100 เปอเซนต์ ยิ่งเกมส์สมัยนี้มีระบบการเก็บ Trophy หรือ Achievement เกมเมอร์ประเภทนี้ก็จะจัดการเล่นจนเก็บทุกถ้วยทุกรางวัลให้ได้ ไม่งั้นจะไม่ยอมไปเล่นเกมส์ใหม่ แค่จบเกมส์อย่างเดียวอาจไม่พอ ส่วนแนวเกมส์ที่เกมเมอร์ประเภทนี้ชื่นชอบ ก็มักเป็นเกมส์แนวผจญภัย แนว RPG หรือแนวที่เล่นได้นานๆครับ เพราะจะรู้สึกคุ้มค่าเงินที่เสียไป
6. The Asshole เกรียนเมอร์
เกมเมอร์
เป็นพวกคนเล่นเกมส์ที่ถูกมองว่าเป็นมะเร็งของวงการเกมส์เลยครับ เกมเมอร์จำพวกนี้จะไม่ได้เล่นเกมส์เพื่อจุดประสงค์เดียวกับประเภทอื่นๆด้านบนที่ผ่านมา คือไม่เน้นสนุก ไม่เน้นพิชิตเกมส์ ไม่เน้นแข่ง eSports แต่จะเล่นเพื่อจะเอาไปเกรียนกับคนเล่นเกมส์คนอื่นๆตามอินเตอร์เน็ต หรือในวงสนทนาของคนเล่นเกมส์เดียวกัน พูดง่ายๆคือเล่นเกมส์เพื่อจะไปเกรียนหรือป่วนคนอื่นๆนั่นเอง เกมเมอร์ประเภทนี้มักจะไปโชว์ความเกรียน ความป่วนใน Multiplayer ของเกมส์ต่างๆ โดยลักษณะการเกรียนจะมีหลายๆแบบ บ้างก็โชว์เทพคอยด่าคนนั้นคนนี้ บางคนก็ยิงพวกเดียวกันเพื่อความสะใจ ซึ่งส่วนมากแล้วเกรียนเมอร์มักเกิดจากสังคมรอบตัวที่ไม่ค่อยได้รับความสนใจจากคนรอบข้าง จึงพยายามเรียกร้องความสนใจในการเล่นเกมส์แทน ไม่รู้เพราะน้อยใจพ่อแม่ไม่รัก หรือว่าน้อยใจไอ้นั่นลีบเล็กเกินไปรึเปล่า อันนี้ก็ไม่ทราบได้
ปิดท้าย เกมเมอร์จับฉ่าย
เป็นเกมเมอร์ที่มีลักษณะนิสัยการเล่นเกมส์หลายๆแบบรวมกันครับ อย่างที่บอกแหละครับว่า คนเรานิสัยการเล่นไม่เหมือนกันหมดตลอด ดังนั้นบางคนก็อาจจะมีนิสัยเล่นเกมส์หลายๆแบบรวมกันได้ หรืออาจจะไม่ตรงกับกลุ่มนี้เลยก็ได้ ก็ขึ้นกับสภาพแวดล้อม และเวลาว่างในการเล่นด้วย เพียงแต่ว่าแนวไหนที่คุณเป็นมากที่สุดเท่านั้นเอง อ่านแล้วก็ลองๆดูตัวเองเล่นๆครับ ว่าเราอยู่ในเกมเมอร์ลักษณะไหนมากที่สุด
 