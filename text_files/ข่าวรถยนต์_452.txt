     ตลาดรถยนต์ในบ้านเราเริ่มกลับมาฟื้นตัวอีกครั้งหลังจากซบเซาไปพักใหญ่ ประจวบเหมาะกับรถยนต์หลายรุ่นที่เปิดตัวในตลาดโลก ก็มีแผนเข้ามาวางจำหน่ายในไทยด้วยเช่นกัน Sanook! Auto จึงขอเสนอ 7 รถเด่นรุ่นใหม่ล่าสุดเตรียมเปิดตัวในไทยอีกไม่ช้านี้ จะมีรุ่นไหนน่าสนใจบ้าง?

Mitsubishi Xpander 2017 (New Model)
     Mitsubishi Xpander 2017 ถูกเผยโฉมจริงไปหมาดๆ ที่ประเทศอินโดนีเซีย ชูจุดเด่นด้วยดีไซน์ภายนอก-ภายในสวยงามไม่แพ้รถต้นแบบ XM Concept ทำตลาดให้เป็นเอ็มพีวีรุ่นเล็กขนาด 7 ที่นั่ง พร้อมขุมพลัง 1.5 ลิตรไม่มีเทอร์โบ เน้นความคุ้มค่าด้วยห้องโดยสารใหญ่กว่าคู่แข่งในระดับเดียวกัน ซึ่งรถรุ่นนี้มีความเป็นไปได้สูงที่จะนำเข้ามาจำหน่ายในบ้านเราด้วย
     มิตซูบิชิ เอ็กซ์แพนเดอร์ 2017 มีแผนเปิดตัวอย่างเป็นทางการเต็มรูปแบบครั้งแรกในโลกวันที่ 10 สิงหาคม ที่จะถึงนี้ ที่งานมอเตอร์โชว์ประเทศอินโดนีเซีย
 

Toyota C-HR 2017 (New Model)
     Toyota C-HR รถครอสโอเวอร์รุ่นเล็กใหม่ล่าสุดจากค่ายโตโยต้า ถูกเปิดตัวในตลาดโลกมาสักพักแล้ว รถรุ่นนี้มีจุดเด่นอยู่ที่ดีไซน์อันเป็นเอกลักษณ์ ฉีกแนวไปจากรถโตโยต้ารุ่นอื่นๆ ขุมพลังในตลาดยุโรปปัจจุบันมีให้เลือกทั้งแบบเบนซิน 1.2 ลิตรเทอร์โบ, เบนซิน 1.8 ลิตรไม่มีเทอร์โบ รวมถึงเวอร์ชั่นไฮบริดด้วย คาดว่าจะเข้ามาจำหน่ายในบ้านเราภายในปี 2018 นี้
 

Toyota Camry 2018 (New Generation)
     Toyota Camry 2018 ถูกเปิดตัวครั้งแรกที่ประเทศสหรัฐอเมริกา โดยเวอร์ชั่นที่จะเข้ามาจำหน่ายในบ้านเราจะถูกใช้ตัวถังแบบเดียวกันนี้ ขณะที่รุ่นปัจจุบันถูกแบ่งออกเป็นเวอร์ชั่นอเมริกาเหนือ/ออสเตรเลีย และเวอร์ชั่นเอเชีย ด้านรายละเอียดขุมพลังยังไม่ถูกเปิดเผย แต่คาดว่าจะติดตั้งเครื่องยนต์เบนซินและไฮบริดให้เลือกเช่นเคย
 

Subaru XV 2017 (New Generation)
     รถครอสโอเวอร์รุ่นเล็กจากค่ายซูบารุ ก็มีแผนเปิดตัวโมเดลใหม่ในไทยภายในสิ้นปี 2017 นี้ ชูจุดเด่นด้วย Subaru Global Platform ใหม่ล่าสุด ยกดีไซน์ตัวถังมาจาก Impreza เช่นเคย พร้อมขุมพลังสูบนอนและระบบขับเคลื่อนสี่ล้อ Symmetrical AWD อันเป็นเอกลักษณ์ของค่ายนี้
 

Suzuki Swift (New Generation)
     หลังจากที่ Suzuki Swift โฉมปัจจุบันสามารถกอบโกยยอดขายได้เป็นกอบเป็นกำ ในตลาดต่างประเทศก็มีการเปิดตัว Swift เจเนอเรชั่นใหม่ล่าสุด ที่มีการปรับดีไซน์ให้ดูทันสมัยมากขึ้น ในตลาดญี่ปุ่นเองมีการติดตั้งเครื่องยนต์ไมลด์ไฮบริด SHVS ให้เลือก ช่วยลดอัตราสิ้นเปลืองเหลือเพียง 25.4 กม./ลิตร ส่วนบ้านเราคาดว่าจะนำเข้ามาจำหน่ายในฐานะอีโคคาร์เฟส 2
 

MG ZS 2017 (New Model)
     แม้ว่า MG จะเริ่มกลับมาบุกตลาดได้เพียงไม่นาน แต่ก็นานพอที่จะเปลี่ยนแนวทางการออกแบบใหม่ทั้งหมดเพื่อเอาใจตลาดนอกประเทศจีนมากขึ้น ประเดิมด้วยเอสยูวีรุ่นเล็กอย่าง MG ZS ที่ถูกเปิดตัวในประเทศจีนเมื่อไม่กี่เดือนที่ผ่านมา ซึ่งเอ็มจีระบุว่าจะนำเอาดีไซน์แบบเดียวกันนี้ไปปรับใช้กับเอ็มจีรุ่นใหม่ในอนาคต ซึ่งบ้านเราเองก็ไม่น่าพลาดที่จะนำรถรุ่นนี้เข้ามา เนื่องจากเป็นช่วงที่ตลาดรถครอสโอเวอร์กำลังเฟื่องฟู หากสามารถทำราคาได้เหมาะสม ก็น่าจะเป็นอีกรุ่นที่ไปได้สวยเช่นกัน
 

Mazda CX-5 2017 (New Generation)
     Mazda CX-5 2017 เจเนอเรชั่นใหม่ถูกเปิดตัวอย่างเป็นทางการที่ญี่ปุ่นไปแล้ว ซึ่งบ้านเราเองก็น่าจะถูกเปิดตัวตามมาในอีกไม่ช้านี้ ปรับดีไซน์ให้ดูเฉียบคมหรูหรามากยิ่งขึ้น เน้นความเป็นพรีเมี่ยมมากขึ้นกว่าปัจจุบัน โดยยังคงเน้นเทคโนโลยีเครื่องยนต์ดีเซลเทอร์โบและเบนซินแรงอัดสูง น่าจะเป็นอีกรุ่นที่ได้รับการตอบรับที่ดีในบ้านเรา
     ใครกำลังเล็งรุ่นไหนก็เตรียมเก็บเงินรอไว้ได้เลย
 