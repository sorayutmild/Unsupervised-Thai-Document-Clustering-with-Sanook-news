(29 ม.ค.) ผู้สื่อข่าวรายงานว่า เฟซบุ๊กอย่างเป็นทางการของ เครือข่ายอาสาสมัครทางการแพทย์ ซึ่งได้ส่งหน่วยแพทย์และกู้ภัยอาสาเข้าไปช่วยเหลือประชาชนในการชุมนุมทางการเมืองของกลุ่ม กปปส. ได้เปิดเผยถึงเหตุการความรุนแรงหน้าสโมสรของทัพบกเมื่อวันที่ 28 ม.ค. ที่ผ่านมา จนเป็นเหตุให้มีผู้บาดเจ็บว่า จากมุมมองของอาสาทางการแพทย์ที่อยู่ในเหตุการณ์ ข้อมูลที่ศรส.แถลงนั้นมีการบิดเบือน พร้อมยืนยันว่า ไม่ว่าผู้ที่ได้รับบาดเจ็บจะเป็นฝ่ายใด อาสาสมัครจะดูแลโดยไม่แบ่งแยก
"รูปจากเหตุการณ์จริงวันนี้ที่สโมสรทบ. (ผ่านสายตาของอาสาทางการแพทย์)
หลังจากเสียงปืนดังขึ้น มีคนเจ็บ และมีคนเห็นว่ามีคนยิงปืน ทุกคนไม่กลัวพยายามตามจับคนที่ยิงปืนให้ได้ (ตอนนั้นไม่มีใครทราบว่าคนที่ยิงเป็นตำรวจเพราะเค้าใส่เสือวินมอเตอร์ไซค์) เรื่องจริงคือ ตำรวจนายนี้ไม่ได้ถูกการ์ดทำร้ายก่อนหน้าที่ยิงปืนแต่อย่างใด(ซึ่งข่าวที่ออกมาจากศรส.ก่อนหน้านี้ว่าถูกการ์ดทำร้ายก่อนนั้นบิดเบือนจากความจริง)
ผู้ชุมนุมตามจับคนที่ยิงปืนได้ ด้วยความโกรธผู้ชุมนุมบางคนจึงรุมประชาทัณฑ์จนบาดเจ็บที่ศีรษะ หลังจากนั้นเจ้าหน้าที่ทีมอาสาทางการแพทย์จึงเข้าไปพาตัวออกมาเพื่อนำส่งผู้บาดเจ็บ รวมถึงคนร้ายด้วย (อย่างที่บอกว่าเราไม่เคยแบ่งแยกในการช่วยเหลือผู้บาดเจ็บ เป็นใครเราก็ต้องช่วยค่ะ)
ผู้ชุมนุมบางส่วนอารมณ์ค้าง ทำให้เจ้าหน้าที่เราต้องใช้ตัวเองเข้าไปห้องกันคนร้ายไม่ให้บาดเจ็บมากขึ้น แม้ว่าจะทำให้เราเจ็บ เราก็ต้องเสียสละ หนึ่งในทีมอาสาสมัครของเราคือ คุณโป้ง ถูกลูกหลงผู้ชุมนุมเตะมาถูกแขน จนแขนบวม อย่างไรก็ตามเราก็ดีใจที่สามารถนำตัวคนร้าย(ที่ทราบภายหลังว่าเป็นตำรวจ)ส่งรพ.ได้อย่างปลอดภัย
ไม่ว่าพรุ่งนี้จะเกิดอะไรขึ้น หน้าที่ของเราก็ยังคงเหมือนเดิมค่ะ ก็คือ การดูแลประชาชนทุกฝ่ายโดยไม่แบ่งแยก"