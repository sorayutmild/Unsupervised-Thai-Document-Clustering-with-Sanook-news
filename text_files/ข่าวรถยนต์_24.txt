     ปัจจุบันรถยนต์ส่วนใหญ่ในบ้านเราต่างก็เป็นระบบเกียร์อัตโนมัติกันแทบทั้งนั้น โดยเฉพาะรถเก๋งตั้งแต่รุ่นเล็ก ไปจนถึงรุ่นใหญ่ ซึ่งแน่นอนว่าเหตุผลที่คนส่วนใหญ่เลือกใช้ก็เนื่องจากความสะดวกสบาย ไม่ต้องมาคอยเหยียบคลัทช์ให้เมื่อยน่องเหมือนเกียร์ธรรมดา

     แต่จุดอ่อนของระบบเกียร์อัตโนมัติอย่างหนึ่ง ก็คือ "ความทนทาน" ที่ยังไงก็สู้เกียร์ธรรมดาไม่ได้ แม้ว่าจะพัฒนาให้ก้าวล้ำไปแค่ไหนก็ตามที จะเกียร์แบบทอล์คคอนเวอร์เตอร์ทั่วไป เกียร์ CVT หรือแม้แต่เกียร์คลัทช์คู่ ต่างก็มีอายุการใช้งานด้วยกันทั้งสิ้น แถมค่าตัวอะไหล่ชุดเกียร์ยังมีราคาแพงลิบลิ่ว จนหลายคนยอมทิ้งรถซื้อคันใหม่ไปเลยก็มี
     ดังนั้น เพื่อเป็นการดูแลรักษาระบบเกียร์อัตโนมัติให้คงทนอยู่ได้นานๆ Sanook Auto ขอแนะนำ 5 พฤติกรรมต้องห้ามสำหรับรถเกียร์อัตโนมัติ จะมีอะไรบ้าง?
1. ปล่อยไหลใช้เกียร์ N
     หลายคนที่เคยขับเกียร์ธรรมดามาก่อน อาจเคยชินกับการเข้าเกียร์ว่าง (N) แล้วปล่อยให้รถไหลจนกระทั่งหยุดนิ่ง แต่สำหรับเกียร์อัตโนมัติแล้วถือเป็นพฤติกรรมที่ผิดมหันต์! เนื่องจากชุดเกียร์ประกอบไปด้วยฟันเฟืองที่หมุนขบกันไปมาตลอดเวลา จำเป็นต้องใช้น้ำมันเกียร์ในการหล่อลื่น แต่เมื่อผลักคันเกียร์ไปยังตำแหน่ง N จะทำให้ปั๊มน้ำมันเกียร์ไม่วนขึ้นมาหล่อลื่น ส่งผลให้เกิดความร้อนมากกว่าปกติ และอาจทำให้ฟันเฟืองต่างๆเกิดความเสียหายได้ในระยะยาว
2. ติดไฟแดงเข้าเกียร์ P
     ตำแหน่งเกียร์ P นั้น ควรใช้ขณะจอดรถหยุดนิ่งเพื่อลงจากรถ ไม่ควรเข้าเกียร์ P ขณะที่ติดไฟแดง หรือจอดไว้ข้างทางที่มีการจราจรไปมา เนื่องจากการใส่เกียร์ P จะทำให้สลักล็อคในชุดเกียร์ทำงาน เคลื่อนที่ไปไหนไม่ได้ ซึ่งหากเกิดอุบัติเหตุถูกชนท้ายขึ้นมา อาจทำให้เกิดความเสียหายกับชุดเกียร์ได้ แถมยังทำให้ความเสียหายจากการชนรุนแรงขึ้นด้วย
     อีกทั้งรถบางรุ่นจะปลดล็อคประตูทันทีเมื่อเข้าเกียร์ P อาจทำให้เกิดอันตรายจากผู้ไม่หวังดีได้อีกต่างหาก
 

3. เร่งเครื่องแล้วตบเกียร์ D
     หลายคนอยากเร่งออกตัวด้วยความรวดเร็วทันใจ จึงใช้วิธีเร่งเครื่องยนต์ก่อน แล้วจึงใส่เกียร์เดินหน้า (D) เพื่อให้รถพุ่งออกไปอย่างรวดเร็ว ซึ่งการกระทำดังกล่าวจะทำให้ชุดเกียร์และเพลาขับเกิดความเสียหายได้ในระยะยาว
4. ลากรถแบบล้อหมุน
     การลากรถเกียร์อัตโนมัติ จำเป็นต้องยกล้อขับเคลื่อนขึ้นไม่ให้มีการหมุน เช่น หากเป็นรถขับเคลื่อนล้อหน้า ต้องยกล้อหน้าขึ้นเหนือพื้น ปล่อยหมุนได้เฉพาะล้อคู่หลังเท่านั้น เนื่องจากการลากรถส่วนมากมักไม่ติดเครื่องยนต์ทิ้งไว้ จะทำให้ปั๊มน้ำมันเกียร์ไม่ทำงาน ส่งผลให้ชุดเฟืองภายในห้องเกียร์เกิดการเสียดสีรุนแรง และทำให้ความร้อนสูง ซึ่งหากลากเป็นระยะทางยาวๆ รับรองเกียร์กลับบ้านเก่าแน่นอน
     แต่หากมีความจำเป็นต้องลากจริงๆ ก็ควรใช้ความเร็วในน้อยที่สุดราว 20-30 กม./ชม. เพื่อไปยังอู่ใกล้เคียง ทั้งนี้ หากเป็นการเข็นรถที่จอดขวางในที่จอดรถถือว่าไม่เป็นไร เพราะเป็นการเข็นด้วยระยะทางสั้นๆเท่านั้น
 

5. คิกดาวน์บ่อย ถอยอายุเกียร์
     เกียร์อัตโนมัติจะมีระบบคิกดาวน์สำหรับการเร่งแซง โดยการกดคันเร่งให้มีน้ำหนักมากขึ้น เกียร์จะเปลี่ยนอัตราทดต่ำลง เพื่อเรียกกำลังเครื่องยนต์ให้รถพุ่งไปข้างหน้าอย่างรวดเร็ว แต่หากคิกดาวน์กันบ่อยๆ ชุดเกียร์ต้องคอยรองรับแรงบิดที่เพิ่มขึ้นอย่างทันทีทันใดอยู่เสมอ ส่งผลให้อายุการใช้งานชิ้นส่วนภายในชุดเกียร์สั้นลงนั่นเอง