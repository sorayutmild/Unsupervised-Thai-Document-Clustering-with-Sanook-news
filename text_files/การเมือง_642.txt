บรรยากาศการอภิปรายไม่ไว้วางใจนายกรัฐมนตรี และรัฐมนตรีเป็นรายบุคคล วันที่ 4 และถือเป็นวันสุดท้าย ได้เริ่มขึ้นแล้ว โดยนายสุเทพ เทือกสุบรรณ รองนายกรัฐมนตรีด้านความมั่นคง ได้ชี้แจง  หลังจากที่นายจตุพร พรหมพันธุ์ ส.ส.สัดส่วน พรรคเพื่อไทย ใช้เวลากว่า 4 ชั่วโมง อภิปราย นำหลักฐานการดำเนินการสอบสวนของกรมสอบสวนคดีพิเศษ (ดีเอสไอ) และภาพถ่ายที่ผู้เสียชีวิตจากเหตุการณ์การชุมนุมทางการเมืองของกลุ่มคนเสื้อแดงมาอภิปรายเมื่อคืนนี้ พร้อมพยายามแสดงให้เห็นว่าการเสียชีวิตของผู้ร่วมชุมนุมหลายราย เป็นการกระทำของเจ้าหน้าที่
นายสุเทพ ชี้แจงกรณีการสลายการชุมนุมของกลุ่มคนเสื้อแดง ว่าขณะนี้ สามารถจับกุมตัวผู้ต้องหาที่เผาห้างสรรพสินค้าเซ็นทรัลเวิลด์ได้แล้ว และยังติดตามอยู่ อีก 9 คน ทั้งนี้เห็นว่า นายจตุพร พูดโกหก และบิดเบือนข้อเท็จจริงทุกสถานการณ์ที่เกิดขึ้น เนื่องจากการจับกุมตัว นายสายชล แพบัว ผู้ต้องหาเผาห้างเซ็นทรัลเวิลด์นั้น เป็นการจับกุมตามหมายศาลอาญากรุงเทพใต้
ส่วนการเสียชีวิต 6 ศพ ในวัดปทุมวนารามราชวรวิหาร นั้น มี 2 ศพ ที่การพิสูจน์หลักฐานพบว่ามีเขม่าดินปืนอยู่ที่มือ คือ นายรบ สบประสิทธิ์ และ นายสุวรรณ ศรีรักษา ขณะที่ การกล่าวหาใช้กระสุนหัวสีเขียวยิง ซึ่งเป็นของทหารนั้น ตนยอมรับว่าเป็นความจริง แต่เป็นกระสุนที่มีการขโมยไป เมื่อเหตุการณ์วันที่ 10 เม.ย. ทั้งนี้ระบุว่า ในช่วงการชุมนุมมีกลุ่มที่ต้องการสร้างสถานการณ์ ให้คนตายแล้วหวังให้มีคนเข้าไปยุติ อย่างไรก็ตามยืนยันว่า ขั้นตอนในการสลายการชุมนุมของเจ้าหน้าที่ เป็นไปตามหลักสากลอย่างถูกต้องจากเบาไปหาหนัก
นอกจากนี้ นายสุเทพยังได้เปิดคลิปวิดีโอและโชว์ภาพ เหตุการณ์กลุ่มผู้ชุมนุมป่วนเมือง ทั้งการเทเลือดหน้าบ้านนายกฯและทำเนียบ และนำมวลชนมาปิดล้อม เอาอาร์พีจี ยิ่งใส่กระทรวงกลาโหม ปาระเบิดอาคาร ป.ป.ช. ตั้งเวทีปราศรัย 4 แยกราชประสงค์ ยึดถนน บุกโรงพยาบาลจุฬาฯ บุกสภา บุกไทยคม ฯลฯ ทั้งหมดนั้นเสมือนการจับคน กทม.เป็นตัวประกัน
ทั้งนี้ นายสุเทพยังได้โชว์ภาพรถตู้ขนชายชุดดำมาเตรียมสังหารทหารด้วย ตามมาด้วยกลุ่มคนเสื้อดำรุมทำร้ายทหารที่บาดเจ็บและกำลังลำเลียงทหารที่บาดเจ็บไปส่ง รพ. และถ้า พ.อ.ร่มเกล้าฯ ไปถึง รพ.ทันเวลาอาจจะไม่เสียชีวิต
 