พบบัตรเอทีเอ็มเศรษฐินีถูกตระเวนกดหลายจังหวัดกว่า 1.2 ล้าน ตำรวจได้เบาะแสสำคัญ คาดคนร้ายเป็นชายสองคน
(28 ต.ค.62) ความคืบหน้าคดีสะเทือนขวัญ​  คนร้ายไม่ทราบจำนวนก่อเหตุฆ่า นางสาววรรณี อายุ 58 ปี ซ่อนอำพรางศพไว้ในตู้เย็นภายในทาวน์โฮม กลางตัวอำเภอจอมทอง ซึ่งเจ้าหน้าที่ตำรวจและพิสูจน์หลักฐานได้เข้าตรวจสอบที่เกิดเหตุและเก็บหลักฐาน​ หลังพบศพเมื่อวานนี้
>> ฆ่าโหด "เศรษฐินีสายบุญ" ยัดตู้เย็น เก๋งคันหรูหาย พี่ชายช็อกเปิดเจอศพน้อง
ล่าสุดการสืบสวนมีความคืบหน้าไปมาก โดยชุดสืบสวนตำรวจภูธรภาค 5 พบเบาะแสสำคัญ คาดว่าคนร้ายจะเป็นชายสองคน หลังเกิดเหตุพบคนร้ายขับรถผู้ตายนำบัตรเอทีเอ็มของผู้ตายไปกดเงินที่ตู้เอทีเอ็ม อ.ฮอด จ.เชียงใหม่ ก่อนขับรถไปยังจังหวัดเชียงราย วนเข้าจังหวัดลำปาง และ กลับเข้าเชียงใหม่ หลังจากนั้นขับเข้าไปย่านหลังมหาวิทยาลัยเชียงใหม่ โดยหลังเกิดเหตุพบมีการนำบัตรเอทีเอ็มของผู้ตายไปกดหลายครั้ง ครั้งละ 1-2 แสนบาท รวมทั้งหมด 1.2 ล้านบาท ล่าสุดพบว่ารถบีเอ็มดับเบิลยูของผู้ตายวนเวียนย่านมหาวิทยาลัยเชียงใหม่ เจ้าหน้าที่เร่งลงพื้นที่ติดตาม 

อีกส่วนหนึ่งช่วงบ่ายวันนี้ พล.ต.ต.บัณฑิต ตุงคเศรณี รองผู้บัญชาการตำรวจภูธรภาค 5 ได้เดินทางไปที่สถานีตำรวจภูธรจอมทอง​ เรียกประชุมทีมพนักงานสอบสวนและชุดสืบสวนเพื่อเร่งรัดติดตามจับกุมคนร้าย​ โดยเบื้องต้นมีรายงานว่ามีความคืบหน้าในเรื่องของพยานหลักฐานมากขึ้นตามลำดับ ส่วนประเด็นการสังหารในครั้งนี้ตำรวจพุ่งเป้าไปที่การฆ่าชิงทรัพย์และความขัดแย้งส่วนตัว ขณะที่ช่วงบ่ายวันนี้ตำรวจพิสูจน์หลักฐานจะลงพื้นที่เกิดเหตุอีกครั้งหนึ่งเพื่อเก็บหลักฐานเพิ่มเติม
สำหรับผู้ตายเป็นคนมีฐานะ ที่ผ่านมาได้บริจาคเงินทำบุญให้กับวัดพระธาตุศรีจอมทอง กว่า 2 ล้านบาท รวมทั้งยังบริจาครถตู้หรูให้กับทางวัด และ บริจาคสร้างตึกอาพาธสงฆ์ คณะแพทยศาสตร์ มหาวิทยาลัยเชียงใหม่ อีก 10 ล้านบาท  ยังบริจาคเงินทำบุญช่วยเหลือบูรณะวัดต่าง ๆ อีกหลายแห่ง ซึ่งอาจทำให้คนร้ายวางแผนฆ่าชิงทรัพย์ดังกล่าว   
 
 