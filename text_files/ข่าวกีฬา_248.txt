พาไปส่องราคาค่าตัวของ ชนาธิป สรงกระสินธ์ ดาวเตะทีมชาติไทยที่เซ็นสัญญาย้ายจาก เมืองทอง ยูไนเต็ด ไปร่วมทีม "เจ้านกฮูก" ฮอกไกโด คอนซาโดเล่ ซัปโปโร่ สโมสรในศึกเจลีก ญี่ปุ่น แบบถาวร หลังเจ้าตัวทำผลงานได้อย่างยอดเยี่ยมในซีซั่นที่ผ่านมาโดย Transfermarket.com เว็บไซต์ที่น่าเชื่อถือในตลาดการซื้อขายนักเตะโลก ที่จะกำหนดราคาค่าตัวแบบเป็นกลางตามการประเมินจากผลงานในขณะนั้นของแข้งทั่วโลกว่าเหมาะสมกับราคาเท่าใด ได้อัพเดทราคาปี 2019 ออกมาเป็นที่เรียบร้อยซึ่งเมื่อต้นปีที่ผ่านมา จากผลงานทำ 8 ประตู กับอีก 2 แอสซิสต์ จากการลงเล่นเกมลีก 30 นัด พร้อมทั้งพา คอนซาโดเล่ ซัปโปโร่ ต้นสังกัดจบอันดับที่ 4 ของตารางฤดูกาล 2018 ทำให้ มิดฟิลด์ร่างเล็กทีมชาติไทยวัย 25 ปี กลายเป็นแข้งที่มีค่าตัวสูงเป็นอันดับที่ 1 ของประเทศไทยเป็นที่เรียบร้อย รวมถึงเป็นนักเตะที่มีมูลค่าสูงที่สุดในสโมสรจากเกาะฮอกไกโด ด้วยราคาค่าตัวอยู่ที่ 1.5 ล้านยูโร (ประมาณ 53 ล้านบาท) กระโดดขึ้นมาจาก 7.5 แสนยูโร (ประมาณ 26 ล้านบาท) ภายในเวลาเพียงแค่ปีเดียวอย่างไรก็ตามในการซื้อขายจริงปรากฎว่าเว็บไซต์ดังได้เผยมูลค่าในการย้ายทีมจาก "กิเลนผยอง" ไปร่วมถิ่นซัปโปโร่โดม อยู่ที่ราคา 2.4 ล้านยูโร (ประมาณ 84 ล้านบาท) ซึ่งมากกว่าราคาประเมิน และถือเป็นการซื้อขายที่แพงที่สุดในประวัติศาสตร์ลูกหนังไทยส่วนเรื่องของตัวสัญญา ดาวเตะทีมชาติไทย จะย้ายไปร่วมทีมยาวถึง 6 ฤดูกาล (สัญญาเริ่มวันที่ 1 กุมภาพันธ์ 2019 และสิ้นสุดวันที่ 31 มกราคม 2025) ส่วนจะอยู่จนครบสัญญา หรือถูกสโมสรในยุโรปคว้าตัวไปร่วมทีมก่อนหรือไม่อันนี้แฟนๆ ชาวไทยต้องมาลุ้นกันในอนาคต