     คอลัมน์ คาร์ทิปส์
     ช่วงนี้หลายคนชอบขับรถทางไกลเพื่อท่องเที่ยว หากใครมีเหตุจำเป็นต้องขับรถตอนกลางคืน และต้องขับเจอกับรถสิบล้อหรือรถพ่วงขนาดใหญ่ ไม่ว่าจะขับตามหรือขับสวน หลายคันมักจะเจอสัญญาณไฟจากรถบรรทุกในรูปแบบต่างๆ ล้วนแล้วแต่มีความหมาย ยานยนต์

     "มติชน" จึงรวบรวมสัญลักษณ์การเปิดไฟในรูปแบบต่างๆ และความหมายมาฝากกัน ถือว่ามีประโยชน์มาก โดยเฉพาะหากคุณไม่สามารถมองเห็นทัศนวิสัยทางด้านหน้าเพราะถูกบัง การดูจากสัญลักษณ์ไฟต่างๆ จะช่วยให้ปลอดภัยมากขึ้น ได้แก่
     1.เปิดไฟเลี้ยวขวา แล้วไม่ได้ชะลอเพื่อเตรียมจะเลี้ยวขวา ต้องการบอกว่าอย่าเพิ่งแซง อาจจะมีรถสวนมาในระยะอันตราย หากเห็นสัญญาณไฟเลี้ยวขวา ให้ระมัดระวังมากๆ
     2.เปิดไฟเลี้ยวซ้าย แล้วชิดลงไหล่ทาง กรณีนี้โดยมากจะพบบ่อยบนถนนสองเลน ต้องการบอกว่าไม่มีรถสวนมา หรือมีรถสวนแต่อาจจะอยู่ไกล ให้เราแซงไปทางขวา แต่เมื่อคุณจะเริ่มขึ้นแซง ก็ต้องดูจังหวะให้ดี เพราะบางครั้งรถที่กำลังสวนมาอาจวิ่งมาด้วยความเร็วสูง รถบรรทุกอาจกะระยะพลาดได้ รวมทั้งถ้าเขาเปิดไฟเลี้ยวซ้ายอยู่เลนปกติและชะลอความเร็ว แสดงว่ารถบรรทุกกำลังจะเลี้ยวซ้าย ก็ต้องดูให้ดีเช่นกันว่าจะแซงได้หรือไม่
     3.เปิดไฟเลี้ยวซ้ายสลับขวาถี่ๆ หลายครั้งขับตามรถบรรทุก จะพบว่าคันเปิดไฟเลี้ยวสลับซ้ายขวา โดยมากจะเกิดขึ้นตอนรถบรรทุกคันหน้าเบรก เป็นการเตือนว่าเบรกกะทันหัน ที่สำคัญยังห้ามไม่ให้คุณแซงขึ้นหน้า เพราะอาจมีอุบัติเหตุข้างหน้า หรือมีด่านตรวจข้างหน้า
     4.บีบแตร ขณะแซงขึ้นตีคู่ ไม่ต้องตกใจหรือมีอารมณ์โกรธ เพราะถือว่าเป็นการทักทายตามมารยาท เราอาจจะบีบแตรคืน 1 ที แสดงการขอบคุณ และเขาอาจจะบีบซ้ำมาอีกที แต่ก็ไม่ต้องบีบตอบแล้ว เพราะเป็นการทักทายเฉยๆ ขืนบีบแตรตอบกันไปมาไม่หยุด เดี๋ยวงานเข้า เพราะจากการทักทายจะกลายเป็นการท้าทาย
     5.กรณีขับสวนกันแล้วเห็นกะพริบไฟ อาจจะทีเดียวหรือกะพริบต่อเนื่อง แสดงว่าข้างหน้ามีด่านตรวจ โดยมากด่านอยู่ด้านไหนจะบอกสัญญาณไฟเลี้ยวเป็นบริการเสริมเข้ามา เช่น ถ้าสวนรถบรรทุกแล้วเปิดไฟขวา หมายความว่าด่านอยู่ทางซ้ายเรา แต่ปัจจุบันมักจะกะพริบไฟ 1 ที เป็นอันรู้กันว่ามีด่านข้างหน้า เตรียมลดความเร็วปรึกษาข้อราชการจากพี่ตำรวจได้เลย
     6.รถบรรทุกขับสวนมาดับแล้วเปิดไฟหน้า เตือนว่าอาจจะมีอุบัติเหตุด้านหน้าเรา ส่วนมากสัญญาณนี้จะถูกทำขึ้นในระยะไม่เกิน 500 เมตรจากจุดเกิดเหตุ ต้องระวังให้มาก หรืออาจจะกะพริบไฟ 3 ที ในเวลากลางวันเพื่อส่งสัญญาณก็เคยมี
     7.รถบรรทุกคันที่ 2 ขับตามรถคันหน้าที่กำลังสวนมา แล้วคันที่ 2 กะพริบไฟ ต้องระมัดระวังอย่างมาก เพราะหมายความว่าคันที่ 2 กำลังจะขอแซงคันหน้าที่กำลังสวนรถเรามา ถ้าเราเห็นแล้วเห็นว่าไม่สามารถหลบได้ ให้กะพริบไฟหรือบีบแตรตอบ เพื่อไม่ให้เขาออก แต่ถ้าคุณเห็นแล้วนิ่งเฉย ส่วนมาก "พี่ใหญ่" รถบรรทุกจะเบนหัวออกมาทันที หากเป็นเช่นนั้น คุณทำได้เพียงอย่างเดียวคือหลบให้เขาไปให้พ้น เหตุการณ์นี้ต้องระวังให้มาก
 
     ที่มา : นสพ.มติชน
 
 