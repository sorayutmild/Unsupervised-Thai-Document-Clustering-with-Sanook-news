(7 ก.พ.) เมื่อเวลาประมาณ 05.00 น. ร้อยเวร สภ.เมืองเชียงใหม่ ได้รับแจ้งมีเหตุทะเลาะวิวาทกันหน้าผับชื่อดังแห่งหนึ่ง ย่านตลาดสมเพชร จึงรุดไปตรวจสอบ พบอดีตนักร้องสาวชื่อดังต "ลานนา คัมมินส์" อายุ 30 ปี ยืนรอให้ปากคำอยู่ โดยนักร้องสาวเล่าว่า ตนเองได้มาเที่ยวพักผ่อนหาความสำราญที่ผับดังกล่าว และเมื่อผับเลิกแล้วจึงได้เดินออกมาหน้าร้านพร้อมแฟนหนุ่มซึ่งเป็นชาวต่างชาติ จะไปที่จอดรถยนต์เพื่อกลับบ้าน ได้มีหญิงสาวไทยนิรนามคนหนึ่งซึ่งมากับเพื่อนสาวและฝรั่งอีก 3 คน ได้ร้องเพลง "ไว้ใจได้กา" ล้อเลียน ซึ่งเป็นผลงานเพลงของลานนาเอง  นักร้องสาวกล่าวเพิ่มว่า ตนเองนั้นไม่ได้ใส่ใจอะไร แต่สาวนิรนามคนดังกล่าวก็ยังไม่ยอมหยุดร้อง "ปากแดงแดง จะไว้ใจได้กา" ซ้ำๆ จนแฟนหนุ่มของลานนาไม่พอใจเดินเข้าไปหาจนเป็นเหตุชกต่อยชุลมุนกัน แล้วทันใดนั้นตัวเองถูกสาวนิรนามชกที่หน้าและเล็บหักบาดเจ็บ แล้วหญิงสาวคนนั้นก็หลบหนีไป จึงได้แจ้งตำรวจดังกล่าว เมื่อถามว่ามีเรื่องหรือไม่พอใจกันในผับมาก่อนจะมีเรื่องชกต่อยกันหรือไม่ อดีตนักร้องดังตอบว่าไม่ทราบ และไม่ได้สนใจ  หลังจากเล่าเรื่องให้ร้อยเวรแล้ว ผู้สื่อข่าวรายงานว่า ลานนา ขอไปรักษาตัวที่โรงพยาบาล และจะนัดร้อยเวรเพื่อแจ้งความอีกครั้งหลังออกจากโรงพยาบาล โดยทางตำรวจกล่าวว่าจะประสานของภาพจากกล้องวงจรปิดหน้าร้านมาตรวจสอบ และสอบสวนถึงสาเหตุที่แท้จริงต่อไป
ขอบคุณที่มาจาก cm108.com