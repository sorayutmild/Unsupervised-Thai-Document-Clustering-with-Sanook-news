ความคืบหน้ากรณีการหายตัวไปของ นายโยชิโนริ ชิมาโตะ ครูสอนภาษาชาวญี่ปุ่น อายุ 79 ปี ล่าสุด (18 ต.ค.) เจ้าหน้าที่ชุดสืบสวนได้ลงพื้นที่ตรวจสอบบ้านของ นางพรชนก ไชยะปะ หญิงสาวคนสนิท ย่านเคหะบางพลีและหมู่บ้านออคิดส์ จ.สมุทรปราการ
พ.ต.อ.สมบัติ มิลินทจินดา รรท.ผบก.สส.บช.น. กล่าวว่า จากการตรวจค้นที่บ้านพักของนางพรชนก ปรากฏว่ายังไม่พบหลักฐานใด ๆ ที่จะสามารถนำมาเชื่อมโยงการหายตัวไปของนายโยชิโนริ ได้เลย ที่สำคัญยังไม่พบตัวนางพรชนก ด้วย จึงสั่งให้เร่งพยายามติดตามตัวมาสอบปากคำเพิ่มเติม ทั้งนี้เจ้าหน้าที่เชื่อว่านายโยชิโนริ น่าจะเสียชีวิตแล้ว เพราะเจ้าตัวอายุมากประกอบกับมีโรคประจำตัวที่ต้องพบแพทย์เป็นประจำ
เย็นวันเดียวกัน ชุดสืบสวนนครบาลได้นำหมายเข้าบ้านเลขที่ 201/237 หมู่บ้านออคิดส์วิลล่า ถนนบางนา-ตราด กม. 26 ของนางพรชนก อีกครั้ง หลังได้รับแจ้งจากผู้เช่าว่าได้กลิ่นคล้ายซากศพ แต่จากการขุดค้นนานกว่า 4 ชั่วโมง กลับไม่พบศพมนุษย์แต่อย่างใด จึงถอนกำลังกลับไปประชุมเพื่อวิเคราะห์ข้อมูลหาทางติดตามตัวครูสอนภาษารายนี้ต่อไป