ดวงชะตาปี พ.ศ. 2565 ราศีพิจิก หรือผู้ที่เกิดระหว่างวันที่ 16 พฤศจิกายน - 15 ธันวาคม
ปี 2565 แค่ขับเคลื่อนพลังจากดาวอังคาร ดาวประจำตัวของชาวราศีพิจิก ให้พุ่งทะยานไปตามเส้นทางการโคจรของดวงดาวอย่างระมัดระวังรอบคอบ ก็จะพบดาวพฤหัสบดี ที่จะนำโชคลาภ ความสำเร็จมาให้
มกราคม การต่อสู้ แข่งขัน ที่อาจต้องเจอ ซึ่งหากไม่ถอดใจ ไม่ยอมแพ้ ก็จะชนะ ในเรื่องงาน เสนอแผนงาน หรือสัมภาษณ์งาน ที่ให้เห็นถึงความคิดที่มีระเบียบ ชัดเจน ก็จะทำให้สำเร็จดังที่หวัง แต่ไม่ควรเร่งรัด กดดัน เพื่อนร่วมงานให้ทำได้ดังที่คิด เพราะอาจทำให้งานผิดพลาดจนเสียหายได้ ในเรื่องความรัก หากมีปัญหากัน ก็ควรยอมแพ้ ยอมเสียศักดิ์ศรีที่จะขอโทษ ถึงจะทำให้สัมพันธ์รักราบรื่น และโรแมนติก
กุมภาพันธ์ คิดเร็ว ทำเร็ว คว้าทุกโอกาสที่เข้ามา ทั้งจากการติดต่อ สัมพันธ์ที่แสดงให้เห็นถึงความมุ่งมั่นตั้งใจ ใช้สื่อออนไลน์ หรือเข้าร่วมอบรม สัมมนาที่เกี่ยวข้อง ก็จะอยู่ในเกณฑ์ที่จะนำไปใช้หาเงิน หางานได้อย่างได้ผลดี มนุษย์เงินเดือนก็อาจได้เลื่อนตำแหน่ง ปรับเงินเดือน ในเรื่องความรัก ถึงเดือนมีนาคม จากทุกงาน ทุกกิจกรรม ก็อาจทำให้คนโสดได้พบรัก เจอเนื้อคู่ รักจริง หวังแต่ง ที่พร้อมจะครองคู่อย่างรวดเร็ว
มีนาคม มั่งคั่ง ร่ำรวย ที่อาจได้มาจากการซื้อ-ขาย จัดการที่ดิน สิ่งปลูกสร้าง หรือมีกำไรจากธุรกิจส่วนตัว กิจการของครอบครัว แต่สำหรับคนว่างงาน กลางเดือนไปแล้ว หากเหวี่ยงแห สมัครงานไปให้เต็มที่ ก็อาจหางานได้อย่างรวดเร็ว และเรื่องความรัก ระวัง “เสียง” จากญาติสนิทมิตรสหาย ที่หากนำมาเป็นประเด็น ก็อาจทำให้ขัดแย้งจนทะเลาะวิวาทกับคนรัก คู่ครองได้
เมษายน รักอย่างไม่มีเงื่อนไข ที่มีให้กับคู่ครอง บุตร-ธิดา ไม่ได้ตั้งความหวังให้เขา/เธอ เลิศเลอใดๆ ถึงจะอยู่ในเกณฑ์ดีที่จะให้ชีวิตรักราบรื่น แต่หากจะลงทุน เริ่มงาน โครงการใหม่ๆ หากเชื่อใจคนง่ายๆ อย่างหลับหูหลับตา ก็อาจทำให้งาน ภารกิจที่เพิ่งเริ่มต้นล้มเหลว หากเป็นการเก็งกำไร เสี่ยงโชค ก็อาจทำให้หมดตัวได้ สำหรับคนโสด หากพบคนถูกใจ ก็ควรเปิดตาให้กว้าง ดูให้ดีๆ ก่อนจะทุ่มเทให้ทั้งหมดที่มี
พฤษภาคม พนักงาน ลูกจ้าง ควรหลีกเลี่ยงที่จะทำนอกกรอบ กติกาขององค์กร เพราะอาจเจอ “อำนาจมืด” ที่ทำให้ต้องโยกย้าย เปลี่ยนหน้าที่ หรือออกจากงาน และหากจะ “เสี่ยง” เพื่อหาเงินมากๆ ก็ควรตรวจสอบให้ดีๆ เพราะอาจได้มาก เสียหมด ในเรื่องความรัก จนถึงเดือนมิถุนายน รักซ้อน ซ่อนรักที่นอกจากจะทำให้หลงใหล คลั่งไคล้แล้ว ก็ควรระวังเพราะอาจทำให้บ้านแตก ครอบครัวกระจัดกระจาย ไม่มีเหลือ!
มิถุนายน ตั้งสติทุกนาที เพราะจากทุกการติดต่อ สัมพันธ์ ก็อาจถูกครอบงำทำให้สูญเสียมากกว่า ทั้งเงินทอง ชื่อเสียง เสียรู้ เสียเปรียบ ในเรื่องงาน ควรหลีกเลี่ยงที่จะวิ่งเต้น ใช้เส้นใดๆ และเป็นระยะที่เจ้าของ ผู้บริหาร อาจเจอเรื่องทุจริตในองค์กร และหากมีสัมพันธ์รักกับพนักงาน ลูกจ้างของตนเอง ที่เป็นรักซ้อน ซ่อนรัก ก็อาจนำเหตุ/ภัยมาให้กับตัวเองได้ จนถึงเดือนกรกฎาคม อย่าประมาท!
กรกฎาคม ยิ่ง “ให้” ยิ่งได้ ให้ความรัก เมตตาอารีกับผู้ที่ทุกข์ยาก ก็อาจทำให้ได้รับสิ่งดีๆ คืนกลับมา ทั้งเงินทองไหลมาเทมา ได้ลาภโดยเสน่หาทั้งจากคนรัก คู่ครอง ได้ส่วนแบ่งจากกองมรดก หรือมีผลกำไรจากธุรกิจ และหากเป็นคนโสด ก็จะได้พบรัก เจอกัลยาณมิตรอีกด้วย แต่หากเป็นงานที่ติดต่อกับต่างประเทศ ท่องเที่ยว ก็อาจต้องใช้ความพยายามหนักมาก ถึงจะได้ลาภผล เจริญรุ่งเรือง
สิงหาคม ลงทุน เริ่มงาน โครงการใหม่ๆ อยู่ในเกณฑ์ดี ที่จะเจริญรุ่งเรือง ที่จะทำให้มีเงินทองไหลมาเทมา และหากมีโอกาสใดๆ เข้ามาก็อย่าปล่อยให้ผ่านลอยออกไป รวมถึงพนักงาน ลูกจ้าง ที่อาจได้รับข้อเสนอดีๆ ทั้งจากงานใหม่ หรือรับผิดชอบงานสำคัญๆ ในเรื่องความรัก การเดินทางอาจทำให้คนโสดได้พบรัก เจอคนถูกใจ หากเขา/เธอ คนนั้นทำให้คุณอบอุ่นใจในยามชิดใกล้ ก็ใช่เลย ที่มีเกณฑ์ว่าจะเป็นเนื้อคู่
กันยายน ปากเป็นเอก จากการติดต่อ สัมพันธ์ หรือจากการช่วยเหลือ บริการ ก็จะอยู่ในเกณฑ์ดีทำให้เงินทองไหลมาเทมา ทั้งจากผลกำไรจากธุรกิจ หรือลาภผลอื่นๆ ที่อาจได้รับจากมิตรสหาย หรืออาจทำให้คนโสดได้พบรัก เจอเนื้อคู่อีกด้วย แต่เงินทองก็เป็นของบาดใจเช่นกัน ที่ควรหลีกเลี่ยงที่จะครอบงำ กดดัน เพราะอาจทำให้คนรัก คู่ครอง หรือหุ้นส่วน ทะเลาะวิวาทจนแตกหักกันได้
ตุลาคม อาจได้โชคมีลาภลอยมาให้ ทั้งงาน ทั้งเงิน จนถึงเดือนพฤศจิกายน งานอยู่เบื้องหลัง โดยเฉพาะเรื่องบันเทิงเริงรมย์ จะอยู่ในเกณฑ์ดี ที่จะเจริญรุ่งเรือง มีรายได้มหาศาล แต่ก็ควรระวัง อาจถูกเขม่นจากผู้ที่สูงวัยกว่า เก๋ากว่าในวงการได้ ในเรื่องความรัก สัมพันธ์รักที่ราบรื่น คนรัก คู่ครอง ก็จะส่งเสริม สนับสนุนเต็มที่ แต่หากมีรักซ้อน ซ่อนรัก ก็ควรระวังอาจก่อศัตรูที่จะมาเป็นอุปสรรค เป็นเหตุ/ภัย อันตรายได้
พฤศจิกายน ลงทุน เริ่มงาน โครงการใหม่ๆ หากร่วมหุ้นลงทุนกับผู้อื่น หากมีเงื่อนไขในเรื่องผลประโยชน์ ก็อาจเป็นอุปสรรค ทำให้ไม่ราบรื่นนัก และจนถึงเดือนธันวาคม ควรระวังการสูญเสีย ถูกหักหลัง ถูกทรยศ ที่อาจเกิดขึ้นได้ ทั้งจากมิตรสหาย หุ้นส่วน หรือคนรัก โดยเฉพาะที่เกิดจากการหาลาภผลโดยไม่สุจริต อยากรวยทางลัด ใช้เส้นวิ่งเต้นใดๆ หรือเหตุจากรักซ้อน ซ่อนรัก ที่ควรระวัง อย่าประมาท!
ธันวาคม ตนเป็นที่พึ่งแห่งตน ที่จะทำให้กิจการ งาน และเงิน เจริญมั่งคั่ง แต่หากเป็นเจ้าของกิจการ ผู้บริหาร พนักงาน ลูกน้อง อาจก่อเรื่อง ทำให้เดือดร้อน ยุ่งยากได้ ระวังจะถูกแทงข้างหลัง! ในเรื่องความรัก ทั้งรูปลักษณ์ เงินตรา จะเป็นมหาเสน่ห์ที่จะดึงดูดเพศตรงข้ามมาพัวพัน แต่ก็อาจทำให้คนรัก คู่ครองหึงหวง หวาดระแวง ทะเลาะวิวาทจนแตกหักได้
อัญมณี/สีที่เสริมสิริมงคล ทับทิม พลอยสีชมพู, สีม่วงแดง
อัญมณี/สีที่เป็นอริ มรณะ โกเมน สีแสด, พลอยสีม่วง สีม่วงดอกตะแบก
วันที่ดีที่สุดในสัปดาห์ วันอังคาร เลขที่ต้องชะตา 5 3 8
ราศีแห่งมิตรที่ต้องชะตา ราศีกรกฎ, ราศีกันย์, ราศีมังกร และราศีมีน