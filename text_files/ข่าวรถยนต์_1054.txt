ในช่วงปีที่ผ่านมา ผู้ผลิตรถยนต์ได้มีการเปิดตัวรถยนต์ราคาแพงมากมาย และการเปิดตัวรถใหม่ของ Bugatti หลายรุ่นภายในปีเดียวก็ได้ส่งผลให้อับดับรถราคาแพงมีการเปลี่ยนแปลงหลายอันดับ วันนี้เราจึงถือโอกาศรวบรวม 10 อันดับรถยนต์ที่มีราคาแพงที่สุดในโลกแบบอัปเดตล่าสุดมาให้เพื่อนๆ ได้ชมกัน
อันดับที่ 10. Lamborghini Sian ราคา 3.9 ล้านดอลลาร์สหรัฐฯ (ประมาณ 128 ล้านบาท)
Lamborghini Sian
Lamborghini Sian ได้รับการเปิดตัวเมื่อปี 2019 ในฐานะซูเปอร์คาร์ไฮบริดที่ทรงพลังที่สุดของบริษัท ตัวรถถูกสร้างขึ้นบนแพลตฟอร์มเดียวกับ Aventador ติดตั้งเครื่องยนต์ V12 ความจุ 6.5 ลิตร ไร้ระบบอัดอากาศ แต่เสริมด้วยระบบ mild-hybrid ทำให้ผลิตกำลังได้สูงสุดรวม 819 แรงม้า สามารถเร่งจาก 0-100 ได้ภายในเวลาต่ำกว่า 2.8 วินาที และมีตัวเลขท็อปสปีดอยู่ที่ 350 กม./ชม.
ที่น่าสนใจซูเปอร์คาร์รุ่นนี้ยังมาพร้อมตัวกักเก็บพลังงาน supercapacitor แทนที่การใช้ชุดแบตเตอรี่ลิเธียมไอออน ซึ่งตัวกักเก็บพลังงานที่ Lamborghini นำมาใช้นี้ให้ประสิทธิภาพมากกว่าแบตเตอรี่ที่มีน้ำหนักเท่ากัน อีกทั้งยังมีน้ำหนักเบากว่าถึง 3 เท่า Sian ถูกผลิตในจำนวนจำกัดเพียง 63 คันเท่านั้น และน่าเสียดายรถทุกคันได้ถูกจองหมดเกลี้ยงแล้ว
อันดับที่ 9. Bugatti Chiron Super Sport 300+ ราคา 3.9 ล้านดอลลาร์สหรัฐฯ (ประมาณ 128 ล้านบาท)
Bugatti Chiron Super Sport 300+
เมื่อปลายปีที่ผ่านมา Bugatti ได้สร้างความตื่นตาตื่นใจให้กับผู้คนทั่วโลกด้วยการทำความเร็วทะลายกำแพง 300 ไมล์ต่อชั่วโมงได้สำเร็จด้วย Chiron เวอร์ชั่นโปรโตไทป์ที่มีการดัดแปลงมาเป็นพิเศษ และความสำเร็จดังกล่าวก็ได้ถูกสานต่อมาเป็น Chiron Super Sport 300+ รถรุ่นโปรดักชั่นที่ผลิตจำกัดเพียง 30 คัน
Chiron Super Sport 300+ มาพร้อมตัวถังคาร์บอนไฟเบอร์ ตกแต่งด้วยแถบสีส้ม มีช่องดักอากาศขนาดใหญ่ที่ด้านหน้า ดิฟฟิวเซอร์หลังขนาดใหญ่ขึ้น ปลายท่อไอเสียใหม่ สปอยเลอร์หลังถูกถอดออกไป และมีช่องระบายอากาศแบบวงกลมบนซุ้มล้อหน้าทั้งสองฝั่ง ขุมพลังเป็นเครื่องยนต์ W16 ความจุ 8.0 ลิตร อัดอากาศด้วยเทอร์โบชาร์จ 4 ตัว ให้กำลังสูงสุด 1,600 แรงม้า และขับเคลื่อน 4 ล้อ
อันดับที่ 8. Lamborghini Veneno ราคา 4.5 ล้านดอลลาร์สหรัฐฯ (ประมาณ 144 ล้านบาท)
Lamborghini Veneno
Lamborghini Veneno ได้รับการเปิดตัวครั้งแรกบนเวที Geneva Motor Show 2013 ในฐานะรถรุ่นพิเศษที่ถูกสร้างขึ้นเพื่อเฉลิมฉลองครบรอบ 50 ปีของการก่อตั้งบริษัท มาพร้อมเครื่องยนต์ V12 ความจุ 6.5 ลิตร ให้กำลังสูงสุด 740 แรงม้า แรงบิดสูงสุด 609 นิวตันเมตร ทำอัตราเร่ง 0-96 กม./ชม. ได้ภายใน 2.9 วินาที มีรูปแบบตัวถังให้เลือกทั้งคูเป้และเปิดประทุน ซึ่งทั้งหมดมีอยู่เพียง 14 คันบนโลก
อันดับที่ 7. Koenigsegg CCXR Trevita ราคา 4.8 ล้านดอลลาร์สหรัฐฯ (ประมาณ 153 ล้านบาท)
Koenigsegg CCXR Trevita
Koenigsegg CCXR Trevita เป็นรถยนต์รุ่นสูงสุดในตระกูล CCX ที่ผลิตขึ้นจำกัดเพียงแค่ 3 คันเท่านั้น และหนึ่งในนั้นก็ตกไปอยู่ในมือของนักชกชื่อดังอย่าง ฟลอยด์ เมย์เวทเธอร์ จูเนียร์ โดย CCXR Trevita มีความพิเศษอยู่ที่ตัวถังทำจากวัสดุคาร์บอนไฟเบอร์น้ำหนักเบา ซึ่งถูกทำขึ้นในรูปแบบสีขาวประกายเพชรแทนที่จะเป็นสีดำแบบทั่วไป ติดตั้งเครื่องยนต์ V8 ความจุ 4.8 ลิตร ให้กำลังสูงสุด 1,004 แรงม้า ตลอดระยะเวลาที่ทำตลาด รถยนต์ตระกูล CCX ถูกผลิตออกมาจำหน่ายเพียงแค่ 49 คันเท่านั้น ก่อนที่จะเปลี่ยนเป็นโมเดล Agera ในเวลาต่อมา
อันดับที่ 6. Pagani Huayra Imola ราคา 5.4 ล้านดอลลาร์สหรัฐฯ (ประมาณ 178 ล้านบาท)
Pagani Huayra Imola
Pagani Huayra Imola ไฮเปอร์คาร์สัญชาติอิตาลี ถูกแนะนำตัวให้ชาวโลกได้รู้จักไปเมื่อเดือนกันยายนปีที่ผ่านมา และเพิ่งเปิดเผยรายระเอียดทางเทคนิคเมื่อต้นปีนี้ มาพร้อมเครื่องยนต์ V12 ความจุ 6.2 ลิตร ทวินเทอร์โบ จาก Mercedes-AMG ให้กำลังสูงสุด 827 แรงม้า แรงบิดสูงสุด 1,100 นิวตันเมตร สิ่งนี้ส่งได้ผลให้ Huayra Imola คือไฮเปอร์คาร์ที่ทรงพลังที่สุดเท่าที่ Pagani เคยสร้างมา
นอกจากนี้ ตัวรถยังโดดเด่นไปด้วยปีกหลังขนาดใหญ่ ช่องดักลมบนหลังคา แชสซีส์โมโนค็อกเสริมแข็งแกร่งด้วยวัสดุพิเศษ และผลิตในจำนวนจำกัดเพียง 5 คันเท่านั้น
อันดับที่ 5. Bugatti Divo ราคา 5.8 ล้านดอลลาร์สหรัฐฯ (ประมาณ 191 ล้านบาท)
Bugatti Divo
ในบรรดารถยนต์ราคาแพงที่เพิ่งเปิดตัว Bugatti Divo ถือเป็นรถยนต์ที่มีดีไซน์สวยสุดตั้งแต่หัวจรดท้าย อีกทั้งยังมีหลายๆ สิ่งที่พิเศษมากกว่า Chiron รถยนต์ที่ใช้เป็นพื้นฐาน ไม่ว่าจะเป็นการออกแบบที่เน้นความลู่ลมตามหลักอากาศพลศาสตร์ ซึ่งสามารถสร้างแรงกดอากาศ (Downforce) ได้มากกว่า Chiron ถึง 90 กิโลกรัม มีฝาครอบเครื่องยนต์ที่ออกแบบมาเป็นพิเศษ สปอยเลอร์หลังที่มีความกว้างกว่า Chiron ถึง 23% อีกทั้งยังมีน้ำหนักเบากว่าถึง 35 กิโลกรัม
ขุมพลังยังคงเป็นเครื่องยนต์ W16 ความจุ 8.0 ลิตร อัดอากาศด้วยเทอร์โบชาร์จ 4 ตัว ให้กำลังสูงสุด 1,500 แรงม้า แรงบิดสูงสุด 1,600 นิวตันเมตร ทำอัตราเร่งจาก 0-100 กม./ชม. ได้ภายใน 2.4 วินาที และความเร็วสูงสุดถูกจำกัดไว้ที่ 380 กม./ชม.
อันดับที่ 4. Mercedes-Maybach Exelero ราคา 8 ล้านดอลลาร์สหรัฐฯ (ประมาณ 254 ล้านบาท)
Mercedes-Maybach Exelero
Mercedes-Maybach Exelero เปิดตัวคร้งแรกในปี 2004 ในรูปแบบ one-off หรือมีอยู่คันเดียวในโลก โดยรถคันนี้เป็นโปรเจกต์ที่ Mercedes-Maybach และ Fulda บริษัทยางในเครือ Goodyear ในเยอรมนีร่วมกันพัฒนาเพื่อแสดงถึงความล้ำหน้าทางเทคโนโลยี ภายใต้ฝากระโปรงติดตั้งเครื่องยนต์ V12 ทวินเทอร์โบ ให้กำลังสูงสุด 690 แรงม้า แรงบิดสูงสุด 1,020 นิวตันเมตร และท็อปสปีด 350 กม./ชม.
อันดับที่ 3. Bugatti Centodieci ราคา 9 ล้านดอลลาร์สหรัฐฯ (ประมาณ 297 ล้านบาท)
Bugatti Centodieci
Bugatti เปิดตัว Centodieci เมื่อปีที่ผ่านมาในงาน Pebble Beach Car Week เผยให้เห็นที่สุดของรถระดับอัลตร้าแรร์และหนึ่งในรถแพงที่สุดในโลก ซึ่งมีการผลิตกำกัดเพียง 10 คันเท่านั้น
Bugatti Centodieci เป็นรถรุ่นพิเศษที่ถูกสร้างขึ้นบนพื้นฐานของ Chiron และด้วยการเปลี่ยนแปลงหลายๆ อย่าง ทำให้รถรุ่นนี้มีน้ำหนักเบากว่า Chiron ถึง 20 กิโลกรัม อีกทั้งยังมีพละกำลังเพิ่มมากกว่าถึง 100 แรงม้า
อันดับที่ 2. Rolls-Royce Sweptail ราคา 12.8 ล้านดอลลาร์สหรัฐฯ (ประมาณ 407 ล้านบาท)
Rolls-Royce Sweptail 
นี่คือเจ้าของตำแหน่งรถยนต์ที่แพงที่สุดในปี 2017 และแน่นอนว่าราคาสูงขนาดนี้ต้องมีอยู่คันเดียวในโลก Rolls-Royce Sweptail สุดยอดอัครยานยนต์สั่งทำพิเศษแบบ 2 ประตู 2 ที่นั่ง ที่ทาง Rolls-Royce ใช้เวลาพัฒนามากกว่า 4 ปี ก่อนจะเปิดตัวที่งาน Concorso d’Eleganza Villa d’Este 2017 มาพร้อมเครื่องยนต์ V12 ความจุ 6.7 ลิตร ให้กำลังสูงสุด 459 แรงม้า แรงบิดสูงสุด 720 นิวตันเมตร ส่งกำลังด้วยระบบเกียร์อัตโนมัติ 6 สปีด
อันดับที่ 1. Bugatti La Voiture Noire ราคา 18.7 ล้านดอลลาร์สหรัฐฯ (ประมาณ 600 ล้านบาท)
Bugatti La Voiture Noire
ด้วยราคา 18.7 ล้านดอลลาร์สหรัฐฯ หลังหักภาษีแล้ว ทำให้ไฮเปอร์คาร์รุ่นพิเศษจากค่ายรถฝรั่งเศสอย่าง Bugatti La Voiture Noire กลายเป็นรถยนต์ที่แพงที่สุดในโลกคันใหม่ทันที La Voiture Noire มีความหมายในภาษาฝรั่งเศษว่า "รถยนต์สีดำ" ตัวรถถูกสร้างขึ้นมาจากพื้นฐานของ Chiron และมีการออกแบบที่ได้รับแรงบันดาลใจมาจากรถคลาสสิคระดับตำนานอย่าง Type 57SC Atlantic มาพร้อมตัวถังคาร์บอนไฟเบอร์ทำขึ้นด้วยมือ และทรงพลังด้วยเครื่องยนต์ W16 ความจุ 8.0 ลิตร เทอร์โบชาร์จ 4 ตัว ที่ให้กำลังสูงสุดถึง 1,500 แรงม้า