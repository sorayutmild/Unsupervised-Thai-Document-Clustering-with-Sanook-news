ดูดวงปี 2558 ราศีมังกร 14 ม.ค. – 12 ก.พ.
 
ดูดวงรายปี 2558 ราศีมังกร
มกราคม ในเดือนนี้คุณจะรู้สึกว่าคุณกำลังสับสน หรือหลงทางในบางสิ่งบางอย่างที่คุณกระทำอยู่ ไม่ว่าคุณจะทำอะไรขอให้คุณจงมีสติไตร่ตรองให้รอบคอบก่อนนะคะ ในเรื่องของการงานคุณต้องอดทนมากในเดือนนี้ ระวังต้องแก้ปัญหาให้ผู้อื่น หรือมีคนนำพาเรื่องยุ่ง ๆมาให้คุณช่วยแก้ สายตา และอาการปวดศีรษะจะทำให้คุณต้องพักผ่อนค่ะ
กุมภาพันธ์ ในเดือนนี้หากคุณทำสิ่งที่ดีมาตลอด สิ่งที่ดี ๆ นั้นจะมาตอบสนองคุณ หากคุณเคยทำในสิ่งที่ไม่ดีไว้สิ่งนั้นก็จะมาสนองคุณเช่นกัน ให้ทำบุญตักบาตร ทำทานไว้ให้มาก ๆ นะคะ จะได้ช่วยให้ทุกสิ่งที่หวังไว้พอจะเป็นไปได้ในเดือนนี้ค่ะ
มีนาคม เดือนนี้คุณจะได้รับของขวัญที่มีค่ามาก และได้รับความคุ้มครองจากสิ่งศักดิ์สิทธิ์ หากมีเวลาไปวัด ไปโบสถ์ขอศีลขอพร คุณจะสมหวังในสิ่งที่ปรารถนา ก็สุดแล้วแต่ว่าจะปรารถนาในด้านใดนะคะ การงาน การเงิน ความรัก สุขภาพ
ครอบครัว อย่างใดอย่างหนึ่งคุณจะสมหวังอย่างเหลือเชื่อค่ะ
เมษายน เป็นเดือนที่ขอให้คุณตั้งอกตั้งใจทำดีต่อไปอย่าย่อท้อ อย่ารีรออะไรอีก ความสำเร็จที่คุณตั้งเป้าหมายไว้กำลังรอคุณอยู่ข้างหน้า จะมีโชคลาภฟลุค หรือได้พบกับความรักความพอใจความสุข เป็นเดือนที่มีโอกาสดีมากในความพยายาม และได้รับผลสำเร็จค่ะ
พฤษภาคม ในเดือนนี้คุณจะได้พบมิตรรูปงาม ผิวขาว อัธยาศัยดี ใจดี น่ารัก เป็นมิตรมาก อาจจะเป็นคนต่างชาติ หรือลูกครึ่ง นำพาความสุขสมบูรณ์ทางใจ และทางด้านการงาน ความสำเร็จมาให้คุณ เป็นเดือนที่คุณเด่นเรื่องของการพบมิตรภาพที่ดีงามมาก ๆ ค่ะ
มิถุนายน เป็นที่แน่แท้แล้วว่าคุณจะได้พบมิตรที่ถูกใจหากคุณยังไม่มีคนรู้ใจ ในบางกรณีอาจจะมีข่าวดีเป็นมงคล มีงานหมั้น มีงานแต่งชนิดที่เรียกว่า เพื่อนฝูงตกใจ มีความสุขสมหวังสมบูรณ์ อิ่มเอิบใจมากเป็นพิเศษในเดือนนี้ค่ะ
กรกฎาคม คุณจะรู้สึกสับสนในอารมณ์ของตนเองอย่างมาก เป็นเดือนที่ต้องใช้ความคิดมากเป็นพิเศษ ถ้าคุณทำงานด้านที่ต้องใช้ความคิดสร้างสรรค์ เดือนนี้สมองคุณจะทำงานหนักมาก ต้องระมัดระวังสุขภาพเกี่ยวกับสายตา และความเครียด เป็นเดือนที่จะมีความไม่แน่นอนบางอย่าง มีการเปลี่ยนแปลงในตนเองตลอดเวลา ไปทำบุญทำทานนะคะ จะได้สงบใจได้บ้างค่ะ
สิงหาคม คุณจะได้เดินทางไกลในต่างถิ่น ต่างแดน ได้มีโอกาสที่จะได้สัมผัสกับสังคมที่แตกต่างจากที่คุณเคยอยู่ และมีลู่ทางที่ดีรอให้คุณ ได้เก็บเกี่ยวประสบการณ์ คุณจะโชคดีด้านผู้อุปถัมภ์อย่างมากในเดือนนี้ค่ะ
กันยายน ในเดือนนี้คุณจะมีความก้าวหน้าในหน้าที่การงานเด่นชัด จะมีข่าวดีในการเลื่อนขั้น เลื่อนตำแหน่ง ได้เงินเดือนขึ้น มีความสำเร็จดี หากคิดจะศึกษาต่อในเดือนนี้มีเกณฑ์ดีมากค่ะ
ตุลาคม ในเดือนนี้ไม่ว่าคุณจะติดต่อการค้าหรือธุรกิจกับใครก็แล้วแต่จะได้รับความสำเร็จดีมากโดยไม่มีอุปสรรคใด ๆ ทั้งสิ้น จะมีโชคลาภทางด้านการเงิน ไม่ว่าจากการค้าขายเก็งกำไรอะไรก็แล้วแต่ล้วนแต่ได้นั่งนับทรัพย์ ความรักของคุณจะมีเข้ามาด้วยในเดือนนี้เป็นความรักที่มีความบริสุทธิ์ใจด้วยค่ะ
พฤศจิกายน ในเดือนนี้ขอให้คุณระวังด้านของค่าใช้จ่าย รายได้ไม่สมดุลรายจ่าย มีเกณฑ์เสียเงินมากกว่าได้เงิน มีเรื่องที่จะต้องจ่ายออกไป โดยที่ไม่อยากจะจ่าย อีกนัยหนึ่งคุณจะมีเกณฑ์การหมุนเงินแบบจับแพะชนแกะทีเดียวค่ะ
ธันวาคม ในเดือนนี้คุณจะได้พบความสำเร็จที่คุณลงทุนลงแรงมาทั้งปี จะได้รับความสนับสนุนจากผู้ใหญ่ และได้รับข่าวดีทางด้านการเงิน มีความก้าวหน้า และได้รับความนิยมชมชอบจากทุก ๆ ฝ่าย ขอแสดงความยินดี และขอสวัสดีปีใหม่ล่วงหน้าค่ะ

