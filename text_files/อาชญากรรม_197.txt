เปิดประวัติ วรรณา สวนสัน ผู้ต้องหาโยงบึ้มราชประสงค์ ญาติหวัง คสช. ให้ความเป็นธรรม
ผู้สื่อข่าวรายงาน ญาติเปิดเผยประวัติของ น.ส.วรรณา ว่า อายุ 27 ปี เกิดเมื่อ 16 ม.ค. 2531 เป็นบุตรสาวคนสุดท้อง มีพี่น้องรวมกันทั้งหมด 9 คน เรียนชั้นประถมที่โรงเรียนบ้านคำพรวน จนจบมัธยมตอนปลายที่โรงเรียนสุขสำราญรังสรรค์ และได้ศึกษาต่อระดับปริญญาตรี คณะรัฐศาสตร์ จากมหาวิทยาลัยรามคำแหง หลังจบปริญญาตรี ได้ออกมาค้าขายสินค้าระหว่างประเทศ และได้แต่งงานกับชายชาวตุรกี จนได้บุตรชายอายุ 7 เดือน
ซึ่งในวัยเด็กของ น.ส.วรรณา มีนิสัยเรียบร้อย กตัญญูรู้คุณ เคร่งศาสนา เป็นที่รักไคร่ของพ่อแม่ ญาติๆ และเพื่อนฝูง เหตุการณ์ดังกล่าว ทำให้หลายฝ่ายในพื้นที่ที่รู้จักนิสัยใจคอ ไม่เชื่อว่า น.ส.วรรณา จะมีส่วนรู้เห็นหรือร่วมขบวนการก่อเหตุดังกล่าว
ทางด้าน น.ส.สุดา สวนสัน พี่สาวของ น.ส.วรรณา กล่าวว่า ที่ผ่านมาตนเองให้ข้อมูลแก่เจ้าหน้าที่ไปหมดแล้ว ซึ่งมั่นใจว่าทาง คสช. จะให้ความเป็นธรรมแก่น้องสาวและครอบครัว ขณะนี้ ตนเองและครอบครัวอยู่ในอาการเครียด แทบจะพูดอะไรไม่ออก ชาวบ้านบางรายมีอาการมองครอบครัวของตนแบบแปลกๆ แต่ตนเองและครอบครัวยังมั่นใจในตัวของน้องสาว ว่าไม่มีส่วนรู้เห็นกับเหตุการณ์ที่เกิดขึ้น จึงได้แต่รอให้วรรณา กลับมาพิสูจน์ความจริงต่อไป