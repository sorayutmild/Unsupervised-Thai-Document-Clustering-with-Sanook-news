อิทธิพลแห่งดวงดาวและลัคนาราศีเกิดของคุณนั้นทรงอิทธิพลอย่างมากต่อเส้นทางแห่งอาชีพการงานของคนทุกราศี ด้วยอิทธิพลของดวงดาวที่บางครั้งก็ช่วยเกื้อหนุนและส่งผลดีต่อตัวเจ้าชะตา แต่บางครั้งกลับกลายเป็นอุปสรรคที่เป็นตัวฉุดรั้งความก้าวหน้า
คงจะดีไม่น้อยหากเรารู้ล่วงหน้าได้ก่อนว่าสายงานใดที่คุณทำแล้วจะรุ่งเรือง ประสบความสำเร็จ และส่งเสริมให้การงานของคุณเจริญก้าวหน้า และถ้าคุณได้รู้ถึงแนวทางการเลือกสายอาชีพที่เหมาะกับอุปนิสัยของคนแต่ละราศี  ได้รู้ว่าช่วงไหนคุณจะมีโอกาสที่ดีในการเริ่มต้นธุรกิจใหม่หรือเมื่อไหร่โชคจะเข้าข้างคุณ ดวงเรื่องการงานของคุณจะเป็นอย่างไร หรืออะไรที่คุณทำแล้วจะรวย อย่าได้รอช้าเลือกราศีประจำตัวคุณแล้วไปดูคำทำนายกันเลย
 
ดวงการงานของชาวราศีเมษ เหมาะกับอาชีพแบบไหนกันนะ 
ราศีเมษมีธาตุไฟเป็นธาตุประจำราศี ชาวราศีเมษจึงมักบึกบึน เข้มแข็ง ถึก พลังงานเหลือล้น มีความสามารถในการบริหารจัดการทุกสิ่งทุกอย่างในโลกหล้าให้เข้าที่ได้อย่างยอดเยี่ยม ชาวราศีนี้จึงมักไม่ชอบพึ่งพาคนอื่น ชอบทำทุกสิ่งทุกอย่างด้วยตัวเอง เป็นราศีที่เกิดมาเพื่อเป็นผู้นำที่มีความสามารถและยังเป็นนักธุรกิจที่ประสบความสำเร็จอย่างสูง
ชาวราศีเมษมักจะมีสัญชาตญาณในการเป็นผู้นำ มีสติปัญญา สามารถประมวลสถานการณ์และคิดวิเคราะห์ข้อมูลที่มีอยู่รอบตัว และแปรเปลี่ยนมันมาเป็นคำแนะนำที่เหมาะสม และนำไปสู่การตัดสินใจที่ถูกต้องอย่างรอบคอบ
 
ทัศนคติในการทำงาน
ชาวราศีเมษจัดได้ว่าเป็นคนที่บ้างาน และทุ่มเทให้กับงานอย่างสุดตัว ชาวราศีเมษบางคนถูกยกย่องให้เป็นผู้เชี่ยวชาญในสายงานที่เขาหรือเธอทำอยู่ ด้วยความสามารถในการประมวลผล และการใช้ความคิดวิเคราะห์ ความกล้าที่จะตัดสินใจ ความพากเพียร และความมุ่งมั่นที่จะประสบความสำเร็จ
ชาวราศีเมษเป็นคนกระตือรือร้น ตั้งอกตั้งใจและมีความเอาจริงเอาจังกับการทำงานเป็นอย่างมาก บ่อยครั้งเราจึงเห็นชาวราศีนี้ลุกขึ้นมาทำโน่นทำนี่อยู่ตลอดเวลา งานเก่าเพิ่งจะเสร็จไปไม่ทันเท่าไหร่ งานใหม่ก็มารอจ่อคิวอยู่ตรงหน้าทันที ชาวราศีเมษเป็นคนมีความมั่นใจสูงลิบ แต่ด้วยที่ความมั่นอกมั่นใจจนเกินเหตุนี้เอง ทำให้ชาวราศีนี้ไม่ฟังความคิดเห็นของเพื่อนร่วมงานหรือเสียงทักท้วงของคนอื่น ซึ่งส่งผลเสียตามมาในการทำงานร่วมกับคนหมู่มากและกลายเป็นอุปสรรคสำคัญที่เป็นตัวฉุดรั้งความสำเร็จอย่างที่ควรจะเป็น
 
นิสัยของผู้นำชาวราศีเมษ
ผู้นำชาวราศีเมษนั้นชอบออกคำสั่ง เข้มงวด แต่เป็นผู้นำที่มีความยุติธรรม ชอบออกกฎระเบียบ เพื่อให้ลูกน้องทำงานกันแบบมืออาชีพและอุทิศตัวให้กับงานอย่างเต็มกำลัง ผู้นำราศีเมษคาดหวังให้ลูกน้องหรือคนในทีมปฏิบัติหน้าที่อย่างมุ่งมั่นและซื่อตรงต่อหน้าที่ที่แต่ละคนได้รับ ผู้นำราศีเมษไม่ชอบลูกน้องที่กล้าท้าทายอำนาจของเขา และไม่อยากเห็นลูกน้องขี้เกียจหรือไร้ความรับผิดชอบ จนลูกน้องพร้อมใจกันตั้งฉายาให้ลับหลังว่า “เผด็จการแบบเบ็ดเสร็จ” แม้ว่าผู้นำราศีเมษจะเป็นคนขี้หงุดหงิดและโมโหง่าย แต่ผู้นำราศีนี้กลับไม่แสดงออก แต่จะเก็บอารมณ์ความโกรธนั้นไว้ ไม่ให้กระทบกับการทำงาน แถมยังแปรเปลี่ยนอารมณ์ขุ่นมัวนั้นออกมาในรูปแบบของการทุ่มเทให้กับการทำงานแทน
 
นิสัยของลูกน้องชาวราศีเมษ
ถ้าคุณมีลูกน้องชาวราศีเมษ ทำใจไว้ได้เลย ลูกน้องของคุณคนนี้ต้องการการดูแลพิเศษ และดูเหมือนเขาหรือเธอคนนี้สมควรที่จะได้รับการดูแลที่แสนพิเศษนี้เสียด้วย ด้วยความขยันขันแข็ง ตั้งอกตั้งใจและความรับผิดชอบในหน้าที่อันยอดเยี่ยม ลูกน้องชาวราศีเมษนั้นต้องการที่จะเห็นงานที่เขาทำอยู่ประสบความสำเร็จ เพราะงานที่ประสบความสำเร็จนั้นทำให้พวกเขารู้สึกมีคุณค่าและได้รับการยอมรับ  ลูกน้องชาวราศีเมษจะไม่แสดงพฤติกรรมก้าวร้าวหรือหยาบคายใดๆ ต่อหัวหน้าหรือผู้บังคับบัญชาออกมาเด็ดขาด แม้ว่าหัวหน้าจะตำหนิว่าการทำงานของเขาหรือเธอนั้นบกพร่อง ลูกน้องชาวราศีนี้ไม่คิดแม้แต่เรื่องการขอขึ้นเงินเดือน เพราะเขาไม่คิดว่าเรื่องนี้เป็นเรื่องสลักสำคัญอะไรนัก การได้รับการยอมรับจากหัวหน้างานนั้นสำคัญกว่ามาก จงจำไว้ว่าลูกน้องชาวราศีเมษนั้นไม่เหมาะกับการทำงานตามคำสั่ง หรืองานที่ถูกบีบคั้นด้วยกรอบของเวลา และไม่เหมาะกับการทำงานที่ซ้ำซากจำเจ พวกเขาจะทำงานได้ดีมากถ้าคุณให้อิสระในการทำงานแก่เขาก็พอ
 
อาชีพที่เหมาะกับชาวราศีเมษ
ความสำเร็จในชีวิตของชาวราศีเมษส่งผลให้พวกเขามีความกล้าหาญ มุ่งมั่น และจะยิ่งลงมือทำงานอย่างทุ่มเท ไม่ย่อท้อต่ออุปสรรค รวมถึงการได้ตัดสินใจอย่างอิสระ พวกเขาเก่งในทุกด้าน มีความสามารถในการบริหาร ซึ่งสามารถนำมาปรับใช้ได้ในทุกๆ ด้านของชีวิต ชาวราศีเมษไม่ชอบงานที่ซ้ำซากจำเจและไม่ท้าทาย พวกเขาจะรู้สึกดีมากหากได้ทำงานร่วมกับผู้อื่น ได้ทำงานที่ท้าทาย หรือได้แก้ปัญหาใหญ่ๆ อย่างด้านการเงิน การบัญชี
 
ชายชาวราศีเมษ
ชายชาวราศีเมษมีพรสวรรค์ในการสร้างสรรค์สิ่งประดิษฐ์ เครื่องยนต์ กลไกต่างๆ พวกเขาเชี่ยวชาญด้านวิศวกรรมอิเล็กทรอนิกส์ พวกเขาจึงเหมาะมากกับอาชีพ นักออกแบบ ช่างเทคนิค วิศวกรโยธา
ชายชาวราศีเมษยังเหมาะกับสายงานผู้ผดุงความยุติธรรมและขจัดเหล่าร้าย พวกเขาไม่กลัวที่จะเสี่ยงภัยอันตรายใดๆ แถมมีความกล้าหาญมากเสียด้วย เราจึงมักเห็นชายชาวราศีเมษเป็นทหารและตำรวจ รวมถึงเจ้าหน้าที่พิเศษหรือแม้แต่บอดี้การ์ด
ชายชาวราศีเมษไม่ควรเข้าไปเกี่ยวข้องกับกิจกรรมทางการเมืองและกฎหมาย พวกเขาอาจล้มเหลว เนื่องจากไม่สามารถที่จะคิดเชิงกลยุทธ์ได้ลึกซึ้งนัก แถมยังเดาเกมของฝ่ายตรงข้ามไม่ออก จะดีกว่ามากถ้าพวกเขาได้อยู่ในสายงาน การเงิน การธนาคาร ดูงบ ดูบัญชี กำไร ขาดทุน เพราะชาวราศีนี้แทบไม่เคยประสบปัญหาทางการเงินเลย
 
หญิงชาวราศีเมษ
ผู้หญิงราศีเมษเป็นนักธุรกิจ รักอิสระ มั่นอกมั่นใจในตัวเองแม้ต้องทำงานท่ามกลางเพื่อนร่วมงานชายล้วนก็ไม่หวาดหวั่น ทำได้สบายมาก เธอมักจะโดดเด่นอยู่ท่ามกลางสายอาชีพของผู้ชายหรืองานที่มีแต่ผู้ชายเป็นใหญ่ และมักถูกพูดถึงลับหลังว่าเป็นผู้บริหารที่จู้จี้ขี้บ่นและเอาแต่ใจ ผู้หญิงราศีเมษนั้นประสบความสำเร็จอย่างมากในถนนสายธุรกิจหรือการทำธุรกิจเป็นของตนเอง เธอไม่ได้ทำเพื่อความพึงพอใจของตัวเองเท่านั้น แต่ดูเหมือนผู้หญิงราศีเมษนี้จะเก่งมากเสียด้วย พวกเธอจึงมักจะได้รับมอบหมายงานที่ยาก ซับซ้อนและมีความสำคัญอย่างมาก เช่น งานศัลยแพทย์ จิตแพทย์ นักบำบัด หัวหน้าแผนกห้องทดลองวิทยาศาสตร์ แม้ในวงการศิลปะเธอก็ประสบความสำเร็จอย่างงดงาม ไม่ว่าจะเป็น นักเขียน ศิลปิน นักร้อง หรือแม้แต่นักแสดง
 
การทำงานของชาวราศีเมษ
ชาวราศีเมษเป็นคนที่มีความทะเยอทะยานและมีความมั่นใจสูงลิบ ชาวราศีนี้สามารถตัดสินใจได้อย่างยอดเยี่ยมและไม่เคยพลาด พวกเขาปรารถนาที่จะครองตำแหน่งผู้นำเสมอ พวกเขาไม่รู้จักคำว่าเชื่อฟัง และไม่มีคำนี้อยู่ในสมองเสียด้วย
ด้วยแรงขับเคลื่อนตามธรรมชาติที่ผลักดันให้ชาวราศีเมษมุ่งไปข้างหน้าอย่างไม่ลดละ เพื่อไปให้สู่จุดสูงสุดของหน้าที่การงาน แต่ดูเหมือนจะมีอุปสรรคเพียงอย่างเดียวที่ขัดขวางหนทางการก้าวสู่จุดหมายที่มุ่งหวังของชาวราศีนี้ก็คือ การขาดความอดทนอดกลั้น และความละเอียดรอบคอบและลึกซึ้งพอที่จะบรรลุเป้าหมาย
ด้วยเหตุนี้เอง ชาวราศีเมษจึงจำเป็นต้องมีพันธมิตรที่เชื่อถือได้ หรือมีผู้ใต้บังคับบัญชา หรือทีมงานที่สามารถทำงานที่ลงรายละเอียดหรืองานประจำปลีกย่อยต่างๆ แทนพวกเขา นอกนั้นดูเหมือนว่าชาวราศีเมษก็จะสามารถบรรลุสิ่งที่พวกเขาต้องการได้อย่างง่ายดาย เพราะชาวราศีนี้รักธุรกิจของพวกเขามาก จึงทุ่มเททุกวิถีทางเพื่อให้งานออกมาประสบความสำเร็จ ทั้งหมดที่ว่ามานี้ไม่ใช่เพราะว่าพวกเขาอยากจะรวยหรือมั่งคั่งทางวัตถุ แต่เพียงเพราะพวกเขาอยากได้รับการยอมรับ อยากเป็นที่จดจำและเห็นถึงคุณค่านั่นเอง
 
ธุรกิจของชาวราศีเมษ
ชาวราศีเมษมองว่าการทำงานให้ประสบความสำเร็จทำให้พวกเขามีตัวตน และได้รับการยอมรับ พวกเขาอยากพิสูจน์ให้ทุกคนเห็นความเก่งกาจและเหนือกว่าในตัวเขา เพื่อพิสูจน์ให้เห็นว่าเขาเหมาะสมจะเป็นผู้นำ
ชาวราศีเมษไม่ชอบการแข่งขัน ดังนั้นถ้าคิดจะเป็นคู่ค้ากับเขา จงอย่าเป็นคู่แข่ง ต้องทำตามคำแนะนำของพวกเขาอย่างเคร่งครัด และดูเหมือนว่าพวกเขาจะดำเนินธุรกิจได้ประสบความสำเร็จเป็นอย่างดีเสียด้วย นำเสนอแนวคิดที่สร้างสรรค์ นำเสนอเทคโนโลยีใหม่ๆ และตัดสินใจอย่างกล้าหาญ แต่บางครั้งชาวราศีนี้กลับตกม้าตายดื้อๆ เพราะไม่มีความอดทนพอที่จะคิดวางแผนส่งเสริมการขายอย่างรอบคอบ
ชาวราศีเมษชอบที่จะใช้จ่ายเงินอย่างฟุ่มเฟือย เพราะพวกเขามีทัศนคติที่ว่า เรื่องเงินไม่ใช่เรื่องใหญ่ ได้มาก็ใช้ไป ไม่ตายก็หาใหม่ ซึ่งนี่คือจุดผิดพลาดมหันต์ที่ต้องรีบปรับปรุงแก้ไขเป็นการด่วนสำหรับชาวราศีนี้
ชาวราศีเมษจะประสบความสำเร็จก็ต่อเมื่อพบพันธมิตร คู่ค้า หรือ ทีมงานที่สามารถทำงานที่ลงรายละเอียดปลีกย่อยแทนเขาได้ สายงานที่เหมาะสมกับชาวราศีเมษก็คือ การผลิต การขายสินค้าเพื่อการท่องเที่ยวและกิจกรรมกลางแจ้ง การตลาด การโฆษณา สถาปัตยกรรมและธุรกิจบันเทิง
 
การเงินของชาวราศีเมษ
ชาวราศีเมษนั้นใจเย็นเรื่องเงิน พวกเขามองว่า เงินคือตัวต่อยอดความสำเร็จ แต่เงินไม่ใช่เป้าหมาย แม้ว่าชาวราศีเมษจะไม่ค่อยประสบปัญหาทางการเงิน เพราะเขามีรายได้ดีพอตัว แต่บางครั้งกลับทุ่มสุดตัวกับโปรเจ็คพันล้านหรือตัดสินใจซื้อของแพงๆ อย่างคาดไม่ถึง ทางที่ดีหุ้นส่วนหรือพันธมิตรควรมีอำนาจในการตัดสินใจกันคนละครึ่ง อย่าปล่อยให้ชาวราศีเมษตัดสินใจหรือจัดการเรื่องการเงินของครอบครัวหรือองค์กรเพียงคนเดียว กันไว้ดีกว่าแก้
ผู้ชายราศีเมษใจกว้างและเป็นสายเปย์ตัวจริง ไม่เพียงแค่ทุ่มกับผู้หญิงที่เขารัก แต่ในเรื่องธุรกิจเขาก็ทุ่ม ดังนั้นเราจะเห็นเขาชอบซื้อรถแพงๆ หรือจ้างสถาปนิกชื่อดังมาออกแบบและตกแต่งบ้านหรือออฟฟิศให้ดูหรูหรา สำหรับผู้ชายราศีนี้ เงินคือหลักฐานที่แสดงถึงความสำเร็จในอาชีพการงาน ชาวราศีเมษเชื่อมั่นในความสามารถตัวเองมาก แม้ว่าเขาจะเคยยากจนเพียงใดแต่เขาก็จะใช้มันเป็นแรงผลักดันเพื่อก้าวไปสู่จุดสูงสุด และใช้มันเป็นเครื่องหมายแสดงความสำเร็จของเขา สิ่งที่ชายชาวราศีเมษต้องระวัง คือหลีกเลี่ยงสถานที่บันเทิงและการพนันและอบายมุขทุกชนิด
ผู้หญิงราศีเมษประสบความสำเร็จในการแก้ปัญหาธุรกิจสุดหินได้อย่างง่ายดาย เรื่องการเงินก็เช่นกัน สาวราศีเมษแทบจะไม่ต้องใช้ความพยายามใดๆ เลย มันเป็นพรสวรรค์เข้าใจตรงกันนะ สาวราศีเมษออกจะดื้อๆ ไม่ฟังความเห็นใครทั้งนั้น ไม่ว่าจะสนิทหรือไม่สนิท ไม่ฟังก็คือไม่ฟัง บางครั้งก็ชอบหมดเงินไปกับการซื้อของหรูๆ แพงๆ เพื่อให้ความสุขแก่ตัวเอง หรือแม้แต่ควักกระเป๋าซื้อของแพงๆ ให้เพื่อน ญาติ คนสนิทมิตรสหาย สาวราศีนี้ใจป้ำและเป็นสายเปย์ตัวจริง แม้ว่าจะใช้จ่ายเงินเพื่อซื้อของแพงๆ สาวราศีนี้ก็รู้จักวางแผนการใช้เงินได้เป็นอย่างดี คำเตือนสำหรับสาวราศีเมษ จงจำไว้ว่า อย่ายืมเงินใคร และอย่าเสพการช็อปปิ้ง แล้วทุกอย่างจะดี
 
ราศีที่เกื้อหนุนกับการทำงานของชาวราศีเมษ
ราศีเมษ มีธาตุไฟเป็นธาตุประจำตัว อารมณ์ร้อน ใจร้อนและดื้อรั้น ในทุกสถานการณ์ไม่ว่าจะเรื่องสัมพันธ์ส่วนตัวหรือแม้แต่ความสัมพันธ์ทางธุรกิจ พึงระลึกไว้ว่า ธุรกิจจะงอกเงยงดงามได้ ก็ต่อเมื่อเกิดความร่วมมือระหว่างสองฝ่าย ความรับผิดชอบของทีมงาน และภาวะผู้นำที่ไร้ซึ่งความทะเยอทะยานที่เกินขอบเขต
ดูเหมือนว่า ความกระตือรือร้นของคนราศีเมษจับคู่กับพลังเหลือล้นของคนราศีธนูแล้วก็จะทำให้เกิดผลดี ประสบความสำเร็จ   นอกจากนี้ชาวราศีเมษยังเป็นคู่ค้าที่ดีกับราศีกุมภ์ พฤษภและตุลย์ ถ้าต้องการประสบความสำเร็จอย่างสูงในอนาคตจงร่วมมือกับชาวราศีเมษและสิงห์เพราะผู้นำที่เก่งกาจสองคนย่อมเป็นคู่คิดที่ดี ถ้าอยากได้ความคิดสร้างสรรค์จงร่วมมือกับชาวราศีมีน ชาวราศีมีนจะเติมเต็มทุกเจตนารมณ์ให้กับคุณ 
ชาวราศีเมษไม่ควรทำงานกับผู้ที่มีอารมณ์ร้อน และดื้อดึง เหมือนกัน คบแล้วเตรียมตัวปวดหัวแน่นอนได้แก่ ราศีพิจิก เพราะแข็งชนแข็งไม่ฝ่ายใดฝ่ายนึงย่อมต้องบาดเจ็บ รวมถึงมนุษย์ลงรายละเอียดอย่าง ชาวราศีมังกร พวกเขาจะไม่ฟังสิ่งที่คุณพูดแต่จะให้คุณฟังเขาอยู่ท่าเดียว ทำงานร่วมกันรับรองมีวางมวย และราศีเมถุนที่มีจินตนาการบรรเจิด ไอเดียทำธุรกิจของเขาจะก้าวล้ำนำเทรนด์ไปอีกระดับจนผู้ร่วมทุนและชาวราศีเมษอย่างคุณต้องส่ายหัวและไม่อาจทานทนกับไอเดียแสนแปลกของพวกเขาได้ การร่วมงานกับชาวราศีเมษด้วยกันนั้นจะประสบความสำเร็จงดงามถ้าอีกฝ่ายเรียนรู้ที่จะสนับสนุนและส่งเสริมซึ่งกันและกัน