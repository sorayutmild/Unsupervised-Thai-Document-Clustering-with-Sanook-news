
ชาวเน็ตจับพิรุธอีกปม จากคลิปไลฟ์สด อุ้ม ลักขณา ทำความแตก เฉลย "โกแอะ" เป็นบอดี้การ์ดส่วนตัวของแฟนหนุ่ม
(29 พ.ย.) กรณีเหตุุการ์ดสถานบันเทิงแห่งหนึ่งรุมทำร้าย นายอิศราชนุวัฒน์ หรือ เจมส์บอนด์ อายุ 23 ปี ลูกชาย พล.ต.วิทยา วรรคาวิสันต์ ผู้บัญชาการมณฑลทหารบกที่ 38 ได้รับบาดเจ็บสาหัส ยังคงได้รับความสนใจจากสังคมอยู่ต่อเนื่อง ทางผู้เสียหายยังคงยืนยันว่า "บอล กฤษณะ" แฟนของดาราสาว อุ้ม ลักขณา มีส่วนเกี่ยวข้องกับเรื่องนี้ ทั้งที่อีกฝ่ายออกมาปฏิเสธก็ตาม
ขณะที่ในสังคมออนไลน์กำลังตามสืบเสาะหาข้อเท็จจริงของกรณีดังกล่าว หลังจากที่มีการวิเคราะห์ภาพในคลิปวิดีโอที่ อุ้ม ลักขณา เคยถ่ายทอดสดผ่านเฟซบุ๊กเอาไว้เป็นเวลา 1 ชั่วโมง เผยให้เห็นหญิงสาวคนหนึ่งที่ถูกแนะนำตัวว่าเป็น "เลขาส่วนตัวของ บอล กฤษณะ" ก่อนจะไปปรากฏตัวในฐานะตัวแทนของโครงการที่ตั้งของสถานบันเทิงแห่งดังกล่าว พร้อมกับขอโทษผู้เสียหายที่โรงพยาบาล ตามข่าวที่รายงานไปแล้วนั้น
ล่าสุดโลกโซเชียลฯ ยังได้จับภาพชายอีกคนหนึ่งที่ระบุว่าคือ "โกแอะ" เป็นบอดี้การ์ดคอยคุ้มครอง บอล กฤษณะ อยู่ที่ จ.เชียงใหม่ โดยในคลิปวิดีโอถ่ายทอดสดของ อุ้ม ลักขณา ก็ได้มีการแนะนำชายคนดังกล่าวเอาไว้ชัดเจนว่าเป็นบอดี้การ์ด และชายคนนี้คือผู้ต้องหาก่อเหตุทำร้ายร่างกาย นายอิศราชนุวัฒน์ ที่ถูกตำรวจควบคุมตัวเอาไว้อยู่
ขณะที่การแถลงข่าวครั้งล่าสุดของ อุ้ม ลักขณา ก็ได้พูดชี้แจงออกมาว่า ชายที่ชื่อ โกแอะ ไม่ได้เกี่ยวข้องอะไรกับแฟนหนุ่ม ทำให้ข้อมูลต่างๆ ยังขัดแย้งกันไปมาเกี่ยวกับความสัมพันธ์และหน้าที่ของบุคลลที่พัวพันในกรณีนี้ ท่ามกลางความสงสัยแคลงใจของสังคมอยู่ในเวลานี้ว่าใครให้รายละเอียดไม่จริงกันแน่
อย่างไรก็ตาม สำหรับความคืบหน้าเรื่องคดีความ วันนี้ (29 พ.ย.) ทางเจ้าหน้าที่ตำรวจ สภ.ช้างเผือก จะทยอยเรียกบุคคลที่เกี่ยวข้องและพยานที่อยู่ในเหตุการณ์มาสอบปากคำเพิ่มเติม เพื่อรวบรวมสรุปสำนวนคดี พร้อมกับติดตามตัวกลุ่มชายฉกรรจที่เป็นการ์ดของสถานบันเทิงอีกราวๆ 3-4 คน ซึ่งยังไม่ได้ติดต่อกลับมา เช่นเดียวกับ บอล กฤษณะ ที่เจ้าหน้าที่ตำรวจเตรียมออกหมายเรียกแล้ว