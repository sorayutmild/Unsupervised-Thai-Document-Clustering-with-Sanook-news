       HTC จัดหนัก! ออกโปรแรงสู้ Apple ให้ลูกค้านำ iPhone มาแลกเป็น HTC One A9 รุ่นใหม่ล่าสุดได้ฟรี! ด้านสมาร์ทโฟนรุ่นอื่นแลกรับส่วนลดสุดพิเศษ หลังจาก HTC เปิดตัวสมาร์ทโฟนรุ่นล่าสุด HTC One A9 อย่างเป็นทางการไปเมื่อช่วงเดือนตุลาคมที่ผ่านมา 

       ล่าสุด HTC ได้ออกโปรโมชันใหม่ด้วยการที่ลูกค้าสามารถนำสมาร์ทโฟนมาแลกเครื่อง (Trade-In) เป็น HTC One A9 ได้ฟรีทันที

       HTC One A9 มีราคาวางจำหน่ายในขณะนี้อยู่ที่ 499.99 ดอลลาร์สหรัฐ (ประมาณ 18,000 บาท) ซึ่งโปรโมชันแลกเครื่องในครั้งนี้ดูเหมือนจะมีขึ้นเพื่อดึงความสนใจจากกลุ่มลูกค้าที่ใช้งาน iPhone โดยเฉพาะ เพราะเงื่อนไขในการแลกเครื่องระบุว่า หากลูกค้าท่านใดที่เป็นเจ้าของ iPhone 6, iPhone 6 Plus, iPhone 6s และ iPhone 6s Plus สามารถนำมาแลกเป็น HTC One A9 ได้ฟรีทันทีโดยไม่มีเงื่อนไข  





        แต่ถ้าหากลูกค้าท่านใดต้องการนำสมาร์ทโฟนรุ่นอื่นมาร่วมโปรโมชันแลกเครื่อง ผู้ใช้ต้องเสียค่าส่วนต่างเพิ่ม เช่น Galaxy S6 และ Galaxy S6 Edge หาก นำมาแลกจะมีมูลค่า 200 ดอลลาร์สหรัฐ (ประมาณ 7,200 บาท) ลูกค้าต้องเพิ่มเงินอีกประมาณ 299.99 ดอลลาร์สหรัฐ (ประมาณ 10,800 บาท) ส่วน LG G3 และ LG G4 จะมีมูลค่า 100 ดอลลาร์สหรัฐ (ประมาณ 3,600 บาท) ซึ่งต้องเพิ่มเงินอีกประมาณ 399.99 ดอลลาร์สหรัฐ (ประมาณ 14,400 บาท)

       โปรโมชันแลกเครื่อง HTC One A9 ดังกล่าวจัดขึ้นในประเทศสหรัฐอเมริกาเท่านั้น ซึ่งน่าจะเหมาะกับผู้ที่ต้องการเปลี่ยนจากระบบปฏิบัติการ iOS มาใช้งาน Android โดยที่ไม่ต้องการเสียเงินซื้อเครื่องใหม่ เรียกได้ว่า HTC ออกโปรโมชันนี้มาเพื่อเจาะฐานลูกค้า iPhone จริงๆ

 

ที่มา : HTC US, androidauthority