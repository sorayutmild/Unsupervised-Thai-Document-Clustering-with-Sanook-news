ถือเป็นอีกหนึ่งข่าวดีของวงการวอลเลย์บอลไทย เมื่อ "กัปตันกิ๊ฟ" วิลาวัลย์ อภิญญาพงศ์ กัปตันทีมวอลเลย์หญิง ทีมชาติไทยชุดใหญ่ รับหมั้นแฟนหนุ่ม "นัท" นัฐพงศ์ เกษาพันธ์ อดีตมือเซตทีมชาติไทย ชุดแชมป์ซีเกมส์ ครั้งที่ 26 ประเทศเมียนมาหลังคบหาดูใจได้ 1 ปีเศษ "กัปตันกิ๊ฟ" เผยว่า ตอนแรกก็คุยกันแบบพี่น้องเป็นที่ปรึกษาและช่วยเหลือมาตลอด แล้วเกิดความรู้สึกดีๆ รู้ตัวอีกทีก็ต่างคนต่างชอบกัน เลยตัดสินใจคบเป็นแฟน ส่วนเรื่องแต่งงาน ตอนนี้ยังไม่กำหนด แค่วางแผนไว้จะแต่งหลังได้ไปโอลิมปิก ส่วนฝ่ายชายเอาจริง จึงพาพ่อ-แม่มาคุยเรื่องหมั้นกับทางฝ่ายหญิง พร้อมสวมแหวนเรียบร้อย                               ขณะเดียวกัน ทางการไฟฟ้าส่วนภูมิภาค หรือกฟภ. ได้รับวิลาวัณย์ เข้ามาเป็นพนักงานขององค์กรอีกครั้ง หลังจากที่เคยลาออกมาแล้วหลายปี เนื่องจากเจ้าตัวมีความมุ่งมั่นที่จะเล่นวอลเลย์บอล เพื่อรับใช้ชาติอย่างเต็มที่