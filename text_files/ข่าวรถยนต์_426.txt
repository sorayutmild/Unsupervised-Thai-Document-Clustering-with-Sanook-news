      กรมการขนส่งทางบกเปิดให้ผู้ครอบครองรถยนต์ที่มีอายุเกิน 7 ปี และรถจักรยานยนต์ที่มีอายุเกิน 5 ปี สามารถต่อภาษีประจำปีผ่านระบบออนไลน์ได้แล้ว โดยไม่จำเป็นต้องเดินทางไปยังสำนักงานขนส่ง 
      กรมการขนส่งทางบกได้ปรับปรุงระบบชำระภาษีรถประจำปีให้สามารถรองรับรถยนต์นั่งส่วนบุคคลไม่เกิน 7 คน (รถเก๋ง), รถยนต์นั่งส่วนบุคคลเกิน 7 คน (รถตู้), รถยนต์บรรทุกส่วนบุคคล (รถกระบะ) ที่มีอายุการใช้งานเกิน 7 ปี และจักรยานยนต์ที่มีอายุการใช้งานเกิน 5 ปี นับตั้งแต่วันที่จดทะเบียนครั้งแรก
      ทั้งนี้ รถยนต์ที่ต้องการชำระภาษีจะต้องผ่านการตรวจสภาพรถจากสถานตรวจสภาพรถ (ตรอ.) เสียก่อน จึงจะสามารถดำเนินการชำระภาษีผ่านช่องทางออนไลน์ได้
      การชำระภาษีผ่านเว็บไซต์สามารถเลือกชำระเงินผ่านระบบ e-Banking ของแต่ละธนาคาร, บัตรเครดิต, บัตรเดบิต, เคาน์เตอร์ธนาคาร และสถาบันการเงินที่เข้าร่วมโครงการ โดยเจ้าของรถจะได้รับเครื่องหมายแสดงการเสียภาษีและใบเสร็จรับเงินทางไปรษณีย์ภายใน 5 วันทำการ นับจากวันที่ชำระเงิน รวมถึงสามารถชำระภาษีล่วงหน้าได้ไม่เกิน 90 วันก่อนวันครบกำหนดชำระภาษี
      ผู้สนใจสามารถชำระภาษีรถออนไลน์ได้ที่ https://eservice.dlt.go.th/
 