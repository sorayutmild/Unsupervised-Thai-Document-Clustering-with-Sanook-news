ฟุตบอล : เกิดกระแสวิพากษ์วิจารณ์นักเตะชุดกีฬามหาวิทยาลัยอาเซียนครั้งที่ 16 ของทีมชาติไทย หลังจากมีการนำเทปบันทึกการแข่งขันนัดชิงชนะเลิศฟุตบอลชายกีฬามหาวิทยาลัยอาเซียน ครั้งที่ 16
ซึ่งลาวเป็นเจ้าภาพ แข่งขันกันไปเมื่อวันที่ 19 ธ.ค. มาเผยแพร่ โดยผลในนัดนั้น ไทย แชมป์เก่า เป็นฝ่ายเอาชนะลาวไปได้ 2-0 คว้าแชมป์เป็นสมัยที่ 11 ได้สำเร็จ
อย่างไรก็ตามเฟซบุ๊ก Premier League News @Laos ของลาว ได้เผยแพร่ภาพ ความไร้สปิริตของนักเตะไทยใน 2 จังหวะ ครั้งแรกเกิดขึ้นในภาพ คือ ตอนที่ เกรียงไกร ชาสังข์ ดาวเตะไทยลงไปเจ็บกับพื้น ก่อนที่เปลสนามจะเข้ามาอุ้มเกรียงไกรขึ้นเปล แต่เกรียงไกรกลับสะบัดมือใส่ฝ่ายพยาบาลของเจ้าภาพ
หลังจากนั้นนาทีที่ 59 เกรียงไกรมาเจ็บอีกครั้งที่กลางสนาม แต่จังหวะที่เปลี่ยนตัวออกเจ้าตัวกลับแสดงกิริยาไม่เหมาะสม ประชดประชันสตาฟฟ์โค้ชและแฟนบอลชาวลาวที่โห่ใส่ เนื่องจากคิดว่า เกรียงไกรถ่วงเวลา เพราะขณะนั้นไทยนำอยู่ 1-0 ทำให้ผู้บรรยายการแข่งขันชาวลาวบรรยายว่า "เกรียงไกรมารยาทไม่ดี ไม่สมกับเป็นนักกีฬา และนักศึกษา"
จากนั้น หลังเกรียงไกรเดินออกมาจากสนาม ได้เกิดเหตุการณ์ที่แฟนบอลลาวขว้างขวดน้ำลงมาจากบนอัฒจันทร์ที่นั่งของนักเตะไทย (ไม่มีในคลิป) ทำให้นักเตะไทยไม่พอใจ ไม่กลับลงไปเล่นต่อ จนเจ้าหน้าที่ตำรวจเข้ามาห้ามแฟนบอล และเกมชะงักไปนาน 5 นาที
ขณะที่ผู้ใช้เฟซบุ๊กชาวลาวมาต่อว่า เกรียงไกรกันเป็นจำนวนมาก เช่นเดียวกับแฟนบอลไทยบางราย ตามลิงค์ http://www.facebook.com/EPLLAOS
คลิปเหตุการณ์ดังกล่าว

ไทย 2-0 ลาว
