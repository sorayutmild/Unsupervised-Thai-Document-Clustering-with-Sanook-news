ในปี 2560 ที่ผ่านมา หลายคนได้เจอเหตุการณ์และการเปลี่ยนแปลงมากมายเข้ามาในชีวิต เพราะดาวสำคัญของโหราศาสตร์สามดวงย้ายราศี ส่งผลกระทบเป็นลูกโซ่ถึงดวงชะตาทั้ง 12 ราศี สำหรับปี 2561 นี้ถือได้ว่าแต่ละราศีมีความลงตัวมากขึ้น และบางราศีเปลี่ยนแปลงไปในทางที่ดีมากเลยทีเดียว แต่ไม่ว่าชีวิตจะอยู่ในช่วงขึ้นหรือลงสิ่งที่สำคัญที่สุดในการดำเนินชีวิตก็คือการมีสติ เพื่อเตรียมตัวให้พร้อมสำหรับการเปลี่ยนแปลงไม่ว่าเรื่องดีหรือร้าย ทั้งนี้หากคุณวางแผนชีวิตตามคำแนะนำของ หมอช้าง-ทศพร ศรีตุลา พร้อมทั้งไหว้พระทำบุญบริจาค และหมั่นสวดมนต์ เชื่อว่าปี 2561 นี้จะเป็นปีที่ราบรื่นประสบผลสำเร็จ และมีข่าวดีอย่างแน่นอน
 
คำพยากรณ์ดวงการงานราศีมังกร ปี 2561
คนที่เกิดระหว่างวันที่ 15 มกราคม จนถึง วันที่ 12 กุมภาพันธ์ธาตุประจำราศีมังกร คือ ธาตุดิน
สำหรับดวงชะตาในปีนี้จัดว่าเป็นปีที่มีความแรง กว่าในช่วงปีที่ผ่านๆ มา คำว่าแรงนั้น เป็นทั้ง ความหมายในด้านที่ดี ซึ่งหมายถึงความก้าวหน้าก้าวกระโดด มีโชค หรือแม้กระทั่งมีการเปลี่ยนแปลงอย่างคาดไม่ถึง และยังมีความหมายในด้านที่เป็นลบ ซึ่งหมายถึงการตัดสินใจผิดพลาด มีเรื่องจุกจิกกวนใจมีเรื่องทำให้เสื่อมเสียชื่อเสียง เรียกว่ามีทั้งบวกและลบเกิดขึ้นในปีนี้ แต่จะส่งผลด้านไหนมากกว่ากันนั้น ขึ้นอยู่กับการเตรียมตัวของคุณ ถ้าหากเรารู้ดวงแล้วและใช้ความแรงให้เป็นประโยชน์ ก็จะเป็นสิ่งที่ทำให้ชีวิตในปีนี้ก้าวไปสู่ความสำเร็จได้อย่างไม่ยากนัก
ราศีของคุณนั้นเป็นราศีที่พระราหูยังคงสถิตอยู่ซึ่งจะอยู่ในปี 2561 ไปตลอดทั้งปี และส่งผลต่อราศีของคุณโดยตรง ชื่อราหูอาจจะดูน่ากลัว แต่ดาวดวงนี้มีทั้งบวกและลบ หลายคนมั่งคั่งร่ำรวยมีความก้าวหน้าและมีความสำเร็จที่ดีเกิดขึ้นในตอนที่พระราหูเข้าดวงนี้เอง ดังนั้นการเตรียมตัววางแผนให้รอบคอบและการใช้ชีวิตอย่างมีสติจึงถือว่าเป็นเรื่องที่สำคัญในปีนี้
เรื่องงานถือเป็นเรื่องแรกที่ต้องเตรียมตัวให้ดี เพราะในปีนี้จังหวะดวงดาวแรงๆ เข้ามาเยอะ ไม่ใช่แค่พระราหูเท่านั้น แต่ยังมีดวงดาวอื่นเข้ามาหลายดวง ข่าวดีคือปีนี้เป็นปีที่ทำให้คุณมีไอเดีย มีความคิดสร้างสรรค์แปลก ๆ ใหม่ๆ หรือแม้กระทั่งอาจจะมีความขยันตั้งใจ ขวนขวายในการทำงานหรือเริ่มต้นอะไรใหม่ ๆ มากยิ่งขึ้น
 
คำพยากรณ์ดวงการงานราศีกุมภ์ ปี 2561
คนที่เกิดระหว่างวันที่ 13 กุมภาพันธ์ จนถึง วันที่ 14 มีนาคมธาตุประจำราศีกุมภ์ คือ ธาตุลม
ในเรื่องการทำงานถือว่าเป็นสิ่งที่สำคัญเพราะราศีของคุณเป็นราศีแห่งความก้าวหน้าในเชิงของการทำงาน ดวงดาวหนัก ๆ เครียด ๆ ย้ายออกไปแล้ว ใครตั้งใจอยากเริ่มอะไรใหม่ก็เริ่มต้นด้วยความสำเร็จความราบรื่น เพียงแต่ลักษณะของดวงดาวที่เข้ามาในปีนี้จะเป็นงานที่เป็นช่วงเวลา เป็นโปรเจ็กต์ มีช่วงเริ่มต้นและกำหนดที่ชัดเจนอาจจะไม่ใช่งานในระยะยาว
ถ้าคุณเป็นคนทำอาชีพอิสระ หรือเป็นเจ้าของธุรกิจ ดวงดาวลักษณะแบบนี้ไม่ค่อยน่าเป็นห่วง เพราะหมายถึงคุณจะมีลูกค้า มีงานใหม่ ๆ แทบจะตลอดทั้งปีเลยทีเดียว แต่สำหรับคนที่เป็นพนักงานออฟฟิศ เป็นมนุษย์เงินเดือน หรือรับราชการก็ตาม ดวงดาวแบบนี้หมายถึงเรื่องของการเปลี่ยนแปลงในเชิงการทำงานบางคนอาจจะได้ย้ายงานในปีนี้
บางคนอาจจะได้ทำงานในลักษณะบุกเบิกหรือเริ่มต้นอะไรใหม่ ๆซึ่งถือว่าเป็นสิ่งที่เหมาะกับพื้นฐานและดวงของคุณเพราะในปีนี้อะไรที่แปลกใหม่ ไม่ถนัด มีความท้าทาย หรือการเริ่มต้น ล้วนแล้วแต่เป็นสิ่งที่จะตามมาซึ่งความสำเร็จและความก้าวหน้าที่ดี ดังนั้นถ้าคุณต้องเจอกับอุปสรรคบ้าง เจอกับสิ่งที่ไม่ถนัดไม่คุ้นเคย ก็อย่าไปกังวลกับมัน เพราะนั่นเป็นงานของเรา
และเป็นงานที่ดีด้วยสำหรับใครที่ตั้งใจอยู่แล้วว่าอยากเปิดร้าน ทำออฟฟิศ เปิดธุรกิจเป็นของตัวเอง อาจจะเริ่มต้นจากเล็ก ๆ ก่อนก็ได้ หรือบางคนไม่มีหน้าร้าน ใช้การค้าขายในโลกออนไลน์ ราศีของคุณก็จัดว่าเป็นราศีที่ดีที่จะมีโอกาสมีข่าวดีในเรื่องเหล่านี้เข้ามามากยิ่งขึ้น ส่วนใครที่อาจจะมีธุรกิจอยู่แล้ว อยากจะขยับขยายเพื่อให้เกิดความมั่นคง ความก้าวหน้าในหน้าที่การงานหรือในธุรกิจที่มากยิ่งขึ้นนั้นก็ส่งผลดีเช่นเดียวกัน ธุรกิจที่เป็นลักษณะของการวางแผนการออกแบบ การใช้ความคิด ให้คำปรึกษา หรือแม้กระทั่งเรื่องที่เกี่ยวข้องกับเทคโนโลยี ความทันสมัยในยุคดิจิทัล ยุคออนไลน์ ก็ถือว่าเป็นสิ่งที่จะช่วยส่งเสริมดวงคุณได้เป็นอย่างมาก
 
คำพยากรณ์ดวงการงานราศีมีน  ปี 2561
คนที่เกิดราศีมีนคือคนที่เกิดระหว่าง วันที่ 15 มีนาคม จนถึง วันที่ 13 เมษายนธาตุประจำราศีมีน คือ ธาตุน้ำ
ในเรื่องการทำงานถือว่าเป็นจังหวะที่ดีขึ้นเพียงแต่ดวงเรื่องงานไม่ได้ลงตัวหรือนิ่งเท่าไหร่ บางช่วงดีมาก บางช่วงอาจจะดูแผ่ว ๆ ไป เรียกว่าเป็นกราฟที่มีความขึ้น ๆ ลง ๆ แต่ถ้าบวกลบคูณหารกันตลอดทั้งปีแล้ว ราศีคุณก็ยังเป็นราศีที่ดวงดีอยู่นั่นเอง เพียงแต่คุณอาจจะต้องเตรียมตัวศึกษาหาข้อมูล การเริ่มต้นงานใหม่ ๆ ต้องอาศัยการเรียนรู้ การปรับตัวกันอยู่พอสมควร
แต่เชื่อว่าโดยพื้นฐานราศีของคุณเป็นราศีธาตุน้ำ ก็จะมีความสามารถในการเปลี่ยนและปรับตัวเองได้ไม่ยากอยู่แล้วลักษณะของงานในปีนี้จะเป็นงานหลาย ๆ อย่างที่เข้ามาพร้อมกันในเวลาเดียวกัน บางคนมีเรื่องการลงทุน บางคนอาจจะเคยเปิดร้านทำกิจการอยู่แล้ว แต่ปีนี้จะต้องทำอะไรใหม่ ๆ เพิ่มเติมหลายอย่าง
ซึ่งนั่นจะเป็นสิ่งที่ทำให้คุณเหนื่อยขึ้น เพราะมีหลายสิ่งที่ต้องทำพร้อม ๆ กันในเวลาเดียวกัน แต่ก็จะทำให้มีความมั่นคงในหน้าที่การงานที่ดีขึ้นด้วยเช่นเดียวกันในปีนี้ลักษณะของการทำงานจะมาควบคู่กับเรื่องของการเดินทาง บางคนอาจจะต้องเดินทางไปต่างจังหวัด ไปต่างประเทศบ่อยขึ้น คุณจึงต้องวางแผนในเรื่องของงานและตารางเวลาต่าง ๆ ให้ลงตัวมากยิ่งขึ้น
นอกจากนี้งานจะมาในลักษณะการลงทุนที่มากขึ้น เพียงแต่ดวงดาวเรื่องการลงทุนอาจจะมีประเด็น มีข้อติดขัดอยู่พอสมควร ถ้าคุณคิดอยากจะลงทุนอะไรใหม่ ๆ ในปีนี้ ต้องตรวจสอบให้ดี ดวงมีโอกาสมั่งคั่งร่ำรวยจากการลงทุนได้เพียงแต่ไม่ใช่ตลอดทั้งปี บางช่วงบางจังหวะจะเป็นผลในทางตรงข้ามกัน โดยเฉพาะอย่างยิ่งการลงทุนอะไรแปลก ๆ ต้องศึกษาหาข้อมูลให้รอบคอบก่อนเพราะอิทธิพลของดวงดาวนั้นอาจจะส่งผลทำให้มีสิ่งมาล่อตาล่อใจให้คุณหลงเข้าไป แต่พอถึงเวลาแล้วอาจจะไม่ได้เป็นอย่างที่เราต้องการข้อควรระวังในการทำงานในปีนี้คือเรื่องของบริวาร ใครที่มีลูกน้อง หรือคิดว่าจะฝากความหวังไว้กับใครในปีนี้ ดูเหมือนว่าจะเป็นเรื่องยาก 
 
คำพยากรณ์ดวงการงานราศีเมษ  ปี 2561
คนที่เกิดราศีเมษคือคนที่เกิดระหว่างวันที่ 14 เมษายน จนถึง วันที่ 14 พฤษภาคมธาตุประจำราศีเมษ คือ ธาตุไฟ
ในเรื่องของการงาน ความตั้งใจหรือเริ่มต้นจะทำอะไรใหมๆ่ ในปีนี้ เป็นปีที่มีโอกาสที่ดีเพราะมุมของดวงดาวที่สัมพันธ์และให้ความช่วยเหลือราศีเมษนั้นเป็นจังหวะที่ทำให้เราสามารถทำธุรกิจเป็นของตัวเองได้ ใครอยากจะเปิดร้านหรือมีการร่วมหุ้นลงทุนกับคนรู้จักหรือทำคนเดียวกับญาติพี่น้องก็ถือเป็นโอกาสที่เหมาะสมที่จะได้เริ่มต้น หรือแม้กระทั่งงานประจำ
การได้รับความไว้วางใจจากคนในที่ทำงาน จากผู้หลักผู้ใหญ่ ได้เริ่มต้นงานได้เซ็นสัญญา ได้โปรโมต ได้เลื่อนตำแหน่งในปีนี้ก็ถือว่าเป็นปีที่มีโอกาสที่ดี เรียกว่าเป็นปีแห่งความก้าวหน้าของชาวราศีเมษโดยตรงข้อควรระวังสำหรับเรื่องงานคือ ในดวงนั้นความผันผวนพลิกผันพร้อมที่จะเกิดขึ้นได้ตลอดปีนี้เรียกว่าแทบจะมีช่วงเวลาที่ให้ลุ้นแบบใจหายใจคว่ำอยู่พอสมควร บางช่วงดีมากบางช่วงอาจจะต้องระมัดระวัง ซึ่งคงต้องว่ากันตามรายเดือนไป ดังนั้นแนะนำว่าอย่าไปหลงดีใจกับสิ่งที่ได้รับมา เพราะสิ่งนั้นอาจจะอยู่กับเราได้ไม่นานในขณะเดียวกันก็อย่าไปจมอยู่กับเรื่องทุกข์ใจที่เข้ามาในชีวิต เพราะในปีนี้ความทุกข์ก็จะอยู่กับเราไม่นานเช่นเดียวกัน เพราะฉะนั้นราศีเมษต้องหาความพอดีในชีวิตให้ได้
นอกจากนี้ต้องย้ำว่าปีนี้เป็นปีที่คุณต้องศึกษาในเรื่องกฎหมาย เรื่องบัญชีตัวเลขไว้ให้เยอะ ๆ เพราะการทำสัญญา เจรจา ร่วมหุ้น ลงทุนนั้นต้องอาศัยความรู้มาเป็นองค์ประกอบด้วย คงไม่ได้ใช้เรื่องของดวงเพียงอย่างเดียว ส่วนใครที่อยู่ในวัยเรียนวัยศึกษาราศีเมษเป็นราศีที่มีโอกาสที่จะมีความก้าวหน้าและได้รับข่าวดีในเรื่องการศึกษาต่อในสาขาวิชาที่เราตั้งใจหรือวางแผนไว้ได้ด้วยเช่นเดียวกัน
 
คำพยากรณ์ดวงการงานราศีพฤษภ ปี 2561
คนที่เกิดราศีพฤษภคือคนที่เกิดระหว่างวันที่ 15 พฤษภาคม จนถึง วันที่ 14 มิถุนายนธาตุประจำราศีพฤษภ คือ ธาตุดิน
ในเรื่องการทำงาน คุณอาจจะถูกย้ายไปอยู่ในแผนกที่ไม่ค่อยมีใครอยากจะทำ หรือเป็นแผนก หน่วยงานที่เปิดขึ้นมาใหม่ให้คุณไปสะสาง แก้ปัญหา ซึ่งคุณจะทำได้เป็นอย่างดีแน่นอน หรือคนที่ทำธุรกิจเป็นของตัวเอง คุณอาจจะมองหาสินค้าในรูปแบบใหม่สินค้ากลุ่มใหม่ ๆ เข้ามาขาย เป็นการบุกเบิกตลาดในพื้นที่จังหวัดหรือในกลุ่มลูกค้าใหม่ที่เราไม่เคยทำมาก่อน
ก็ถือว่าเป็นสิ่งที่จะส่งผลดีกับชาวราศีพฤษภได้ด้วยเช่นเดียวกันข้อควรระวังในเรื่องงานปีนี้คือพอดวงคุณเริ่มสบายใจขึ้น หรือมีความก้าวหน้ามากขึ้นผู้ที่หวังดีแต่ประสงค์ร้ายก็จะมีเข้ามาเยอะดังนั้นการถูกอิจฉา ใส่ร้าย หรือแม้กระทั่งการสร้างศัตรูโดยที่เราไม่ตั้งใจ ก็มีสิทธิ์จะเกิดขึ้นได้ด้วยเช่นเดียวกัน ขอให้ระมัดระวังคำพูดหรือการทำอะไรข้ามหน้าข้ามตาคนอื่น
เพราะอาจจะทำให้เจอข้อหาหมั่นไส้หรืออิจฉาได้ง่าย อีกหนึ่งเรื่องที่ต้องเตือนคือคุณจะต้องระมัดระวังเพื่อนหรือคนที่เข้ามาติดต่อในเชิงธุรกิจหรือการทำงานในปีนี้ให้มากขึ้น คุณอาจจะเจอคนที่ภายนอกดูดีแต่ภายในไม่ใช่แบบนั้น ดังนั้นอย่าเพิ่งรีบตัดสินคนจากภายนอก หรือแม้กระทั่งคนที่จะมาค้าขาย มาสั่งซื้อของกับเรา บางครั้งคุยไว้อย่างหนึ่ง
แต่พอถึงเวลาจริงกลับไม่ได้เป็นไปอย่างที่บอกไว้ หรือเพื่อนร่วมงานในที่ทำงานอาจจะทำต่อหน้าอย่างหนึ่งลับหลังเรากลายเป็นอีกแบบหนึ่ง ดังนั้นในเรื่องของการคบมิตรถือว่าเป็นประเด็นที่สำคัญ เพราะอาจจะเป็นสิ่งที่สร้างปัญหาได้ ให้คุณนึกถึงพวกโจรใส่สูทเข้าไว้ เพราะสิ่งเหล่านี้จะเข้ามาในชีวิตของคุณในปีนี้ค่อนข้างเยอะเลยทีเดียว
 
คำพยากรณ์ดวงการงานราศีเมถุน ปี 2561
คนที่เกิดราศีเมถุนคือคนที่เกิดระหว่างวันที่ 15 มิถุนายน จนถึง วันที่ 16 กรกฎาคมธาตุประจำราศีเมถุน คือ ธาตุลม
ในช่วงที่ดวงดาวเปลี่ยนใหม่ๆ คือในช่วงต้นปี ราศีเมถุนจะต้องเผชิญกับความเครียด ซึ่งความเครียดนั้นเกิดขึ้นได้จากหลายสาเหตุ ไม่ว่าจะมาจากความคาดหวังของคนรอบข้าง ทั้งเพื่อนร่วมงาน เจ้านายลูกค้า ที่ตั้งความหวังให้คุณมากยิ่งขึ้น หรือในปีนี้คุณอาจจะต้องทำอะไรหลาย ๆ อย่างพร้อมกันในเวลาเดียวกันมากขึ้น มีภาระความรับผิดชอบหลายอย่างจนเกิดความเหน็ดเหนื่อยทางกาย และเกิดความท้อใจตามมา
ก็อาจจะเป็นอีกสาเหตุที่ทำให้เครียดได้ด้วยเช่นเดียวกันดังนั้น คุณต้องกลับไปแก้ที่ต้นเหตุก่อนนั่นคือเรื่องของจิตใจคุณ ต้องพยายามสร้างกำลังใจให้กับตัวเองให้ได้ พยายามทำงานที่ทำให้จิตใจของเรามีความสุข อาจจะฝึกสมาธิกำหนดลมหายใจหรือหาสิ่งที่เป็นบวกเข้ามาในชีวิตให้มากยิ่งขึ้นนอกจากนี้ดาวที่เข้ามาในปีนี้จะมาในเรื่องของการถูกโกง ถูกหักหลัง ดังนั้นการจะไว้วางใจใครร้อยเปอร์เซ็นต์คงเป็นไปได้ยาก บางทีไว้ใจได้แต่วางใจไม่ได้ และต้องระมัดระวังในเรื่องการทำธุรกรรมทางด้านการเงิน การเซ็นสัญญา ข้อตกลงเงื่อนไขทั้งหลาย เพราะสิ่งต่าง ๆ เหล่านี้พร้อมที่จะถูกเปลี่ยนแปลง หรือทำให้บางคนเจอกับสัญญาทาสนี่จึงเป็นสิ่งที่ต้องดูแลเอาใจใส่
หรืออาจจะให้คนที่มีความถนัดมีความสามารถในด้านนี้มาช่วยดู แต่พยายามอย่าไปเอาคนราศีเดียวกันมาช่วยในปีนี้คุณอาจจะเจอเรื่องของงานที่แตกหัก ถูกยกเลิก ทะเลาะกันระหว่างหุ้นส่วน ไปจนถึงฟ้องร้องกัน แต่ข่าวดีก็ยังคงมีเข้ามา คือคุณยังเป็นราศีที่จะมีความคึกคักในเรื่องงานมากขึ้น โดยเฉพาะคนที่ทำอาชีพอิสระหรือฟรีแลนซ์จะเป็นสิ่งที่ส่งผลดี
จะมีงานพิเศษงานลูกค้าจรเข้ามาเยอะ คนที่ทำงานประจำอาจจะไม่ค่อยดีเท่าไหร่ เพราะจะมีงานหนักเข้ามาแต่ผลตอบแทนกลับไม่ได้เยอะตามมาด้วย แต่ถ้าคุณทำงานที่เกี่ยวข้องกับการผลิต โปรดักชั่น งานโรงงาน อุตสาหกรรม อยู่กับของหนัก ๆ เครื่องจักรเครื่องกล หรืองานที่เครียดตลอดเวลา เช่น บัญชีก็ไม่ค่อยน่ากลัวเท่าไหร่ เพราะชีวิตคุณคงไม่มีอะไรหนักกว่านั้นแล้ว หรือถ้าคุณต้องแบกหามใช้แรงออกกำลังเยอะ ๆ นั่นก็เป็นวิธีการหนึ่งที่จะเหมาะกับตัวคุณด้วยเช่นเดียวกัน
 
คำพยากรณ์ดวงการงานราศีกรกฎ ปี 2561
คนที่เกิดราศีกรกฎคือคนที่เกิดระหว่างวันที่ 17 กรกฎาคม จนถึง วันที่ 16 สิงหาคมธาตุประจำราศีกรกฎ คือ ธาตุน้ำ
เรื่องการทำงานถือว่าเป็นเรื่องหนึ่งที่มีการเปลี่ยนแปลงเยอะ บางคนอาจจะเปลี่ยนมาตั้งแต่ปี 2560 ที่ผ่านมาแล้ว สาเหตุหนึ่งมาจากการที่ดวงดาวสำคัญอย่างเช่นดาวราหูโคจรเข้ามาในดวงของคุณ ต้องย้ำว่าพระราหูนั้นไม่ได้เป็นดวงดาวที่ไม่ดีเสมอไป บางคนมีความสำเร็จมีความก้าวหน้าในชีวิตจากการที่ดาวดวงนี้เข้ามาค่อนข้างเยอะ
เพียงแต่เราต้องพยายามวางแผนตัวเองให้ถูกต้องกับอิทธิพลของพระราหูด้วย ซึ่งดาวดวงนี้ตามหลักโหราศาสตร์เปรียบเสมือนเป็นเงาที่จะเข้ามาในชีวิต ดังนั้น ถ้าเราทำธุรกิจหรืออาชีพที่เกี่ยวข้องกับเรื่องของเงา ไม่ว่าจะเป็นการทำงานในลักษณะเบื้องหลัง ธุรกิจการค้าที่จับต้องไม่ได้ หรือไม่ค่อยมีตัวตน ไม่มีหน้าร้าน เช่น ธุรกิจค้าขายบนโลกออนไลน์ ทำงานเกี่ยวข้องกับทางไกล ต่างประเทศ หรืออาชีพที่ต้องเดินทางเยอะ ๆ หรือการนำเข้าส่งออก
ก็จะมีสิทธิ์ส่งผลดีกับดวงชะตาได้ไม่ยากนัก ส่วนใครที่ไม่ได้อยู่ในกลุ่มของอาชีพที่กล่าวไว้ อาจจะต้องระมัดระวังบางเรื่องเพราะดาวราหูนั้นหมายถึงเรื่องของการตัดสินใจที่ผิดพลาด ความขัดแย้งรวมไปถึงคดีความที่อาจจะเกิดขึ้น ดังนั้นขอให้ใช้ชีวิตด้วยความมีสติและระมัดระวังในเรื่องของการเซ็นสัญญา ร่วมหุ้น ลงทุนเพราะดาวดวงนี้อาจจะส่งผลทำให้ถูกเอาเปรียบถูกหลอก ถูกโกง
มีสิทธิ์จะเกิดขึ้นได้ด้วยเรื่องหนึ่งที่เป็นปัจจัยสำคัญสำหรับดวงเรื่องงานปีนี้คือ เรื่องชื่อเสียง เพราะคุณเป็นราศีที่ค่อนข้างดวงแรง บางครั้งความแรงของเราอาจจะข้ามหน้าข้ามตาคนอื่น เรียกว่าอาจจะได้ดีหรือมีความโดดเด่นแซงหน้าคนอื่นไป จนทำให้ถูกใส่ร้าย หมั่นไส้ อิจฉากลั่นแกล้งได้ค่อนข้างง่าย ดังนั้นขอให้ระมัดระวังเรื่องการก่อศัตรู
การทำให้คนอื่นเสียผลประโยชน์หรือทำอะไรขัดผลประโยชน์กับเขา ขอให้คิดทบทวนสิ่งเหล่านี้ให้รอบคอบมากยิ่งขึ้น พยายามทำงานในลักษณะผูกมิตรเอาไว้เยอะ ๆ นอกจากนี้แนะนำให้ทำบุญที่เกี่ยวข้องกับ การถวายผ้าไตรจีวร หรือการห่มผ้าพระประธาน เนื่องจากในหลักโหราศาสตร์เชื่อว่าเป็นสิ่งหนึ่งที่จะช่วยแก้เคล็ดความแรงของดวงดาวในปีนี้ได้อย่างไม่ยากนัก
 
คำพยากรณ์ดวงการงานราศีสิงห์ ปี 2561
คนที่เกิดราศีสิงห์คือคนที่เกิดระหว่างวันที่ 17 สิงหาคม จนถึง วันที่ 16 กันยายนธาตุประจำราศีสิงห์ คือ ธาตุไฟ
ราศีของคุณจัดว่าเป็นราศีที่ติดอันดับคนดวงดีในเรื่องของการมีโชค ความสำเร็จความก้าวหน้าในหน้าที่การงานที่มากยิ่งขึ้นอาชีพที่น่าจะมาแรงสำหรับดวงของคุณในปีนี้คืองานที่เกี่ยวข้องกับการเจรจา ติดต่อ ทำธุรกิจ หรือการเดินทาง จะทำให้มีโอกาสได้รับข่าวดี โดยเฉพาะใครที่เป็นเซลส์ นายหน้า ตัวแทนจำหน่าย หรือทำงานเกี่ยวกับการซื้อมาขายไป ไม่ว่าจะเป็นการเปิดหน้าร้านขายก็ดี
หรือการขายในออนไลน์ก็ตาม จะทำให้เกิดโอกาสแห่งความคึกคักมากยิ่งขึ้น เพราะดวงในเรื่องของการเจรจา ติดต่อ พูดคุยในปีนี้ถือว่าอยู่ในเกณฑ์ที่ส่งผลดีสำหรับคนที่กำลังเบื่อและเซ็งกับงานเก่าที่ผ่านมา อยากจะมองหาอะไรแปลกใหม่ท้าทายในปีนี้ ถือว่าจังหวะดวงดาวเป็นจุดเริ่มต้นที่ดีด้วยเช่นเดียวกัน เพียงแต่อาจจะเป็นสิ่งที่คุณไม่ถนัด ยังไม่ค่อยมีประสบการณ์ ไม่มีความรู้ ไม่มีความคุ้นเคยอยู่บ้าง แต่ก็ไม่ได้ยากเกินกำลังราศีของคุณ
เพราะคุณเป็นราศีที่มีพื้นฐานที่ดีในการเรียนรู้และปรับตัวเข้ากับสิ่งใหม่ ๆ ได้ไม่ยากนัก ดังนั้นความสำเร็จหรือข่าวดีในเชิงของดวงอาจไม่ได้หมายถึงงานเบา ๆ สบาย ๆ บางครั้งคนดวงดีอย่างคุณอาจจะต้องดูแลรับผิดชอบและทำอะไรใหม่ ๆ มากยิ่งขึ้น เหมือนเรากำลังเข้าไปสู่พื้นที่ที่ไม่เคยมีใครไปมาก่อน หรือตัวเราเองอาจจะต้องอาศัยประสบการณ์และการเรียนรู้อยู่พอสมควรข้อควรระวังในปีนี้เป็นเรื่องของศัตรูหรือคนทีไม่ค่อยถูกชะตากับเราเท่าไหร่นัก
เพราะจังหวะดวงดาวของการถูกขัดแข้งขัดขา กลั่นแกล้ง ดิสเครดิต หรือทำให้เสียชื่อเสียงมีโอกาสจะเกิดขึ้นได้ง่าย สำหรับใครที่ตั้งใจอยากจะเริ่มต้นธุรกิจบางครั้งคุณอาจจะรู้สึกว่าพอนับหนึ่งแล้วมีแต่ปัญหาแต่ในความเป็นจริงนั้นถ้าหากคุณนับไปให้ถึงสิบก็จะมความสำเร็จรอคุณอยู่ด้วยเช่นเดียวกันส่วนใครตั้งใจอยากจะศึกษาต่อหรือหาความรู้ใหม่ ๆ เพิ่มเติมในปีนี้ จังหวะดวงดาวก็ส่งผลดีไม่แพ้กัน เพราะการศึกษาสิ่งใหม่ ๆ นั้นเป็นสิ่งที่ตรงกับลักษณะพื้นฐานดวงของคุณด้วยเช่นเดียวกัน
 
คำพยากรณ์ดวงการงานราศีกันย์ ปี 2561
คนที่เกิดราศีกันย์คือคนที่เกิดระหว่างวันที่ 17 กันยายน จนถึง วันที่ 17 ตุลาคมธาตุประจำราศีกันย์ คือ ธาตุดิน
ราศีของคุณเป็นราศีที่มีโอกาสในเรื่องงานหรือดวงชะตาที่ดีขึ้น ความช่วยเหลือความก้าวหน้าในลักษณะของการทำงานอยู่ในจุดที่ดี การได้รับความเมตตาจากผู้หลักผู้ใหญ่ เจ้านาย ผู้บังคับบัญชา หรือแม้กระทั่งจากลูกค้า ยังอยู่ในจุดที่ลงตัวสำหรับคุณเช่นเดียวกัน ดังนั้นในปีนี้ใครตั้งใจอยากจะขยับขยายธุรกิจเดิมที่มีอยู่แล้ว ไม่ว่าจะเป็นการเพิ่มสินค้าใหม่ ๆ เข้ามา
หรือการขยายสาขา รวมทั้งคนที่ยังไม่ได้เริ่ม แต่คิดอยากจะเริ่มต้นธุรกิจเป็นของตัวเอง จังหวะดวงดาวในปีนี้ก็ส่งผลดี ทำให้เกิดโอกาสแห่งความสำเร็จ ความก้าวหน้าที่ดีได้มากยิ่งขึ้นด้วย สำหรับใครตั้งใจในเรื่องการเรียนการศึกษาในปีนี้จังหวะดวงดาวก็ส่งเสริมโชคในเรื่องนี้ด้วยเช่นเดียวกัน เพียงแต่บางครั้งอาจจะต้องมีทางเลือกสำรองเผื่อเอาไว้หน่อย เพราะโดยพื้นดวงแล้ว ครั้งที่หนึ่งอาจจะยังไม่สำเร็จ แต่ก็จะมีครั้งที่สอง ซึ่งเป็นโอกาสที่ดีกว่ารอคุณอยู่ด้วยเช่นเดียวกัน
ในปีนี้คุณอาจจะต้องมองเรื่องงานให้รอบคอบมากยิ่งขึ้น เพราะจังหวะของดวงดาวจะมีเรื่องเซอร์ไพรส์ในเชิงของการทำงาน อย่างเช่น การค้าขายกับลูกค้าที่ไม่เคยทำธุรกิจหรือไม่เคยติดต่อกันมาก่อน อาจจะกลายเป็นลูกค้ารายใหญ่ของเราในปีนี้ หรือบางงานที่รู้สึกว่าเป็นตำแหน่งหรือหน้าที่ที่ไกลเกินเอื้อมจากตัวเรา คุณก็จะได้รับงานนั้นมาได้อย่างไม่ยากนัก
ดังนั้นสิ่งใดที่คิดว่าเป็นไปไม่ได้หรือไม่มีทางจะเกิดขึ้น ก็พร้อมมีสิทธิ์ที่จะเป็นไปได้สำหรับดวงของคุณ ด้วยองค์ประกอบของดวงดาวหลาย ๆ อย่างที่คอยเกื้อหนุนจะทำให้คุณนั้นได้เริ่มต้นเส้นทางใหม่ ๆ ที่เหมาะสม หรือมีความถนัดและมีความสุขในการทำงานที่ดีขึ้นได้ แต่แน่นอนในเชิงของความเหน็ดเหนื่อย ภาระความรับผิดชอบก็จะมากขึ้นเป็นเงาตามตัวเลยทีเดียวเรื่องที่จะต้องเตือนนั้น
คือเรื่องของคนที่ทำธุรกิจเพราะปีนี้เป็นปีที่มีความขัดแย้งกับหุ้นส่วน หรือเรื่องของสัญญา ที่ดิน การเช่าพื้นที่ การต่อสัญญาสิ่งเหล่านี้ดูเหมือนว่าจะมีปัญหา บางคนอาจจะต้องถึงขั้นย้ายออฟฟิศ ย้ายร้านใหม่ แต่ถ้าคุณไม่อยากให้เกิดเหตุการณ์อย่างนั้น แนะนำว่าการหมั่นจัดตกแต่งร้านอยู่เสมอ โดยเฉพาะถือฤกษ์ตั้งแต่ต้นปีไม่ว่าจะเป็นการซ่อมแซม ทาสี จัดอุปกรณ์ ย้ายตำแหน่งที่นั่งใหม่ เพื่อเป็นการแก้เคล็ดความแรงของดวงดาว
 
คำพยากรณ์ดวงการงานราศีตุลย์ ปี 2561
คนที่เกิดราศีตุลคือคนที่เกิดระหว่างวันที่ 18 ตุลาคม จนถึง วันที่ 16 พฤศจิกายนธาตุประจำราศีตุล คือ ธาตุลม
ในเรื่องการทำงาน ถือว่าเป็นปีแห่งการเปลี่ยนแปลงจริงๆ ดวงดาวนั้นเริ่มต้นมาตั้งแต่ช่วงปลายปีที่ผ่านมาแล้ว เพียงแต่ช่วงนั้นอาจจะมีดาวดวงอื่นเข้ามาด้วย ทำให้เปรียบเสมือนเป็นอุปสรรค ปัญหา มีการเปลี่ยนแปลงหลายอย่างตามมา แต่ถ้าจะเริ่มแบบโล่ง ๆ จริง ๆ ก็คงหนีไม่พ้นตั้งแต่ช่วงปี 2561 นี้ โดยเฉพาะในเรื่องของการเริ่มต้นธุรกิจถ้าคุณยังอยู่ในวัยที่สามารถเริ่มอะไรใหม่ ๆ ในช่วงนี้เป็นปีที่ดีสำหรับการทำธุรกิจเป็นของตัวเอง
คำว่าธุรกิจนั้นไม่ได้หมายถึงการใช้เงินสิบล้านร้อยล้านเสมอไป อาจจะเป็นการลงทุนทางสมอง การใช้ความคิด หรือการวางแผน ซึ่งจะเป็นสิ่งถนัดสำหรับดวงและราศีของคุณด้วย ดังนั้นถ้าหากคุณพร้อม อยากจะเปิดร้านเล็ก ๆ อยากจะมีธุรกิจออนไลน ์ หรือคนที่มีธุรกิจเดิมอยู่แล้ว ตั้งใจอยากจะขยับขยายเพิ่มสาขาหรือทำอะไรใหม่ ๆ ในปีนี้ก็เป็นปีที่จะมีโอกาสที่ดีเข้ามา
แต่คุณต้องยอมรับอย่างหนึ่งว่าดวงคงจะต้องเหนื่อยมากขึ้นหลายเท่าตัวเลยทีเดียวสำหรับใครทำงานประจำอยู่แล้ว อาจจะมีความก้าวหน้า มีการปรับเปลี่ยนตำแหน่งที่ดีขึ้น คนที่ดวงแรง ๆ นั้นจะได้เปลี่ยนตั้งแต่ช่วงปลายปีที่แล้วส่วนบางคนอาจจะมาเริ่มในปีนี้ก็ไม่สายจนเกินไปนอกจากนี้ การโยกย้ายไปอยู่อีกสาขา อีกพื้นที่หนึ่งหรือการได้เลื่อนขั้น เลื่อนตำแหน่งไปสู่สิ่งที่สร้างความมั่นคงให้กับชีวิตมากยิ่งขึ้นก็มีสิทธิ์จะเกิดขึ้นได้ด้วย
มีข้อควรระวังบางอย่างสำหรับเรื่องการทำงานคือคุณต้องพยายามพูดคุยดูแลคนรอบตัวให้ใกล้ชิดมากขึ้น โดยเฉพาะเพื่อนร่วมงาน ในปีนี้เป็นปีที่คุณต้องระมัดระวัง บางคนอาจจะรู้หน้าแต่ไม่รู้ใจการถูกหักหลัง ถูกโกง หรือถูกเอารัดเอาเปรียบจากเพื่อนร่วมงาน คนใกล้ชิด หรือหุ้นส่วน สำหรับเจ้าของธุรกิจนั้นก็มีสิทธิ์จะเกิดขึ้นได้ง่ายมากในปีนี้ดวงดาวเรื่องงานที่ดีในปีนี้ ยังอาจหมายถึงการที่มีหลาย ๆ งานเข้ามาพร้อม ๆ กันในเวลาเดียวกัน
แต่ปัญหาจะเกิดขึ้นตรงที่คุณอาจจะไม่สามารถบริหารจัดการหรือทำงานนั้นได้เสร็จตามกำหนด อะไรที่เข้ามามากเกินไป เกินกำลังเกินแรงของเรา ก็อาจจะเป็นสิ่งที่ทำให้เกิดปัญหาแทนที่จะเป็นข่าวดีได้ ดังนั้นสำหรับเรื่องการทำงานในปีนี้ อยากแนะนำว่าคุณต้องประเมินกำลังความสามารถของตัวเอง หรือถ้าจะทำอะไรใหญ่โตขึ้นกว่าเดิม ควรวางแผนหาทีมงานหาคนมาช่วย อย่าทำอะไรเพียงคนเดียว เพราะไม่เช่นนั้นจะทำให้เกิดปัญหาตามมามากกว่าเดิม
 
คำพยากรณ์ดวงการงานราศีพิจิก ปี 2561
คนที่เกิดราศีพิจิกคือคนที่เกิดระหว่างวันที่ 17 พฤศจิกายน จนถึง วันที่ 15 ธันวาคมธาตุประจำราศีพิจิก คือ ธาตุน้ำ
ในเรื่องการงาน ราศีของคุณจัดว่าเป็นราศีที่มีโอกาสหลายอย่างเข้ามา สิ่งที่เคยสร้างความอึดอัดใจ ความทุกข์ใจ หรือความน่าเบื่อในการทำงานจะค่อย ๆ ลดน้อยลง มีบางช่วงบางจังหวะที่จะมีความช่วยเหลือที่ดีเข้ามามากขึ้น แต่อาจจะไม่ได้ต่อเนื่องตลอดทั้งปีจังหวะดวงดาวที่ดีนั้นจะอยู่ประมาณช่วงต้นปีและอีกครั้งหนึ่งคือประมาณปลายปี
ดังนั้นสิ่งใดที่เราคิดแล้วอยากเริ่มทำ ก็แนะนำให้เริ่มในช่วงสองจังหวะนั้น เพราะจะทำให้ความสำเร็จ ความลงตัว หรือความราบรื่นมีเข้ามมากยิ่งขึ้นสำหรับใครที่เคยเจอกับศัตรูคู่อาฆาตหรือคนที่คอยกลั่นแกล้ง ปีนี้เขายังไม่ได้ไปไหนยังตามจองเวรกันอยู่ เพียงแต่พอดวงเราดีขึ้นแล้ว เขาจะไม่สามารถทำอะไรเราได้ บางทีอาจจะแพ้ภัยตัวเองไป
ดังนั้นใครมีปัญหากับคู่แข่ง ศัตรู หรือโจทย์เก่า ในปีนี้ถือว่าสามารถสบายใจได้มากยิ่งขึ้น และคุณยังมีดวงดาวที่เกี่ยวข้องกับเรื่องของผู้หลักผู้ใหญ่ การได้รับการสนับสนุนจากเจ้านาย ผู้บังคับบัญชา ยังคงส่งผลดีต่อตัวคุณเป็นอย่างมาก บางคนอาจไม่ได้ช่วยเหลือเราในแบบเปิดเผย แต่เป็นการช่วยเหลือในทางลับ ๆหรืออยู่เบื้องหลัง
ซึ่งจะเป็นสิ่งที่ช่วยผลักดันให้ชีวิตคุณไปสู่ความสำเร็จได้อย่างแน่นอนสิ่งที่อยากแนะนำในปีนี้คือ การศึกษาหาความรู้เพิ่มเติม เพราะคุณจะต้องเจอกับเส้นทางและสิ่งแปลกใหม่ที่ไม่เคยทำหรือไม่ถนัด ดังนั้นการเรียนรู้ข้อมูลใหม่ ๆ การเข้าอบรมในบางหลักสูตร หรือแม้กระทั่งการลองผิดลองถูกด้วยตัวคุณเองจะเป็นประสบการณ์ที่ดีและทำให้เกิดความสำเร็จที่ดีตามมาได้ด้วยเช่นเดียวกัน
หรือแม้กระทั่งคนที่อยากทำอะไรหลาย ๆ อย่างพร้อมกันในเวลาเดียวกัน จังหวะดวงดาวในปีนี้อยู่ในเกณฑ์ที่ส่งเสริม โดยเฉพาะคนที่ทำงานประจำไปด้วยและมีอาชีพเสริมไปด้วยถือว่าดวงนั้นอยู่ในเกณฑ์ที่เกื้อหนุนกัน ทำให้เกิดความสำเร็จ ความราบรื่นได้เป็นอย่างมาก ธุรกิจ อาชีพที่เกี่ยวข้องกับทางไกลหรือต่างประเทศ
 
คำพยากรณ์ดวงการงานราศีธนู ปี 2561
คนที่เกิดราศีธนูคือคนที่เกิดระหว่าง วันที่ 16 ธันวาคม จนถึง วันที่ 14 มกราคมธาตุประจำราศีธนู คือ ธาตุไฟ
ในเรื่องการทำงานเป็นเรื่องสำคัญที่มีการเปลี่ยนแปลงเยอะในปีนี้ ราศีของคุณเป็นราศีที่ต้องเจอกับความรับผิดชอบที่หนักขึ้นภาระในการทำงานที่มากขึ้น ซึ่งเรื่องนี้เปรียบเสมือนเป็นดาบสองคม เพราะสำหรับคนที่เป็นเจ้าของธุรกิจ เจ้าของร้าน หรือทำอาชีพอิสระ โอกาสที่จะได้รับประโยชน์จากดวงดาวที่เกิดขึ้นนั้นก็จะมีเข้ามามากกว่า
เนื่องจากความหมายของมันคือการที่เรามีงานเยอะขึ้นมีลูกค้ามากขึ้น มีความคึกคักในธุรกิจที่ดีขึ้นซึ่งจะส่งผลทำให้มีรายได้ที่ดีตามมาได้มากขึ้นด้วย แต่ดวงดาวในลักษณะแบบนี้มักจะส่งผลเสียกับคนที่เป็นมนุษย์เงินเดือน ลูกจ้างประจำ เพราะคุณต้องทำงานรับผิดชอบหลายตำแหน่งในเวลาเดียวกัน แต่ในเรื่องของผลตอบแทนนั้นอาจจะเท่าเดิม
นอกจากนี้บางคนจะเจอกับความกดดัน ความเครียดในการทำงานในปีนี้ค่อนข้างสูง ที่สำคัญคือจะมีปัญหากับผู้บังคับบัญชาหรือเจ้านายค่อนข้างเยอะพอสมควร หรือคุณอาจจะเคยมีคนที่คอยสนับสนุน ช่วยเหลือคุณอยู่ แต่ในปีนี้บุคคลเหล่านั้นอาจจะหมดอำนาจไปหรือถูกย้ายไปโดยที่ไม่ได้มีความเกี่ยวข้องกับตัวเรามากนัก ดังนั้นสิ่งที่จะช่วยให้เราผ่านพ้นอุปสรรคของดวงดาวไปได้คือฝีมือและความสามารถ
เพราะถ้าเราทำงานโดยที่ไม่หวังการซัปพอร์ตจากใครมากนัก อาศัยฝีมือเป็นเครื่องพิสูจน์ เชื่อมั่นว่าในภาพรวมของปีนี้ก็จะเป็นปีที่ดีสำหรับคุณได้อย่างแน่นอนข้อควรระวังอย่างหนึ่งคือ เรื่องของการเริ่มต้นอะไรใหม่ ดวงของคุณเป็นราศีที่มีเปอร์เซ็นต์ถูกหลอกถูกโกงสูงมากในปีนี้ โอกาสที่จะมีเรื่องเสียเงินทองเสียทรัพย์ มีรายจ่ายจรนั้นมีสิทธิ์จะเกิดขึ้นค่อนข้างเยอะมาก
หรือแม้กระทั่งการทวงหนี้ก็จะเป็นไปได้ยากด้วย ดังนั้นในเรื่องของการทำธุรกิจที่ต้องเจอกับการหมุนเงินจำนวนมาก ราศีของคุณถือว่าเป็นราศีที่ต้องระมัดระวัง หรือแม้กระทั่งใครที่กำลังเริ่มต้นอะไรใหม่ จังหวะดวงดาวหลายช่วงหลายเดือนนั้น เป็นจังหวะดวงดาวที่คอยสนับสนุน ช่วยเหลือดวงคุณอยู่ เพียงแต่บางครั้งเมื่อมรสุมเข้ามา โอกาสที่จะถึงขั้นแตกหักหรือทำให้เกิดปัญหาอย่างรุนแรงในการทำงานก็มีสิทธิ์จะเกิดขึ้น ดังนั้นการควบคุมอารมณ์ระมัดระวังคำพูดก็เป็นสิ่งจำเป็น บางครั้งเราไม่จำเป็นจะต้องพูดทุกอย่างที่เราคิดเสมอไป และขอให้คิดทุกครั้งก่อนที่จะพูดอะไรออกมา
 
ติดตามอ่านเนื้อหาเพิ่มเติมได้ที่ 
"เสริมชะตา พยากรณ์ดวงปี 2561 อ.ช้าง-ทศพร ศรีตุลา"
