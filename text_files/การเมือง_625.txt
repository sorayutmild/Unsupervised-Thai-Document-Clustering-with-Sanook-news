
ความเคลื่อนไหวที่ทำเนียบรัฐบาล เช้าวันนี้ (3 เม.ย.) พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ หรือ คสช. ได้เดินทางเข้ามายังตึกไทยคู่ฟ้าแล้ว เพื่อเตรียมตัวเป็นประธานการประชุมคณะรัฐมนตรีประจำสัปดาห์ เช่นเดียวกับบรรดารองนายกรัฐมนตรี รัฐมนตรี ข้าราชการและหน่วยงานที่เกี่ยวข้องที่ทยอยเดินทางเข้ามายังตึกบัญชาการ 1 เพื่อเตรียมตัวเข้าร่วมการประชุมฯ เช่นเดียวกัน
โดยบรรยากาศที่ทำเนียบรัฐบาลวันนี้คึกคักเป็นพิเศษ เนื่องจากก่อนการประชุมฯ นายวีระ โรจน์พจนรัตน์ รัฐมนตรีว่าการกระทรวงวัฒนธรรม จะนำคณะผู้จัดและดารานักแสดงจากละคร “บุพเพสันนิวาส” ซึ่งนำโดย โป๊ป ธนวรรธน์, เบลล่า ราณี เข้าพบนายกรัฐมนตรี เพื่อรณรงค์ส่งเสริมภาพยนต์และละคร ที่เกี่ยวกับการเทิดทูนสถาบันชาติ ศาสนา พระมหากษัตริย์ และภาพยนตร์ที่สร้างรายได้ให้กับประเทศ ให้ความรู้ประวัติศาสตร์ไทย
ทั้งนี้มีการพบปะผู้คุยระหว่างนักแสดงกับนายกรัฐมนตรีกันเล็กน้อย โดยมีช่วงหนึ่งที่ถูกพูดถึงเป็นอย่างมาก เมื่อนายกฯ ออกปากถามขึ้นมาว่า "เห็นออเจ้าอยากให้เลือกตั้งเร็วขึ้นหรือ?" ทีมนักแสดงต่างโบ้ยไปให้ ปั้นจั่น ปรมะ หรือ ขุนเรือง เป็นคนตอบ
ก่อนที่ หนุ่มปั้นจั่น จะตอบกลับมาว่า "ผมรอได้ครับท่าน เข้าใจว่าต้องทำตามโรดแมพครับ" ต่อมาจึงมีการหัวเราะสนุกสนาน หนุ่มโป๊ป กล่าวเสริมมาว่า "สั่งโบยเลยไหมครับท่าน" นายกฯ จึงเล่นมุกต่อว่า "เอาไปตัดหัว!" หนุ่มปั้นจั่นจึงออกปากขอถ่ายรูปเซลฟี่ ทำให้นายกฯ ตอบตกลงและให้อภัยอย่างเป็นกันเอง