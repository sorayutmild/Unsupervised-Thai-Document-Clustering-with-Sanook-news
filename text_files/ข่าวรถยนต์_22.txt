     เปิดโผ 7 รถมือสองที่มีราคาร่วงลงจากสมัยป้ายแดงมากที่สุดในปี 2564 นี้ เผื่อไว้เป็นทางเลือกสำหรับใครที่สนใจมองหารถมือสอง โดยรถมือสองทั้ง 7 รุ่น ที่เรายกมานำเสนอในครั้งนี้ ใช้เกณฑ์ของรุ่นปี 2014 (หรือเทียบเป็นอายุรถประมาณ 7 ปี) ในการพิจารณาราคามือสองทั้งหมด จะมีรุ่นไหนน่าสนใจบ้าง?

Chevrolet Cruzeราคาป้ายแดง: 759,000 - 1,248,000 บาทราคามือสองปัจจุบัน: 190,000 - 240,000 บาท
     Chevrolet Cruze เป็นหนึ่งในรถคอมแพ็คที่เคยได้รับความนิยมเป็นอย่างมาก ด้วยรูปลักษณ์โดดเด่นเหนือคู่แข่งในสมัยนั้น แต่กลับมีราคามือสองหล่นจากป้ายแดงอย่างรวดเร็ว เนื่องจากเสียงลือเสียงเล่าอ้างเกี่ยวกับปัญหาชุดเกียร์ที่เคยตกเป็นข่าวใหญ่มาแล้ว

Ford Focusราคาป้ายแดง 759,000 - 1,079,000 บาทราคามือสองปัจจุบัน: 190,000 - 290,000 บาท
     Ford Focus เป็นอีกหนึ่งรุ่นที่มีผู้คนให้ความนิยมไม่แพ้รถตลาดชั้นนำ ด้วยออปชันที่มีให้อย่างเต็มเอี๊ยด สามารถเลือกได้ทั้งรุ่น 4 ประตูที่เน้นความภูมิฐาน และรุ่น 5 ประตูที่ให้ความโฉบเฉี่ยวถูกใจวัยรุ่นมากกว่า แต่ก็เป็นอีกหนึ่งรุ่นที่กลายเป็นประเด็นในเรื่องความจุกจิกในการใช้งาน และการบำรุงรักษาในระยะยาว ส่งผลให้ราคามือสองหล่นลงมาจากป้ายแดงมากพอสมควร

Ford Fiestaราคาป้ายแดง 554,000 - 754,000 บาทราคามือสองปัจจุบัน: 150,000 - 190,000 บาท
     Ford Fiesta ถูกจัดว่าเป็นรถ B-segment ที่มีสมรรถนะใกล้เคียงกับรถยุโรปแท้ๆ แต่หาซื้อได้ในราคารถญี่ปุ่นเท่านั้น แต่น่าเสียดายที่ชื่อเสียงของเกียร์อัตโนมัติ 6 สปีดที่ไม่ค่อยจะสู้่ดีนัก ดังนั้นถ้าไม่ใช่รุ่นไมเนอร์เชนจ์หรือรุ่นเครื่องยนต์เทอร์โบ EcoBoost แล้วล่ะก็ จะหาราคามือสองเกิน 2 แสนบาทแทบไม่มีเลย

Chevrolet Sonicราคาป้ายแดง 565,000 - 719,000 บาทราคามือสองปัจจุบัน: 160,000 - 180,000 บาท
     Chevrolet Sonic จัดว่าเป็นรถ B-segment ที่มีรูปลักษณ์โดดเด่นกว่าคู่แข่งในสมัยนั้น แถมยังมีประสิทธิภาพของช่วงล่างที่ดีในระดับน่าทึ่งเลยทีเดียว แต่น่าเสียดายที่มันกลับไม่ได้รับความนิยมเท่าที่ควร จนทำให้ราคามือสองหล่นลงจากป้ายแดงเป็นอย่างมาก

Chevrolet Captivaราคาป้ายแดง 1,198,000 - 1,699,000 บาทราคามือสองปัจจุบัน: 250,000 - 350,000 บาท
     แม้ว่า Chevrolet Captiva จะเคยเป็นรถเอสยูวีที่ได้รับความนิยมมากที่สุดรุ่นหนึ่งในตลาด แถมยังมีเครื่องยนต์ดีเซลแรงบิดสูงให้เลือก แต่ปัจจุบันมีราคามือสองลดลงจากป้ายแดงค่อนข้างมาก หากมีความรู้ทางช่างอยู่บ้าง และสามารถหาอู่ที่ไว้ใจได้ ก็เป็นหนึ่งในตัวเลือกที่น่าเล่น

Peugeot 408ราคาป้ายแดง 1,150,000 - 1,290,000 บาทราคามือสองปัจจุบัน: 290,000 - 310,000 บาท
     Peugeot 408 เป็นรถเก๋งคอมแพ็คที่ใช้พื้นฐานเดียวกับ 308 ตัวถัง 5 ประตู ถูกทำตลาดในบ้านเราแบบเงียบๆ มีให้เลือกทั้งเครื่องยนต์เบนซิน 2.0 ลิตร และเบนซินเทอร์โบ 1.6 ลิตร พร้อมตั้งราคาจำหน่ายไว้แถวๆ ล้านบาทต้น แต่ปัจจุบันสามารถหาซื้อมือสองได้ในราคาราว 2 แสนบาทปลาย ไปจนถึง 3 แสนบาทต้นเท่านั้น เป็นอีกหนึ่งทางเลือกสำหรับคนที่ชอบความแปลกไม่ซ้ำใคร

Nissan Pulsarราคาป้ายแดง 781,000 - 1,070,000 บาทราคามือสองปัจจุบัน: 260,000 - 330,000 บาท
     เชื่อว่าใครหลายคนคงลืมไปแล้วว่า Nissan เคยทำตลาดในรุ่น Pulsar เมื่อไม่นานมานี้เอง ซึ่งอันที่จริงแล้วมันก็คือ Sylphy ในเรือนร่างแบบ 5 ประตูนั่นแหละ เป็นหนึ่งในรถน่าใช้ทั้งสมรรถนะและอัตราสิ้นเปลือง แต่น่าเสียดายที่มันไม่ได้รับความนิยมเท่าที่ควร (เทียบกับ Tiida 5 ประตูยังพบเห็นบนท้องถนนได้เยอะกว่าด้วยซ้ำไป)
     อย่างไรก็ดี การเลือกซื้อรถมือสองควรเลือกพิจารณาจากสภาพตัวรถเป็นหลัก ไม่ผ่านการชนหนัก จมน้ำ หรือปลอมแปลงเอกสารมา เครื่องยนต์และเกียร์อยู่ในสภาพดี รวมถึงหาศูนย์-อู่ซ่อมไว้เป็นทางเลือกในการบำรุงรักษาควบคู่กันไปด้วยนะครับ
>> รวม 8 รถมือสองรุ่นใหญ่น่าซื้อราคาถูกกว่าอีโคคาร์ป้ายแดงในปี 2564
>> วิธีโอนรถมือสองมีขั้นตอนอย่างไร ต้องใช้เอกสารอะไรบ้าง?