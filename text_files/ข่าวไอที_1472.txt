      หลังปล่อยให้ผู้ใช้ iPhone, iPad และ iPod Touch ในรุ่นที่กำหนด ได้อัพเดตไปใช้ iOS 9 มีความชัดเจนพอสมควรสำหรับปัญหากัดจิกกวนใจที่ส่งผลต่อการใช้งานที่ไม่ราบรื่น แม้จะมีการแก้ไขผ่าน iOS 9.0.1 แต่อีกสิ่งหนึ่งที่หลายคนอาจยังไม่รู้ว่า หากเปิดบางฟังก์ชันทิ้งไว้อาจทำให้เน็ต 3G หรือ 4G หมดไว ชนิดที่เราไม่รู้เนื้อรู้ตัวมาก่อนก็เป็นได้
       วันนี้ aripfan มีวิธีป้องกัน "เน็ตรั่ว" หลังอัพเดต iOS 9 ซึ่งอาจเป็นปัญหาที่หลายคนไม่รู้ตัวมาก่อน โดยต้องขอเกริ่นนำก่อนว่าใน iOS 9 มีฟังก์ชันใหม่ที่เรียกว่า "Wi-Fi Assist" ซึ่งการเปิดใช้งานฟังก์ชันนี้จะเป็นการช่วยเชื่อมต่ออินเทอร์เน็ตไร้สายได้อย่างต่อเนื่อง ไม่มีสะดุด ยกตัวอย่างเช่น
      หากคุณเปิดใช้ iPhone เชื่อมต่อกับ Wi-Fi ที่บ้าน เมื่อคุณออกมานอกบ้าน ตัวฟังก์ชันนี้จะทำการสลับไปใช้อินเทอร์เน็ต 3G หรือ 4G LTE (Cellular) อัตโนมัติ หรือในกรณีที่สัญญาณ Wi-Fi ที่กำลังใช้อยู่ขาดความเสถียร ตัวฟังก์ชันก็จะสลับไปใช้ 3G หรือ 4G ในทันที เป็นต้น

เครดิตภาพ Engadget
แม้จะดูเป็นเรื่องที่ดีที่ทำให้เกิดความต่อเนื่องในการใช้อินเทอร์เน็ตไร้สาย แต่สิ่งที่ตามมาคือ 3G หรือ 4G LTE จะหมดไปอย่างรวดเร็ว แถมยังเป็นการสิ้นเปลืองพลังงานโดยใช่เหตุอีกด้วย ฉะนั้นวิธีแก้ปัญหาง่ายๆ เลย คือ "ปิดฟังก์ชัน Wi-Fi Assist ซะ !"
ให้เข้าไปที่ Setting > เลือกไปที่ Cellular > จากนั้นเลื่อนลงมาด้านล่างสุด จะพบฟังก์ชัน Wi-Fi Assist ให้ทำการปิด
เพียงเท่านี้ 3G และ 4G LTE ในแพ็คเกจที่เราใช้ ก็จะไม่หมดไปอย่างรวดเร็วครับ
สนับสนุนเนื้อหา:  www.aripfan.com