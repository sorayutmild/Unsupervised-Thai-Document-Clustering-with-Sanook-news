ความเคลื่อนไหวทีมฟุตบอลไทยชุดใหญ่ ที่เตรียมมีคิวลงแข่งขันฟุตบอลโลก 2018 รอบคัดเลือก โซนเอเชีย กลุ่มเอฟ นัดที่ 3 ที่จะเปิดราชมังคลากีฬาสถาน รับการมาเยือนของ อิรัก วันที่ 8 กันยายน ล่าสุด "ซิโก้" เกียรติศักดิ์ เสนาเมือง เฮดโค้ช "ช้างศึก" เปิดเผยว่า นอกจากผู้เล่นชุดใหญ่แล้วยังจะเรียกชุดปรีโอลิมปิกเกมส์ เข้ามาร่วมซ้อมด้วย 3 วัน ภายใต้การดูแลของ "โค้ชโชค" โชคทวี พรหมรัตน์ แต่คงจะไม่ให้ทั้ง 2 ทีมลงอุ่นเครื่องกันเอง เพราะว่าทางสมาคมฟุตบอลฯ กำลังเร่งหาทีมอื่นที่อายุไม่เกิน 23 ปี มาอุ่นเครื่องกับทีมปรี-โอลิมปิก แต่ถ้าหากไม่ได้คงจะต้องเล็งไปที่สโมสรในเมืองไทย ซึ่งต้องรอดูว่าทีมจะมีนักเตะที่ล้าเกินไปหรือไม่ส่วนกรณีของ "คเลอร์ เฮห์" นักเตะผู้ลี้ภัยชาวกะเหรี่ยงวัย 18 ปี ที่ได้เซ็นสัญญาเป็นนักเตะอาชีพกับ "ดาบคู่" เชฟฟิลด์ ยูไนเต็ด ในระดับ ลีกวัน ของเมืองผู้ดี (ดิวิชั่น 3 อังกฤษ) และมีความฝันอยากเป็นกัปตันทีมชาติไทย หรือ เมียนมา นั้น
"ซิโก้" กล่าวว่า สนใจในตัวเด็กหนุ่มวัย 18 ปีรายนี้แน่นอน เพราะนักฟุตบอลที่เล่นในลีกของอังกฤษถือว่ามีมาตรฐานสูงอยู่แล้ว "ตอนนี้ได้ประสานงานกับทีมงานที่อังกฤษให้เช็กรายละเอียดต่างๆ เกี่ยวกับ คเลอร์ เฮห์ ทั้งสถานที่เกิด อายุ ต้องมีหลักฐานที่แน่นอนก่อนว่าเขาเกิดที่ไทย""ถ้าหากว่าได้ตัวมาช่วยทีมชาติไทยนั้นจะต้องดีแน่นอน เพราะอายุน้อยสามารถเล่นได้ทั้งทีมชุดอายุ 23 ปีเพื่อคัดไปโอลิมปิกเกมส์ และทีมชาติชุดใหญ่ในอนาคตด้วย"
