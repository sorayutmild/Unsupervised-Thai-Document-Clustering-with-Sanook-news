สยอง รับศพทารกจากหมอทำแท้ง ศพละ 1,000 จับดองใส่โหลซ่อนในบ้านร้างถึง 14 ขวด ก่อนส่งต่อคนชอบทำหวย-ลูกกรอก-ไสยศาสตร์ 
(21 มิ.ย.) พ.ต.อ.อภิศักดิ์ เดชะคำภู  ผู้กำกับการสถานีตำรวจภูธรเมืองอุบลราชธานี ได้รับแจ้งจากประชาชนพบศพเด็กทารกบรรจุในขวดโหลจำนวน 14 ขวด ขวดละ 1 ศพ ในบ้านร้าง เลขที่ 30 ถนนสรรพสิทธิ ต.ในเมือง อ.เมือง จ.อุบลราชธานี ซึ่งเป็นบ้านของนางสุพิศ กาวัน 
จากการสอบสวน นางสุพิศ กาวัน ทราบว่า ห้องดังกล่าวเป็นของพี่สาว ซึ่งได้ย้ายออกไปอาศัยอยู่กับครอบครัว และไม่มีใครอาศัยอยู่กว่า 20 ปี และเมื่อช่วงเช้าที่ผ่านมา ยายใบ้ได้เข้ามาเก็บของเก่าเพื่อนำไปขายจึงทำให้พบกล่องกระดาษที่มีขวดพลาสติกบรรจุทารกซ่อนอยู่ โดยก่อนหน้านี้มีญาติทำงานในโรงพยาบาลเซ็นทรัล ชื่อนางแน่งน้อย  กาวัน คาดว่าอาจมีส่วนเกี่ยวข้อง เจ้าหน้าที่จึงติดตามตัวมาสอบสวน
นางแน่งน้อย กาวัน ยอมรับสารภาพว่า เด็กทารกดังกล่าวเป็นของตนเอง ซึ่งรับซื้อมาจากนางอุรา  สุทธิวงษ์  เป็นหมอทำแท้งเถื่อน ราคาศพละ 1,000 บาท  โดยนำไปขายให้กับผู้ที่ต้องการศพทารกไปทำหวย ลูกกรอก และทำไสยศาสตร์ ซึ่งทำมานานแล้ว หลังจากได้มาจะนำมาดองเอาไว้ เพื่อรอลูกค้ามารับอีกต่อหนึ่ง พ.ต.อ.อภิศักดิ์ กล่าวว่า ได้สั่งการให้ชุดสืบสวนจับกุมนางนางอุรา  สุทธิวงษ์ ภูมิลำเนาอยู่ที่ จ.อำนาจเจริญ  ซึ่งก่อนหน้านี้นางอุราถูกจับกุมได้ขณะที่กำลังทำแท้งให้กับวัยรุ่น เบื้องต้นจะได้ติดตามตัวนางอุรามาลงโทษตามกฏหมายต่อไป
 