อุบัติเหตุรถขนส่งอาหารที่สนามบินชาร์ล เดอ โกล ประเทศฝรั่งเศสชนเข้ากับปีกด้านหน้าของการบินไทย เที่ยวบินที่ TG931 บินด้วยเครื่องบินแอร์บัส เอ 380 จากปารีส-กรุงเทพฯ เวลา 13.40 น. ตามเวลาท้องถิ่นของวันที่ 17 เม.ย.ที่ผ่านมา
>> การบินไทย เกิดอุบัติเหตุรถชนปีกที่สนามบินปารีส ยกเลิกไฟล์ทกลับกรุงเทพฯ
ซึ่งการบินไทยดูแลผู้โดยสารทั้งหมด 400 คน และพาลูกเรือบางส่วนเข้าพักโรงแรม รวมถึงโอนผู้โดยสารบางส่วนไปยังสายการบินอื่นเพื่อเดินทางกลับไทยแล้ว โดย เอ-ศุภชัย ศรีวิจิตร เป็นหนึ่งในผู้โดยสาร 400 คนที่ได้รับผลกระทบจากการเดินทางในครั้งนี้ด้วย
>> "เอ ศุภชัย" เศร้าใจกลับเมืองไทยไม่ได้ หลังอุบัติเหตุรถชนปีกเครื่องบินที่ปารีส
รู้หรือไม่ เอ ศุภชัย หนึ่งในผู้โดยสารที่ได้รับผลกระทบจากการเดินทางเที่ยวบิน TG931 จะต้องได้รับการเยียวยาเท่าไหร่ Sanook! Money สอบถามไปยังสำนักงานการบินพลเรือนแห่งประเทศไทย (CAAT) เบื้องต้นทราบว่าปัจจุบันไทยยังไม่มีกฎหมายคุ้มครองผู้โดยสารที่ใช้บริการสายการบินของไทยในเส้นทางระหว่างประเทศ แต่อยู่ระหว่างการดำเนินการในอนาคต ซึ่งในกรณียกเลิกเที่ยวบิน TG931 ผู้โดยสารจะต้องได้รับการคุ้มครองตามกฎหมายยุโรปในการดูแลผู้โดยสาร
เราจึงได้ตรวจสอบข้อกฎหมายจากเว็บไซต์ claimcompass ซึ่งเกี่ยวข้องกับกฎหมายที่คุ้มครองการเดินทางผู้โดยสารด้วยเครื่องบินที่อ้างกฎหมายขออียู (EC)261/2004 โดยมีรายละเอียดดังนี้
หากผู้โดยสารที่ได้รับผลกระทบจากการยกเลิกเที่ยวบิน บริษัทสายการบินจะต้องดูแลผู้โดยสารจนกระทั่งผู้โดยสารเดินทางถึงจุดหมาย

บริษัทสายการบินต้องเยียวยาผู้โดยสารที่ได้รับผลกระทบทั้งอาหาร-เครื่องดื่มฟรี นับตั้งแต่ที่ยกเลิกเที่ยวบิน และจะต้องได้รับสิทธิการเข้าถึงการใช้โทรศัพท์และอีเมล
บริษัทสายการบินจะต้องจัดหารห้องพักที่โรงแรม และดูแลการจัดส่งผู้โดยสารไป-กลับ สนามบิน-โรงแรม ในกรณีที่ผู้โดยสารต้องการที่พัก

นอกจากนี้ ผู้โดยสารส่วนใหญ่จะสับสนระหว่างสิทธิในการได้รับการเยียวยากับค่าชดเชย โดยทั้ง 2 ส่วนไม่เกี่ยวข้องกัน แม้ว่าบริษัทสายการบินชดเชยในรูปแบบที่พักโรงแรม และค่าอาหารแล้วก็ตามแต่ผู้โดยสารก็ยังได้รับเงินชดเชยจากการยกเลิกเที่ยวบินด้วย
สำหรับเงินชดเชยที่ผู้โดยสารจะได้รับนั้นจะเริ่มต้นที่ 250-600 ยูโร ตามระยะทางและเวลา (คิดเป็นเงินไทย 8,989 – 21,573 บาท)
หากเกิดเหตุสุดวิสัย เช่น ความไม่แน่นอนทางการเมือง สภาพอากาศแปรปรวน การชุมนุมประท้วงของพนักงานสายการบินหรือสนามบิน เกิดโรคระบาด อุบัติเหตุนกชนเครื่องบิน บริษัทสายการบินจะไม่เยียวยาผู้โดยสารใดๆ ทั้งสิ้น
สรุปแล้ว คาดว่า เอ-ศุภชัย ศรีวิจิตร จะได้รับสิทธิดูแลผู้โดยสารจากบริษัทสายการบิน เช่น อาหาร-เครื่องดื่ม ที่พักโรงแรมฟรี และเงินชดเชยตามระยะทาง - เวลาที่เหมาะสม