หิวก็หิว แต่ก็อยากผอม ทำไงดี ? คนลดน้ำหนักน่าจะเข้าใจความรู้สึกนี้ดี คงไม่แปลกที่จะหิวเพราะแต่ก่อนกินหนักทุกวัน หิวเมื่อไรก็กิน อยู่ดีๆ ต้องมากินน้อยลง ทำไงได้เพื่อหุ่นที่ดีต้องอดทน ถ้าหากมีวิธีช่วยให้ลดความหิวลงได้คงจะดีไม่น้อยใช่มั้ยล่ะ Sanook! Health เลยรวบรวมวิธีลดความหิวมาให้อ่านกัน
 
iStock
1. ดื่มนมถั่วเหลือง
นมถั่วเหลืองนำมาเป็นอาหารว่างถือว่าไม่เลว แถมยังหาซื้อได้ง่าย เพราะนมถั่วเหลืองให้ทั้งคาร์โบไฮเดรตเชิงซ้อน โปรตีนและไขมันดี ช่วยให้อยู่ท้องได้ดีเลยทีเดียว
 
iStock
2. ดื่มนมจืด
ในนมจืดมีเคซีน (Casein) และโปรตีนเวย์ (Protein Whey) ช่วยให้ลดความอยากอาหารได้ ถ้าเป็นแบบไขมันต่ำก็ยิ่งดีเลย เพราะแคลอรี่จะน้อยกว่าแบบปกติลงมาอีก 
 
iStock
3. กินผลไม้
ควรเลือกกินผลไม้ที่มีไฟเบอร์สูงและแคลอรี่ต่ำ กินแบบเป็นลูกได้ยิ่งดี เช่น ส้ม ส้มโอ เพราะถ้าเป็นน้ำผลไม้ไฟเบอร์จะน้อยมาก สามารถกินพร้อมกับอาหารมื้อหลักหรือยามว่างก็ได้จะทำให้อิ่มมากยิ่งขึ้น
 
iStock
4. ทานอาหารไฟเบอร์สูง
อาหารที่มีไฟเบอร์หรือใยอาหารสูง เช่นพวกผัก ผลไม้ ข้าวซ้อมมือ ถั่วเหลือง ถั่วเขียว อาหารเหล่านี้จะให้พลังงานที่ต่ำ แต่ทำให้อิ่ม ซึ่งเป็นสิ่งที่คนลดน้ำหนักต้องการ ดังนั้นอย่าลืมกินซะล่ะ
 
iStock
5. กินถั่ว
ถั่วน่าจะเป็นอาหารโปรดของใครหลายคน ขอบอกว่าคุณมาถูกทางแล้ว ไม่ว่าจะเป็นถั่วอัลมอนด์ ถั่วลิสงหรือจะเป็นเม็ดมะม่วงหิมพานต์ก็ไม่เลว เพราะมีโปรตีนและไฟเบอร์สูง ทำให้อิ่มง่าย แต่ในถั่วก็มีไขมันสูงเช่นกัน ดังนั้นควรกินในปริมาณที่พอเหมาะ
 
iStock
6. กินสลัดผัก
หากนำมากินก่อนมื้ออาหารหลักจะช่วยให้เรากินอาหารหลักได้น้อยลง ไม่ว่าจะเป็นสลัดชามใหญ่หรือชามเล็ก ควรกินผักให้เยอะและใช้น้ำสลัดไขมันต่ำหรือไม่มีไขมันได้ยิ่งดี ถูกใจคนชอบสลัดกันเลยล่ะสิ
 
iStock
7. เคี้ยวอาหารช้าๆ ละเอียดๆ
บางคนชอบรีบกินอาหาร เคี้ยวแปปๆ กลืน หารู้ไม่ว่า คนเราต้องใช้เวลากว่า 20 นาทีที่ฮอร์โมนจะส่งไปถึงสมอง ทำให้รู้สึกอิ่ม ดังนั้นใครชอบรีบกินละก็กว่าจะรู้สึกอิ่มก็กินไปซะเต็มท้องแล้ว รีบปรับเปลี่ยนพฤติกรรมการกินโดยด่วนเลยน้า ลองเคี้ยวให้ได้สัก 20 ครั้งก่อนกลืนดูสิ รับรองว่าจะอิ่มเร็วขึ้นกว่าเดิมอีกเยอะเลย
 
ใครที่อยู่ในช่วงลดน้ำหนักแล้วไม่อยากหลุดโปรแกรมของตัวเองละก็ ลองนำวิธีเหล่านี้ไปใช้ได้นะ จะได้ไม่ต้องทนหิวในระหว่างวันและก็จะได้ลดน้ำหนักกันอย่างมีความสุขต่อไป 
 
Story : Martmatt