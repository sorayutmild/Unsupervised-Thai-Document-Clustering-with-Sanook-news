ทำเอาแฟนๆ รายการ เดอะวอยซ์ไทยแลนด์ ถึงกับตกใจไปแล้ว เมื่อหนึ่งในคอมเม้นท์เตเตอร์ "แสตมป์ อภิวัชร์" ได้ประกาศขอลาออกจากรายการ ล่าสุดพอมีโอกาสได้เจอ "โจอี้ บอย" หนึ่งในกรรมการตัดสินเหมือนกัน จึงได้สอบถามถึงเรื่องราวทั้งหมดที่เกิดขึ้น
ซึ่ง โจอี้ บอย ได้เผยให้ฟังว่า ตนก็เคยคิดจะพักเหมือนกัน เนื่องจากเป็นรายการที่ต้องดูแลทุกคนอย่างเต็มที่ ทำให้ไม่ค่อยได้มีเวลาได้พักผ่อน แต่เมื่อแสตมป์ขอลาออกไปแต่งงานก่อน ตนจึงต้องอยู่สร้างความสุขแทนไปก่อน
ยังคงเป็นคอมเม้นท์เตเตอร์ให้กับรายการเดอะวอยซ์เหมือนเดิมใช่ไหม?"ปีนี้เจอกันครับ ยังเป็นเหมือนเดิม"
ยังอยู่ครบแก๊ง 4 คนเหมือนเดิม?"ไม่อยู่ครับ ไปหนึ่งแล้ว ไปแต่งงานครับ"
แสตมป์ได้เกริ่นกับเราก่อนลาออกหรือเปล่า?"ใช่ครับ จริงๆ ผมก็จะไปเหมือนกันตอนแรก แต่น้องไปก่อน พี่เลยอยู่สร้างความสนุกสนานแทนก่อนแล้วกัน ตอนนี้เหลือพี่คิ้ม พี่ก้อง และผม ส่วนอีกคนยังเป็นบุคคลปริศนาที่ยอดเยี่ยมมาก"
กระแสข่าวออกมาว่าเป็น สิงโต นำโชค?"ผมพูดได้เหรอ (หัวเราะ) จะเป็นใครก็ตามแต่รับประกันโดยพวกผมเลยว่าแจ๋วจริงๆ"
ทำไมถึงคิดจะลาออกจากรายการ?"ที่จะหยุดเพราะมันเหนื่อยครับ เราทำมา3ปี ทุกคนจะรู้เลยว่าช่วงครึ่งปีหลัง ที่เดือนนี้จะเริ่มแล้ว มันเหนื่อยครับ มันดูแลกันจริงๆ ถ้าเราเอาเวลาไปทำเดอะวอยซ์เราสามารถทำอัลบั้มเราได้ ทำบ้าน ทำคอนเสิร์ตเราได้ คือเราทุ่มเทแบบนั้นทุกคนเต็มที่ ผมจะขอพัก ไม่ได้ขอหยุดหรือขอลาออก แต่ขอพักสักปีได้ไหม ไปเก็บมุข กลัวคนเบื่อหน้า แต่พอแตมป์ไปแล้วเลยต้องอยู่ไปก่อน"
กลัวเรตติ้งของรายการตกลงไหม?"จริงๆ ต้องมีผลนะ แฟนๆ แสตมป์ก็เสียใจ แล้วคนจะมานั่งข้างผมเนี้ย แต่คนที่มาแทนก็แสบไม่พอกัน สนิทเหมือนกัน มารับหน้าที่แทน เหมือนแตมป์ฝากมาเลยคนนี้"
เขาจะสามารถเข้าขากับสามคนที่มีอยู่แล้วได้หรือเปล่า?"ต้องค่อยๆ ครับ มันใช้ความใกล้ชิด ต้องให้โอกาสเขาลุย แต่พูดถึงฝีมือทางด้านดนตรีไม่แพ้ใคร"
หลายคนอยากรู้ถึงสถานะหัวใจของ โจอี้ บอย ตอนนี้?"ก็มีครับ ปกติทั่วไป ไม่ได้อะไรมากมาย หรือหวือหวา ถ้ามีข่าวดีแล้วจะรีบมาบอกครับ"
มีคนคุยเป็นพิเศษไหม?"มีครับ แต่ตอนนี้ยังรู้สึกว่าตัวเองแก่เกินไปแล้วที่จะมาแต่งงาน เลยเฉยๆ ครับ"
จะพามาเปิดตัวให้แฟนๆ ได้เห็นหรือเปล่า?"ผมใช้ชีวิตปกตินะ ไปไหนมาไหนด้วยกัน ไม่ได้ปิด"
คุยกันมานานหรือยัง?"สักพักแล้วครับ เขาน่ารัก น่ารักดีอ่า (ยิ้ม) ดูแลพี่ดีมาก"
เราไม่คิดเรื่องแต่งงาน แล้วฝ่ายหญิงจะน้อยใจหรือเปล่า?"ต้องเป็นการพูดคุยกันครับ บางทีเขาก็รู้ว่าผู้ชายวัยขนาดนี้จะพึ่งได้สักเท่าไหร่เชียว (หัวเราะ) เราไม่ได้ใช้ชีวิตร้อนแรงเหมือนตอนวัยรุ่นแล้ว วันนี้เขาไม่ได้มา เขาเป็นคนไทยครับ"
ดูเราเขิน ไม่ค่อยกล้าพูดเท่าไหร่?"พี่เขินเพราะพี่แก่ไง (หัวเราะ) มันเลยวัยที่มาคุยเรื่องกุ๊กกิ๊กแล้ว"