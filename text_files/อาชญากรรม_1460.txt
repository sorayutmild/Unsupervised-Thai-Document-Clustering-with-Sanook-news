ไฮโซแพรว เดือด เข้าแจ้งความข้อหาหมิ่นประมาทกับ มดดำ ดีเจฝีปากกล้า หลังแฉผ่านรายการวิทยุแบบไม่ไว้หน้า จนทำให้เสียชื่อเสียง
(14 พ.ค.) เมื่อเวลา 15.00 น. ที่สน.โคกคราม กรุงเทพฯ น.ส.ภูษณิศา พงศาโภคิน หรือไฮโซแพรว อายุ 38 ปี ได้เข้าแจ้งความกับเจ้าหน้าที่ตำรวจเพื่อให้ดำเนินคดีกับนายคชาภา ตันเจริญ หรือมดดำ ดีเจ พิธีกรชื่อดัง ในข้อหาหมิ่นประมาท  เนื่องจากเมื่อวันที่ 10-12 พ.ค.เวลาประมาณ 08.00-10.00 น. ดีเจมดดำได้พูดออกอากาศทางสถานีวิทยุกระจายเสียง คลื่น 94 อีเอฟเอ็ม ในรายการแฉแต่เช้าว่า "อีแพรวสปาใครสถาปนาให้เป็นไฮโซ อีนี่มันร่าน เลือกคนขับรถหน้าตาดี เพื่อเอามาสนองตัณหามันเอง" 
น.ส.ภูษณิศา กล่าวว่า หลังเกิดเรื่องรู้สึกตกใจเป็นอย่างมาก เพราะมีลูกค้าธุรกิจสปาของตนโทรศัพท์เข้ามาสอบถามว่าเป็นความจริงหรือไม่ ซึ่งส่งผลให้ธุรกิจของตนเสื่อมเสีย อีกทั้งยังสร้างความอับอายให้แก่ตนและครอบครัว จึงรู้สึกรับไม่ได้กับเรื่องที่เกิดขึ้นเนื่องจากไม่มีมูลความจริงเลย ตนจึงปรึกษากับทนายเข้าแจ้งความเอาผิดกับดีเจมดดำ เพื่ออยากให้ดีเจมดดำออกมาแสดงความรับผิดชอบต่อคำพูดดังกล่าว ทั้งนี้ตนขอยืนยันว่าไม่เคยรู้จักเป็นการส่วนตัว และไม่เคยมีเรื่องขัดแย้งกับดีเจมดดำแต่อย่างใด
เบื้องต้นทางเจ้าหน้าที่ตำรวจได้รับเรื่องไว้ โดนขอเวลารวบรวมพยานหลักฐาน และพยานบุคคลเข้าสอบปากคำ ถ้ามีมูลความจริงก็จะออกหมายเรียกดีเจมดดำเข้าสอบปากคำต่อไป
