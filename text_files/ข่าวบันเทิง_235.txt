ภายหลังจากที่ "โตโน่ ภาคิน" ออกมาแถลงข่าวเปิดใจพูดถึงประเด็นต่างๆ เกี่ยวกับอดีตคนรัก "แตงโม ภัทรธิดา" อย่างหมดเปลือก ทำให้สังคมได้กระจ่างแจ้งขึ้น เมื่อช่วงเย็นที่ผ่านมา ยอมรับว่าได้เลิกรากับฝ่ายหญิงได้ 2 เดือนแล้ว และประกาศสถานะชัดเจนว่า กลับไปก็คงไม่เหมือนเดิม
ล่าสุด "พ่อโส" คุณพ่อของสาวแตงโม ได้โพสต์ข้อความผ่านทางอินสตาแกรม พูดถึงบทสัมภาษณ์เปิดใจที่อดีตลูกเขยได้บอกกับสื่อมวลชน กับพร้อมขอบคุณที่ให้เกียรติลูกสาว แม้จะนึกเสียดายที่ไม่มีโอกาสได้ทำไข่เจียวให้ทานอีก แต่ยังคงเป็นกำลังใจให้ต่อไป...
"8 ก.ค. 58 โตโน่ เดอะสตาร์ เมื่อตอนเย็นกลับบ้านมาทันฟังโตโน่ให้สัมภาษณ์พอดีตลอดเวลาที่นั่งฟัง พบว่าโน่ยังเป็นโน่คนเดิมที่พูดจาดีมาก มีสติ มีความเข้มแข็ง โดยเฉพาะอย่างยิ่งระมัดระวังคำพูดที่อาจทำให้คนที่เคยรักไม่สบายใจหรือกระทบกระเทือนจิตใจที่กำลังบอบบาง นับเป็นตัวอย่างที่ดีสำหรับคนที่เคยรักกัน เมื่อยุติความสัมพันธ์จะจำไว้ใช้ เพราะคนเคยรักกันสามารถมีความรู้สึกดีๆ ต่อกันได้ เป็นเพื่อนที่ดีต่อกันได้ในวันหนึ่ง"
"ภูมิใจกับแม่น้อยที่มีลูกชายที่ดีมีความคิดอ่านเป็นผู้ใหญ่เชื่อว่าในอนาคตจะสามารถเป็นเสาหลักที่มั่นคงให้กับครอบครัวได้เป็นอย่างดี ภูมิใจกับแฟนคลับโตโน่ที่พวกคุณมีไอดอลที่แมนมาก ๆ ขอให้รักและเป็นกำลังใจให้เขาตราบนานแสนนาน ในฐานะเป็นคุณพ่อน้องแตงโม ขอชื่นชมและขอบคุณบทสัมภาษณ์ที่ดีมากในวันนี้ เสียดายที่ไม่มีโอกาสเจียวไข่ให้ทานอีกแล้วโน่เอ้ย"