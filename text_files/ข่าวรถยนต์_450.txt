     เป็นกระแสร้อนแรงในวงการบันเทิงทีเดียวหลังจากที่ “ชมพู่-อารยา” โพสต์ภาพคู่กับรถยนต์หรู Lamborghini Urus ป้ายแดงคันงาม จนหลายคนรู้สึกปิติยินดีตามไปด้วย แต่เชื่อว่าใครอีกหลายคนก็คงอยากทราบว่าถ้าต้องการเป็นเจ้าของรถรุ่นนี้บ้างจะสามารถจัดไฟแนนซ์ได้ไหม แล้วจะต้องผ่อนเดือนละเท่าไหร่ ไปหาคำตอบกันครับ

     สำหรับ Lamborghini Urus เป็นรถ “ซูเปอร์เอสยูวี” ที่เน้นสมรรถนะเทียบเท่ากับซูเปอร์คาร์แท้ๆ ถูกนำเข้ามาจำหน่ายในประเทศไทยอย่างเป็นทางการโดย Renazzo Motor หรือที่รู้จักกันในนาม Lamborghini Bangkok ถูกตั้งราคาจำหน่ายสมัยเปิดตัวเมื่อปลายปี 2018 เริ่มต้นที่ 23,420,000 บาท ซึ่งหากมีการเพิ่มออปชันหรือตกแต่งใดๆ เพิ่มเติมก็จะมีราคาสูงขึ้นไปอีก
     ทีนี้หลายคนคงสงสัยว่ารถราคาระดับนี้สามารถจัดไฟแนนซ์เพื่อผ่อนชำระได้หรือไม่ คำตอบคือ “ได้” แต่ไฟแนนซ์ที่ให้บริการจะค่อนข้างจำกัดต่างจากรถตลาดทั่วไป ซึ่งโดยปกติแล้วรถยนต์ประเภทนี้จะต้องดาวน์ขั้นต่ำอยู่ที่ประมาณ 40% ขึ้นไป (ไฟแนนซ์บางแห่งอาจมีเงื่อนไขแตกต่างไปจากนี้) เนื่องจากเป็นรถที่มีมูลค่าสูงมากนั่นเอง

     ดังนั้น หากต้องซื้อ Lamborghini Urus มาขับเล่นแล้วล่ะก็ หากคิดเงินดาวน์อยู่ที่ 40% จะต้องวางเงินดาวน์ขั้นต่ำอยู่ที่ประมาณ 9,368,000 บาท และจะเหลือส่วนที่จัดไฟแนนซ์อยู่ประมาณ 14,052,000 บาท
     เมื่อนำส่วนที่จัดไฟแนนซ์มาคิดตามอัตราดอกเบี้ยสมมติอยู่ที่ 3% เป็นระยะเวลา 60 งวด หรือ 5 ปี ก็จะมีค่างวดต่อเดือนรวม VAT อยู่ที่ 268,159 บาท แต่หากลดระยะเวลาผ่อนเหลือ 48 งวด หรือ 4 ปี ก็จะมีค่างวดต่อเดือนเพิ่มขึ้นเป็น 326,709 บาท

     ซึ่งโดยปกติแล้วไฟแนนซ์จะพิจารณารายรับเฉลี่ยของผู้เช่าซื้อในแต่ละเดือนจะต้องสูงกว่าค่างวดอย่างต่ำ 2 เท่าขึ้นไป นั่นหมายความว่าหากพิจารณาตามเกณฑ์ดังกล่าว ผู้ซื้อจะต้องมีรายได้ต่อเดือนไม่ต่ำกว่า 536,318 บาท กรณีทำสัญญา 5 ปี หรือ 653,418 บาท กรณีทำสัญญา 4 ปี (ซึ่งเกณฑ์การพิจารณาจริงอาจแตกต่างไปจากนี้)
     อย่างไรก็ดี การคำนวณข้างต้นนี้เป็นเพียงประมาณการเท่านั้น หากใครสนใจอยากมีไว้ครอบครองจริงๆ ลองแวะเข้าไปโชว์รูมกันได้เลยครับ
 
