เดียร์ ขัตติยา ลูกสาวเสธ.แดง ประกาศแต่งงานนายวิรุฬห์ กีรติพานิช 22 ธ.ค.นี้ ยันไม่กระทบงานการเมือง
“มติชนออนไลน์” ได้รับการยืนยันจาก นางสาวขัตติยา สวัสดิผล หรือ "น้องเดียร์" บุตรสาวของ พลตรีขัตติยะ สวัสดิผล หรือ "เสธ.แดง" หัวหน้าพรรคขัตติะธรรม ว่าได้เตรียมวิวาห์กับ นายวิรุฬห์ กีรติพานิช หรือ "โอ๋" ในวันที่ 22 ธันวาคม นี้ หลังคบหากันมา 3 ปี โดยนางสาวขัตติยายืนยันว่าไม่กระทบกับการทำหน้าที่ทางการเมือง
“ไม่กระทบกับการทำหน้าที่ทางการเมือง โดยก่อนตัดสินใจแต่งงานได้ตกลงกับพี่โอ๋ถึงการทำงานทางเมือง ซึ่งแม้จะแต่งงานก็ยังคงต้องรับผิดชอบต่อไป ทุกอย่างยังเหมือนเดิม” นางสาวขัตติยา กล่าว 
ส่วนความคืบหน้าคดีของคนเสื้อแดง นางสาวขัตติยา กล่าวว่า ตอนนี้คดีมีความคืบหน้าไปมาก โดยเฉพาะในรัฐบาลชุดนี้ มีผู้ใหญ่หลายคนให้ความสำคัญ ส่วนการลงนามกับศาลอาญาระหว่างประเทศ (ไอซีซี) ต้องรอทางรัฐมนตรีว่าการกระทรวงการต่างประเทศลงนาม โดยคนเสื้อแดงฝากความหวังไว้ที่ไอซีซีให้่เข้ามาตรวจสอบสวนคดีการสลายการชุมนุมกลุ่มเสื้อแดง ซึ่งต้องผลักดันคู่ขนานกับกระบวนการยุติธรรมไทย