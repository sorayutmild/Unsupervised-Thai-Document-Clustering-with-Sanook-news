จากกรณีกลุ่มแดงเชียงใหม่โชว์ป้าย สปป.ล้านนา พ.อ.วินธัย สุวารี รองโฆษกกองทัพบก กล่าวชี้แจง ขณะนี้พบว่ามีการเคลื่อนไหวของกลุ่มมวลชนบางกลุ่มในพื้นที่ภาคเหนือ ที่มีการแสดงกิจกรรมเชิงสัญลักษณ์ โดยใช้ชื่อ สปป.ล้านนา ซึ่งฝ่ายความมั่นคง ประเมินว่า การแสดงออกในลักษณะดังกล่าว อาจเข้าข่ายความผิดทางกฎหมาย ไม่สร้างสรรค์ และไม่เหมาะสมต่อสถานการณ์
โดย พล.อ.ประยุทธ์ จันทร์โอชา ผู้บัญชาการทหารบก ได้สั่งการให้แม่ทัพภาคที่ 3 (มทภ.3) เร่งดำเนินการทางด้านกฎหมายแล้ว เพราะการดำเนินกิจกรรมในบางลักษณะ ถือเป็นการทำผิดกฎหมายร้ายแรง การแสดงออกถึงความแตกต่างทางความคิด คงเป็นสิทธิ์ตามรัฐธรรมนูญ ต้องกระทำได้ภายใต้กรอบ แต่การแสดงออกถึงความต้องการจะแบ่งแยกประเทศนั้น ถือว่าอยู่นอกกรอบ คงไม่สามารถกระทำได้
ด้าน พล.ท.ปรีชา จันทร์โอชา แม่ทัพภาคที่3 ให้สัมภาษณ์ถึงกรณีที่ พล.อ.ประยุทธ์ จันทร์โอชา ผู้บัญชาการทหารบก (ผบ.ทบ.) มีคำสั่งให้แจ้งความดำเนินคดีกับกลุ่มรักเชียงใหม่ 51 ที่ประกาศจัดตั้งสาธารณรัฐประชาธิปไตยประชาชนล้านนา (สปป.ล้านนา) ว่า ที่ผ่านมาทางกองทัพภาคที่ 3 ได้สั่งการให้ตรวจสอบตลอดเวลา และเมื่อเห็นว่าข่าวมีความชัดเจนมากขึ้นจึงได้สั่งการให้มณฑลทหารบกจังหวัดเชียงใหม่และมณฑลทหารบกจังหวัดพะเยาไปดำเนินการแจ้งความตามกฎหมาย ในลักษณะฐานกระทำความผิด ตามประมวลกฏหมายอาญา 113 ที่ระบุว่า ผู้ใดใช้กำลังประทุษร้ายหรือขู่เข็ญว่าจะใช้กำลังประทุษร้ายเพื่อล้มล้างหรือเปลี่ยนแปลงรัฐธรรมนูญ ล้มล้างอำนาจนิติบัญญัติ อำนาจบริหาร หรืออำนาจตุลาการแห่งรัฐธรรมนูญ หรือใช้อำนาจดังกล่าวแล้วไม่ได้หรือแบ่งแยกราชอาณาจักรหรือยึดอำนาจปกครองส่วนหนึ่งส่วนใดแห่งราชอาณาจักร ผู้นั้นกระทำความผิดฐานเป็นกบฎ ต้องระวางโทษประหารชีวิตหรือจำคุกตลอดชีวิต
และมาตรา 114 ผู้ใดสะสมกำลังพลหรืออาวุธ ตระเตรียมการอื่นใดหรือสมคบกัน เพื่อเป็นกบฎหรือยุยงราษฎรให้เป็นกบฎ หรือรู้ว่าผู้ใดจะเป็นกบฎและกระทำการใดอันเป็นการช่วยปกปิด ต้องระวางโทษจำคุกตั้งแต่ 3 ปีถึง 15 ปี โดยทางมณฑลทหารบกได้เข้าดำเนินคดีกับกลุ่ม สปป.ล้านนา เมื่อช่วงเช้าวันที่ 2 มี.ค. คือ กลุ่มรักเชียงใหม่ 51 จ.เชียงใหม่ กับ กลุ่มเสื้อแดง จ.พะเยา ซึ่งมีหลักฐานชัดเจนว่ามีการดำเนินการที่สุ่มเสี่ยงกระทบต่อความมั่นคงภายในประเทศ กรณีการแบ่งแยกดินแดน ในส่วนจ.พิษณุโลก ที่มีการติดป้ายแบ่งแยกดินแดนนั้น ได้ประสานกับเจ้าหน้าที่ตำรวจให้ดำเนินการปลดป้ายออก พร้อมทั้งหาตัวผู้กระทำผิดมาดำเนินคดี
ขณะที่ นายสุริยะใส กตะศิลา ผู้ประสานงานกลุ่มกรีนและกรรมการ กปปส. ระบุว่า สถานการณ์การเคลื่อนไหวของคนเสื้อแดงกำลังสร้างเงื่อนไขให้เกิดรัฐประหาร โดยการเปิดประเด็นแบ่งแยกประเทศ การจัดตั้งกองกำลังชายฉกรรจ์ การชูธง คอมมิวนิสต์ การโจมตีสถาบัน ล้วนแล้วแต่เป็นประเด็นที่กระทบกับความมั่นคงของประเทศ ล้ำเส้นรัฐธรรมนูญชัดเจน ทั้งที่อ้าง ต้องการปกป้องประชาธิปไตย แต่กลับมีพฤติกรรมคุกคามศาล องค์กรอิสระ หรือ ส่งบริวารปิดสำนักงาน ป.ป.ช. ขบวนการเหล่านี้ ทำงานสอดประสานกันภายใต้ทฤษฎีแก้ว 3 ประการ มีมวลชนเสื้อแดง มีพรรค มีกำลังติดอาวุธ แบ่งงานกันทำ
พร้อมกันนี้ ยังกล่าวฝากไปยัง พล.อ.ประยุทธ์ จันทร์โอชา ผู้บัญชาการทหารบก ที่ระบุว่า อาจจะเรียกกลุ่มคิดแบ่งแยกประเทศ เป็นเพียงกบฏน้ำลายก็ตาม แต่อย่าประมาทและมองข้าม เพราะชุดความคิดแบ่งแยกประเทศ มีร่องรอยความคิดตามทฤษฎีรัฐไทยใหม่ของ นปช.
 