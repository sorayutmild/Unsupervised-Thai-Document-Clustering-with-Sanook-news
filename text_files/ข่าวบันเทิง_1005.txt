 
"บอย ชิงร้อยชิงล้าน" เปิดใจหลังทิ้งวงการ ขายจิ้มจุ่มที่เพชรบูรณ์ บอก อยากมีอาชีพ - อยู่กับครอบครัว ฝากขอบคุณแฟนคลับที่ยังคิดถึง
จากกรณี "บอย ชิงร้อยชิงล้าน" ดาราตลกลูกทีม "หม่ำ จ๊กมก" ในรายการ "ชิงร้อยชิงล้าน" หายเงียบไปจากหน้าจอทีวี จนแฟนคลับถามหาด้วยความคิดถึง กระทั่งล่าสุดพบบอยโผล่ไปทำธุรกิจร้านขายลาบ-จิ้มจุ่มเล็ก ๆ อยู่ริมถนนย่านกลางเมืองเพชรบูรณ์
โดย "บอย ชิงร้อยชิงล้าน" หรือ นายธีรชัย รักเบิกบาน อายุ 42 ปี  ดาราตลกหน้าตายซึ่งผันตัวมาเป็นเจ้าของร้านลาบ-จิ้มจุ่ม โดยใช้ชื่อร้าน เมาอุ้มกลับ บริเวณริมถนนเทพาพัฒนา ย่านกลางเมืองเพชรบูรณ์ พร้อม น.ส.ปิยนุช อัตตะชีวะ หรือ ”หญิง” อายุ 27 ปี ภรรยา 
ทั้งนี้ "บอย" กล่าวเปิดใจว่า สาเหตุที่ก้าวออกจากวงการตลกเป็นเพราะตนถึงจุดอิ่มตัว และอยากจะมีอาชีพเป็นหลักที่ยั่งยืนไปพร้อมๆ กับดูแลครอบครัว เพราะช่วงที่อยู่ในวงการบางครั้งจะต้องเดินสายไปต่างจังหวัดหลายวัน ทำให้ต้องทิ้งภรรยาและลูกสาววัย 3 ปีไว้ เลยปรึกษากับภรรยากระทั่งมีโอกาสมาเที่ยวเพชรบูรณ์ จึงติดใจสภาพอากาศและอัธยาศัยของชาวเพชรบูรณ์
ก่อนตัดสินพาครอบครัวมาลงหลักปักฐานที่เพชรบูรณ์ ซึ่งเป็นบ้านเกิดภรรยา แต่บอยก็ยังพูดติดตลกว่า หากมีใครจ้างแพง ๆ ตนก็พร้อมจะรับงาน แต่เมื่อลาออกมาแล้วการกลับไปก็คงลำบาก ที่สำคัญตอนนี้อาชีพตลกในส่วนตัวคิดว่า เป็นงานอดิเรกจึงต้องหาอาชีพหลักที่ยั่งยืนซึ่งภรรยาก็เห็นด้วย อย่างไรก็ตามบอยยังฝากขอบคุณบรรดาแฟนคลับที่ยังคิดถึง