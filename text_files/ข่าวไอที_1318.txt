
[14-พฤศจิกายน-2555] ในขณะที่ iPhone 5 ในประเทศไทยเรานั้น ยังไม่สามารถหาซื้อได้อย่างง่ายดายนัก อีกหนึ่งทางเลือกที่น่าสนใจก็คงจะหนีไม่พ้น การสั่งออนไลน์ผ่าน Apple Store Online ที่ขึ้นชื่อในเรื่องของทั้งการบริการ ทั้งก่อนและหลังการขาย เรียกได้ว่า ใครซื้อผ่าน Apple Store Online (Thailand) ล่ะก็ ไม่ต้องกลัวปัญหาในการเคลมเครื่อง ไม่ว่าเครื่องจะเป็นรอย เราก็สามารถโทรแจ้งเพื่อขอเปลี่ยนเครื่องได้ตลอดเวลา แถมราคายังถูกกว่าซื้อตามเครือข่ายและตัวแทนจำหน่ายในไทยอีกเป็นหลักพัน อีกทั้งยังมี Call Center คนไทย คอยรับเรื่องให้เราอย่างเต็มที่ แล้วใครล่ะจะไม่อยากสั่งผ่าน Apple Store Online

แต่สิ่งที่คนสั่ง Apple Store Online หลายท่านต้องเจอก็คือ ระยะเวลาที่ยาวนาน กว่าจะได้รับเครื่อง  แต่แน่นอนว่า การรอเครื่องเพื่อแลกกับการที่ไม่ต้องไปวิ่งหาเครื่อง หรือตื่นแต่เช้าเพื่อไปยืนรอตั้งแต่ห้างเปิด  หรือแม้แต่บางคนคิดว่าไปยืนอยู่หน้า ศูนย์แทบจะเป็นคนแรก แต่ก็ต้องประสบกับปัญหา ของหมด ตั้งแต่ห้างยังไม่เปิด แล้วก็กลับมาด้วยความ งง ว่าหมดได้อย่างไร และแน่นอนครับ หลายคนที่ไม่อยากจะประสบปัญหาแบบนี้ จึงเลือกที่จะสั่งของจาก Apple Store Online นั่นเอง

อย่างที่ได้กล่าวไว้ข้างต้น ทุกคนที่สั่งผ่าน Apple Store Online (Thailand) นั้นจำเป็นที่จะต้องรอ 3-4 สัปดาห์ ซึ่งทุกคนก็ยอมรับในข้อนี้กันดี หลายท่าน สั่งตั้งแต่วันแรกที่เปิดขายออนไลน์ (1 พ.ย.) ตอนนี้ก็รอมาเกือบครึ่งทางแล้ว แต่ถ้าเกิดคุณทราบว่า มีคนที่เพิ่งจะสั่งของช้ากว่าคุณ 10 วัน แต่หลังจากนั้นวันเดียว Apple ส่งของให้กับคนที่สั่งช้ากว่าคุณถึง 10 วัน และคนๆนั้นแทบจะเรียกได้ว่า สั่งปุ๊ปได้ปั๊บเลยมาดูกันว่าเรื่องนี้เกิดขึ้นได้ยังไงครับ

เรื่องนี้กลายเป็นกระแสทั้งในเว็บไซต์ชื่อดังหลายแห่ง หลายคนไม่สามารถยอมรับได้ที่ อดหลับอดนอน สั่งตั้งแต่ช่วง ตี 1 ของวันที่ 1 พฤศจิกายน (วันแรกที่เปิดจอง) แต่กลับได้ของช้ากว่า คนที่เพิ่งจะสั่งไม่กี่วัน พูดง่ายๆว่า คนที่สั่งตั้งแต่วันแรกๆนั้น หลายๆท่าน นั่งเช็ค Status การส่งของแอปเปิ้ล กันทั้งวันทั้งคืน เพราะหวังว่า Status จะเปลี่ยนจาก Processing Items เป็นอย่างอื่นสักที ไม่ว่าจะเช็คอย่างไร สถานะก็ไม่เปลี่ยน แต่กลับมีคนโพสภาพให้เห็นว่า เพิ่งสั่งเมื่อวาน แต่ของถูกส่งในวันรุ่งขึ้นแล้ว เราลองมาดูที่มาที่ไป ของเรื่องนี้ กันตั้งแต่ต้นกันเลยดีกว่าครับ
2 พ.ย. มีบางคนได้รับสถานะเป็น ส่งแล้ว หลังจากสั่งแค่เพียงวันเดียว
 

อย่างที่กล่าวไว้ข้างต้นครับ ว่าถึงแม้ว่า เมื่อสั่งสินค้าแล้ว เวลาก็ถูกระบุอย่างชัดเจนว่า 3-4 สัปดาห์ก็ตาม เราก็อดไม่ได้ที่จะตามเช็คสถานะกันเรียกได้ว่า พอนึกขึ้นได้ ก็อยากที่จะเข้าไปเช็คไว้ให้อุ่นใจ แต่หลังจากเปิดให้สั่งเพียงวันเดียว กลับมีท่านหนึ่งมาโพสว่า ของที่สั่งนั้น ได้ถูก ส่งมาเรียบร้อยแล้ว !! เล่นเอาทุกๆคนที่สั่งออนไลน์ มีหวังกันขึ้นมามากเลยทีเดียวว่า เราอาจจะไม่ต้องรอถึง 3-4 สัปดาห์จริงๆก็เป็นได้ ..

แต่หลังจากนั้นไม่นาน ความหวังของหลายๆคน ก็หมดลง ด้วยคำตอบจากเจ้าของภาพว่า ที่ส่งก่อนนั้น ไม่ใช่ตัวเครื่องครับ เป็นแค่ตัว Smart Cover ที่สั่งมาพร้อมกับออเดอร์ iPad Mini แต่ตัว Smart Cover มีของก่อน Apple จึงส่งแค่ตัว Smart Cover มาให้ก่อนนั่นเอง
ในวันนั้นเอง เราจึงได้ข้อมูลที่เป็นประโยชน์จากเจ้าของภาพว่า เมื่อเราสั่งสินค้าใดๆ ไม่ว่าจะกี่ชิ้นก็ตาม แต่สินค้าอาจจะไม่ถูกส่งพร้อมกัน สินค้าชิ้นไหนมีของก่อน ทาง Apple เองจะส่งของชิ้นนั้นๆมาก่อน ถึงแม้จะอยู่ในออเดอร์เดียวกันก็ตามครับ
13 พ.ย. พบว่า มีคนสั่งวันที่ 12 แต่สินค้าถูกเปลี่ยนสถานะเป็น ส่งแล้ว หลังจากสั่งไปแค่วันเดียว(อีกครั้ง)
 

เล่นเอาหลายท่าน ที่สั่งตั้งแต่วันแรกๆ หงายเงิบ กันไปเป็นแถวๆ เมื่อได้เห็นภาพของหลายๆท่าน ที่สั่งซื้อไปเพียงไม่กี่วัน แต่สถานะถูกเปลี่ยนไปเป็น เตรียมส่ง (Prepare for shipment) หรือยิ่งไปกว่านั้น สถานะของบางท่าน กลายเป็น ส่งแล้ว (Shipped) ด้วยซ้ำ หลายท่านพยายามหาข้อมูล ว่ามันเกิดขึ้นได้อย่างไร
ระหว่างนี้ หลายๆท่านก็เดาไปต่างๆนาๆ เช่น เพราะเป็นสีขาวมั๊ง, เพราะใช้บัตร เดบิต แล้วตัดเงินไปแล้วจริงๆมั๊ง หรือว่าจะเป็นเพราะเป็นรุ่น 16 GB สีขาว ที่มีของอยู่แล้ว หรือแม้แต่การเดาว่า ทำไมคนที่ได้รับของเร็ว ส่วนใหญ่ ใช้ ธนาคารสีเขียว กันหมดเลย แน่นอนครับว่า เป็นช่วงที่หลายๆท่านพยายามหาเหตุผลมาอธิบายสิ่งที่เกิดชึ้นแต่ความจริงแล้ว มีการส่งทั้ง สีขาว และสีดำ และคละกันออกไปไม่ตายตัวครับ จึงตัดเรื่อง ของมีพอดีเลยส่งก่อน ออกไปได้เลย
13 พ.ย. ไม่ใช่แค่ คนสองคน กระทู้การได้รับของหลังจากสั่งแค่เพียงไม่นาน มีมากขึ้นเรื่อยๆ
 

หลังจากที่หลายๆท่านเดาไปต่างๆนาๆ ความจริงเริ่มเปิดเผยมากขึ้นเรื่อยๆว่า มีผู้สั่งหลายคน ถูกเปลี่ยนเป็นสถานะ เตรียมส่ง (Prepare for shipment) หรือแม้แต่ ส่งแล้ว (Shipped) ทำให้ผู้ที่สั่งตั้งแต่แรกๆ เริ่มน้อยใจ และหลายๆท่านพยายามหาข่องทาง เพื่อจะติดต่อไปยัง Apple Store Thailand เพื่อสอบถามถึงเรื่องที่เกิดขึ้นว่า ทำไม คนสั่งก่อน ได้ทีหลัง แล้วคนสั่งทีหลัง กลับได้ก่อน !!
พนักงาน Apple กล่าว "ยังไม่มีรายงานว่า มีการส่ง iPhone 5 ออกไปยังประเทศไทย"
 

สมาชิกท่านนึงในบอร์ดได้ทำการติดต่อไปยังแอปเปิ้ล และนำกลับมาเล่าสู่กันฟัง ซึ่งกว่าจะโทรไปเพื่อให้ได้คุยกับ พนักงานที่เป็นคนไทย อาจจะต้องรอกันสักนิด แต่สุดท้าย ก็ได้คำตอบว่า ทาง Apple เอง ยังไม่มีการส่งสินค้าใดๆ ออกไปยังประเทศไทย และ Apple ถือกฏ First-come, First-serve มาตลอด
แต่เมื่อสมาชิกท่านนั้นได้กล่าวถึงว่า มีบางคนได้ไปแล้วจริงๆ และของถูกส่งมาจากจีน ทาง Apple จึงขอ เลขที่ Order ไปเพื่อตรวจสอบ แต่แน่นอนครับว่า ในตอนนั้น สมาชิกท่านนั้นยังไม่มีหลักฐานที่เป็นเลข Order ID สำหรับให้ทางแอปเปิ้ลตรวจสอบ เราจึงยังไม่รู้ที่มาที่ไปจริงๆว่า สรุปว่า ที่ได้สถานะเป็น เตรียมส่งจริงๆแล้วนั้น ของจริง หรือตัดต่อ
13 พ.ย. Apple ปรับเวลาการส่งสินค้าให้เร็วขึ้น 1 สัปดาห์
 

แต่สิ่งหนึ่งที่ถือเป็นข่าวดีสำหรับท่านที่สั่ง iPhone 5 ผ่าน Apple Store Online นั่นก็คือ แอปเปิ้ลเองได้มีการเลื่อนการจัดส่งสินค้า ให้เร็วขึ้นจากเดิม 1 สัปดาห์ จากเดิม 3-4 สัปดาห์ เหลือเพียง 2-3 สัปดาห์เท่านั้น รวมถึงผู้ที่เริ่มสั่งใหม่ในช่วงนี้ ก็จะรอแค่เพียง 2-3 สัปดาห์เท่านั้น
14 พ.ย. Apple สายไหม้ คนไทยกระหน่ำโทร ถามเกี่ยวกับเรื่อง สั่งทีหลังได้ก่อน
 

ยิ่งเวลาผ่านไป ข้อมุลเกี่ยวกับการ ซื้อทีหลังได้ก่อน เริ่มมีมากขึ้นเรื่อยๆจนหลายท่านเริ่มรู้สึกว่า ยังไงก็ต้องสอบถามกันให้รู้เรื่อง ซึ่งจริงๆแล้ว พนักงาน Apple ที่เป็นคนไทยนั้นมีจำนวนไม่ได้มากสักเท่าไหร่ จึงทำให้วันนี้ หลายๆท่านที่โทรไปหา Apple ก็จะพบกับการบริการจากชาวต่างชาติแทน และหลายๆท่านที่โทรก็หวังว่าจะพูดสายกับคนไทยให้ได้ เพราะคงลำบากถ้าต้องสื่อสารเรื่องราวทั้งหมดให้เข้าใจด้วยภาษาอังกฤษ
แต่หลายท่านที่ สามารถคุยกับชาวต่างชาติได้สบายๆ ก็จะได้คำตอบเดิมๆว่า ตอนนี้ทาง Apple เองยังตอบไม่ได้ว่าเกิดอะไรขึ้น ซึ่งทางเค้าจะตรวจสอบข้อมูลและแจ้งกลับให้เราทราบภายหลัง และสมาชิกบางท่านก็พยายามยุให้ทุกคนโทรไปเยอะๆ เพื่อที่แอปเปิ้ลจะได้สงสัย และรู้สึกว่า ปัญหาครั้งนี้มีคนเดือดร้อนกันหลายคนนั่นเอง
เมื่อไม่ได้คำตอบ สาเหตุความผิดพลาด ถูกโยนไปที่จีน เพราะของส่งมาจากจีน
 

สำหรับ iPhone 5 ล็อตที่สั่งจาก Apple Store Online นั้น ของจะถูกส่งมาจากประเทศจีน ซึ่งคาดว่าน่าจะเป็นสินค้าที่ออกมาจากโรงงานโดยตรง จึงทำให้ ทาง Singapore ไม่รู้เรื่องใดๆว่ามีการส่งสินค้าออกมาแล้ว และแน่นอน หลายๆท่านเริ่มมองว่า ทางจีน มีปัญหากับเลขที่ Order ของทาง Apple รึเปล่า
หลายท่านเริ่มพยายาม Cancel Order แล้วสั่งใหม่ เผื่อจะได้เร็วขึ้น
 

แน่นอนว่า การที่ได้ทราบว่าสั่งทีหลังได้ก่อน ก็ย่อมที่จะต้องมีบางท่าน เสี่ยงดวงยอมยกเลิก Order เพื่อที่จะได้สั่งใหม่ และหวังเพียงว่ามันจะมาเร็วขึ้นกว่าเดิม แต่วิธีนี้ เรียกได้ว่า ยังไม่ใช่วิธีที่ดีสักเท่าไหร่ครับ เพราะยังไม่ปรากฏว่ามีใครที่ยกเลิกแล้วสั่งใหม่ จะได้เร็วขึ้นกว่าเดิมจริงๆเลยแม้แต่คนเดียว ส่วนคนที่ได้ส่งเร็ว ส่วนใหญ่จะฟลุ๊กได้มาตั้งแต่ต้นแล้วนั่นเองครับ ซึ่งถ้าปัญหาเกิดขึ้นกับระบบของ Apple จริง ก็คาดว่าน่าจะถูกแก้ไขไปเรียบร้อยแล้ว
สรุปได้ว่า ยังไม่มีคำตอบ แต่ ทุกคนจะได้รับสินค้าเร็วขึ้นจากเดิม 1 สัปดาห์
 

ถึงแม้ว่าเราจะยังไม่ได้รับคำตอบจาก Apple ว่า ทำไมหลายๆคนที่สั่งทีหลัง ถึงได้รับสินค้าก่อน จนเรียกได้ว่าแทบที่จะไม่ต้องรอ ถึงแม้ว่าหลายๆคนพยายามจะ Cancel แล้วสั่งใหม่ หรือพยายาม ติดต่อถามความจริงจากแอปเปิ้ลก็ตาม แต่แน่นอนว่า คนที่สั่งไปแล้ว ก็น่าจะรู้สึกดีขึ้น ที่ระยะเวลาการส่งนั้นถูกลดลงไปถึง 1 สัปดาห์ แต่แน่นอนว่า หลายๆท่านก็ยังคงไม่พอใจ กับเรื่องที่เกิดขึ้น อย่างมาก ซึ่งแน่นอนครับ ว่าถ้าแอปเปิ้ลยึดถือเรื่อง First-come, First-serve จริงๆ เรื่องที่เกิดขึ้นตอนนี้ ก็ถือว่าสมควรที่จะได้รับการสอบถาม และชี้แจงอยู่ดีครับว่า มันเกิดขึ้นได้อย่างไร

ยังไม่มีใครสรุปเหตุการณ์ทั้งหมดได้ว่าเกิดขึ้นได้อย่างไร สำหรับท่านที่สั่งแล้วได้เครื่องเลยก็ขอแสดงความยินดีด้วยนะครับ แต่ถ้าจะ Cancle order เพื่อหวังจะได้เครื่องเร้วขึ้นผมไม่แนะนำให้ทำนะครับเพราะคาดว่าที่ได้ เครื่องเร้วนั้นอาจจะเป้นความผิดพลาดของระบบช่วงนั้นมากกว่า อย่างไรก็ดีผมเชื่อว่า Apple เองก็คงไม่ได้ตั้งใจให้เกิดข้อผิดพลาดลักษณะนี้ และสำหรับท่านที่รอได้  Apple Online Store ก็ยังคงถือเป็นอีกหนึ่งทางเลือกที่ดี ซึ่งความเป็นจริงแล้ว ระยะเวลาที่ถูกตั้งไว้ Apple เองก็ไม่เคยส่งช้ากว่าวันที่กำหนดครับ และท้ายนี้ ขอให้ทุกท่านที่สั่งสินค้าจาก Apple Online Store ได้รับของกันเร็วขึ้น ทุกคนเลยนะครับ

 เมื่อวันที่ : 14 พฤศจิกายน 2555
สนับสนุนเนื้อหา: techmoblog