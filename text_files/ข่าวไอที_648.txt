ปัจจุบันสมาร์ทโฟน กลายเป็นสิ่งสำคัญสำหรับผู้ใช้ทั่วโลกกันไปแล้ว ซึ่งมีอัตราการใช้งานมากกว่าคอมพิวเตอร์เสียอีก แต่ถ้าหากย้อนอดีตกลับไปสัก 10 ปีก่อน ยังจำกันได้หรือไม่ครับว่า มือถือในยุคนั้น รุ่นไหนได้รับความนิยมมากที่สุดกันบ้าง
ซึ่งในช่วงปี 2004 - 2005 นั้น มือถือที่มาพร้อมกับ หน้าจอสี, มีกล้องด้านหลัง และพวก มือถือฝาพับ ใครพกติดตัว เรียกได้ว่า ดูไฮโซกันเลยทีเดียว ยิ่งสามารถเชื่อมต่อเครือข่ายอินเทอร์เน็ต ผ่าน GPRS หรือ EDGE ได้แล้วล่ะก็ ถือว่า เป็นคนบ้านมีตังค์เลยก็ว่าได้ครับ มาดูกันว่า เมื่อ 10 ปีก่อน มือถือรุ่นไหน ที่ได้รับความนิยมจากผู้ใช้มากที่สุด
Motorola Moto RAZR V3

สำหรับ Motorola Moto RAZR V3 นั้น เรียกได้ว่า เป็นอีกรุ่นที่ได้รับความนิยมมากที่สุดเลยทีเดียว เพราะนอกจากจะเป็น มือถือฝาพับ แล้ว ยังมีหน้าจอขนาดเล็กที่ด้านหน้า ดีไซน์โฉบเฉี่ยว และสามารถถ่ายรูปได้อีกด้วย
Sony Ericsson K750

Sony Ericsson K750 เปิดตัวเมื่อปี 2005 และได้ชื่อว่า เป็นกล้องมือถือที่ถ่ายรูปได้สวยที่สุด ณ ยุคนั้น ด้วยกล้องด้านหลัง ความละเอียด 2 ล้านพิกเซลนั่นเอง
Nokia N70

สำหรับ Nokia N70 นั้น ว่ากันว่า เป็นต้นกำเนิดของสมาร์ทโฟนยุคปัจจุบันเลยก็ว่าได้ครับ ด้วยหน้าจอขนาดกว้าง 2.1 นิ้ว ที่ถือว่า เป็นหน้าจอขนาดใหญ่มากในยุคนั้น พร้อมอินเทอร์เฟส Series 60 UI และชิปเซ็ต TI OMAP 1710 ความเร็ว 220 MHz
BlackBerry 7100

สำหรับปี 2005 ถือว่า เป็นยุคทองของ มือถือ BlackBerry กันเลยทีเดียว (สมัยนั้น ยังใช้ชื่อ RIM) รวมไปถึง ระบบปฏิบัติการ BlackBerry OS ที่เรียกได้ว่า ทันสมัยที่สุดในยุคนั้น และรองรับการส่งอีเมลอีกด้วย
Motorola Q8

Motorola Q8 เป็นมือถือที่ได้ชื่อว่า เป็น PDA ที่สุดยอดอีกรุ่น และล้ำหน้าด้วยปุ่มกดแบบ 5 ทิศทาง และคีย์บอร์ดแบบ QWERTY ที่สร้างความสะดวกสบายต่อผู้ใช้งานเป็นอย่างมาก
Nokia 1110

นอกจาก Nokia 3310 ก็คงไม่พูดถึงรุ่นนี้ไม่ได้แล้ว กับ Nokia 1110 มือถือจอขาวดำ ที่ขายดีที่สุด โดยสามารถทำยอดขายได้ถึง 150 ล้านเครื่องเลยทีเดียว และเป็นมือถือขายดีที่สุด ในปี 2005 อีกด้วย
รายละเอียดเพิ่มเติม : phonearena.com
สนับสนุนเนื้อหา: www.techmoblog.com  