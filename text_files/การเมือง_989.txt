ผู้สื่อข่าวรายงานว่า (16 พ.ค.) ผู้สื่อข่าวรายงานว่า เมื่อเวลา 15.00 น. พ.ต.อ.อุเทน นุ้ยพิน ผกก.สส.บก.น.8 นำกำลังเจ้าหน้าที่ ศอ.รส.จำนวน 20 นาย พร้อมอาวุธ เข้าปิดล้อมคอนโดมิเนียม แขวงสีลม เขตบางรัก กทม. เพื่อเข้าจับกุมตัวนายสาธิต เซกัล นักธุรกิจชาวอินเดียและแกนนำกลุ่ม กปปส. ภายหลังจากศาลอนุมัติออกหมายจับในข้อหากบฎ
ซึ่งหลังจากที่กลุ่ม กปปส.ทราบข่าวว่าเจ้าหน้าที่มีการปิดล้อม ได้รีบเดินทางมาที่หน้าอาคารดังกล่าว นำโดย นายธนัตถ์ ธนากิจอำนวย ทายาทบริษัท โนเบิลดีเวลลอปเมนท์ จำกัด เจ้าหน้าที่ชุดดังกล่าวจึงเข้าไปควบคุมตัวนายธนัตถ์ พร้อมด้วยคนขับรถส่วนตัว จากนั้นได้ควบคุมตัวเพื่อขึ้นรถของนายธนัตถ์ แต่ถูกมวลชนปิดล้อมและปล่อยลมยาง ก่อนจะกดดันให้เจ้าหน้าที่ปล่อยตัวทั้ง 2 คน ลงมาจากรถ โดยในเวลาต่อมาเจ้าหน้าที่ได้ปล่อยตัวทั้ง 2 คน ก่อนจะนำกำลังออกจากพื้นที่ไป
ด้าน พ.ต.อ.อุเทน กล่าวว่า หลังจากนำกำลังมาถึงก็ได้ประสานนายสาธิต ที่พักอาศัยอยู่ด้านบนของอาคารดังกล่าว ซึ่งเจ้าตัวได้เตรียมแต่งตัวเพื่อลงมาด้านล่าง พร้อมเตรียมเงินสดจำนวน 5 แสนบาท เป็นหลักทรัพย์ในการยื่นขอประกันตัวแล้ว แต่ขณะนั้นได้มีกลุ่มมวลชนเดินทางมาปิดล้อมเจ้าหน้าที่ไว้ ทำให้ต้องตัดสินใจถอนกำลังออกจากพื้นที่ เนื่องจากเกรงว่าจะเกิดการปะทะกันขึ้น ซึ่งนายสาธิตแจ้งว่าจะเดินทางเข้ามอบตัวกับทาง ศอ.รส. หรือภายในพรุ่งนี้เช้า
ขอขอบคุณภาพจาก @Hui_Nation