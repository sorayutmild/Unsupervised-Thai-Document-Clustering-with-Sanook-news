7 สุดยอดเกมจาก PS 1 ที่น่าเอามารีเมคใหม่ใน PS4
7 สุดยอดเกมจาก PS 1 ที่น่าเอามารีเมคใหม่ใน PS4
เชื่อว่าเพื่อนๆเกมเมอร์น่าจะผ่านยุคเครื่อง PS1 กันมาเยอะเพราะเป็นยุคที่มีเกมให้เล่นเยอะมากๆเลย มีเกมอะไรมากมายที่อยากให้กลับมาทำใหม่แบบภาพสวยๆอีกครั้งใน PS4 ซึ่งตอนนี้ทาง Square Enix ก็จัดเกมที่คนอยากได้มากที่สุดอย่าง Final Fantasy VII Remake ให้แล้ว ที่เหลือก็แค่รอให้เกมพัฒนาเสร็จ ในระหว่างนี้เราก็ลองมานั่งนึกกันดูเสียหน่อยว่า มีเกมอะไรอีกที่น่าจะเอามาทำใหม่ ซึ่งแอดมินก็นึกได้ว่า เกมที่ชอบรองลงมาอย่าง Resident Evil 1 และ Resident Evil 2 ก็เอามานำรีเมคกันไปแล้ว จะเหลือเกมที่อยากได้เกมไหนอีกนะ เท่าที่ใช้สมองอันน้อยนิดคิดดู ก็เลือกมาได้ 7 เกมด้วยกัน
 
Parasite Eve II
เอาจริงๆก็ชอบทั้งสองภาคนะ แต่โดยส่วนตัวเป็นคนที่ชอบเล่น Resident Evil ด้วย จึงคิดว่า Parasite Eve II เหมาะที่จะนำมารีเมคมากกว่า เพราะเป็นเกมแนว Action Adventure เหมือน Resident Evil ซึ่งต่างจากภาคแรกที่ทำเป็นแนว RPG จึงทำให้เหมาะกับการทำรีเมค เพราะจะได้ฉากที่สวยงามและระบบการต่อสู้ที่ดูสมจริงน่าเล่นขึ้นมากกว่า เกมนี้เคยมีข่าวลือว่า SQEX สนใจจะรีเมคเหมือนกันแต่ก็เงียบไป

 
Vagrant Story
สุดยอดเกม RPG อีกตัวในยุค PS1 ซึ่งเป็นหนึ่งในเกมที่ได้คะแนนรีวิว 40/40 เต็มจากนิตยสาร Famitsu ของญี่ปุ่นอีกด้วย กับจุดเด่นของเกมที่เนื้อเรื่องและระบบการต่อสู้ที่ตัวเอกสามารถใส่อาวุธและอุปกรณ์ได้หลากหลาย รวมถึงมีไซด์มิชชั่นสู้กับมอนสเตอร์สุดโหดมากมาย เสียอย่างเดียวตรงยอดขายที่สวนทางกับคะแนนวิจารณ์เกมแบบสุดๆ ทำให้อาจจะยากหน่อยถ้าหวัง SQEX จะรีเมคเกมนี้

 
Metal Gear Solid
เกมลุงงูที่มีมาตั้งแต่ยุคแฟมิคอม แต่เพิ่งมาดังเอาสุดขีดในภาคนี้ของ PS1 เพราะรูปแบบการเปลี่ยนที่เปลี่ยนแปลงไปอย่างสิ้นเชิงจากแบบ 2D มาเป็น 3D ทำให้ระบบการเล่นมีความน่าสนใจมากขึ้น มีลูกเล่นให้ทำมากมายในเกม  ฉากก็เกมก็กว้างใหญ่มากด้วย นับว่าเหมาะมากถ้าเอามารีเมคลง PS4 แต่กับสถานการณ์บริษัท Konami ตอนนี้คงต้องบอกว่าความหวังริบหรี่เอามากๆบวกกับเกมนี้เคยรีเมคเล็กๆไปหนหนึ่งตอนเครื่อง Game Cube แล้วด้วย

 
Dino Crisis
เป็นอีก IP เกมของทางแคปคอมที่แฟนๆเรียกร้องให้นำมารีเมคเป็นอย่างมาก โดยเฉพาะภาค 1 ที่ทำเป็นแนวการเล่นแบบ Survival จริงๆ เพราะต้องหาทางเอาตัวรอดในศูนย์วิจัยที่เต็มไปด้วยไดโนเสาร์แบบต่างๆ โดยที่มีกระสุนปืนและยาเพียงน้อยนิด ต้องอาศัยยาสลบมาช่วยแทนกับอาศัยฝีเท้าในการหนี จึงทำให้เกมมีความสนุกมากกว่าภาค 2 และ 3 ที่กลายเป็นเกมแอคชั่นฆ่าล้างเผ่าพันธุ์ไดโนเสาร์แทนมากกว่า เกมนี้มีแนวโน้มว่า Capcom อาจหยิบมารีเมคได้เหมือนกัน

 
Tenchu 2: Birth of the Stealth Assassins
ภาคที่สนุกที่สุดของซีรี่ส์เกมนินจาทัณฑ์สวรรค์ Tenchu ของ FromSoftware เรื่องราวต้นกำเนิดของสองนินจาแคลนไดเมียวโกดะ ผู้เล่นจะได้รู้ถึงจุดเริ่มต้นของเรื่องราวของทั้ง ริคิมารุ และ อายาเมะ ได้ในภาคนี้ที่มีเนื้อเรื่องสนุกที่สุด รวมถึงมีฉากการเล่นเยอะและมีตัวละครให้เล่นถึง 3 ตัวด้วย เอามารีเมคให้สวยและฉากสังหารโหดขึ้นก็ยิ่งน่าเล่นขึ้นเยอะเลย น่าเสียดายที่ทาง FromSoftware ไม่ได้ทำเกมนี้นานมากแล้ว หันไปเอาดีกับทาง Darksoul แทน

 
Suikoden 2
หนึ่งในเกม JRPG อีกตัวที่ทางเกมเมอร์ตะวันตกยกย่องว่าเป็นเกม RPG ที่ดีที่สุด ซึ่งโดยปกติแล้วเกมเมอร์ตะวันตกไม่ค่อยนิยมเล่นเกม JRPG หรือเกมภาษาญี่ปุ่นมากนัก แต่เกมนี้มีดีทั้งระบบเกมและเนื้อเรื่องเกี่ยวกับ 108 ผู้กล้าเขาเหลียงซาน ซึ่งพัฒนาระบบการเล่นดีจากภาคแรกมาก และเกมเมอร์ตะวันตกก็เรียกร้องให้ทำรีเมคกันมากด้วย แต่ทาง Konami จะสนใจทำรีเมคเหรอ?

 
Final Fantasy Tactics
อีกหนึ่งเกมไฟนอลแฟนตาซีที่ได้รับความนิยมล้นหลามมากไม่แพ้ Final Fantasy 7 ในยุค PS1 เลยก็ว่าได้ จนมีการนำไปพอร์ตทำลงเครื่องอื่นๆมากมาย ทั้งมือถือ PSP แต่กลับไม่เคยนำไปนำรีเมคเลย ทั้งๆที่เนื้อหาของเกมนั้นเยอะและระบบการเล่นก็สนุกได้รับความนิยมมาก อย่างน้อยรีเมคให้ภาพสวยกว่าตอน PS1 ก็พอ ไม่ต้องสวยเวอร์อะไรมากก็น่าจะขายได้แล้ว เชื่อว่าแฟนๆเกมนี้ไม่น้อยกว่า Final Fantasy 7 แน่นอน

 
จริงๆมีเกม PS1 สนุกๆอีกมากมายที่อยากให้รีเมคกันมากๆเลย แต่ก็ทำได้แค่หวังลมๆแล้งๆ ดังนั้นก็หวังแค่ 7 เกมไปก่อนเนอะ ขอแค่ 1 ใน 7 นี้ก็ดีใจแล้วล่ะ เพื่อนๆเกมเมอร์ล่ะคิดว่าไงกัน