       ดวงดาวบนฟากฟ้าวงการบันเทิงใครว่ามีแต่เรื่องสุขกายสบายใจ แม้รายได้ดีมีชื่อเสียง แต่ถ้าคนใกล้ชิดติดบุหรี่ก็ทำให้เห็นน้ำตาดาวได้ เราคนเดินดินกินข้าวแกงควรรับรู้ไว้เป็นอุทาหรณ์ ย้อนดูตัวเองว่าทุกวันนี้ทำตัวให้เสี่ยงกับพิษร้ายของบุหรี่หรือไม่ ที่ว่าไม่เห็นจะเดือดร้อนใครนั้นไม่จริงหรอก เกิดมาทั้งทีอย่างน้อยต้องมีคนรักสักคน ไม่พ่อแม่ก็พี่น้อง สามีภรรยา และเพื่อนฝูง
        การทำให้คนรักเสียใจนั้นเจ็บยิ่งกว่าตนเองเป็นฝ่ายเสียใจ
        ก่อนอื่นต้องขอขอบคุณนักแสดงอาวุโส เมตตา รุ่งรัตน์ ที่เปิดเผยเรื่องราวส่วนตัวอันเป็นประโยชน์แก่ผู้อื่น เห็นเธอโลดแล่นบนจอแก้วจอเงินมาตั้งแต่เด็ก ล้นหลามทั้งชื่อเสียงและรายได้ คิดว่าชีวิตเธอคงมีแต่ความสุขสดใสไร้เรื่องทุกข์ จริงๆแล้วก็เกือบเป็นเช่นนั้น หากชีวิตเป็นของเธอเพียงผู้เดียว แต่เมื่อเธอให้ใจใครคนหนึ่งไปแล้ว
เมื่อเขาทุกข์ เธอก็ทุกข์ยิ่งกว่า
     ทั้งหมดทั้งมวลคือผลกระทบที่เกิดจากพิษภัยของบุหรี่ ซึ่งไม่เพียงเกิดกับตัวสามีเท่านั้น เธอเองก็ได้รับผลกระทบจากการรับควันบุหรี่มือสองนาน 30 ปีด้วย จากที่เคยสุขภาพดีก็เป็นโรคภูมิแพ้โรคหอบหืด แม้สามีเลิกบุหรี่มาได้ 10 ปีเพราะเห็นเธอป่วย แต่ก็ทำให้ล้มเลิกแผนการใช้ชีวิตบั้นปลายด้วยกันที่ จ.นครนายก เพราะสามีต้องมาป่วยด้วยโรคถุงลมโป่งพองในระยะสุดท้าย แถมด้วยโรคแทรกซ้อน ทั้งน้ำท่วมปอดและปอดติดเชื้อ
     "เมื่อสามีป่วย ทุกอย่างเราก็ต้องเป็นคนดูแล ทั้งเรื่องการจัดอาหาร ยา แม้แต่เข้าห้องน้ำการขับถ่าย ปัสสาวะอุจจาระต่างๆ การอาบน้ำ เราต้องเป็นคนดูแลทั้งหมด แล้วโรคนี้เหมือนเป็นโรคเจ้ากรรมนายเวร สามีมักหายใจไม่ออกตอนกลางคืน เรียกว่าต้องดูแลทั้งกลางวันและกลางคืน จนคิดว่าตัวเองก็ไม่ไหวแล้วเช่นกัน ยิ่งช่วงเวลาพาไปหาหมอ ด้วยความที่สามีเป็นคนรูปร่างสูงใหญ่ ก็ต้องพยุงสามีไปโรงพยาบาล เวลาเขาล้มก็ลากเราล้มลงไปด้วย เรียกว่าก็ทุลักทุเลไปด้วยกัน ซึ่งเป็นเช่นนี้อยู่ 3 ปี ก่อนที่สามีจะเสียชีวิต”
       เมตตา รุ่งรัตน์ เล่าเสริมว่าเธอถึงขั้นถอดใจ จึงอยากบอกทุกคนว่า อย่าสูบบุหรี่เลย มีแต่โทษ นอกจากทำลายสุขภาพแล้ว เมื่อป่วยขึ้นมาก็ต้องเสียเงินจำนวนมากในการรักษา อย่างสามีเป็นโรคถุงลมโป่งพองก็ต้องใช้เครื่องออกซิเจนตลอด 24 ชั่วโมง มีทั้งแบบติดตั้งที่บ้านและใช้นอกบ้านด้วย แถมหมดเร็วอีกด้วย”
นี่แหละ อุทาหรณ์จากน้ำตาดาว เลิกคิดเหอะว่าสูบบุหรี่ไม่เดือดร้อนใคร       

