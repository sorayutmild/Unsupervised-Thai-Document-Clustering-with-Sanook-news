เจ้าพุงนี่หนอ... ตัวร้ายที่ทำให้เราใส่ชุดอะไรก็ไม่สวย อีกไม่กี่วันก็ต้องสวมชุดหล่อชุดสวยไปร่วมงานสำคัญๆ แล้วจะทำยังไงดี แม้ว่าเราจะเนรมิตหน้าท้องแบนราบราวกับนายแบบนางแบบให้คุณภายในเวลาอันรวดเร็วไม่ได้ แต่สำหรับใครที่อยากจะให้พุงยุบไปบ้างสักนิดก็ยังดี ก็มาทางนี้เลยค่ะ คอร์สลดพุงเร่งด่วน ทั้งง่ายทั้งได้ผล และปลอดภัยต่อร่างกายอยู่ที่นี่แล้ว
7 วิธีลดพุงให้แบนราบ ลดพุงเร่งด่วน ภายใน 7 วัน


 เริ่มจาก วันจันทร์ ควรลดแป้ง ลดน้ำตาล ลดเค็ม ลดอาหารรสจัด
อะไรก็ตามที่ทำให้เราอ้วน บวม น้ำหนักขึ้น ลดให้หมด ลดให้น้อยที่สุดเท่าที่จะทำได้ ก่อนสั่งอาหารทานก็อย่าลืมชายตามองให้ดีๆ ว่าอะไรที่รสหวานจัด เค็มจัด หรือเต็มไปด้วยแป้งและน้ำตาล ก็เลี่ยงไปก่อนเลย 



 วันอังคาร เน้นโปรตีนไขมันน้อย และผักผลไม้ (รสจืด)
ใครห่อข้าวได้ก็ห่อไปกินที่ทำงานเลยนะช่วงนี้ ใน 1 มื้อขอให้สัดส่วนในการทานเน้นไปที่ผักผลไม้มากกว่า 50% ที่เหลือเป็นโปรตีนไขมันน้อย เช่น อกไก่ เนื้อปลา อาจจะเสริมด้วยเห็ดเพื่อเพิ่มโปรตีนคลีนๆ ให้กับร่างกายด้วยก็ได้ 



 วันพุธ ให้ดื่มน้ำเปล่าเท่านั้น
ลองท้าตัวเองโดยการดื่มแต่น้ำเปล่า ไม่แตะต้องเครื่องดื่มอื่นๆ เลยดูสิ ชา กาแฟ โกโก้ น้ำผลไม้ปั่น หยุดให้หมด เพราะเครื่องดื่มเหล่านั้นมากับน้ำตาลทั้งนั้น ถ้าอยากได้น้ำที่มีรสชาติ แนะนำใส่ผลไม้ลงไปในน้ำเปล่าแล้วดื่มแทน 

iStock


 วันพฤหัสบดี งดมื้อดึกเด็ดขาด
วันหนังใหม่เข้า บางคนอาจตรงดิ่งไปที่โรงหนัง และไม่ลืมที่จะคว้าน้ำอัดลมกับป็อบคอร์นมาด้วย ไปดูหนังไม่ผิด แต่ผิดที่ขนมจุดจิกที่เราจะทานตอนดูหนังเนี่ยล่ะ เพราะดูหนังก็รอบดึกแล้ว ยังจะทานแต่ของไม่มีประโยชน์อีก ถ้าอยากดูหนัง ดื่มน้ำเปล่าพอค่ะ (แล้วรีบทานข้าวเย็นก่อนเข้าไปดูหนังด้วยล่ะ อย่าปล่อยให้ตัวเองหิวแล้วมาฟาดอีกทีหลังหนังจบนะ) 



 วันศุกร์ งดบุฟเฟต์ งดแอลกอฮอล์
Friday night คืออะไร อาทิตย์นี้ไม่มีจ้า เพราะเราต้องงดบุฟเฟต์ แอลกอฮอล์ทุกชนิด เพราะบุฟเฟต์คือหายนะ และแอลกอฮอล์มีแคลอรี่ ทำให้เรากระหายน้ำมากขึ้น และทำให้บวมด้วย (โดยเฉพาะเบียร์) และแน่นอน... จะมาใสๆ ขอน้ำอัดลมก็ไม่ได้ น้ำอัดลมก็น้ำตาลสูงไปอีก ทางที่ดีอาทิตย์งดปาร์ตี้ไปเลยจะดีกว่า เพื่อนที่รักกันจริงเขาจะไม่ว่าเราแน่นอน 



 วันเสาร์ ออกกำลังกายเต็มสตรีม
จริงๆ แล้วอยากแนะนำให้ออกกำลังกายทุกวัน 7 วันนั่นแหละ แต่เข้าใจว่าวัยทำงานหลายคนก็ไม่ได้มีเวลาว่างมากขนาดนั้น แต่นี่วันเสาร์ เอาข้ออ้างทั้งหมดออกไป แล้วเริ่มต้นออกกำลังกายซะ ให้ได้ 1 ชั่วโมงเป็นอย่างน้อยไปเลย เน้นหน้าท้องด้วยท่ากายบริหารต่างๆ ที่เน้นส่วนนี้ เช่น ซิตอัพ (ใครปวดหลังข้ามไป) แพลงกิ้ง ยกขาเกร็งหน้าท้อง ฯลฯ 



 วันอาทิตย์ ทานอาหารที่ทำให้ถ่ายสะดวก
วันสุดท้าย เราก็ต้องรีดอะไรที่อยู่ในท้องของเราออกไปให้ได้มากที่สุด ใครที่ยังไม่ถ่าย ถือว่าพลาด ดังนั้นการขับถ่ายจึงสำคัญ ไม่ว่าจะโยเกิร์ต นมเปรี้ยว ลูกพรุน นม กล้วย หรืออะไรก็แล้วแต่ที่คุณทานแล้วได้ผล ก็ทานไปเลย แต่อย่าทานมากเกินไป และอย่าทานอะไรที่เสาะท้องเกินไป เช่น มะขามเปรี้ยว ระวังจะท้องเสียแทน 

เท่านี้ภายใน 7 วัน สามารถลดพุง ทำให้หน้าท้องแบนราบก็เป็นของคุณแล้วล่ะค่ะ สำหรับสาวร่างตุ้ยนุ้ยที่หน้าท้องอาจมีความหนาเป็นพิเศษ 7 วันคงเร็วไป ลองทำตามนี้ดูสักเดือนสองเดือน รับรองว่าคุณต้องสัมผัสได้ถึงความแตกต่างจากวันแรกแน่นอน ไม่เชื่อลองทำตามดูสิ