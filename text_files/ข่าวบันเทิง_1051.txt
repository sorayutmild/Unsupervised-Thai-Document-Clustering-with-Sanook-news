
เป็นอีกหนึ่งประเด็นดังที่ถูกจับตามอง สำหรับกรณีที่ทีมนักแสดงบางส่วนจากซีรีส์ฟอร์มยัก "เจ้าเวหา" ของผู้จัดมือใหม่ "อั้ม อธิชาติ" และ "นัท มีเรีย" ยังไม่รับค่าตัวจนทำให้ต้องไปลงบันทึกประจำวันที่สถานีตำรวจขึ้น
ล่าสุดในวันนี้ (1 กันยายน 2559) บริษัท บลูริบบอน จำกัด ผู้ถูกกล่าวหาว่าคือต้นเหตุไม่ยอมนำเงินค่าตัวมาส่งต่อให้ถึงตัวนักแสดง ได้ตั้งโต๊ะแถลงถึงข้อสงสัยทั้งหมดที่เกิดขึ้น โดยได้ส่ง นายปฏิภาณ วนัสบดี ที่ปรึกษากฎหมาย บ.บลูริบบอล จำกัด ตัวแทนของคุณวินัย เยี่ยมประเสริฐ มาชี้แจงเรื่องดังกล่าว
"ก่อนอื่นต้องชี้แจงที่อั้มและบลูริบบอนเป็นคู่สัญญาผลิตละครเจ้าเวหาทั้ง 3 ภาค อั้มกับคุณวินัย มีความสัมพันธ์ที่ดีต่อกันเพราะอั้มเป็นดัชชี่บอยปี 1997 โดยคุณวินัยสนับสนุนอั้มมาตลอด คุณวินัยแนะนำให้ปูทางเปิดบริษัทหกหนุมาน ได้โปรเจค เจ้าเวหา ทั้งสามภาคซึ่งลิขสิทธิ์ทั้งหมดเป็นของบริษัทบลูริบบอน มีเอกสารการอนุญาตใช้บทประพันธ์จากผู้สร้างสรรค์โดยตรงได้สิทธิจึงมาผลิตละคร
"โดยให้อั้มและหกหนุมานเป็นคนออกหน้ารับกับทรู โดยการสร้างเจ้าเวหาทั้งสามภาคหกหนุมานเป็นผู้ว่าจ้าง บลูริบบอนเป็นผู้รับจ้าง จำนวนเงิน 39 ล้านบาทในภาคแรกแบ่งเป็น 6 งวด โดยฝั่งหนุมานชำระ 2 งวด เป็นค่าจ้างผลิตและค่าถ่ายทำมาประมาณ 17 ล้านบาท แต่ยังไม่จ่ายอีก 22 ล้านบาท ทรูยังทำสัญญาจ้างนักแสดงหลัก 6 คนเป็นค่าพรีเซนเตอร์โฆษณาให้ทรู รวม 6 คน 39 ล้านบาท โดยสัญญาจ้างและจ่ายเงินกับหนุมานโดยตรง"
"ซึ่งระหว่างนี้คุณวินัยติดต่อทางอั้มโดยตลอด คุยกันถึงเรื่องเงินที่ยังค้างชำระกับบลูริบบอน อั้มได้ขอให้คุณวินัยจ่ายเงินค่าพรีเซนเตอร์ให้กับ 1 ในนักแสดงของเรื่องก่อนโดยพูดคุยกันทางไลน์ คุณวินัยได้จ่ายแทนให้ประมาณ 1.9 ล้านบาท ประมาณวันที่ 2 มีนาคมจนถึงตอนนี้อั้มก็ยังคงค้างชำระอยู่ โดยต่อมามีค่าจ้างผลิตภาคที่สองที่ถ่ายไปแล้ว 4.5 ล้าน แต่ก็ยังไม่จ่าย รวมแล้วบริษัทหกหนุมานค้างเงินทางบลูริบบอนทั้งหมด 27 ล้านบาท โดยบลูริบบอนมีสภาพเป็นเจ้าหนี้และได้รับความเสียหายมาตลอด"
"ต่อมา คุณอั้มและคุณวินัยพูดคุยเรื่องค่าค้างชำระเงินมาตลอดไม่ได้เงียบหายไปไหน คุณวินัยสอบถามไปยังทางทรู โดยรับทราบว่าได้จ่ายค่าจ้างผลิตให้บริษัทหกหนุมานเรียบร้อยแล้ว แต่ตนไม่ทราบจำนวนเงินที่จ่ายมา ทางอั้มได้อธิบายและให้ข้อมูลว่าจ่ายเงินโดยนำใบเสร็จรับเงินที่ชำระกับทางบลูริบบอนจำนวนสองงวดมาแสดง"
"ขอชี้แจงว่า บลูริบบอนไม่ได้เป็นบริษัทโมเดลลิ่งแต่อย่างใดเป็นบริษัทผลิตละคร การทำสัญญาว่าจ้างผลิตละครไม่ใช่สัญญาจัดหานักแสดง แต่ทำไมหกหนุมานถึงขอให้ระบุในใบเสร็จรับเงินว่าเป็นค่านักแสดงในการวางบิล เพราะหกหนุมานบอกว่าถูกตรวจสอบเอกสาร เลยขอให้บลูริบบอนออกใบเสร็จรับเงินเป็นค่านักแสดง โดยระบุว่ามีค่านักแสดงอยู่ในนั้น"
"แต่เมื่อบริษัทหกหนุมานให้เงินมา ซึ่งเรื่องค่าจ้างนักแสดงอั้มและคุณวินัยได้สอบถามกันตลอด ซึ่งถ้าอั้มมั่นใจว่าจ่ายหมดแล้วจริงจะไม่ยอมรับสภาพหนี้ที่พูดคุยกับคุณวินัยมาตลอด สุดท้ายค่านักแสดงตัวรองผู้รับผิดชอบเป็นใครตนไม่สามารถตอบได้ชัดรอให้อั้มมาคุยก่อนแต่ไม่ได้บอกว่าอั้มโกง ซึ่งที่อั้มจ่ายโมเดลลิ่งนั้นมันขัดแย้งเพราะเขามีการค้างค่าชำระอยู่"
"ส่วนเรื่องการยกเลิกสัญญากับบลูริบบอนเพราะมีการฉ้อโกง เบื้องต้นตนไม่ทราบว่ามีการยกเลิกเพราะทางบลูริบบอนยังคงผลิตละครอยู่ จนถึง เม.ย 59 สำหรับประเด็นสี่นักแสดงที่เข้าแจ้งความไม่ได้ติดต่อบลูริบบอนและไม่ขอพูดถึง โดย 4 นักแสดงแค่ลงบันทึกประจำวันไว้ไม่ได้แจ้งความ ส่วนคุณวินัยจะไปพบตำรวจเมื่อใดไม่ทราบเลย"
"วันนี้ตนแค่ออกมาชี้แจงว่า ไม่ได้รับเงินจากอั้มและทางคุณวินัยได้รับความเสียหายมาโดยตลอด อยากให้อั้มและภรรยามาชำระเงินกับบลูริบบอนซี่งถ้าชำระเงิน ทางบลูริบบอนจะจ่ายให้กับนักแสดงสมทบทันที"