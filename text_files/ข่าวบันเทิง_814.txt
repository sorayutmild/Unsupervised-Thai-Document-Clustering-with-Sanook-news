กลายเป็นประเด็นที่สังคมออนไลน์กำลังให้ความสนใจ สำหรับชีวิตความเป็นอยู่ของดาราตลก "แววตา" สาวที่มีเอกลักษณ์ตรงที่ตาเหล่ เธอประสบปัญหาชีวิตรุมเร้า หลังจากที่ไม่มีงานจ้างจากวงการบันเทิง และตอนนี้กำลังจะกลายเป็นคนไร้ที่อยู่
ข้อมูลจากผู้ใช้เฟซบุ๊กชื่อ Nhun Keawpa-luek ได้โพสต์เรื่องราวของ "แววตา" พร้อมกับลงภาพของตลกสาวที่ชีวิตไม่สนุกสนานอย่างที่เห็น ภาพเธอกำลังจะร้องไห้ เพราะเผชิญหน้ากับมรสุมชีวิตครั้งล่าสุด ทำให้ได้รับกำลังใจอย่างล้นหลามในโลกออนไลน์
เจ้าของเรื่องราวโพสต์ข้อความว่า "ยังจำได้ไหมครับ กับ แววตา ตอนนี้พี่เขาตกงานครับ เขาเคยสร้างรอยยิ้มและเสียงหัวเราะให้กับพวกเราหลายครั้ง แต่ตอนนี้พี่กำลังแย่มากๆ ครับ ห้องเช่าเล็กๆ ของพี่ก็กำลังจะโดนยึดแล้ว น่าสงสารมากครับ พี่เขาก็เป็นอาสามูลนิธิป่อเต็กตึ้งนะครับ เขาทำให้คนอื่นมีความสุข แต่ดูสิครับ น้ำตาของตลก ช่างไม่น่าตลกเลย กดไลค์แล้วอย่าลืมกดแชร์ช่วยกันนะครับ แชร์เผื่อจะมีคนที่มีความอนุเคราะห์รับพี่เขาทำงานด้วย คนไทยไม่ว่าจะสูงหรือต่ำ ก็เป็นคนไทยเหมือนกัน #จากใจถึงใจ"
อย่างไรก็ตาม หลังจากเฟซบุ๊กดังกล่าวถูกเผยแพร่ออกไป มีการแชร์ส่งต่อหลายหมื่นครั้ง พร้อมกับข้อความให้กำลัง "แววตา" เป็นอย่างมาก...
สำหรับ "แววตา" เป็นดาราตลกที่เคยแสดงภาพยนตร์ตลกชื่อดังหลายเรื่อง อีกทั้งยังเคยมีผลงานในรายการโชว์ทางโทรทัศน์อีกหลายรายการ แต่ปัจจุบันได้หายหน้าหายตาไปตามกาลเวลา