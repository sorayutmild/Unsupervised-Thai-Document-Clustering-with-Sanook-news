ในปี 2018 ที่กำลังจะผ่านไปนี้ มีเกมมากหน้าหลายตาออกมาให้เล่นกันเยอะมาก และมีเกมดีๆออกมาให้เล่นเยอะมากด้วยเช่นกัน แต่ว่าในบรรดาเกมฟอร์มยักษ์ที่ออกมาให้เล่นในปี 2018 นี้ ก็มีอยู่ 3 เกมที่ท่าดีทีเหลวสุดๆเหมือนกัน เพราะก่อนที่ตัวเกมจะออกมานั้น แฟนๆต่างให้ความหวังกันมาก เนื่องจากเป็นภาคต่อหรือภาคใหม่ของเกมดังที่มีแฟนๆรอกันเยอะ แต่พอเกมออกมาจริงๆกลับทำได้น่าผิดหวังสุด แม้ว่าจะมีแฟนๆซื้อเล่นกันมากก็ตาม

1. Far Cry 5
เกมยิงโอเพ่นเวิลด์ซีรี่ส์ยอดฮิตจาก Ubisoft ที่ทำออกมาดีทุกภาคที่ผ่านๆมา ไม่ว่าจะเป็นในส่วนของเนื้อเรื่องและเกมเพลย์ และตัวเกมภาคนี้ก็ไม่ทำให้ผิดหวังในส่วนของความสนุกเกมเพลย์ แต่เกมกลับเสียในด้านเนื้อเรื่อง เพราะเน้นไปที่ความเชื่อและด้านศาสนาแถมยังวกไปวนมาจนมึน ฉากจบยิ่งทำให้แฟนๆผิดหวังเข้าไปอีก เหมือนปูทางมาเพื่อจะให้ไปเดินเรื่องต่อในภาค Far Cry New Dawn นั่นเอง

2. Red Dead Redemption 2
เกมที่รอคอยกันเยอะสุดเกมหนึ่งของปีก็ว่าได้ แถมยังได้เข้าชิงรางวัลเกมยอดเยี่ยมแห่งปีหลายสาขา ดูๆไปก็เหมือนเป็นเกมที่ยอดเยี่ยมแห่งปี ทว่าในกระแสที่คนชมชอบเกมนี้ก็มีหลายๆคนไม่ชอบกันเยอะ เพราะตัวเกมมีความเรื่องเยอะ ระบบต่างๆยุ่งยาก การควบคุมทำได้แย่ แถมอินเตอร์เฟสก็ใช้งานลำบาก เรียกว่าเป็นเกมที่ทำมาสมจริง ภาพสวย แต่ส่วนอื่นๆนั้นค่อนข้างแย่ โดยเฉพาะเรื่องของเฟรมเรต

3. Fallout 76
สุดยอดเกมแป๊กแห่งปี 2018 อันดับหนึ่งเลยก็ว่าได้ จากเกมที่แฟนๆ Fallout รอกันเยอะมาก พอเกมออกมาเรียกว่าความหวังที่ติดลบลงเหวอย่างรวดเร็ว เพราะตัวเกมมีปัญหาเยอะมาก ยิ่งกว่าตอนเกม No Man's Sky เสียอีก ตัวเกมเหมือนยังทำไม่เสร็จแล้วออกมาให้เล่น บั๊กกระจาย เกมล่มนานเป็นวัน ยังไม่พอยังมีเวรกรรมทำ Patch ให้โหลดซึ่งใหญ่กว่าไฟล์เกมเดิมเสียอีก เรียกว่าเน่ามากจนกลายเป็นประเด็นแห่งปีไปเลย
 
Ragnarok M Eternal Love
เกมนี้ไม่ได้อยู่ในแหล่งข่าว แต่ขอเพิ่มให้เป็นการส่วนตัว เป็นเกมที่แฟนๆคนไทยรอเล่นมากสุดในปี 2018 แต่พอเกมออกมาก็สร้างเวรกรรมได้อย่างยิ่งใหญ่ไม่แพ้ชื่อเกม ไม่ว่าจะเป็นการดราม่าทีมงานลบโพส บั๊กเกมมากมายทั้งจอดำ ของหาย ล่าสุดกับประเด็นบั๊กล่าบอสในห้อง PvP และการ Roll Back ที่เป็นฟางเส้นสุดท้าย ทำให้คนเลิกเล่นกันไปจำนวนมาก ซึ่งคนที่เลิกเล่นต่างก็เลิกกันไปเพราะไม่มั่นใจในศักยภาพของเกม แถมติดต่อแจ้งปัญหาอะไรกับทีมงานก็ลำบาก