     ตลาดรถยนต์ปีนี้ยังคงค่อนข้างซบเซา จะเห็นได้จากยอดขายรวมทั้งปีของหลายแบรนด์ที่อาจไม่ทะลุเป้าปลายปีนี้ แต่สำหรับช่วงปลายปีก็ยังมีรถเตรียมเปิดตัวใหม่อีกพอสมควร ซึ่งหลายรุ่นก็น่าจะช่วยกระตุ้นตลาดให้กลับมาคึกคักได้บ้าง

     เป็นที่น่าสังเกตว่า รถใหม่ที่เตรียมเปิดตัวช่วงงานมอเตอร์เอ็กซ์โป 2015 ที่จะจัดขึ้นช่วงต้นเดือนธันวาคมนี้ ส่วนใหญ่เป็นรถในกลุ่มครอสโอเวอร์และเอสยูวี ขณะที่ฝั่งรถกระบะก็มีรุ่นสำคัญเตรียมลงศึกชิงชัยด้วยเช่นกัน วันนี้ Sanook! Auto จึงนำ 7 รถยนต์รุ่นใหม่เตรียมเปิดตัวช่วงปลายปี 2015 นี้มาฝากกันครับ
 

     1.Mazda CX-3
     Mazda CX-3 รถครอสโอเวอร์ขนาดเล็กรุ่นใหม่ล่าสุดที่ใช้พื้นฐานมาจาก 'Mazda2' ได้ฤกษ์เคาะวันเปิดตัวที่ 10 พฤศจิกายนนี้เป็นที่เรียบร้อย ซึ่งแหล่งข่าวระบุว่ามีให้เลือกทั้งรุ่นเครื่องยนต์เบนซินและดีเซล แต่จะวางไลน์อัพต่างออกไปจากมาสด้า 2 ในปัจจุบัน
     ส่วนราคาก็ยังเป็นอีกเรื่องที่หลายคนกำลังลุ้น เพราะตัวโปรดักส์เองน่าจะถูกใจผู้บริโภคชาวไทยอยู่แล้ว ถ้ามาสด้าทำราคาออกมาได้ดี ก็น่าจะโกยยอดขายได้อย่างเป็นกอบเป็นกำแน่นอน
 

     2.Honda BR-V
     Honda BR-V รถครอสโอเวอร์รุ่นเล็กที่ใช้แพล็ตฟอร์มเดียวกับ 'Mobilio' ก็กำลังจะถูกเปิดตัวเร็วๆนี้ โดยฮอนด้าวางตำแหน่งการตลาดให้เป็นรุ่นประหยัดรองลงมาจาก 'HR-V' ในปัจจุบัน มาพร้อมเครื่องยนต์เบนซิน 1.5 ลิตร i-VTEC เกียร์อัตโนมัติแบบ CVT รองรับพลังงานทางเลือก E85 ได้
 

     3.Nissan X-Trail Hybrid
     นิสสันเองก็มีแผนส่ง X-Trail Hybrid ใหม่ลุยตลาดภายในปีนี้ หลังจากวางจำหน่ายรุ่นเครื่องยนต์เบนซิน 2.0 ลิตร และ 2.5 ลิตรเป็นที่เรียบร้อย ขณะที่เวอร์ชั่นไฮบริดคาดว่าจะใช้ขุมพลังเดียวกับที่ญี่ปุ่น โดยมาพร้อมเครื่องยนต์เบนซิน 2.0 ลิตร 4 สูบแถวเรียง ทำงานคู่กับมอเตอร์ไฟฟ้าที่ตัดต่อกำลังด้วยชุดคลัทช์แบบคู่ขนาน 'Intelligent Dual Clutch Control'
     ส่วนอัตราสิ้นเปลืองของ เอ็กซ์-เทรล ไฮบริด ในญี่ปุ่นจะอยู่ที่ 20.6 กม./ลิตร สำหรับรุ่นขับเคลื่อนสองล้อ และ 20 กม./ลิตร สำหรับรุ่นขับเคลื่อนสี่ล้อ (ตามมาตรฐาน JC08)
 

     4.Subaru XV Minorchange
     XV เป็นแฟลกชิพโมเดลที่ทำยอดขายในบ้านเราได้มากเป็นอันดับ 1 ของซูบารุ ดังนั้นจึงไม่รอช้ารีบส่งโฉมไมเนอร์เชนจ์ลงตลาดทันควัน หลังจากเปิดตัวในต่างประเทศได้เพียงไม่นาน โดยรุ่นใหม่มีการปรับหน้าตาให้ดูสดใหม่ยิ่งขึ้น แต่ยังคงใช้เครื่องยนต์ 2.0 ลิตรบล็อกเดิม ส่วนราคาจะขยับขึ้นหรือไม่ต้องดูกันอีกที
 

     5.Subaru Levorg
     Subaru Levorg เป็นรถอเนกประสงค์สไตล์เอสเตท ถูกเปิดตัวไปก่อนหน้านี้ที่ประเทศไต้หวัน โดยรุ่นที่จะเข้ามาจำหน่ายในบ้านเราเป็นรุ่นท็อปเกรด 1.6 GT-S มาพร้อมเครื่องยนต์ 4 สูบวางนอนบล็อกใหม่ล่าสุด พ่วงเทอร์โบไดเร็คอินเจคชั่น DIT ส่งกำลังด้วยเกียร์อัตโนมัติ Lineartronic CVT และระบบขับเคลื่อนสี่ล้อ Symmetrical AWD เป็นอุปกรณ์มาตฐาน
     ส่วนราคาจำหน่ายในบ้านเรายังไม่ถูกเปิดเผยแน่ชัด แต่ก็คาดว่าตัวเลขน่าจะทะลุหลัก 2 ล้านบาทอย่างแน่นอน
 

     6.Isuzu D-Max Minorchange
     รถกระบะขายดีในบ้านเราอย่าง Isuzu D-Max ก็ปล่อยโฉมไมเนอร์เชนจ์ออกมาแล้ว โดยไฮไลท์นอกเหนือจากรูปลักษณ์ต่างไปจากรุ่นเดิมเล็กน้อย ก็คือเครื่องยนต์เทอร์โบดีเซลบล็อกใหม่ล่าสุด ที่มีการดาวน์ไซส์ความจุลงเหลือ 1.9 ลิตร ซึ่งแม้ว่าตัวเลขจะดูน้อย แต่ชื่ออีซูซุที่ทำตลาดอย่างยาวนานในบ้านเรา ก็รับรองได้ว่าจะต้องไม่ผิดหวังกับสมรรถนะอย่างแน่นอน
 

     7.MG5
     ค่ายรถยนต์น้องใหม่ที่อาศัยจังหวะเปิดตัวในช่วงที่ตลาดรถยนต์ซบเซาพอดี มาคราวนี้เอ็มจีเตรียมส่ง 'MG5' ใหม่ ซึ่งเป็นซับคอมแพ็ครุ่นล่าสุดที่เน้นดีไซน์สปอร์ตเป็นพิเศษ น่าจะถูกใจลูกค้าชาวไทยมากขึ้น ตัวถังขนาดซับคอมแพ็ค พร้อมเครื่องยนต์เบนซิน 1.5 ลิตรในตลาดจีน
     ส่วนเวอร์ชั่นที่จะเข้ามาจำหน่ายในบ้านเราจะเป็นอย่างไรต้องดูกันอีกที
 
     และทั้งหมดนี้ก็คือรถที่เตรียมจะเปิดตัวอย่างเป็นทางการในช่วงปลายปีนี้ มีใครเล็งรุ่นไหนเอาไว้บ้างหรือยังครับ
 