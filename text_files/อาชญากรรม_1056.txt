ดีเจ สาวลูกทุ่งชื่อดัง ดารัน ชวันรัตน์ โร่แจ้งความ ป. เอาผิด บี๋ ธีรพงศ์ ข้อหมิ่นประมาท หลังนำภาพนู้ดตนเองไปเผยแพร่ โดยไม่จ่ายค่าตัว
นางสาวดารัน ชวันรัตน์ อายุ 26 ปี ดีเจ สาวชื่อดัง ลูกทุ่งคลื่น 94.5 เดินทางเข้าพบพนักงานสอบสวนกองปราบปราม ให้ดำเนินคดีกับ นายธีรพงศ์ เหลียวรักวงศ์ หรือ บี๋ ช่างภาพชื่อดัง ในข้อหาหมิ่นประมาทโดยการโฆษณา
จากกรณีนำภาพถ่ายแบบนู้ดของตนไปเผยแพร่ทางอินสตาแกรม โดยไม่ได้รับอนุญาตและให้สัมภาษณ์ลงหนังสือพิมพ์ฉบับหนึ่ง โดยมีการกล่าวพาดพิงทำให้ได้รับความเสียหาย โดย นางสาวดารัน เล่าว่า เมื่อประมาณเดือนพฤษภาคมที่ผ่านมา ตนได้รับการติดต่อจาก นายธีรพงศ์ ให้ไปถ่ายแบบนู้ดลงนิตยสารเพลย์บอย ที่อำเภอสวนผึ้ง จังหวัดราชบุรี แต่ไม่ตนไม่ได้รับค่าตัว เพราะ นายธีรพงศ์ อ้างว่าลืมนำเงินมาและต้องการนำผลงานไปเสนอก่อน
หลังจากนั้นได้รับการติดต่อจาก นายธีรพงศ์ กลับมาอีกครั้งว่าไม่สามารถนำภาพที่ถ่ายแบบไปลงปกหนังสือเพลย์บอยได้ โดยอ้างว่าตนมีชื่อเสียงไม่พอ ซึ่งตอนนั้นก็ไม่ได้ติดใจอะไร จนกระทั่งเมื่อต้นเดือนสิงหาคมนี้ได้มีแฟนคลับส่งต่อภาพจากอินสตาแกรมของ นายธีรพงศ์ มาให้ตน ซึ่งเป็นภาพชุดเดียวกับที่ตนได้ถ่ายแบบไว้ ซึ่ง นายธีรพงศ์ ได้มีการนำไปโพสต์ลงอินสตาแกรมประมาณ 10 รูป โดยไม่ได้มีการแจ้งให้ตนทราบแต่อย่างใดและเมื่อติดต่อไปยัง นายธีรพงศ์ เพื่อขอให้ลบภาพออกก็ได้รับการเพิกเฉย ซึ่งทำให้ตนได้รับความเสียหาย เนื่องจากอาจมีการนำภาพถ่ายของตนไปแสวงหาผลประโยชน์อย่างอื่นได้