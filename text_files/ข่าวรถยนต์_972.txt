     จากกรณีที่เฟซบุ๊ก เรืองไกร สื่อใดใด โพสต์รูปนายเรืองไกร ลีกิจวัฒนะ อดีตสมาชิกวุฒิสภา (ส.ว.) ที่ย้ายไปมีชื่อในคณะกรรมาธิการ (กมธ.) วิสามัญพิจารณาศึกษาร่างพระราชบัญญัติงบประมาณรายจ่ายประจำปีงบประมาณ พ.ศ.2565 ในสัดส่วนของพรรคพลังประชารัฐเมื่อต้นเดือนมิถุนายนที่ผ่านมา โดยถ่ายคู่กับรถ Mercedes-Benz S560e ป้ายแดงสุดหรูที่เพิ่งถอยออกมาจากโชว์รูมหมาดๆ เชื่อว่าหลายคนคงอยากจะรู้จักรถคันนี้กันแล้วใช่ไหมล่ะ?

     Mercedes-Benz S560e AMG Premium ถือเป็นรถยนต์ระดับหรูที่เริ่มวางจำหน่ายตั้งแต่ช่วงปี 2019 ที่ผ่านมา ซึ่งปัจจุบันถูกแทนที่ด้วย S-Class (W223) เจเนอเรชันใหม่เป็นที่เรียบร้อย แต่กระนั้นก็เชื่อว่ายังมีค้างสต็อกในโชว์รูมอยู่บ้าง โดยรถคันนี้ขับเคลื่อนด้วยเครื่องยนต์ปลั๊กอินไฮบริดแบบ V6 ขนาด 3.0 ลิตร กำลังสูงสุด 367 แรงม้า แรงบิดสูงสุด 500 นิวตัน-เมตร สามารถเร่งความเร็วจาก 0-100 กม./ชม. ในเวลาเพียง 5.0 วินาที และทำความเร็วสูงสุดได้ 250 กม./ชม.
     แม้ว่าปัจจุบัน S-Class โฉมนี้จะถือว่าตกรุ่นอย่างเป็นทางการไปแล้ว แต่ก็ยังคงหรูหราด้วยไฟหน้าแบบ MULTIBEAM LED พร้อมฟังก์ชั่นไฟสูง ULTRA RANGE Highbeam ที่สามารถส่องสว่างได้ไกลถึง 650 เมตร และหักเหลำแสงได้อัตโนมัติเพื่อป้องกันแยงสายตาผู้ขับขี่ที่อยู่ด้านหน้า เสริมความนุ่มสบายเป็นพิเศษด้วยช่วงล่างแบบถุงลมไฟฟ้าที่สามารถยกตัวขึ้นได้ 30 มม. หรือจะลดความสูงลง 20 มม. ก็ย่อมได้

     ภายในห้องโดยสารหรูหราเต็มพิกัดด้วยระบบผ่อนคลายร่างกายและอารมณ์ในหว่างการเดินทาง ENERGIZING Comfort Control เพียงแค่กดปุ่มเท่านั้น โดยระบบปรับอากาศ, ระบบฉีดน้ำหอม, ระบบฟอกอากาศ, ไฟเรืองแสงภายในห้องโดยสาร, เสียงดนตรี, ฟังก์ชันระบายอากาศ และระบบอุ่นที่นั่ง จะทำงานร่วมกันเพื่อเพิ่มความผ่อนคลายสูงสุดได้ถึง 4 โหมด ทั้ง Refresh, Vitality, Warmth และ Joy อีกทั้งเบาะนั่งคู่หลังยังมีระบบนวดไฟฟ้าเพื่อความสุนทรีย์เหนือระดับอีกต่างหาก
     รถคันนี้ยังมีเทคโนโลยีช่วยขับขี่อีกมากมาย เช่น ระบบ Active Distance Assist DISTRONIC ช่วยรักษาระยะห่างจากรถคันหน้าได้อัตโนมัติ, ระบบป้องกันก่อนเกิดเหตุ PRE-SAFE PLUS ที่รองรับการทำงานทั้งด้านหน้าและด้านหลัง, ระบบป้องกันการชน Active Braking Assist พร้อมฟังก์ชัน Cross-Traffic และระบบช่วยนำรถเข้าจอด Parking Pilot including Active Parking Assist เป็นต้น

     ส่วนราคาจำหน่ายของ Mercedes-Benz S560e AMG Premium (W222) เดิมถูกตั้งเอาไว้ที่ 6,999,000 บาท ซึ่งปัจจุบันคาดว่าน่าจะมีส่วนลดมากพอสมควรเนื่องจากมีรุ่นใหม่มาแทนที่เรียบร้อยแล้ว
 