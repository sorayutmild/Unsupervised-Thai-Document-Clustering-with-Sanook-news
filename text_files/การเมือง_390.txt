ล่าสุด ผู้สื่อข่าวรายงานว่า นายยงยุทธ วิชัยดิษฐ์ รองนายกรัฐมนตรี ชี้แจงกรณีข่าวสั่งยกเลิกการแสดงแสงสีเสียง งานเฉลิมพระชนมพรรษา แค่ 5 ธ.ค. เพราะแสดงมาพอเพียงสมควรแล้ว อีกทั้งประชาชนกำลังเดือดร้อนจากน้ำท่วม
 
ทีมงานการแสดงแสง สี เสียง และสื่อผสม "วัฒนธรรมทองแห่งกรุงรัตนโกสินทร์ 84 พรรษา มหาราช" โพสทวิตเตอร์ งง! รัฐบาลสั่งยกเลิกกะทันหัน 
       ผู้สื่อข่าวรายงานว่า (4 ธ.ค.) การจัดกิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 7 รอบ 5 ธันวาคม 2554 ซึ่งจัดโดยสำนักพระราชวังร่วมกับรัฐบาล ระหว่างวันที่ 3-9 ธันวาคมนี้ ในส่วนของการแสดง แสง สี เสียง และสื่อผสม "วัฒนธรรมทองแห่งกรุงรัตนโกสินทร์ 84 พรรษา มหาราช" ณ เวทีใหญ่ ท้องสนามหลวง ฝั่งพระบรมมหาราชวัง และการจัดฉายภาพยนตร์พาโนรามาสื่อผสมเฉลิมพระเกียรติ "84 ปี แห่งความรุ่งเรืองของกรุงรัตนโกสินทร์" ตลอดแนวกำแพงพระบรมมหาราชวัง ด้านถนนหน้าพระลาน ช่วงต้นถนนศาลหลักเมืองถึงประตูวิเศษไชยศรี พบว่ามีกระแสข่าวจากฝ่ายผู้จัดงาน ทีมงานและนักแสดงเปิดเผยว่า ถูกรัฐบาลซึ่งเป็นเจ้าภาพแจ้งระงับและยกเลิกการแสดงอย่างไม่ทราบสาเหตุ จากกำหนดให้จัดถึงวันที่ 9 ธ.ค. ซึ่งหลังจากนั้นบนเวทีใหญ่ท้องสนามหลวงจะเหลือเพียงแค่กิจกรรมโขน รำ และคอนเสิร์ตจากศิลปินแกรมมี่เท่านั้น
       โดย นายวชิรกรณ์ อาจคุ้มวงษ์ ทีมงานและนักแสดงในการแสดงแสง สี เสียง และสื่อผสม "วัฒนธรรมทองแห่งกรุงรัตนโกสินทร์ 84 พรรษา มหาราช" ได้โพสต์ข้อความผ่านทวิตเตอร์ @BeauVajirakorn เมื่อเวลาประมาณ 02.00 น. ที่ผ่านมา ว่า กิจกรรมเฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 7 รอบ 5 ธันวาคม 2554 งานยังมีอยู่ แต่การแสดงที่ถือเป็นไฮไลท์ของงาน ซึ่งจริงๆ ต้องแสดงจนถึงวันที่ 9 ธ.ค. ยกเลิกตั้งแต่พรุ่งนี้เป็นต้นไป โดยไม่ทราบสาเหตุ ทั้งที่การแสดงได้รับเสียงตอบรับที่ดีมาก แต่วันนี้นักแสดงและทีมงานรับทราบว่ามีคำสั่งให้ยกเลิก และไม่มีเหตุผลชี้แจงด้วย หลายฝ่ายก็งงกันไป
       “จริงๆ พรุ่งนี้วันที่ 5 การแสดงจะเริ่มที่ 4 ทุ่มโดยประมาณ หลังพิธีจุดเทียนชัยฯครับ และไม่ได้เป็นข่าวลือแต่อย่างใดนะครับ เพราะผมเป็นหนึ่งในทีมงานและนักแสดงของการแสดงชุดนี้ครับ ตอนนี้ ทางทีมงานเก็บของออกมากันหมดแล้วครับ มีอีกหลายคนที่สนใจแต่ไม่ได้มาดูครับ ขอแสดงความเสียใจด้วยครับ ไม่มีใครอยากให้อะไรแบบนี้เกิดขึ้น แต่ยืนยันว่ายังมีส่วนอื่นๆ ที่สนามหลวงนะครับ แต่ขออย่าพูดอะไรกันไปเกินเลยจนอาจก่อให้เกิดความเข้าใจผิด อันไหนที่ไม่ทราบก็อย่าไปทึกทักเอาเองนะครับสรุปง่ายๆ ว่า ชุดการแสดงไม่มีแล้วก็พอครับ” นายวชิรกรณ์ กล่าว

 