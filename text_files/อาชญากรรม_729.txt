ฝาแฝดวัย 16 ปี คนรู้จักชวนไปถือศีลกินเจ ถูกบังคับดื่มน้ำ 20 ลิตร อ้างขับไล่ภูตผีปีศาจ จนน้องตาย พี่สาหัส
ผู้สื่อข่าวรายงานว่า (8 ต.ค.) รายการประเด็นเด็ด 7 สี เสนอข่าวเด็กนักเรียนชายฝาแฝดวัย 16 ปี เข้าไปถือศีลกินเจกับคนรู้จัก แล้วถูกบังคับให้ดื่มน้ำ 20 ลิตร โดยอ้างว่าเพื่อขับไล่ภูตผีปีศาจที่อยู่ในร่างกาย จนฝาแฝดคนน้องน้ำท่วมปอดเสียชีวิต ขณะที่แฝดคนพี่อาการสาหัส
โดยเจ้าหน้าที่นำศพน้องบูม วัย 16 ปี ที่ถูกบังคับกินน้ำกว่า 20 ลิตร จนเสียชีวิต หลังไปถือศีลกินเจกับคนรู้จักที่ อ.สะเดา จ.สงขลา ไปเตรียมให้แพทย์ รพ.สงขลานครินทร์ หาดใหญ่ชันสูตรศพหาสาเหตุการเสียชีวิต หลังผู้เป็นพ่อและแม่ได้เข้าแจ้งความกับนางกาญจนา ทรรมวงศ์ศา ในข้อหาฆ่าผู้อื่น
จากการสอบถาม นายณรงค์ บุญนคร พ่อของผู้เสียชีวิต เปิดเผยว่า ตนมีลูกชายฝาแฝด ชื่อน้องบอมกับน้องบูม เรียนอยู่ชั้น ม.4 โรงเรียนชื่อดังในอำเภอหาดใหญ่ เมื่อเข้าเทศกาลกินเจได้รับการชวนจากคนรู้จัก ให้ไปถือศีลกินเจกับหมอองค์เทพกลางป่าเขาเร่ ได้ 1 สัปดาห์ จนกระทั่งลูกคนเล็กเสียชีวิต ขณะที่ลูกคนโตอาการสาหัส จากการสอบถามทราบว่าถูกบังคับให้ดื่มน้ำ 20 ลิตร เพื่อขับไล่ภูตผีปีศาจในร่างกาย
"เขาบอกว่าถูกบังคับให้กินน้ำ 3 แกลลอน พอบอกว่าไม่ไหว เขาก็บอกว่าไม่ได้ต้องทำต้องกิน เพราะมีผีเยอะอยู่ในร่าง พอกินไม่ไหวก็จับหน้าอก บีบท้องให้อ้วกออกมา เพื่อให้น้ำออกมาพร้อมผี" นายณรงค์ กล่าว
ขณะที่นางกาญจนา ยืนยันว่าไม่ได้บังคับให้ดื่มน้ำมนต์ และทุกคนที่ถือศีลก็กินกันหมด เพียงแต่ขณะเกิดเหตุเด็กแฝดทั้งสองมีอาการเกร็งและช็อก
ทั้งนี้ จากผลการชันสูตรพบว่า น้องบูมเสียชีวิตจากภาวะน้ำท่วมปอดและสมองบวม จากการรับน้ำมากเกินไป
ขอขอบคุณข้อมูลจาก รายการประเด็นเด็ด 7 สี