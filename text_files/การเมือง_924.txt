ถึงกับต้องเปิดประมวลกฎหมายอาญากันเลยทีเดียว เมื่อนายธนาธร จึงรุ่งเรืองกิจ หัวหน้าพรรคอนาคตใหม่โพสต์ในโซเชียลมีเดียวันนี้ (3 เม.ย.) ว่า ตัวเองได้รับหมายเรียกที่บอกว่าตัวเองทำผิดมาตรา 116 ของประมวลกฎหมายอาญา แล้วมาตราดังกล่าวคืออะไร
ข้อความเต็มๆ ของมาตรา 116 คือ 
" มาตรา ๑๑๖ ผู้ใดกระทําให้ปรากฏแก่ประชาชนด้วยวาจา หนังสือหรือวิธีอื่นใดอัน มิใช่เป็นการกระทําภายในความมุ่งหมายแห่งรัฐธรรมนูญ หรือมิใช่เพื่อแสดงความคิดเห็นหรือติชมโดยสุจริต (๑) เพื่อให้เกิดการเปลี่ยนแปลงในกฎหมายแผ่นดินหรือรัฐบาล โดยใช้กําลังข่มขืนใจ หรือใช้กําลังประทุษร้าย (๒) เพื่อให้เกิดความปั่นป่วนหรือกระด้างกระเดื่องในหมู่ประชาชนถึงขนาดที่จะก่อ ความไม่สงบขึ้นในราชอาณาจักร หรือ (๓) เพื่อให้ประชาชนล่วงละเมิดกฎหมายแผ่นดิน ต้องระวางโทษจําคุกไม่เกินเจ็ดปี"
สรุปง่ายๆ คือ ใครก็ตามที่บอก เขียน หรือทำวิธีอื่นๆ เพื่อให้กฎหมายเปลี่ยนแปลง ขัดขืนอำนาจรัฐ หรือทำให้คนจำนวนมากทำผิดกฎหมาย อาจเข้าข่ายมีความผิดตามกฎหมายนี้นั่นเอง ซึ่งหมายเรียกของสถานีตำรวจนครบาล (สน.) ปทุมวัน ที่นายธนาธรได้รับ ก็มีข้อความเดียวกับ มาตรา 116 อย่างเห็นได้ชัด
อย่างไรก็ตาม นายธนาธรระบุในโพสต์แสดงความรู้สึกแปลกใจว่า ตนไปทำให้เกิดความกระด้างกระเดื่องตั้งแต่เมื่อไหร่ เนื่องจากตลอดมาแทบไม่มีเวลาทำอะไรเลย นอกจากเดินสายพบปะประชาชน
>> ธนาธร งง! เจอหมายเรียก ม.116 เป็นภัยต่อความมั่นคง
ส่วนการที่ชื่อผู้ฟ้องให้ตำรวจดำเนินคดีกับนายธนาธร เป็นชื่อของ พ.อ.บุรินทร์ ทองประไพ ซึ่งเป็นฝ่ายกฎหมายของกองทัพ ก็ทำให้หลายฝ่ายตั้งข้อสงสัยว่าอาจเป็นการกลั่นแกล้งทางการเมืองก็ได้ แต่ พล.อ.ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ให้ความเห็นว่า เป็นเพียงแค่การเริ่มตรวจสอบเท่านั้น และไม่ใช่การสกัดคู่แข่งทางการเมืองแต่อย่างใด
>> บิ๊กป้อม แจงหมายเรียกธนาธรแค่เริ่มตรวจสอบ ปัดสกัดคู่แข่งการเมือง
