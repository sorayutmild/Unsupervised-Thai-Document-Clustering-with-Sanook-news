ผู้สื่อข่าวรายงานว่า ภายหลังศาลอาญาคดีทุจริตและประพฤติมิชอบกลาง ได้ตัดสินจำคุก นายสรยุทธ สุทัศนะจินดา อดีตนักเล่าข่าวชื่อดัง จำนวน 6 ปี 24 เดือน โดยไม่รอลงอาญานั้น น.ส.พิชญทัฬห์ จันทร์พุฒ หรือ น้องไบรท์ กล่าวว่า จริงๆให้กำลังใจ พี่ยุทธมาตลอด ไม่ใช่ไบร์ทคนเดียวแต่ทั้งคนเบื้องหน้าและเบื้องหลัง เราก็เสียใจและพี่ยุทธก็คงจะเสียใจมากเช่นกัน เห็นใจในกรณีที่พี่ยุทธ พยายามต่อสู้ เพื่อพิสูจน์ว่า ไม่ได้เบียดบังเวลาของ อสมท. อย่างที่เข้าใจ โดยข้อเท็จจริง คือ ทั้งสองฝ่าย คือ ทั้ง บริษัทไร่ส้ม และ อสมท. ต่างฝ่ายต่างเวลาเกิน ต่างฝ่ายต่างเกินอยู่บนหลักการไทม์แชร์ลิ่ง แบ่งกันคนละ 50:50 เมื่อ อสมท.เวลาโฆษณาเกิน ก็เป็นที่เข้าใจได้ว่า ต้องเป็นไปตามข้อตกลงคือ 50:50 ก็พยายามต่อสู้ตรงนี้
แต่สิ่งที่เจ็บปวดมาตลอดในการต่อสู้ ที่ผ่านมาคือ โดนกล่าวหาว่าไปเบียดบังเวลาอสมท. พี่ยุทธ ต่อสู้ว่าในรายการโฆษณามันมีอยู่ 10 นาที ไร่ส้มมี 5 นาที อสมท. มี 5 นาที มันไม่ใช่ว่า อสมท.ขายได้ 2 นาที แล้วไร่ส้มไปเอาอีก 3 นาทีมาใช้ แต่ อสมท. ขายเกิน 5 นาทีมาตลอดก็พยายามต่อสู้ว่า โฆษณาที่เกินในส่วนของไร้ส้ม ที่เกิน คือ 138 ล้านบาท ส่วนอสมท. อยู่ที่ 137 ล้านบาท
“แกพยายามต่อสู้ว่า โฆษณาเกินที่เกิดขึ้น ไม่ได้เป็นการปกปิด เพราะโฆษณาที่ออกไป มันปิดไม่ได้ มันออกจออยู่ทุกวัน เกินวันสองวันก็ทราบ กรณีโฆษณาที่เกินของบริษัทไร่ส้มที่เกิดขึ้น มีการส่งคิวโฆษณาที่เกินอย่างเปิดเผย มีการเกินต่อเนื่อง 500 กว่าวัน เลยต่อสู้ว่า เป็นไปไม่ได้เลยที่จะปกปิด เป็นไปไม่ได้ที่ผู้บริหาร อสมท.จะไม่ได้ เป็นไปไม่ได้ที่ธุรการคนเดียวจะปกปิด” น.ส.พิชญทัฬห์ กล่าว
น.ส.พิชญทัฬห์ กล่าวอีกว่า ตลอดระยะเวลาที่ผ่านมาเรามีความหวัง ในฐานะเป็นเพื่อนร่วมงาน คนใกล้ชิด เรารู้สึกเห็นใจ ต่างรู้สึกเสียใจ และเสียดาย เพราะนายสรยุทธ เป็นพี่ที่ตั้งใจทำงาน ซื่อสัตย์ต่ออาชีพและคนดู เป็นสิ่งที่เขาสอนเรามาตลอดว่าต้องเคารพและรับผิดชอบต่อคนดู ซึ่งที่ยุทธ รักงานข่าวและอาชีพของเขามาก ดังนั้น ถ้าหากว่าเราจะได้เห็นน้ำตาของพี่ยุทธ คือ ทุกครั้งที่พูดว่า พี่ต้องหยุดทำงานไป เพราะการทำงานคือชีวิตของพี่ยุทธ
“บางครั้งประโยคที่เราได้ยินบ่อยๆ คือ พี่ไม่อยากเปิดทีวีเลย เพราะไม่อยากเห็นรายการที่ตัวเองเคยทำ แต่พี่ยุทธ พูดว่า เมื่อศาลตัดสินแล้ว เราต้องอยู่ในกติกา และไม่เคยคิดหนี โดยทำอย่างที่พูดไว้เสมอ” น.ส.พิชญทัฬห์ กล่าว

>> ย้อนไทม์ไลน์คดีดัง "สรยุทธ-ไร่ส้ม" จากวันแรก สู่บทสรุปฎีกาจำคุก 6 ปี 24 เดือน
>> ด่วน! ศาลฎีกาตัดสินจำคุก สรยุทธ 6 ปี 24 เดือน ไม่รอลงอาญา คดียักยอกค่าโฆษณาเกินเวลา
>> สรยุทธ สุทัศนะจินดา อดีตผู้คุมบังเหียนธุรกิจสื่อ 2 แห่งมีรายได้เท่าไหร่ หลังศาลฎีกาตัดสินจำคุกอ่วม!