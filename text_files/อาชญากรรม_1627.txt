
 
พล.ต.ต. สมิทธ มุกดาสนิท ผู้บังคับการตำรวจภูธรจังหวัดปทุมธานี นำตัวนายสอง(นามสมมุติ)ผู้ต้องหาสังหาร บิดา มารดา และน้องชายอายุ 16 ปี เสียชีวิต รวม 3 ศพ เมื่อคืนวันที่ (9 มี.ค.57) มาแถลงข่าวที่สถานีตำรวจภูธรประตูน้ำจุฬาลงกรณ์ โดยผู้ต้องหากล่าวทั้งน้ำตาว่าเสียใจกับเหตุการณ์ที่เกิดขึ้น ทำไปเพราะอารมณ์ชั่ววูบเพราะโกรธแม่ที่ดุด่าเรื่องการเรียนตกต่ำอย่างหนัก จึงวางแผนซื้อยานอนหลับชนิดละลายน้ำ มาใส่ให้พ่อแม่กิน ครั้งแรกไม่ได้ผล จึงไปซื้อยานอนหลับ ชนิดน้ำมาเพื่อก่อเหตุอีกครั้ง แต่ปรากฏว่าขวดยาตกแตกก่อน
กระทั่งคืนวันเกิดเหตุเวลาประมาณ 01.00 น. หลังครอบครัวกินหมูกะทะเสร็จ และแยกย้ายเข้าห้องนอน ตนเองด้วยความที่ยังรู้สึกโกรธแค้นแม่ จึงขึ้นไปหยิบปืนของพ่อ แล้วเข้าไปในห้องนอนของพ่อแม่และน้อง โดยตั้งใจจะสังหารแม่เพียงคนเดียว แต่เกรงว่าพ่อและน้องชายจะตื่นมาพบ จึงตัดสินใจยิงทั้ง3คน ต่อมารู้สึกกลัวความผิดจึงนำปืนไปวางใกล้มือขวาน้องชาย เพื่อจัดฉากทำให้ดูว่าน้องชายเป็นคนยิง แล้วล็อกประตูที่ติดกับห้องน้ำและห้องนอน
จากนั้นเวลา 7.00น. จึงขับรถไปคอนโดฯแล้วโทรศัพท์หาป้าว่าไม่สามารถติดต่อพ่อแม่ได้ แล้วจึงไปรับแฟนสาวมาที่บ้านเพื่อที่จะได้มีพยานว่าตนเองบริสุทธิ์ เมื่อมาถึงบ้านพบจึงได้ตามช่างกุญแจมาเปิดประตูห้องทีเหตุที่ล็อกเอาไว้ แต่ไม่มีช่าง ป้าและตนเองจึงช่วยงัดลูกปิดเพื่อส่องดูและพบศพ ก่อนที่เจ้าหน้าที่กู้ภัยจะมาช่วยเปิดประตูจนพบศพดังกล่าว
เบื้องต้นเจ้าหน้าที่แจ้งข้อหาฆ่าบุพการีโดยไตร่ตรองไว้ก่อน จากนั้นจึงควบคุมตัวไปทำแผนประกอบคำรับสารภาพ 2 จุด คือที่บ้านในหมู่บ้านเมลาวิลล์ และห้างสรรพสินค้าโลตัสคลอง 2 ลำลูกกาซึ่งเป็นจุดที่นำกุญแจบ้านไปทิ้ง