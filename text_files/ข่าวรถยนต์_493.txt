     หลายคนคงเคยสงสัยว่าการดึงเบรกมือทุกครั้ง จำเป็นต้องกดปุ่มที่ก้านเบรกมือด้วยหรือไม่ เพื่อที่จะได้ไม่มีเสียงแกร๊กๆ ให้รำคาญใจ แล้วถ้าหากปล่อยให้มีเสียงดังเกิดขึ้นทุกครั้งขณะดึงจะทำให้เบรกมือพังไวหรือไม่? เรามีคำตอบมาฝากกันครับ
     การดึงเบรกมือขึ้นทุกครั้ง จะมีเสียงเฟืองกระทบกับกระเดื่องล็อกดัง “แกร๊กๆ” ซึ่งถือเป็นเรื่องปกติในรถทุกคัน แต่หากกดปุ่มควบคู่ไปกับการดึงเบรกมือก็จะไม่เกิดเสียงดังกล่าว ซึ่งเป็นข้อปฏิบัติที่สามารถทำได้เช่นกัน ถึงกระนั้น หน้าที่หลักของปุ่มบริเวณปลายเบรกมือมีไว้เพื่อปลดเบรกมือลงเท่านั้น การปล่อยให้มีเสียงดังแกร๊กๆ เกิดขึ้นในระหว่างดึงเบรกมือ จึงไม่ก่อให้เกิดการเสื่อมสภาพของชิ้นส่วนแต่อย่างใด แม้ว่าจะผ่านการใช้งานมานานนับสิบปีก็ตาม

     นอกจากนี้ เสียงดังกล่าวยังช่วยให้เจ้าของรถทราบว่าระบบเบรกมือเริ่มเสื่อมสภาพหรือไม่ โดยสังเกตจากจำนวนเสียงแกร๊กที่เกิดขึ้น เช่น จากเดิมดึงขึ้นประมาณ 4 แกร๊ก ก็เพียงพอที่จะป้องกันรถไหลแล้ว แต่ปัจจุบันกลับต้องดึงขึ้น 6-7 แกร๊กหรือมากกว่า แบบนี้แสดงว่าต้องนำรถเข้ารับการปรับตั้งเบรกมือใหม่เพื่อให้มีประสิทธิภาพดังเดิม
     นอกจากนี้ การดึงเบรกมือขึ้นทุกครั้งขณะจอดรถยังเป็นการช่วยถนอมเกียร์อัตโนมัติได้อีกด้วย โดยเฉพาะการจอดรถไว้บนทางลาดชัน ควรดึงเบรกมือขึ้นทุกครั้ง จะช่วยป้องกันไม่ให้สลักเกียร์เป็นฝ่ายรับน้ำหนักตัวรถเพียงอย่างเดียวนั่นเอง
     ดังนั้น การดึงเบรกมือไม่ว่าจะกดปุ่มหรือไม่กดปุ่มก็ตาม ไม่ส่งผลทำให้เบรกมือพังไวแต่อย่างใด สำคัญที่สุดคือการหมั่นตรวจสอบว่าระยะการดึงเบรกมือเพิ่มขึ้นจากปกติหรือไม่ หรือกรณีพบว่าดึงเบรกมือจนสุดแล้วแต่รถก็ยังไหลอยู่ แบบนี้ควรนำรถเข้าอู่หรือศูนย์บริการเพื่อปรับตั้งเบรกมือใหม่โดยด่วนครับ
 