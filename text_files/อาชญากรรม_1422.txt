พ่อแท้ๆสารภาพ ฆ่ายัดกระสอบฝังดินลูกชาย หลังถูกจับได้มีสัมพันธ์เชิงชู้สาวกับลูกสะใภ้ 
คืบหน้าคดีพบศพถูกฆ่ายัดกระสอบฝังดินบนเนินเขาป่าสวนยางในพื้นที่หมู่9 ต.นาหม่อม อ.นาหม่อม จ.สงขลา ล่าสุดในวันนี้ (23พ.ค.) ตำรวจรู้ตัวผู้เสียชีวิตแล้วคือ นาย ชาญชัย อายุ 21 ปี ซึ่งเป็นชาว อ.ป่าบอน จ.พัทลุง และมารับจ้างกรีดยางอยู่ในพื้นที่เกิดเหตุ
โดยตำรวจได้เชิญตัวนางสาวกุ้ง ภรรยา มาสอบสวนและยืนยันว่าเป็นศพของสามี ทั้งจากหลักฐานที่พบในที่เกิดเหตุ นางสาวกุ้ง บอกว่าสามีได้หายไปตั้งแต่วันที่ 30 เมษายนที่ผ่านมา ที่สำคัญยังบอกอีกว่าคนที่ฆ่าสามี น่าจะเป็นฝีมือของ นายอรุณ อายุ 41 ปี พ่อแท้ๆของสามี จากปัญหาเรื่องชู้สาวเนื่องจากตัวเธอกับพ่อของสามีเคยมีความสัมพันธ์เชิงชู้สาวกัน และสามีจับได้ทำให้พ่อลูกคู่นี้ทะเลาะกันหลายครั้ง
ล่าสุด พ.ต.อ.ดุสิต พรหมสิน ผู้กำกับการสืบสวนตำรวจภูธร จ.สงขลา พร้อมทีมสืบสวนได้ลงพื้นที่ อ.ป่าบอน จ.พัทลุง เพื่อติดตามตัว นายอรุณ มาสอบสวนสุดท้ายก็ยอมเปิดปากยอมสารภาพว่า เป็นคนฆ่าลูกชายแท้ๆยัดกระสอบฝังดินจริง เจ้าหน้าที่จึงได้คุมตัวไปทำแผนประกอบคำรับสารภาพบนเขา
นายอรุณ บอกว่า ในคืนวันเกิดเหตุได้ขับรถจักรยานยนต์ออกมากรีดยางกับลูกชายเมื่อตอน 4 ทุ่ม และกรีดเสร็จตอนเที่ยงคืน และตนจะลงมาก่อนแต่ขณะที่เดินไปขึ้นคร่อมรถจักรยานยนต์ได้หันไปเห็น นายชาญชัย (ลูกชาย) กำลังชักมีดจะออกมาแทง จึงแย่งมีดและแทงลูกชายตายคามือ โดยรายละเอียดต่างๆ เจ้าหน้าที่ยังอยู่ระหว่างการทำแผนประกอบคำรับสารภาพ

พบศพปริศนาถูกฆ่ายัดกระสอบ-ฝังดินบนเนินเขานานนับเดือน
เผยปมสังหาร ลูกชายโทรหาแม่บอกพ่อจะฆ่า หวังแย่งเอาลูกสะใภ้ไปทำเมีย
