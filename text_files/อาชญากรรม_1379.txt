(14 ธ.ค.) เจ้าหน้าที่ตำรวจสน.ทุ่งสองห้อง ได้รับแจ้งเหตุมีผู้พบเห็นศพลอยน้ำภายในคลองประปา บริเวณใกล้กับมหาวิทยาลัยธุรกิจบัณฑิต จึงรีบรุดไปตรวจสอบที่เกิดที่เหตุทันที
ที่เกิดเหตุอยู่ใกล้กับสะพานทางเข้าหมู่บ้านซิตี้ลากูน ห่างจากมหาวิทยาลัยธุรกิจบัณฑิตย์ไปราว 500 เมตร พบศพสวมเสื้อคอกลมสีดำ กางเกงสีเทา ไม่สวมรองเท้า คว่ำหน้าอยู่ในคลองประปา ตรวจค้นพบบัตรประชาชนทราบชื่อในเวลาต่อมาคือ นางสุภาพร เกตุทัต อายุ 41 ปี ต่อมาเจ้าหน้าที่ได้ทำการพิสูจน์หลักฐานและตรวจสภาพศพ พบว่าผู้ตายได้เสียชีวิตมาแล้วประมาณ 4 วัน โดยบริเวณโหนกแก้มทางขวามีรอยถูกกระแทกด้วยของแข็งจนใบหน้ายุบ
ในขณะที่พยานผู้เห็นเหตุการณ์เล่าให้ฟังว่า ช่วงเกิดเหตุชาวบ้านในย่านนี้ได้กลิ่นเหม็นเน่าจากคลองประปา โดยเข้าใจว่ามีปลาตาอยู่ในคลอง แต่เมื่อพากันไปดูปรากฎว่าเป็นศพลอยอืดมาติดอยู่บริเวณดังกล่าว จึงโทรแจ้งตำรวจทันที
เบื้องต้นเจ้าหน้าที่ตำรวจสันนิษฐานว่า ผู้ตายน่าจะถูกตีด้วยของแข็งมาจากที่อื่น ก่อนจะนำมาโยนทิ้งในคลองประปา และลอยมาติดตรงจุดเกิดเหตุ นอกจากนี้เจ้าหน้าที่ตำรวจยังพบว่า ผู้ตายอาศัยอยู่ที่คอนโดมิเนียมป๊อปปูล่า ในเมืองทองธานีกับแฟนหนุ่ม จึงได้เตรียมเรียกตัวแฟนหนุ่มของผู้ตายมาให้ปากคำด้วย
ทั้งนี้จากการตรวจสอบพบว่านามสกุลของผู้ตาย เป็นสกุลเดียวกันกับหุ้นส่วนของมหาวิทยาลัยย่านดังกล่าวอีกด้วย อย่างไรก็ดีทางเจ้าหน้าตำรวจที่ยังไม่ปักใจเชื่อ จึงส่งศพนำไปชันสูตรอย่างละเอียดที่สถาบันนิติเวช เพื่อหาสาเหตุการตายที่แท้จริงต่อไป
 