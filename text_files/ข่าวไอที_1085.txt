ยืนยันแล้ว! โนเกีย พร้อมคืนวงการสมาร์ทโฟนในปี 2017 นี้แน่นอน คาดเตรียมเผยโฉมสู่สายตาชาวโลกในงาน MWC 2017
ถึงแม้ที่ผ่านมา จะมีข่าวลือเกี่ยวกับ การกลับมาของอดีตแบรนด์ยักษ์ใหญ๋ลำดับต้น ๆ ของโลกอย่าง โนเกีย (Nokia) รวมไปถึงข่าวการซุ่มพัฒนา มือถือ Android แต่ก็ยังไม่มีท่าทีว่า โนเกีย พร้อมที่จะกลับมาในช่วงใดกันแน่ แต่ข่าวล่าสุด คงจะเป็นที่ยืนยันกว่า 90% แล้วว่า โนเกีย พร้อมที่จะกลับคืนวงการในปี 2017 อย่างแน่นอนแล้ว


โดยข้อมูลดังกล่าว มาจากภาพ Presentation ที่ทางโนเกีย ได้นำเสนอต่อนักลงทุนในงาน Captal Markets Day 2016 ซึ่งจัดขึ้นเมื่อวันที่ 15 พฤศจิกายน ที่ผ่านมา ซึ่งมีการระบุว่า ในปี 2017 แบรนด์โนเกีย พร้อมที่จะกลับมาทวงบัลลังก์ในตลาดสมาร์ทโฟนอีกครั้ง

อย่างไรก็ดี แม้จะเป็นการกลับมาอย่างเต็มตัว ทว่าก่อนหน้านั้น เคยมีรายงานว่า โนเกีย จะไม่ได้เป็นผู้ผลิตตัวเครื่องเองทั้งหมด แต่เป็นการร่วมมือกันระหว่าง 2 บริษัท ซึ่งได้แก่ HMD Global บริษัทจากฟินแลนด์ ซึ่งจะเป็นผู้ดูแลเรื่องแบรนด์ และการทำตลาด ทั้งการวางจำหน่าย มือถือโนเกีย และอุปกรณ์เสริม ส่วน Foxconn นั้น จะเป็นผู้วิจัยและพัฒนา (R&D) พร้อมกับการผลิตตัวเครื่อง
สำหรับ มือถือโนเกีย รุ่นแรก ที่จะเปิดตัวในปี 2017 นั้น คาดว่า น่าจะเป็น Nokia D1C ซึ่งทำงานบนระบบปฏิบัติการ Android 7.0 (Nougat) และมีสเปกอยู่ในระดับกลาง นั่นก็คือ หน้าจอความละเอียดระดับ Full HD, ใช้ชิปเซ็ต Qualcomm Snapdragon 430 และ RAM 3 GB
นอกจากนี้ ยังมีรายงานข่าวจาก บัญชีผู้ใช้ @nokia ใน Twitter ซึ่งเป็นโซเชียลมีเดียขนาดใหญ่ที่มีผู้ใช้งานทั่วโลกหลายล้านคน ได้ทวีตข้อความว่า Rajeev Suri ประธานบริหารบริษัท (CEO) ของ Nokia จะมีการขึ้นพูด Keynote ภายในงาน Mobile World Congress 2017 ที่จะจัดขึ้นในช่วงวันที่ 27 กุมภาพันธ์ - 2 มีนาคม 2017 ณ เมืองบาร์เซโลน่า ประเทศสเปน อีกด้วย ซึ่ง โนเกีย จะกลับมายิ่งใหญ่เหมือนในอดีตหรือไม่ ต้องติดตามกันต่อไป

 TMC News

 
