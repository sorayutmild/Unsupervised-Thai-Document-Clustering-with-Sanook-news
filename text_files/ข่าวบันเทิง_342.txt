"เจี๊ยบ ลลนา" อดีตนางสาวไทยปี 2549 กับสไตล์การแต่งตัวหรือทรงผมที่คล้ายทอมบอย ทำให้ใครหลายคนพูดเป็นเสียงเดียวกันว่า เธอเป็นทอมชัวร์ 100% และความข้องใจของ "วู้ดดี้" ที่รู้จักกับเธอมาตั้งนาน ทำให้ต้องเดินทางมาหาถึงบ้าน เพื่อหาคำตอบชัดๆ จากปากเธอ รวมถึงพูดคุยถึงแฟชั่นล่าสุดที่เธอขึ้นปก ทอมแอ็ค
กับคำถามที่ใครๆ ก็อยากรู้ว่า เกิดอะไรขึ้น? ทำไมถึงแต่งตัวเหมือนทอม "เจี๊ยบ" ให้คำตอบว่า "ที่แต่งตัวแบบนี้ไม่ใช่ว่าต้องการจะแต่งให้เหมือนทอม แต่เป็นเพราะชอบการแต่งตัวสบายๆ ทะมัดทะแมง ลุยๆ อาจเป็นเพราะซึมซับมาจากการที่อยู่กับพี่ชายมาตั้งแต่เด็ก เวลาเล่นอะไรก็จะตามพี่ตลอด เห็นพี่ทำอะไรก็ดูเท่ห์ไปหมด รวมถึงตอนเด็กๆ ที่เจี๊ยบจะใส่ชุดต่อจากพี่ ทำให้ติดการแต่งตัวสไตล์นี้ และการถ่ายแบบเจี๊ยบเห็นว่าไม่เคยถ่ายอะไรแบบนี้ และที่สำคัญก็คือการแต่งกายคล้ายตัวเอง จึงตอบตกลงไป"
"วู้ดดี้" ยังได้พูดคุยกับ "เจี๊ยบ" แบบสบายๆ "เจี๊ยบ" ยังเล่าให้ฟังถึงจุดเปลี่ยนของชีวิตว่า ช่วงสับสนตอนเด็ก เกิดขึ้นตอนมัธยมศึกษาปีที่ 3 เกิดจากความรู้สึกข้างในที่มีความเป็นห่วง อยากคุยอยากเล่นกับเพื่อนสนิทคนหนึ่ง ที่เป็นเพศเดียวกัน แต่พอรู้ตัว กลับรู้สึกกลัว หลีกเลี่ยงความรู้สึกนั้น แต่พอโตมา ก็เริ่มรู้ว่า "มันเป็นความรู้สึกที่สบายใจกับใครคนหนึ่ง เรามีความชอบแตกต่าง ไม่ใช่ทอม ไม่ใช่ผู้ชาย แต่เราระบุไม่ได้ คุยแล้วคลิก ถูกชะตาก็ได้หมด"
แนวคิดแบบนี้คงมีคนที่เห็นด้วยและชอบไม่มากก็น้อย และนี่จะเป็นครั้งแรกที่ "เจี๊ยบ ลลนา" เปิดเผยเรื่องความรักมากที่สุดแบบไม่มีกั๊ก จนทำให้ "วู้ดดี้" ยอมเปิดเผยเรื่องราวความรัก ของตัวเองแบบลึกสุดๆเป็นครั้งแรกเช่นกัน จนทีมงานต้องตกใจ รวมถึงเรื่องราวของดาราสาวที่หายไปนานจากวงการอย่าง "พลอย จินดาโชติ" ที่จะมาเคลียร์ข่าวฉาวทุกอย่าง พร้อมเปิดตัวลูกน้อย "น้องเวลา" ติดตามชมได้ใน รายการ "วู้ดดี้เกิดมาคุย" คืนวันอาทิตย์ที่ 15 กุมภาพันธุ์ 2558 เวลา 22.30 น. ทางโมเดิร์นไนน์ทีวี