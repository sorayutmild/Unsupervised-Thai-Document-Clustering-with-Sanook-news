ผู้สื่อข่าวรายงานว่า เมื่อเวลา 17.00 น. ที่ผ่านมา มีผู้โพสต์ลงบนเว็บไซต์พันทิบว่า พบศพชาวต่างชาติอยู่บนตึกร้าง อาคาร สาธร ยูนีค ทาวเวอร์ ตึกร้างสูง 50 ชั้น ถนนเจริญกรุง ตรงข้ามวัดยานนาวา ขณะที่ตนขึ้นไปเพื่อหาวิวถ่ายภาพ และได้พยายามแจ้ง 191 แต่ไม่สามารถติดต่อได้ รวมถึงแจ้งเจ้าหน้าที่ตำรวจ แต่ไม่มีการดำเนินการใดๆ 
นายนัฐวัฒน์ วเสถียร ผู้โพสต์เรื่องดังกล่าว เล่าว่าขึ้นไปถ่ายภาพบนตึก ขณะเดินสำรวจไปเจอศพผู้เสียชีวิตผูกคอ อยู่บริเวณห้องน้ำของตึก เมื่อเห็นมีศพอยู่จึงรีบวิ่งลงมา และโทรแจ้ง 191 แต่ไม่สามารถติดต่อได้ รวมถึงแจ้งเจ้าหน้าที่ตำรวจ แต่ไม่มีการดำเนินการใดๆ จนต้องตั้งกระทู้ผ่านเว็บไซต์ชื่อดัง ก่อนที่จะมีการประสานเจ้าหน้าที่กู้ภัยไปตรวจสอบ แต่ไม่พบศพผู้เสียชีวิต
เจ้าหน้าที่กู้ภัยจึงได้ประสานกับ นายนัฐวัฒน์ วเสถียร ให้เดินทางมาจากบ้านพัก เพื่อร่วมกับเจ้าหน้าที่เดินขึ้นตึกอีกครั้ง กระทั่งพบศพบริเวณห้องน้ำชั้นที่ 43 เป็นชายชาวต่างชาติ ผูกคอเสียชีวิตมาแล้วประมาณ 2-3 วัน ศพมีลักษณะสูงประมาณ 175 ผิวขาว ผมยาว คาดว่า อายุประมาณ 30 ปี จึงแจ้งให้เจ้าหน้าที่พิสูจน์หลักฐานเข้าตรวจสอบรายละเอียดอีกครั้ง
เจ้าหน้าที่พิสูจน์หลักฐาน พร้อมแพทย์ ตรวจสอบเพิ่มเติมพบว่าผู้ตาย คือ นายสติก โยฮัน คริสเตียน ฮัมมาร์สเตียน ชาวสวีเดน และเอกสารบางส่วน จึงเก็บไว้เป็นหลักฐาน เพื่อติดต่อญาติดำเนินการต่อไป 
อย่างไรก็ตามจากเหตุการณ์นี้ทำให้มีการวิพากษ์วิจารณ์กันว่า หมายเลข 191 ไม่สามารถให้ความช่วยเหลือยามที่เดือดร้อนได้จริงๆ รวมถึงเมื่อมีการแจ้งเจ้าหน้าตำรวจก็ไม่มีการประสานงานให้แต่อย่างใด
สำหรับข้อความที่ได้โพสต์ไว้นัั้นคือ
สวัสดีครับนี่เป็นกระทู้แรกของผม ซึ่งน่าจะเป็นกระทู้แนะนำตัวมากกว่า 
แต่ผมมีทริปที่น่าจดจำไปอีกนานเลยครับ วันนี้ผมไปเที่ยวสถานที่ถ่ายรูปสุดฮิตในตอนนี้มา แต่ผม "พบผู้เสียชีวิต" ขณะที่ผมกำลังเดินลงพลางถ่ายรูปไปพลาง แต่ปัญหาของผมคือ ผมโทรไปแจ้งศูนย์นรินทรว่าเจออะไร เจ้าหน้าที่ผู้หญิงรับแนะนำว่ายังไงๆก็ต้องแจ้งเจ้าหน้าที่ตำรวจก่อนถึงจะดำเนินการได้ ผมวางสายแล้วกด191 หาตำรวจสายไม่ว่าง โทรยังไงก็ไม่ติด ขณะที่โทรผมอยู่บนสถานีbtsนะครับ โทรศัพท์ตู้ ผมต้องเดินลงมาที่ป้อมจราจรตำรวจก็ไม่อยู่ ผมต้องเดินขึ้นมาบนสถานีbtsอีก นเรนทรไม่รับ191ไม่ติด
ผมโทร199ครับ เจ้าหน้าที่หญิงรับ ดีที่ถามชื่อผมบ้าง แต่ทำได้แค่ฟังเรื่องที่ผมเล่าว่าเจออะไรมา และแนะนำให้โทร193 เบอร์อะไรไม่รู้โทรไปสายไม่ว่างเหมือนเดิม ตอนนั้นหมดหวังกับการทำงานของเจ้าหน้าที่ และคิดว่ายังไง199ก็รับเรื่องแล้ว ผมนั่งรถไฟฟ้าตั้งใจจะกลับบ้านเลย แต่รู้สึกไม่สบายใจพอผมลงสถานีปลายของผม ผมเดินไปหาเจ้าหน้าตำรวจเล่าให้ฟังอีกว่าผมเจออะไรมา และจะเช็คไอย่างไรได้บ้างว่าเอาศพลงมาหรือยัง เจ้าหน้าที่ตำรวจแนะนำดีมากเลยครับ พอดีคนล่ะเขตกันยังไงก็ลองโทรหาตำรวจพื้นที่ดู ผมก็เลยพูดกับเจ้าหน้าที่คนนั้นว่า ถ้างั้นก็ปล่อยให้มันแห้งไปอย่างน้นแล้วกัน
สรุป ผมจะเช็คได้อย่างไรว่าเอาศพลงมาแล้ว ผมฝากเรื่องนี้ไว้กับ199 ว่าอยู่ชั้นสามสิบกว่า ขึ้นบรรไดเล็กหลังตึก ห้องอยู่ซ้ายมือ ศพอยู่ในห้องน้ำ ถ้าหาไม่เจอผมพาไปก็ได้
ผมไปสถานที่นี้มาแล้วทั้งกลางวันและกลางคืน และไม่คิดว่าจะไปอีกเพราะสัมผัสและถ่ายภาพมาจุใจแล้วครับ ยามที่เฝ้าอนุญาตให้ขึ้นไปนะครับ
ครั้งที่สามแอบขึ้นไปนะครับ เพราะเค้าไม่อนุญาตให้ขึ้นแล้ว ตอนลงมาเพื่อไปโทรแจ้งตำรวจก็แอบออกมานะครับ
ผมมาเล่าแบบนี้จะโดนข้อหาบุกรุกหรือป่าว แล้วยามรู้มั้ยว่ามีอะไรอยู่ข้างบน
ตอนที่ผมกลับจากครั้งที่สอง ผมนอนไม่หลับมาหลายวันแล้ว เหมือนว่ามันเรียกร้องให้ไปอีก
ผมไม่ค่อยเชื่อเรื่องพวกนี้ แต่หลังจากกลับครั้งที่สองความรู้สึกบางอย่างผิดปกติ เหมือนมีคนเดินตาม เรียก แต่ผมคิดว่าผมมโนไปเอง
ที่ผมอยากรู้ว่าเค้าเอา ศพ ลงมาหรือยัง จะได้เอาเป็นหลักฐานว่าผมตาไม่ฝาด และมโน ไปเอง
ผมอยากให้เอา ศพ ลงมาครับ สภาพจะระเบิดอยู่แล้ว
ผมช่วยคุณแล้วนะ
ผมยอมรับว่า ตกใจมากครับ แต่ถ้าไม่มีสติ ได้ตกตึกตายแน่ครับ
