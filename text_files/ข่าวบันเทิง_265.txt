
ทำเอาแฟนๆ ช็อคไปตามๆ กัน เมื่อผู้กำกับหนุ่ม "พชร์ อานนท์" โพสต์ข้อความในอินสตาแกรมส่วนตัวประกาศตัดขาดการดูแลเน็ตไอดอลชื่อดัง "เทพพิทักษ์ แอลสะ" ที่เพิ่งพลักดันให้มาเป็นนักแสดงได้ไม่นาน ท่ามกลางความสงสัยถึงสาเหตุการตัดขาดของใครหลายคน
อ่านข่าวที่เกี่ยวข้อง : พชร์ อานนท์ ลงดาบ!! ตัดขาด เทพพิทักษ์ ไม่ขอยุ่งเกี่ยวอีก
ล่าสุด "พชร์ อานนท์" ได้โพสต์ภาพเป็นข้อความลงอินสตาแกรม@poj_arnon อธิบายถึงสาเหตุ ว่า มีหลายเรื่องที่เก็บไว้มานาน แต่เนื่องจากเป็นเรื่องส่วนตัวตนเองจึงไม่อยากยุ่ง แต่เรื่องล่าสุด ที่ เทพพิทักษ์ ก่อเรื่องคือ ไปดื่มเหล้าจนเมาแล้วชนท้ายรถแท็กซี่ ซึ่งแท็กซี่เมื่อเห็นว่าเป็นดาราเลยไม่เอาเรื่อง แต่ขอค่าซ่อม 8 พัน ผ่านไป 2 วัน ยังไม่ได้เงินค่าซ่อมแท็กซี่จึงไปทวงที่เวิร์คพอยท์ เพราะเห็นว่าไปออกรายการที่เวิร์คพอยท์บ่อยๆ จนทีมงานต้องโทรมาถามตน ความเลยแตก
ทั้งนี้ "พชร์ อานนท์" ระบุว่า ตนเองได้สั่งห้ามเทพพิทักษ์ไม่ให้ดื่มเหล้า เพราะดื่มแล้วอาละวาดด่ากร่างไปทั่ว แต่ก็ยังไปเมาแล้วก่อเรื่องอีก โดยผู้กำกับชื่อดังยืนยันว่าเรื่องดังกล่าวเป็นเรื่องจริงและสามารถไปสอบถามได้ที่ สน.พหลโยธิน