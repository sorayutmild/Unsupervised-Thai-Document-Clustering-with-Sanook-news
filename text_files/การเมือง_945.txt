นางสาวปารีณา ไกรคุปต์ สมาชิกสภาผู้แทนราษฎร (ส.ส) จ.ราชบุรี พรรคพลังประชารัฐ อัดคลิปเต้นลงแอปพลิเคชัน TikTok (ติ๊กตอก) วันนี้ (8 ม.ค.) โดยระบุว่าเต้นเพราะดีใจที่นางสมพร จึงรุ่งเรืองกิจ แม่ของนายธนาธร จึงรุ่งเรืองกิจ นักการเมืองชื่อดัง ถูกยึดที่ดิน
คลิปดังกล่าวจะเห็นได้ว่านางสาวปารีณาเต้นอยู่ในรถตู้ ขยับมือเป็นรูปกากบาทและขยับตัวไปมาด้วยสีหน้าที่นิ่งเฉย ตามแบบฉบับของ ส.ส. รายนี้ ก่อนขยิบตาให้กับแฟนคลับในช่วงท้ายคลิป
นางสาวปารีณา บรรยายคลิปดังกล่าวว่า "#ปารีณา #ปารีณาเต้น #ปารีณาดีใจแม่ธนาธรถูกยึดที่ดิน"

การเคลื่อนไหวนี้เกิดขึ้นเพียงไม่กี่วันหลังจากนางสาวปารีณาถูกวิจารณ์อย่างหนัก เกี่ยวกับการใช้ถ้อยคำรุนแรงวิจารณ์ ก้อย-อรัชพร โภคินภากร นักแสดงที่มีชื่อเสียงจากรายการตลกหกฉาก ว่าเป็นออทิสติกและตกอับจึงมาวิจารณ์ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เกี่ยวกับแนวคิดการให้ประชาชนอยู่บ้านเฉยๆ 14-15 วันเพื่อควบคุมการระบาดของโรคติดเชื้อไวรัสโคโรนา 2019 (โควิด-19) 
ผู้ใช้อินเทอร์เน็ตจำนวนมาก มองว่าการโจมตีดังกล่าวไม่เหมาะสม โดยเฉพาะอย่างยิ่งคนที่เป็น ส.ส. ที่ควรจะรู้ว่าภาวะออทิสติกไม่ควรนำมาเป็นคำด่า เพราะคนที่มีภาวะดังกล่าวก็มีศักดิ์ศรีความเป็นมนุษย์ไม่ต่างจากคนอื่น
นอกจากนี้ หลายคนยังไม่เห็นด้วยที่นางสาวปารีณาเรียกร้องให้ นิกกี้-ณฉัตร จันทพันธ์ นักแสดงที่คบหากับ ก้อย อรัชพร ให้ "รีบตีฐานทัพให้แตกแล้วแยกย้าย" ว่าไม่เหมาะสมเช่นกัน

ปารีณา ส.ส.ราชบุรี จวกก้อย อรัชพร ออทิสติก-ตกอับ โหนประยุทธ์ดัง

แม้นางสาวปารีณาจะดีใจต่อคดีเกี่ยวกับที่ดินของนางสมพร แต่ตนก็เผชิญข้อครหาเกี่ยวกับการรุกที่ป่าสงวนเช่นกัน ซึ่งเมื่อเดือน ก.พ. ที่ผ่านมา กรมป่าไม้แจ้งจับนางสาวปารีณาจากการบุกรุกเขตป่าสงวนแห่งชาติในพื้นที่ ต.รางบัว อ.จอมบึง จ.ราชบุรี รวมพื้นที่ 665 ไร่ 
ต่อมาเมื่อต้นเดือน พ.ย. ปีที่แล้ว กองบังคับการปราบปรามการกระทำผิดเกี่ยวกับทรัพยากรธรรมชาติและสิ่งแวดล้อม (บก.ปทส.) ก็มีมติให้สั่งฟ้องนางสาวปารีณาจากการครอบครองที่ดินป่าสงวนดังกล่าว
 