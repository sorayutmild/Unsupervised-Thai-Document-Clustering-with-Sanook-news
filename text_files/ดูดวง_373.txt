ดวงชะตาปี พ.ศ. 2563 ราศีพฤษภ หรือ ผู้ที่เกิดระหว่างวันที่ 14 พฤษภาคม – 14 มิถุนายน
โดยภาพรวมในปีนี้ จังหวะชีวิตของชาวราศีพฤษภจะโคจรไปตามลิขิตแห่งดวงดาว โดยจะรุ่งเรือง รุ่งโรจน์ดุจแสงตะวัน โดดเด่น ล้ำหน้า พร้อมจะเป็นผู้นำ ในเดือนมกราคม – พฤษภาคม และเมื่อย่างเข้าสู่เดือนมิถุนายน – ธันวาคม เดือนที่ดาวศุกร์เรืองรอง งดงามยามสนธยา ก็จะมีเกณฑ์ดีในด้านการเป็นผู้สนับสนุนอยู่เบื้องหลัง
มกราคม อยู่ในเกณฑ์ดี ที่จะร่ำรวย มั่งคั่งจากกิจการ งานที่กระทำ แต่อย่าประมาท! กับแค่คำพูดหวานๆ ที่หากไม่มีสัญญาผูกมัดให้แน่นหนา ก็อาจจะถูกบิดพลิ้วได้ และควรหลีกเลี่ยงที่จะขัดแย้งจนมีคดีความ เพราะอาจเป็นจุดเริ่มต้นของการ “แพ้” ที่จะต้องจ่ายค่าสินไหม...มหาศาล  ด้านความรัก หากต่างคนต่างก้มหน้าก้มตา สนุกกับการหาเงิน ก็อาจเป็นจุดเริ่มต้นที่จะนำไปสู่การแตกหักกันได้ แต่สำหรับคนโสด อาจพบรัก เจอเนื้อคู่ ผู้มีฐานะร่ำรวย ที่เมื่อแรกรักก็พร้อมจะทุ่มเทให้คุณอย่างไม่มีขีดจำกัด  เรื่องสุขภาพ หากมีเพศสัมพันธ์โดยไม่ได้ป้องกันให้ดีพอ ก็ระวัง อาจเจอโรคร้ายได้
กุมภาพันธ์ งานยังเป็นปัจจัยหลักที่จะทำให้เกิดรายได้ ซึ่งจากการติดต่อสัมพันธ์ที่มีศิลปะโน้มน้าวใจให้ผู้ฟัง ผู้อ่าน “เคลิ้ม” ตาม ก็จะยิ่งทำให้เงินไหลมาเทมา แต่หากมีหุ้นส่วน หรือ มีคู่ครองที่ใช้เงินร่วมกัน ก็ควรใส่ใจรายรับ-รายจ่ายของเขา/เธอให้มากขึ้น เพราะมีเกณฑ์เสียเงินกับเรื่องฟุ่มเฟือย หมกมุ่นกับการพนัน หรือ ยุ่งเกี่ยวกับเรื่องทุจริต  ด้านการงาน อยู่ในเกณฑ์ดีที่การปรับปรุง เปลี่ยนแปลง พัฒนาให้ทันสมัยมากขึ้น จะมีส่วนช่วยให้งาน ธุรกิจที่ทำเจริญก้าวหน้า มีผลกำไร มนุษย์เงินเดือน ก็มีโอกาสได้โยกย้าย เปลี่ยนงานด้วย
มีนาคม เงินทองยังมีโอกาสมากองอยู่ตรงหน้า ทั้งจากงาน กิจการที่กระทำ จากความคิด สติปัญญาที่รอบรู้ ที่กลั่นออกมาเป็นการพูด/เขียนที่โดดเด่น จนโน้มน้าวให้คนเชื่อถือศรัทธา รวมถึงเดือนนี้อาจได้โชคมีลาภลอยมาอย่างไม่คาดฝัน แต่ยังคงเป็นอีกเดือนที่ควรระวังเพศตรงข้ามที่มีสัมพันธ์ด้วย รวมถึงหุ้นส่วน คู่รัก คู่ครอง อาจทำให้เดือดร้อนยุ่งยากได้ ทั้งจากการใช้จ่ายมากจนเป็นหนี้สิน เล่นการพนัน หรือ เกี่ยวข้องกับเรื่องทุจริต  ด้านความรัก อยู่ในระยะมีเสน่ห์ดึงดูดใจเพศตรงข้ามเป็นพิเศษ จนอาจเกิดรักแรกพบ แต่ระวังเพื่อนสนิทคิดไม่ซื่อ อาจถูกทรยศ หักหลัง!
เมษายน เดือนที่ควรระวังภัย ทั้งจากการแต่งกาย การใช้เครื่องประดับราคาแพงๆ อาจก่อให้เกิดเหตุ/ภัยร้ายเข้ามา ทั้งจากการถูกล่อลวงด้วยเล่ห์เสน่หา เพื่อหวังเงินทอง ของมีค่า หรือ ถูกฉกชิง ปล้น  ด้านการงาน ระวังการเสนอความคิดเห็นแปลกๆ ใหม่ๆ อาจไม่มีใครยอมรับ และ ควรหลีกเลี่ยงที่จะวิพากษ์วิจารณ์ผู้อื่น เพราะมีเกณฑ์สูงที่จะก่อศัตรูไปอีกนาน  ด้านความรัก หากเดินทางไกลร่วมกัน อุปสรรคที่เจอก็อาจทำให้ทะเลาะวิวาทจนแตกหักกันได้ แต่คนโสดอาจทำให้สะดุดรัก เจอคนที่คิดว่าใช่ แต่ยั้งใจสักนิด ก่อนคิดจะจริงจัง!
พฤษภาคม มั่นคงเด็ดเดี่ยวในความคิด จริงจัง จริงใจในการติดต่อสัมพันธ์ ถึงจะทำให้เกิดลาภผลตามมามหาศาล แต่ควรหลีกเลี่ยงที่จะใช้เส้น วิ่งเต้น เพื่อให้ได้มาดังที่ต้องการ และระวังเรื่องทุจริต คดโกง คิดไม่ซื่อ ทรยศ หักหลัง ที่อาจเจอทั้งจากหน้าที่การงาน คนใกล้ตัว หรือ จากเพศตรงข้ามที่เข้ามาพัวพันชิดใกล้ในระยะนี้ สำหรับคนมีคนรัก คู่ครองอยู่แล้ว ควรใส่ใจในการคบหามิตรสหายของเขา/เธอให้มากขึ้น เพราะอาจนำพาไปพัวพันกับสิ่งเสพติด อบายมุขที่ยากจะกลับตัว!
มิถุนายน จากความคิดสู่การเขียน พูด โฆษณาประชาสัมพันธ์ที่แปลก แหวกแนว อาจทำให้เกิดรายได้มากขึ้น แต่เป็นระยะที่ควรน้อมรับ ยอมรับฟังความคิดเห็นของผู้อื่นให้มากขึ้น ถึงจะมีโอกาสที่จะสำเร็จตามที่คิด แต่ควรระวัง และอดทน อดกลั้นที่จะพูด เขียนในลักษณะ “ข่ม” ผู้อื่น เพราะอาจทำให้การติดต่อสัมพันธ์มีอุปสรรค จนผิดหวังได้  ด้านความรักก็เช่นกัน หากอยากจะรักษาสัมพันธ์รักให้ราบรื่น ก็ควรหลีกเลี่ยงที่จะใช้คำพูดข่ม ดูแคลน ดูถูกเขา/เธอ เพราะนี่อาจเป็นจุดเริ่มต้นของรักร้าว สำหรับคนโสดที่กำลังเริ่มต้นสัมพันธ์กับคนต่างชาติ ควรระวังให้มากเป็นพิเศษ เพราะมีโอกาสสูงที่จะถูกหลอกใช้ให้กระทำสิ่งผิดกฎหมาย!
กรกฎาคม พิจารณาให้รอบคอบหากจะร่วมหุ้นลงทุน ให้มิตรสหาย คนรักกู้ยืม หรือเสี่ยงโชค เก็งกำไรใดๆ เพราะมีเกณฑ์สูงที่ทรัพย์จะละลายหายไป ในเรื่องงาน อยู่ในระยะประนีประนอม พบกันครึ่งทาง ถึงจะมีโอกาสสำเร็จได้ง่ายขึ้น  สำหรับความรัก ผู้ที่มีสัมพันธ์รักที่ราบรื่น ก็อาจได้ลาภโดยเสน่หาจากเขา/เธอ  สำหรับคนโสด เสน่ห์ที่รุนแรงในเดือนนี้ ก็อาจทำให้พบรัก เจอเนื้อคู่ แต่ควรระวังเพื่อนรักหักเหลี่ยมโหด ที่จะมาแย่งชิงเอาไปได้อย่างหน้าตาเฉย  ด้านสุขภาพ ควรหลีกเลี่ยงที่จะบริโภคเนื้อวัว เพราะอาจทำให้เจ็บป่วย ไม่สบายได้
สิงหาคม ธุรกิจด้านการศึกษา สัมมนา หรือ เสนอขายลิขสิทธิ์ตำรา วิชาการ จะอยู่ในเกณฑ์ดี มีผลกำไรสูง แต่ควรระวังการใช้จ่ายฟุ่มเฟือย หรือการถูกล่อลวง โน้มน้าวใจ ทำให้สูญเสียเงินจำนวนมาก รวมถึงการเสี่ยงโชค เก็งกำไร ก็ยังอยู่ในเกณฑ์สูญเสียมากกว่า  ด้านความรัก อาจพบรัก เจอคนถูกใจที่มีเกณฑ์เป็นชาวต่างชาติจากแวดวงมิตรสหาย แต่หากคิดจะจริงจัง ก็ควรพิจารณาให้นานๆ  สำหรับคนมีคู่ครองอยู่แล้ว หากเผลอใจ เผลอกาย ก็จะกลายเป็นรักซ้อน ซ่อนรัก ที่จะนำทุกข์ภัยมาให้
กันยายน การซื้อ-ขายที่ดิน สิ่งปลูกสร้าง หรือเป็นนายหน้าจะมีโอกาสสำเร็จมากขึ้น มีเกณฑ์เงินทองไหลมาเทมา แต่ควรหลีกเลี่ยงที่จะคุยโวโอ้อวด หรือ เห็นผิดเป็นชอบ ค้าขายสิ่งที่ผิดกฎหมาย เพราะอาจก่อศัตรูที่คอยแทงข้างหลัง ทำให้เดือดร้อน ยุ่งยาก หรือถูกจับกุม คุมขัง และเดือนนี้หากจะเดินทาง ก็อย่าประมาท ควรระวังเหตุ/ภัยที่ไม่คาดฝัน ทำให้ไปไม่ถึงจุดหมายในเวลาที่กำหนดได้ แต่ทุกขลาภจากเหตุ/ภัย ก็อาจทำให้ได้พบรัก เจอเนื้อคู่อย่างไม่คาดฝันได้อีกเช่นกัน
ตุลาคม สัมพันธ์รักไม่ค่อยสดใสนัก ควรใส่ใจ คู่ครองให้มากขึ้น เพราะอาจมีอารมณ์ติดเพื่อน เชื่อเพื่อนที่จะทำให้ถูกหลอกจนสูญเสียเงินจำนวนมาก แต่สำหรับคนโสด ในแวดวงมิตรสหาย อาจทำให้พบรัก เจอคนที่คิดว่าใช่ แต่ควรพิจารณาให้นานๆ ก่อนจะทุ่มเทเงินทองและกายใจให้ และควรระมัดระวังการใช้จ่ายให้มากขึ้น เพราะรายได้จากกิจการ งานที่ทำ โดยเฉพาะงานด้านบริการจะอยู่ในเกณฑ์ไม่แน่นอน คาดหวังไม่ได้
พฤศจิกายน ชีวิตอาจพลิกผันจากการเดินทางไกล ทั้งไปต่างประเทศ ต่างจังหวัด หรือเข้าร่วมกิจกรรมตามความเชื่อ ศรัทธาใดๆ  ด้านการเงิน ควรระวังค่าใช้จ่ายฟุ่มเฟือยจากความรักใคร่เสน่หา  ในเรื่องงาน หากยอมทำตามความคิดเห็น หรือตามกฎกติกาที่กำหนด ก็จะไม่ถูกคัดค้าน ต่อต้าน  ด้านความรัก ควรอดทน อดกลั้นที่จะ “ร้อน” ใส่คนรัก คู่ครอง ทั้งด้วยวาจาและการกระทำ ถึงจะทำให้รักราบรื่น ไม่มีปัญหา สำหรับคนโสด อาจพบรัก เจอคนที่ทำให้หลงใหล คลั่งไคล้ แต่ยั้งใจสักนิด เพราะเขา/เธอคนนั้นยังไม่คิดที่จะจริงจังกับใคร!
ธันวาคม เริ่มต้นเดือนแห่งการ “พึ่งพิง” นั่นคือต้องใส่ใจความต้องการของผู้อื่น โอนอ่อนผ่อนตามให้มากขึ้น ถึงจะทำให้เกิดรายได้ และกิจการ งานเกิดความสำเร็จ และควรระวังเรื่องเงินๆ ทองๆ ที่หากขัดใจ ขัดผลประโยชน์กัน ก็อาจทำให้เกิดความสูญเสีย และควรพิจารณาให้รอบคอบ หากคิดจะเสี่ยงโชค เก็งกำไร เพราะมีเกณฑ์ที่จะขาดทุนสูงมาก เรื่องความรัก ควรอดทน อดกลั้นที่จะแสดงอารมณ์หงุดหงิดกับการใช้จ่ายฟุ่มเฟือยของคู่ครอง เพราะอาจทำให้หมางใจกันได้  คนโสด มีเกณฑ์ได้พบรัก เจอคนที่ทำให้คลั่งไคล้ แต่ยั้งใจสักนิด คิดให้นานๆ แล้วให้เวลาเป็นเครื่องพิสูจน์จะดีกว่า
 
อัญมณี/สีที่เสริมสิริมงคล : พลอยเขียวส่อง สีเขียวอ่อน
อัญมณี/สีที่เป็นอริ มรณะ : พลอยไพลิน สีน้ำเงิน สีฟ้า, บุษราคัม สีเหลือง
วันที่ดีที่สุดในสัปดาห์ : วันศุกร์