นายกฯ เมิน "ธรรมนัส" ลุกขึ้น ยกมือไหว้กลางห้อง ครม.
มีรายงานว่าบรรยากาศช่วงหนึ่งก่อนการประชุมคณะรัฐมนตรี ที่มี พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุม ว่า ระหว่างที่รัฐมนตรีแต่ละคนทยอยเข้าประจำที่นั่งภายในห้องประชุม ตึกสันติไมตรี หลังนอก
ปรากฏว่านายกรัฐมนตรี ตั้งใจเดินผ่านที่นั่งของรัฐมนตรี ซึ่งมีนายสาธิต ปิตุเตชะ รัฐมนตรีช่วยว่าการกระทรวงสาธารณสุข ที่กำลังพูดคุยกับ ร.อ.ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ และเลขาธิการพรรคพลังประชารัฐ
โดยเมื่อทั้งสองเห็น พล.อ.ประยุทธ์ เดินมา จึงยกมือไหว้ ซึ่ง พล.อ.ประยุทธ์ รับไหว้นายสาธิต แต่เดินผ่าน ร.อ.ธรรมนัส ไปไม่มีแม้แต่หันมามอง ทำให้ ร.อ.ธรรมนัส มีสีหน้าเจื่อนๆ
ต่อมา พล.อ.อนุพงษ์ เผ่าจินดา รัฐมนตรีว่าการกระทรวงมหาดไทย ได้เดินผ่านบริเวณนั้นเช่นกัน โดย พล.อ.อนุพงษ์ ทักทายพูดคุยกับนายสาธิต ก่อนจะหันมาทาง ร.อ.ธรรมนัส ที่ยกมือไหว้ ซึ่งพล.อ.อนุพงษ์ มีสีหน้านิ่งเฉย ก่อนใช้มือขวาแตะสัมผัสปลายมือของ ร.อ.ธรรมนัส เท่านั้น
ส่วน ร.อ.ธรรมนัส พยายามใช้มือทั้งสองจับมือของ พล.อ.อนุพงษ์ แต่พล.อ.อนุพงษ์ ไม่ได้พูดคุยใดๆ กับ ร.อ.ธรรมนัส
อย่างไรก็ตาม ก่อนหน้านี้ในช่วงการอภิปรายไม่ไว้วางใจ มีกระแสข่าว ร.อ.ธรรมนัส เป็นแกนนำเคลื่อนไหวโหวตคว่ำ พล.อ.ประยุทธ์ ก่อนที่นายกฯ พล.อ.ประวิตร วงษ์สุวรรณ รองนายกฯ และหัวหน้าพรรคพลังประชารัฐ และ ร.อ.ธรรมนัส นัดเคลียร์ใจกันที่มูลนิธิป่ารอยต่อฯ

อนุพงษ์-ธรรมนัส โชว์จับมือกลางวงประชุม ครม. สยบข่าวขัดแย้งทวงเก้าอี้ มท.1
ประยุทธ์ งดจ้อสื่อ! มอบโฆษกฯ แถลงแทน-ธรรมนัส ปัดตอบ บอก “ไม่อยากพูดมาก เจ็บคอ”
"ประวิตร" ยืนยันศึกใน พปชร. จบแล้ว ย้ำอนาคต "ธรรมนัส" ยังแจ่มใส
