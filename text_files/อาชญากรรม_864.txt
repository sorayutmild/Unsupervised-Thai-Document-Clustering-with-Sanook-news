รถกระบะเสียหลักพลิกคว่ำ นักศึกษาเทคนิคฯ ฝึกงานวันสุดท้าย เสียชีวิต 13 ศพ ปากซอยกิ่งแก้ว 21 จ.สมุทรปราการ
(29 ก.ย.) เมื่อเวลา 00.30 น. เกิดอุบัติเหตุบริเวณช่วงปากซอยกิ่งแก้ว 21 ต.ราชาเทวะ อ.บางพลี จ.สมุทรปราการ ที่เกิดเหตุพบ รถกระบะเสียหลักพลิกคว่ำ มีคนเจ็บกีดขวางทุกช่องทาง เป็นรถกระบะ อีซูซุ ดีแม็กซ์ สีเทา เสียหลักพลิกคว่ำ
ด้าน พ.ต.ท.สำราญ ช่วยท้าว สว.(สอบสวน) สภ.บางแก้ว เปิดเผยว่า รถกระบะคันดังกล่าวบรรทุกนักศึกษาของ วิทยาลัยเทคนิคแห่งหนึ่งในจังหวัดศรีสะเกษ ที่เดินทางมาฝึกงานที่บริษัทแห่งหนึ่งตั้งอยู่ที่ซอยกิ่งแก้ว 22/2 ถนนกิ่งแก้ว ตำบลราชาเทวะ อำเภอบางพลี จังหวัดสมุทรปราการ
จากการสอบสวนเบื้องต้น ทราบว่า ในเวลาก่อนเกิดเหตุกลุ่มนักศึกษาดังกล่าวที่ฝึกงานกับศูนย์ซ่อมสี และตัวถังรถยนต์ เป็นวันสุดท้าย ประกอบกับในพื้นที่ถนนกิ่งแก้ว มีงานคอนเสิร์ตบริเวณซอยกิ่งแก้ว 2 ทั้งหมดไปร่วมงาน และกำลังจะกลับที่พัก
แต่เมื่อขับมาถึงที่เกิดเหตุรถยนต์ได้เสียหลักชนเสาไฟฟ้าแล้วพลิกคว่ำ จนทำให้คนที่นั่งอยู่ท้ายกระบะ เสียชีวิตในที่เกิดเหตุ 12 คน และในเวลาต่อมาทราบว่า ได้รับแจ้งว่ามีเสียชีวิตเพิ่มที่ รพ.บางพลี อีก 1 คน ทำให้มีผู้เสียชีวิตรวม 13 คน ส่วนผู้บาดเจ็บเจ้าหน้าที่กู้ภัยให้การช่วยเหลือนำส่งโรงพยาบาลบางพลี และโรงพยาบาลจุฬารัตน์ 9 รวมจำนวน 6 ราย ด้วยกัน 
