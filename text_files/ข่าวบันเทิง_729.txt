กลายเป็นประเด็นร้อนๆ ในแวดวงบันเทิง เมื่อมีกระแสข่าวเรื่องของสามีของดาราตลกชื่อดัง แอบซุกลูกชายที่ขาดการติดต่อไปหลาย 10 ปี กระทั่งมีการเล็งเป้าไปยัง "บูบู้ กำธร" สามีของ "ตุ๊กกี้ ชิงร้อยฯ" จนเกิดกระแสวิจารณ์ต่างๆ นานา โดยเฉพาะประเด็นบล็อกการติดต่อกับลูกชายที่พยายามติดต่อ หรือการส่งเสียเลี้ยงดูแค่เพียงเดือนละ 3,000 บาท ทั้งที่มีไลฟ์สไตล์ที่หรูหรา
ล่าสุดทางรายการ บรรจงชงข่าว ช่องเวิร์กพอยท์ทีวี ได้มีโอกาสสัมภาษณ์เปิดใจในกรณีดังกล่าว บูบู้ เปิดเผยว่า "ผมรู้เรื่องนี้ตอนเมื่อวานตอนเช้าครับ ตื่นนอนขึ้นมาก็พบว่ามีเรื่องนี้อยู่เต็มเฟซบุ๊กเลย ในส่วนที่เราต้องรับผิดชอบนั้น ก็รับผิดชอบมานานแล้ว ส่วนเด็กคนนั้นก็เป็นลูกชายของผมจริงๆ ครับ"
"เรื่องที่เกิดขึ้นนี้ ตอนนั้นผมอายุ 15-16 ปีได้ เป็นเรื่องอดีตที่ผมไม่สามารถกลับไปแก้ไขได้ ผมเต็มใจที่จะรับผิดชอบเด็กคนนี้อยู่แล้วครับ เมื่อวันที่ 4 เมษายนที่ผ่านมา ผมก็เพิ่งโอนเงินให้ครับ การส่งเสียเป็นการตกลงกับแม่ของเด็ก เมื่อราวๆ 5-6 ปีก่อน ผมไม่รู้ว่าฝ่ายนั้นมีครอบครัวใหม่แล้วหรือยัง แต่เมื่อมาบอกว่าเด็กเป็นลูกของผม ผมก็ให้ทางผู้จัดการและผู้ใหญ่ติดต่อจัดการ"
"กระทั่งมีข้อตกลงว่า แต่ละเดือนผมต้องค่าเลี้ยงดู 3,000 บาท และยังมีค่าเทอมที่ออกคนละครึ่งกับแม่เด็ก ส่วนค่าพยาบาลนั้น ผมก็จะรับผิดชอบคนละครึ่งกับแม่เด็กอยู่แล้ว ผมรับผิดชอบอยู่ตลอดไม่เคยขาดอยู่แล้วครับ"
นอกจากนี้ บูบู้ ยังบอกอีกว่า หลังจากฝ่ายอดีตภรรยาคลอดลูกก็ไม่ได้ติดต่อกันเลย เพิ่งจะกลับมาติดต่อกันอีกครั้งราวๆ 5-6 ปีที่ผ่านมา ทำให้ไม่ได้มีความผูกพันกับลูกชายคนนี้ ส่วนประเด็นการบล็อกเฟซบุ๊กลูกชายที่พยายามจะติดต่อด้วยนั้น บูบู้ ได้ชี้แจงว่า
"การที่ผมบล็อกเฟซบุ๊กนั้น เพราะว่ามีคนเข้ามาหาผมเยอะมาก ผมจะชี้แจงชัดเจนว่า ถ้าใครไม่รู้จักกันก็อย่าอินบ็อกซ์มาหาเลย เพราะบางคนก็ติดต่อมาคุย มายืนเงินบ้าง ผมไม่ค่อยสะดวกจะคุยทางนี้ เพราะผมก็ต้องทำงาน ผมไม่ได้บล็อกแค่เฉพาะน้อง หรือบล็อกไปเพราะหนีความรับผิดชอบ ผมทำเพราะไม่ชอบคุยทางนี้กับใครครับ"