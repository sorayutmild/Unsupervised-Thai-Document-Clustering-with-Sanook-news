ความคืบหน้าคดี จ.ส.อ.จักรกฤษณ์ หรือเอ็กซ์ พณิชย์ผาติกรรม อดีตนักแม่นปืนทีมชาติที่ถูกคนร้ายประกบยิงคารถเก๋งสปอร์ตปอร์เช่ สีดำ ทะเบียน ชส 2223 กรุงเทพมหานคร  เมื่อช่วงค่ำวันที่ 19 ต.ค.ที่ผ่านมา ซึ่งพนักงานสืบสวนสอบสวนพุ่งเป้าไปที่ความขัดแย้งภายในครอบครัว   ล่าสุด เมื่อวันที่ 30 ต.ค.56   พล.ต.ต.ชยุต ธนทวีรัชต์ รองผบช.น. รับผิดชอบงานด้านสอบสวน กล่าวว่า  
ได้ให้ทางพนักงานสอบสวน สน.มีนบุรี ไปสอบปากคำเพิ่มเติมในส่วนที่เกี่ยวข้องทั้งหมดอีกครั้ง โดยให้ประเด็นบางส่วนที่จากการสอบสวนที่ผ่านมาอาจขาดตกบกพร่องไป ได้สั่งให้สอบประเด็นนั้นๆเพิ่มเติมแล้ว ส่วนจะสอบใครบ้าง จะเป็นญาติ หรือคนใกล้ชิดกับผู้ตาย หรือครอบครัวของพญ.นิธิวดี ภู่เจริญยศ หรือหมอนิ่ม ภรรยาผู้เสียชีวิต นั้นให้พนักงานสอบสวนเรียกมาสอบสวนได้เลยในส่วนที่สงสัย

รอง ผบช.น.  กล่าวต่อว่า   ส่วนจะเรียกสอบพี่ชายของ พญ.ณิธิวดี อีกหรือไม่  หากทางพนักงานสอบสวนมีจุดใดสงสัยก็ให้ไปสอบปากคำเพิ่มเติมได้เลย ซึ่งรายละเอียดในสำนวนสอบสวนจะเป็นประเด็นใดนั้นต้องขอปิดเป็นความลับ   เรื่องการสอบสวนนั้นต้องใช้ความละเอียดในการทำหน้าที่ เหมือนกับคดีของ นายเอกยุทธ อัญชันบุตร นักธุรกิจชื่อดัง ที่ถูกฆ่าชิงทรัพย์ ซึ่งต่อมาผู้ต้องหาได้กลับคำให้การในชั้นศาล ทุกคดีจึงต้องทำให้ละเอียดที่สุด เพื่อให้การสอบสวนนำมาพิสูจน์ทราบได้ตรงกันกับแนวทางการสืบสวน
 
พล.ต.ต.ฐิติราช หนองหารพิทักษ์   รอง ผบช.น. รับผิดชอบงานด้านการสืบสวน กล่าวว่า คคีอยู่ระหว่างการตรวจสอบพยานหลักฐานทั้งหมดนำไปสู่ขั้นตอนการขออนุมัติหมายจับผู้ที่มีส่วนเกี่ยวข้อง  ซึ่งเชื่อว่า เป็นบุคคลรอบข้าง พ.ญ.ณิธิวดี  เนื่องจากพยานหลักฐานและการสอบปากคำพยานกว่า 42 ปาก ทำให้ตำรวจมุ่งประเด็นการก่อเหตุไปที่ความขัดแย้งภายในครอบครัว   เชื่อว่าวันที่ 1 พ.ย. จะมีความชัดเจนมากขึ้น  
 
ด้าน พ.ต.อ.เอก เอกศาสตร์ รอง ผบก.น.3 กล่าวว่า  มีความเป็นไปได้ที่ทางตำรวจอาจจะเรียกพญ.ณิธิวดี  และพี่ชายต่างมารดาทั้งสองคนมาสอบปากคำอีกครั้ง แต่ทางพ่อแม่ของเอ็กซ์-จักรกฤษณ์ ตำรวจคงไม่เรียกมาสอบปากคำแล้ว เพราะตอนนี้เจ้าหน้าที่มุ่งประเด็นเรื่องความขัดแย้งระหว่างเอ็กซ์-จักรกฤษณ์กับครอบครัวพญ.ณิธิวดี
 
พ.ต.อ.ภิรมย์ สวนทอง ผกก.สส.บก.น.3  กล่าวว่า   ทางตำรวจกำลังตรวจสอบปมความขัดแย้งที่อาจเป็นชนวนสังหาร โดยมีประเด็นเรื่องความหึงหวงระหว่างเอ็กซ์-จักรกฤษณ์กับภรรยาที่เจ้าหน้าที่กำลังตรวจสอบอยู่ แต่ก็ยังมีหลายประเด็นที่น่าจะเกี่ยวข้อง ซึ่งก็ต้องใช้เวลาตรวจสอบให้แน่ชัด  เพื่อหาหลักฐานและนำเข้าที่ประชุมเพื่อตัดประเด็นที่ไม่เกี่ยวข้องออกไป
 
ขณะที่รายงานข่าวชุดสืบสวนนครบาลแจ้งว่า   ตำรวจกำลังตรวจสอบความเกี่ยวโยงในส่วนของเงินยืมจำนวน5 แสนบาทที่ พญ.ณิธิวดีนำเงินของผู้ตายมาให้ญาติที่เป็นทหารคนหนึ่งยืม  ทำให้ผู้ตายเกิดความไม่พอใจแล้วไปต่อว่าด้วยถ้อยคำหยาบคาย  รวมถึงบุกไปอาละวาดแม่ใหญ่รวมถึงพี่ชายต่างมารดาภรรยาเอ็กซ์ทั้งสองคน ซึ่งเหตุการณ์ที่เกิดขึ้นแต่ละครั้งเป็นการทะเลาะวิวาทที่รุนแรง จนผู้ตายถึงกับรู้ตัวว่าไม่ปลอดภัยจึงพยายามหลบซ่อนตัวตามที่ต่างๆและเดินทางไปพักบ้านคนสนิทตลอดเวลาในระยะหลัง
 
จากการสืบสวนพบว่า  หนึ่งในสารวัตรทหารอากาศ( สห.ทอ.)  4 นายที่ตำรวจเข้าไปสอบปากคำนั้นมีความสนิทสนมใกล้ชิดกับคนในครอบครัวภรรยาเอ็กซ์และเคารพนับถือแม่ใหญ่เสมือนแม่ของตัวเอง  เมื่อพบว่าผู้ตายมาต่อว่าด่าทอบุคคลที่เคารพรักอาจจะเกิดความแค้นแทนก็เป็นได้  ประกอบกับยังพบว่า  ทหารคนดังกล่าวติดหนี้ผู้ตายเป็นเงิน 5  แสนบาท อาจเป็นชนวนเหตุตัดสินใจจ้างวานมือปืนมายิงล้างหนี้ก็เป็นได้  ขณะนี้ฝ่ายสืบสวนกำลังจับตาดูพฤติการณ์อยู่  และจะเรียกสอบสวนพี่ชายต่างมารดาพญ.ณิธิวดี คือ นายชวสรณ์ ภู่เจริญยศ หรือ ตู้ ที่เคยมีเรื่องกับนายจักรกฤษณ์ ถึงขั้นใช้อาวุธปืนยิงใส่ป้อมยามหน้าหมู่บ้านแห่งหนึ่ง ซึ่งเป็นหมู่บ้านที่นายชวสรณ์เป็นเจ้าของกิจการ  รวมถึงสารวัตรทหารรายนี้อีกครั้ง เนื่องจากการสอบปากคำครั้งที่ผ่านมาไม่มีท่าทีผิดสังเกตใดๆ  และเป็นบุคคลที่ตำรวจกำลังจับตาอยู่   
              
 
