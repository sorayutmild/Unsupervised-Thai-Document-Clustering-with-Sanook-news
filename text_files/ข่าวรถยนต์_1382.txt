                เปิดตัวอย่างเป็นทางการแบบเงียบๆ ในกลางสัปดาห์ที่ผ่านมาสำหรับรถยนต์ที่น่าจะได้ชื่อว่าเป็น ซิตี้คาร์รุ่นหนึ่งที่ได้รับการจับตามากพอสมควรกับเจ้า  Chevrolet Sonic  ที่ล่าสุดก็พร้อมวางจำหน่ายในไทยมาแล้วอย่างเป็นทางการ 
                การมาของเชฟโรเล็ต โซนิค ถือเป็นการเดินอีกหนึ่งหมากเกมสำคัญของค่ายเชฟวี่ ที่กลับมาทวงบัลลังค์อีกครั้งในกลุ่มรถยนต์ซิตี้คาร์ที่เคยสร้างชื่อเอาไว้ในรุ่นที่แล้ว และการกลับมาครั้งนี้ มันก็แลดูน่าสนใจไม่น้อยเลยทีเดียวสำหรับโจทย์ในการออกแบบที่ต้องการผสานเส้นสายสปอร์ตทั้งทันสมัย และแน่นอนมันต้องโดนใจกลุ่มเป้าหมายเป็นสำคัญ
                ภายนอก Chevrolet Sonic  ถูกออกแบบมาตอบโจทย์ในแง่ของความลงตัวทุกด้าน โดยเฉพาะอย่างยิ่งความสปอร์ตของตัวรถ แต่ก็ยังไม่ทิ้งเอกลักษณ์กระจังหน้าแบบ Dual Port ที่เป็นแนวทางการออกแบบของยุคใหม่ในปัจจุบัน
Chevrolet Sonic
                ตัวรถที่มีเส้นสายเฉียบคมบ่งบอกถึงความสปอร์ตเต็มพิกัดตั้งแต่แรกเริ่ม โดยมันมาพร้อมกับเสน่ห์แห่งความเย้ายวน โดยได้รับแรงบันดาลใจมากจากพวกรถมอเตอร์ไซค์ซุปเปอร์ไบค์ ที่ยังแต่งแต้มความหรูหรา โคมไฟหน้าชัดเจนความสปอร์ตและซุ้มล้อที่โค้งเว้าเสริมความทรงพลังของตัวรถ และมันยังเน้นในเรื่องของการออกแบบตามหลักอากาศพลศาสตร์ โดยในครั้งนี้ มันยังให้ความแตกต่างด้วย 2 ตัวถังให้เลือก คือ รุ่น 4 และ 5 ประตู ตามลำดับ
                ในห้องโดยสาร Chevrolet Sonic  ยังเน้นการให้ความเป็นอันหนึ่งอันเดียวกันจากภายนอกในการแต่งแต้มความสปอร์ต และแตกต่างอย่างชัดเจน เรือนไมล์ถูกปรับให้เล็กแต่ดูน่าสนใจด้วยการออกแบบที่ผสานระหว่างใช้ระบบดิจิตอลกับระบบอนาล็อคเข้าไว้ด้วยกัน  ในขณะที่รายละเอียดการตบแต่งต่างๆมุ่งเน้นในเรื่องของการให้ความสปอร์ตอย่างลงตัว แต่ก็ยังไม่ลืมการให้ฟังชั่นการใช้งานที่ต้องมาพร้อมกัน
                นอกจากความลงตัวในด้านต่างๆ Chevrolet ยังแนะนำเทคโนโลยีใหม่ Quiet Ride  ที่เน้นหนักในการสร้างห้องโดยสารให้เงียบ ป้องกันเสียงรบกวนและแรงสั่นสะเทือนเข้าสู่ห้องโดยสาร ซึ่งทั้งหมดนี้ยังเหมาะกับกลุ่มเป้าหมายที่ถูกมองว่าเป็น  Gen Y  หรือคนรุ่นใหม่ที่ต้องการรถยนต์ที่ตอบโจทย์การใช้งานได้หลากหลาย และยังได้รับการยอมรับในหมู่เพื่อนๆ ด้วย
Chevrolet Sonic
                ด้านเครื่องยนต์  Chevrolet Sonic  ตอบโจทย์ด้วยการแนะนำเครื่องยนต์ขนาด 1.4 ลิตร DOHC (Double Overhead Camshaft) รุ่นล่าสุดของจีเอ็มที่สามารถเติมน้ำมันอี 20 ได้ พร้อมระบบ Double CVC (Continuously-Variable Cam-phasing)  เพิ่มสมรรถนะการทำงานของเครื่องยนต์ให้สามารถตอบสนองได้มากขึ้น
                โดยมันจับคู่มาพร้อมระบบเกียร์ธรรมดา 5 สปีด และที่โดดเด่นยิ่งกว่าคือ  Chevrolet Sonic มีระบบเกียร์อัตโนมัติ 6 สปีด พร้อมฟังชั่นการขับขี่ที่สามารถเลือกปรับตำแหน่งเกียร์เองได้ โดยปรับปุ่มที่คันเกียร์ ช่วยเพิ่มสมรรถนะได้ดั่งใจตามต้องการ
Chevrolet Sonic
                ขณะเรื่องความปลอดภัย ค่ายเชฟวี่ ก็ยังไม่ลืมที่จะใส่มาให้รถยนต์  Chevrolet Sonic  ใหม่ที่มาพร้อมกับระบบมาตรฐานความปลอดภัยชั้นนำมากมาย ตั้งแต่โครงสร้างตัวถังแบบ body-frame-integral (BFI) ที่ยังมาพร้อมการใช้วัสดุเหล็กชั้นดี เช่นเดียวกับ ระบบต่างอย่างเช่นเข็มขัดนิรภัยพร้อม load limiter ที่ช่วยในการรักษาความปลอดภัยยามเกิดอุบติเหตุ
          ทั้งนี้ Chevrolet Sonic  เริ่มวางจำหน่ายอย่างเป็นทางการแล้วที่โชว์รูมทั่วประเทศ โดยรถยนต์เชฟโรเลต โซนิค แบบซีดาน จะสามารถเริ่มส่งมอบได้ตั้งแต่สิ้นเดือนกรกฎาคม 2555 ส่วนแบบแฮทช์แบคจะเริ่มส่งมอบได้ในอีก 1 เดือนถัดมา ..ใครที่สนใจ สามารถดูราคาจำหน่ายได้ข้างล่างดังนี้   

ราคาจำหน่าย เชฟโรเลต โซนิค 
Chevrolet Sonic  4  ประตู 1.4 5MT LS  ราคา 548,000  บาท
Chevrolet Sonic  4  ประตู 1.4 6AT LS  ราคา  578,000  บาท
Chevrolet Sonic  4  ประตู 1.4 5MT LT ราคา 588,000  บาท
Chevrolet Sonic  4  ประตู 1.4 6AT LT ราคา 615,000 บาท
Chevrolet Sonic  4  ประตู 1.4 6AT LTZ ราคา 679,000 บาท
Chevrolet Sonic  5  ประตู 1.4 5MT LT ราคา 601,000 บาท
Chevrolet Sonic  5  ประตู 1.4 6AT LT ราคา 632,000 บาท
Chevrolet Sonic  5  ประตู 1.4 6AT LTZ  ราคา 687,000 บาท
 