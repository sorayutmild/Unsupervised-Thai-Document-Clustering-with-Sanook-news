ล่าสุด พล.ต.พิสุทธิ์ เปาอินทร์ รองปลัดบัญชีทหาร กองบัญชาการกองทัพไทย พร้อมนายทหารพระธรรมนูญ ได้นำตัว พ.อ.ศักดิ์สิทธิ์ ภู่กล่ำ ผู้อำนวยการกองกลาง สำนักงานปลัดบัญชีทหาร กองบัญชาการกองทัพไทย ที่อ้างว่าเป็นผู้ขับรถยนต์ชน พ.ต.พญ.หทัยพร อิ่มวิทยา หรือหมอมุก จนได้รับบาดเจ็บสาหัส เข้ามอบตัวที่สน.พญาไทแล้ว  โดย พ.อ.ศักดิ์สิทธิ์ ปฏิเสธว่าไม่ได้ขับรถชนหมอมุก แต่หมอมุกอยู่ในอารมณ์โมโห จึงกระโดดใส่รถเอง
ทั้งนี้ เบื้องต้น พ.อ.ศักดิ์สิทธิ์ ยอมรับว่าตนเอง ภรรยา ลูกสาว และเพื่อนลูกสาว ได้เข้าไปทานอาหารที่ร้านเสนาวิลล่าบริเวณที่เกิดเหตุในวันเวลาที่เกิดเหตุจริง หลังรับประทานอาหารจะเดินทางกลับ แต่เมื่อถึงรถยนต์พบว่ามีรถของ หมอมุก จอดขวางอยู่ ทำให้ไม่สามารถขยับรถได้ ลูกสาวตนจึงโมโห ไปเขียนบนกระจกรถว่าจอดรถไม่มีมารยาท ต่อมา หมอมุก เดินออกมา จึงมีการโต้เถียงกันเล็กน้อยเรื่องการจอดรถ
โดยเมื่อ หมอมุก ขยับรถแล้ว ตนจึงนำรถออกมา แต่หมอมุกได้ทุบรถของตน  ตนจึงถ่ายทะเบียนรถหมอมุกไว้ จนเมื่อตนจะขยับรถออก  หมอมุกกระโดดขึ้นมาบนฝากระโปรงรถ พร้อมกับเกาะที่ปัดน้ำฝนและดึงติดมือไป ตนจึงตกใจและหยุดรถทันที พร้อมถอยหลังทำให้หมอมุกตกลงจากรถ ซึ่งไม่ได้มีเจตนาจะไปชนซ้ำ
------------------------------------------------------
พล.ต.ต.วิชัย สังข์ประไพ ผู้บังคับการกองบังคับการตำรวจนครบาล 1 เปิดเผย ตามที่มีกระแสข่าวว่า นายทหารยศพันเอก สังกัดกองทัพไทย ที่อ้างว่าเป็นผู้ขับรถชน หมอมุก หรือ พ.ต.พญ.หทัยพร อิ่มวิทยา จนได้รับบาดจ็บสาหัสจะเข้ามอบตัวต่อพนักงานสอบสวน สน.พญาไท ในช่วงบ่ายวันนี้นั้น ตนเองยังไม่ทราบเรื่องแต่หากมามอบตัวก็ดี จะได้ทราบว่าเป็นผู้ขับขี่รถคันดังกล่าวจริงหรือไม่และตนจะเดินทางไปคุมคดีเองที่ สน.พญาไท
ด้าน พ.ต.อ.สมาน รอดกำเนิด ผู้กำกับการ สน.พญาไท กล่าวเพิ่มเติมว่า เรื่องการติดต่อเข้ามอบตัวในคีดดังกล่าว ยังไม่ทราบเช่นกัน แต่หากมาคดีจะได้กระจ่างและปิดคดีได้โดยเร็ว ส่วนว่าจะเป็นตัวจริงหรือไม่นั้น ทางตำรวจมีกระบวนการพิสูจน์อยู่แล้วไม่ต้องเป็นกังวล
ทั้งนี้ พล.อ.ประยุทธ์ จันทร์โอชา ผู้บัญชาการทหารบก กล่าวยืนยันว่า เหตุการณ์นี้ พ.ต.พญ.หทัยพร อิ่มวิทยา หรือ หมอมุก ต้องมีการสอบสวนความผิด อีกทั้งผู้เสียหาย หรือ หมอมุก เป็นกำลังพลของกองทัพบก ซึ่งต้องมีการดูแลเป็นอย่างดี และไม่มีการช่วยเหลือคนผิดอย่างแน่นอน ส่วนที่มีข้อกังวลว่าคนผิดเป็นลูกหลานนายทหารใหญ่เรื่องอาจเงียบไปนั้น ยืนยันว่าเป็นไปไม่ได้ และทุกอย่างต้องว่าไปตามกระบวนการยุติธรรม หากฝ่ายผู้เสียหายถูกข่มขู่ก็ขอให้แจ้งเข้ามา
ด้าน พ.อ.ธนาธิป สว่างแสง โฆษกกระทรวงกลาโหม เปิดเผยว่า กำลังเร่งสอบสวนคดีขับรถชน หมอมุก โดยล่าสุด รมว.กห. และ ผบ.สส. ย้ำชัดเจนว่าจะต้องตรวจสอบว่า ใครนำรถไปขับกันแน่โดยจะต้องใช้เวลา 3- 7 วันในตรวจสอบ ซึ่งยังไม่ชัดว่าใครเป็นคนขับแน่ โดยมีการตั้งกรรมการสอบสวนที่มาที่ไปและต้องสามารถชี้แจงให้สังคมรับทราบว่าเกิดอะไรขึ้นกันแน่
โฆษก กห. กล่าวอีกว่า ส่วนการเบิกรถมาใช้ได้นั้น ตามระเบียบของราชการทหาร ต้องเป็นระดับผู้บังคับหน่วย ถึงจะเบิกได้เท่านั้น โดยมีหลายระดับยศปกติ ตั้งแต่ พ.อ.พิเศษ ขึ้นไป และทางทหารขอย้ำอีกครั้งว่าจะต้องนำตัวคนผิดมาลงโทษให้ได้ ไม่มีการช่วยเหลือกันแน่ ตามที่ผู้บังคับบัญชาสั่งการลงมา
พ.อ.พีรพล ปกป้อง ผอ.กองอุบัติเหตุ ร.พ.พระมงกุฎ เผยอาการล่าสุดของหมอมุกว่า ยับทรงตัว มีไข้เล็กน้อย เป็นห่วงเรื่องสมองบวม ที่ยังมีอาการอยู่ ถือว่า ยังไม่พ้นขีดอันตราย ได้ทำการเปิดกระโหลกศีรษะออก เพื่อให้ความดันในสมองยุบตัวลง สรุปสิ่งที่ต้องทำขณะนี้ คือควบคุมเรื่องไข้และเรื่องสมองบวม และการติดเชื้อในระบบทางเดินหายใจ ด้านค่าใช้จ่ายการรักษาสามารถเบิกจ่ายได้ตามระเบียบอยู่แล้ว
 