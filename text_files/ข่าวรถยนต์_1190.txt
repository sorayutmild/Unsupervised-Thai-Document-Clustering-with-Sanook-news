     สำหรับยางแท่นเครื่องที่ใช้ในรถยนต์รุ่นใหม่ๆ ที่เป็นรถขับเคลื่อนล้อหน้า โดยปกติจะมีอยู่ 4 ตัว โดยติดตั้งไว้ที่ด้านหน้ารถยนต์บริเวณใกล้หม้อน้ำ 1 ตัว บริเวณใกล้ผนังห้องเครื่องยนต์ 1 ตัว ที่ยางแท่นเครื่อง 2 ตัว เพื่อป้องกันเครื่องยนต์กระดกในแนวหน้า และหลัง ส่วนยางแท่นเครื่องอีก 2 ตัวที่เหลือ จะถูกติดตั้งใกล้กับซุ้มล้อหน้าทั้ง 2 ข้าง แถวๆ สายพานหน้าเครื่องยนต์ และเสื้อเกียร์อีกด้านละตัว ทำหน้าที่ป้องกันเครื่องยนต์โยกซ้าย-ขวา
     สาเหตุที่รถยนต์ต้องมียางแท่นเครื่อง เพราะในการออกตัว หรือการเบรค เครื่องยนต์จะมีอาการโยนตัวไปมา จึงจำเป็นต้องมียางสังเคราะห์เพื่อซับแรงสั่นสะเทือน โดยเฉพาะการสั่นสะเทือนเข้ามาภายในห้องโดยสาร ทำให้เกิดความรำคาญเป็นอย่างมาก หนักเข้าก็อาจถึงขั้นทำให้ชิ้นส่วนรถยนต์เสียหาย
วิธีสังเกตยางแท่นเครื่องเสื่อมสภาพ
     อาการยางแท่นเครื่องเสื่อมสภาพ เราจะเห็นอาการตั้งแต่จอดรถติดเครื่องยนต์ และเปิดเครื่องปรับอากาศในรถรอให้คอมแอร์ทำงาน สังเกตได้ว่าเครื่องยนต์จะสั่นอย่างเห็นได้ชัดเจน และจะลดอาการสั่นเมื่อคอมแอร์ตัดการทำงาน จากนั้นลองใส่เกียร์ D ปล่อยให้รถไหลออกตัวช้าๆ ค่อยๆ เหยียบเบรค ก็จะเห็นอาการเครื่องยนต์ที่สั่นสะเทือน แล้วมันก็จะสั่นมาถึงเงินในกระเป๋าคุณในทันที
     เพราะยางแท่นเครื่องราคาค่อนข้างสูง หากเปลี่ยนของแท้ที่ศูนย์บริการ แค่รถเก๋งซิตี้คาร์ก็ต้องมีค่าใช้จ่ายอย่างต่ำประมาณ 5,000 บาท (รวมค่าแรง) หากครั้งนั้นคุณไปถ่ายน้ำมันเครื่องด้วยก็จะต้องเสียเงินร่วม 7,000 บาท เลยทีเดียว แต่คุณสามารถเช็กราคาก่อนซ่อมได้ที่ศูนย์บริการ หรือที่อู่นอกเพื่อคำนวณค่าใช้จ่ายได้
ควรเปลี่ยนยางแท่นเครื่องเมื่อไหร่?
     โดยปกติแล้วทางศูนย์บริการจะให้เปลี่ยนตั้งแต่ก่อนระยะ 100,000 km. แต่ทั้งนี้ก็ขึ้นอยู่กับคุณด้วยว่าจะเปลี่ยนหรือไม่ เพราะถ้าคุณไม่ได้ใช้รถถึงขนาดขึ้นเขาลงห้วยเส้นทางเป็นหลุมเป็นบ่อเป็น ประจำ ถ้าอาการสั่นยังไม่ออกชัดเจน หรือเห็นว่ายังไม่สึกหรอมาก ก็ยังไม่ต้องเปลี่ยนในทันที ยังพอมีเวลาเก็บเงินไว้เปลี่ยนในครั้งหน้า ส่วนใครที่รักษาดูแลรถเป็นอย่างดีจับอาการรถเก่งจะเปลี่ยนตามที่ศูนย์บริการ แนะนำก็ได้
     ยางแท่นเครื่องก็เหมือนชิ้นส่วนอื่นๆ ของรถยนต์ต้องมีการสึกหรอตามอายุการใช้งาน ถ้าไม่อยากให้ยางแท่นเครื่องกลับบ้านเก่าเร็วก็ต้องเปลี่ยนพฤติกรรมการขับรถ ของคุณ เมื่อเจอลูกระนาดก็ค่อยๆ หยอด เจอทางขรุขระเป็นหลุมเป็นบ่อหลบได้ก็หลบ เพราะไม่ใช่แค่ช่วงล่าง ยางรถ โช๊คอัพ ลูกหมาก ปีกนก ที่เสียหายยังรวมไปถึงยางแท่นเครื่องอีกด้วย... จบแค่นี้ก่อนครับเมียเรียกไปนอนแล้ว
 