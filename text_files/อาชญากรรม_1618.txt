ผู้สื่อข่าวรายงานว่า (18 พ.ค.) เมื่อเวลา 21.31 น. พ.ต.ท.ภัฎ อินเถลิงศักดิ์ สว.สส.กก.ภ.จว.เพชรบุรี พร้อมพวกจับกุม นายดี (ขอสงวนนามสกุล) อายุ 54 ปี ผู้ต้องหาตามหมายจับศาลจังหวัดเพชรบุรี ที่ 133/2558 ข้อหากระทำชำเราเด็กอายุไม่เกิน 13 ปี โดยที่เด็กจะยินยอมหรือไม่ก็ตาม
สืบเนื่องจากนางเอ (นามสมมุติ) ได้พา ด.ญ.บี (นามสมมุติ) อายุ 7 ขวบ บุตรสาวซึ่งเป็นผู้เสียหาย เข้าร้องมูลนิธิปวีณาฯว่า บุตรสาวถูกนายดีบุกเข้าไปลวนลาม และกระทำชำเรา หลังทราบเรื่องทางมูลนิธิฯ จึงพาทั้งคู่เข้าแจ้งความร้องทุกข์กับเจ้าหน้าที่ตำรวจ กก.สส.ภ.จว.เพชรบุรี เมื่อวันที่ 14 พ.ค. ที่ผ่านมา
จากการสอบสวนเบื้องต้นทราบว่า วันเกิดเหตุนายดีได้เข้าไปหาเพื่อนที่บ้านพัก แต่พบเพียงนางเอ และ ด.ญ.บี อยู่บ้านเพียงสองคน จึงออกอุบายชักชวนสองแม่และลูกไปเที่ยวงานวัดแถวบ้านด้วยกัน โดย ด.ญ.บี อาบน้ำเสร็จก่อน แต่เมื่อนางเอออกจากห้องน้ำ ก็เห็นภาพขณะนายดีกำลังลวนลามลูกสาว นางเอจึงโวยวายจนนายดีต้องผละจากเด็ก และวิ่งหนีออกจากบ้านไปโดยเร็ว
ด้าน นายดี ผู้ต้องหาให้การภาคเสธว่า วันเกิดเหตุตนชักชวนทั้งคู่เที่ยวงานวัดจริง และเมื่อเห็น ด.ญ.บี อาบน้ำเสร็จออกมา ตนจึงบอกกับเด็กว่าจะทาแป้งให้ โดยที่เด็กยินยอม แต่ขณะกำลังทาแป้งอยู่นั้น แม่เด็กมาเห็นจังหวะที่ตนทาแป้งให้เด็กบริเวณอวัยวะเพศพอดี จึงเข้าใจผิดและโวยวาย ด้วยความตกใจ ตนจึงรีบออกจากบ้านพักดังกล่าวไปก่อน