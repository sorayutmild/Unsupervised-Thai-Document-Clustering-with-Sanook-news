ผู้สื่อข่าวรายงานว่า (18 ม.ค.) ในโลกออนไลน์ได้มีการแชร์คลิปชื่อว่า "ระเบิด กลุ่ม กปปส ถ.บรรทัดทอง" จากคุณมนตรี แสนแก้ว ซึ่งเป็นภาพอีกมุมจากเหตุการณ์มือมืดปาระเบิดใส่กลุ่มผู้ชุมนุม กปปส. ที่นำโดยนายสุเทพ เทือกสุบรรณ เลขาธิการ กปปส. เคลื่อนขบวนผ่านถนนบรรทัดทอง เมื่อวานนี้ (17 ม.ค.) ทำให้มีผู้บาดเจ็บ ล่าสุด 39 ราย เสียชีวิต 1 ราย
ทั้งนี้ ได้มีผู้เข้ามาคอมเม้นท์ในเชิงตั้งข้อสังเกตว่า ระเบิดอาจปามาจากรถกระบะ เพราะรถหยุดกระทันหัน และมีสีขาวๆ คล้ายมือคนยื่นออกมาจากรถ โดยหลังเกิดเหตุระเบิดคนขับรถคันดังกล่าวก็วิ่งหนีออกมาจากรถ นอกจากนี้ยังตั้งข้อสงสัยถึงสาเหตุที่กลุ่มผู้ชุมนุมยังเปลี่ยนเส้นทางกระทันหันอีกด้วย
ขณะที่อีกด้าน ก็มีผู้เข้ามาชี้แจงว่าน่าจะเป็นการสะบัดของธงชาติของกลุ่มผู้ชุมนุมที่เดินอยู่ข้างตัวรถ โดยระบุว่าถ้าคนในรถเป็นคนโยนระเบิดออกมาจริง ทำไมถึงโยนใกล้รถเพราะตัวเองอาจได้รับอันตราย นอกจากนี้คนในรถคันดังกล่าวสวมเสื้อแขนยาวสีดำ ซึ่งเวลาเพียงเสี้ยววินาทีไม่นาจะเปลี่ยนชุดได้ทัน
 
