ช่วงเช้าเป็นช่วงแห่งความรีบเร่ง เพราะเราอาจไม่มีเวลาว่างมากนักที่จะยืนทำอาหารอย่างบรรจง ละเลียดอาหารบนจานอย่างช้า ๆ ดังนั้นอาหารเช้าที่ทำแบบ grab & go หรือการหยิบไปรับประทานง่าย ๆ สะดวกและรวดเร็ว จึงเป็นทางเลือกสำหรับคนในยุคปัจจุบัน หนึ่งในนั้นหลายคนอาจเลือก “กล้วย” เป็นอาหารเช้า เพราะเป็นกล้วยเป็นผลไม้ที่ให้พลังงานในตอนเช้าได้ดี อยู่ท้อง และรับประทานง่าย
แต่กล้วยอาจไม่ได้เป็นตัวเลือกที่ดีนักสำหรับอาหารเช้า เมื่อ Dr. Daryl Gioffre ผู้เชี่ยวชาญด้านสารอาหารจากประเทศอังกฤษ กล่าวกับเว็บไซต์ Byrdie ว่า แม้ว่ากล้วยจะมีปริมาณของโพแทสเซียม และวิตามินบี 6 และยังแทบไม่มีคอเลสเตอรอล และโซเดียม แต่กล้วยก็ยังถูกจัดอยู่ในกลุ่มของผลไม้ที่มีปริมาณน้ำตาลสูง
“กล้วย อาจดูเหมือนเป็นอาหารเช้าที่ดี แต่เมื่อดูถึงสารอาหารของกล้วยให้ดีแล้ว การกินกล้วยเพียงอย่างเดียวอาจไม่ดีต่อร่างกายสักเท่าไร เพราะกล้วยมีปริมาณน้ำตาลสูงถึง 25% และยังมีส่วนที่มีฤทธิ์เป็นกรดอยู่พอสมควรอีกด้วย
“แม้ว่ากล้วยอาจทำให้คุณได้รับพลังงานสำหรับอย่างรวดเร็ว แต่คุณจะรู้สึกเหนื่อย และหิวเร็วเช่นกัน”
ดังนั้น ผู้เชี่ยวชาญแนะนำว่า หากอยากรับประทานกล้วยเป็นอาหารเช้าจริง ๆ ควรกินกล้วยหลังมื้ออาหาร กินเป็นอาหารว่างระหว่างวัน และควรกินคู่กับอาหารอื่น ๆ ที่มีส่วนประกอบของไขมันดี หรือเครื่องเทศต่าง ๆ จะดีกว่า
กินกล้วยกับอะไรดี ?
อาหารที่ผู้เชี่ยวชาญอยากแนะนำให้รับประทานคู่กันกับกล้วย คือ ถั่วอัลมอนด์ เนยมะพร้าว เมล็ดเจีย เมล็ดแฟล็กซ์ น้ำมันมะพร้าว ซินนามอน (อบเชย) และขมิ้น
“เพราะกล้วยมีฤทธิ์เป็นกรด จึงต้องรับประทานอาหารที่ช่วยรักษาสมดุลของกรดในกล้วยให้ดีเพื่อให้ได้ประโยชน์จากสารอาหารอื่น ๆ ในกล้วย เช่น โพแทสเซียม แมกนีเซียม ใยอาหาร และอื่น ๆ โดยไม่ได้รับน้ำตาลเร็วเกินไป”