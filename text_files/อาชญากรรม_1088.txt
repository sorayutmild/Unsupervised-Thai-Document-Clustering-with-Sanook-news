
(19 มี.ค.) ผู้สื่อข่าวรายงานว่า คลิปภาพเหตุการณ์อดีตดาราสาว "ต่าย สายธาร" กับคนขับแท็กซี่ กำลังปะทะคารมกันอย่างดุเดือด กำลังเป็นลลิปวิดีโอที่ผู้คนในโซเชียลเน็ตเวิร์กวิพากษ์วิจารณ์กันอยู่ในขณะนี้ ต่าย สายธาร ถ่ายคลิปเพื่อร้องเรียนพฤติกรรมคนขับแท็กซี่คนดังกล่าวที่ต่อว่าผู้โดยสารอย่างไร้มารยาท
ตามรายงานระบุว่า เพจเฟซบุ๊กชื่อดัง YouLike (คลิปเด็ด) ได้เผยแพร่คลิปวิดีโอความยาวประมาณ 1 นาทีเศษ คลิปที่ชื่อว่า "ต่าย สายธาร vs TAXI" กำลังได้รับความสนใจในโลกออนไลน์ ภาพเหตุการณ์เริ่มต้นจากที่ ต่าย สายธาร ลงมาจากรถแท็กซี่สีเหลืองคันหนึ่ง ซึ่ง ต่าย สายธาร กับโชเฟอร์แท็กซี่กำลังปะทะคารมโต้เถียงกัน
ส่วนสาเหตุที่เกิดขึ้นเพียงแค่ โชเฟอร์แท็กซี่ไม่คุ้นเส้นทาง เมื่ออดีตดาราสาวแจ้งว่าเลี้ยวเข้าซ้ายผิดแต่กลับโดนโชเฟอร์แท็กซี่ตะคอกใส่ จนเกิดการโต้เถียงกันบนรถตลอดทางจนถึงที่หมาย ซึ่ง ต่าย สายธาร ได้ถ่ายคลิปเอาเก็บไว้ เพื่อเตือนสังคม ก่อนที่แท็กซี่คันดังกล่าวจะขับออกไป
อย่างไรก็ตาม ภายหลังจากคลิปดังกล่าวถูกเผยแพร่ออกไป มีผู้คนจำนวนมากเข้ามาแสดงความคิดเห็น บางคนมองว่าแท็กซี่ควรจะควบคุมอารมณ์มากกว่านี้ พฤติกรรมของแท็กซี่บางคัน อาจทำให้ภาพลักษณ์ของแท็กซี่ดีๆ คันอื่นเสียหายไปด้วย