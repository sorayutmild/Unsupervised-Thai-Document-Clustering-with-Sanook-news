(26 ก.พ.)สารวัตรเวร สภ.บ้านฝาง จ.ขอนแก่น รับแจ้งเหตุพบศพหญิงสาวผูกคอตายปริศนา ในบ้านพัก เลขที่ 189 หมู่ 2 บ้านโนนฆ้อง ต.โนนฆ้อง อ.บ้านฝาง จึงรีบเดินทางไปตรวจสอบพร้อมเจ้าหน้าที่กู้ภัย
ที่เกิดเหตุพบเป็นบ้านชั้นเดียว ภายในพบศพ น.ส.อารีรัตน์ อินละม่อม อายุ 30 ปี เจ้าของบ้าน สภาพมีผ้าม่านรัดคอ ปลายผ้าม่านอีกฝั่งรัดอยู่กับมือจับตู้เสื้อผ้าขนาดใหญ่ แพทย์ระบุเสียชีวิตมาแล้ว 6-8 ชั่วโมง อย่างไรก็ตามในห้องไม่พบร่องรอยการต่อสู้ แต่พบรอยหยดเลือดจากห้องนอนผู้ตายไปจนถึงหน้าต่างของบ้านที่เปิดแง้มอยู่
จากการสอบสวนนายอำพร อินละม่อม อายุ 53 ปี บิดาผู้ตาย อาชีพรับเหมาก่อสร้างให้การว่า ลูกสาวเป็นม่าย หย่าร้างกับสามีเมื่อปี 57 มีลูกด้วยกัน 2 คน ก่อนหน้านี้ ลูกสาวได้แชทเฟซบุ๊กกับชายหนุ่มชื่อว่า "นายอภิวัฒน์" ไม่ทราบนามสกุล กระทั่งคุยกันทางโทรศัพท์ โดยนายอภิวัฒน์พยายามให้ลูกสาวไปพบที่รีสอร์ตแห่งหนึ่งอยู่ใน อ.บ้านฝาง แต่ลูกสาวไม่ไป พร้อมกับบอกว่าถ้าต้องการเจอหน้า และพูดคุยกันให้มาหาที่บ้าน แต่นายอภิวัฒน์ไม่ยอมมา ทำให้ลูกสาวไม่อยากคบหาต่อ ภายหลังนายอภิวัฒน์ติดต่อมาพร้อมขู่จะฆ่าให้ตาย จึงนำเรื่องมาเล่าให้ตนฟัง
พ่อผู้ตายให้การอีกว่า หลังลูกถูกขู่ ก็ไม่เคยไปไหนไกล คอยอยู่ทำงานที่บ้านโดยตลอด แล้วก็เลิกเล่นเฟซบุ๊กไปเลย คืนที่ผ่านมายังนั่งกินข้าวกับหลานจนถึงเที่ยงคืนก็พาหลานไปนอนที่บ้านตา รุ่งเช้าหลานเปิดประตูบ้านเข้าไปในห้องนอนแม่ เพื่ออาบน้ำแต่งตัวไปเรียนหนังสือ กลับร้องไห้เสียงดังลั่น ตนตกใจรีบวิ่งมาดู พบหลานนั่งร้องไห้จ้าข้างศพแม่ตัวเอง ตนต้องรีบพาหลานออกห่าง มั่นใจว่าเรื่องนี้ไม่ใช่การฆ่าตัวตายอย่างแน่นอน
เบื้องต้นเจ้าหน้าที่ส่งศพไปยัง รพ.ขอนแก่น เพื่อตรวจพิสูจน์หาสาเหตุการเสียชีวิตที่แท้จริงอีกครั้ง โดยตำรวจยังไม่ยืนยันว่าเหตุดังกล่าวเป็นการฆาตกรรมหรือการฆ่าตัวตาย
ขอบคุณภาพประกอบจาก ข่าวสดออนไลน์