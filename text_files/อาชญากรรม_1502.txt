(10 พ.ย.) ผู้สื่อข่าวรายงานว่า เมื่อเวลาประมาณ 11.10 น. เกิดเหตุเพลิงไหม้ภายในห้างสรรพสินค้า เทอร์มินอล 21 สี่แยกอโศก-สุขุมวิท พบกลุ่มควันออกมาจากชั้น 4-5 ของตัวอาคาร ขณะนี้เจ้าหน้าที่ดับเพลิงท้องที่กำลังเข้าระงับเหตุ แต่เพียงไม่กี่นาทีหลังจากนั้น พบว่ากลุ่มควันเริ่มเบาบางลงแล้ว
ทั้งนี้ เหตุการณ์ดังกล่าวเกิดขึ้นหลังจากที่ห้างสรรพสินค้า เปิดให้บริการเพียงไม่นาน จึงมีการอพยพลูกค้าและพนักงานออกจากตัวอาคาร ไม่มีรายงานผู้ได้รับบาดเจ็บแต่อย่างใด เบื้องต้นได้แจ้งปิดห้างสรรพสินค้าเอาไว้ชั่วคราว เพื่อรอการระบายควันไฟออกจากตัวอาคาร สำหรับสาเหตุของเพลิงไหม้ เบื้องต้นคาดว่าต้นเพลิงมาจากเครื่องดูดควันเตาปิ้งย่างในร้านอาหารแห่งหนึ่ง บนชั้น 4 ของห้าง ซึ่งอยู่ระหว่างการสืบสวนหาสาเหตุที่แท้จริงต่อไป
ขอบคุณข้อมูลจาก จส.100 และ ภาพจากทวิตเตอร์ @9tana @mchanchalad