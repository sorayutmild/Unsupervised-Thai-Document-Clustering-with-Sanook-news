1 พ.ย. - รมว.กลาโหม แจงทหารที่ออกมาช่วยผู้ประสบภัยได้เบี้ยเลี้ยง 94 บาทต่อวัน ไม่ใช่ 19 บาท ตามที่เป็นข่าว เผย ผบ.ทบ.เตรียมประสานกระทรวงการคลัง เพิ่มเบี้ยเลี้ยงเป็นกรณีพิเศษอีก 120 บาท ต่อคนต่อวัน ขณะเดียวกันมีทหารเกณฑ์ที่ปลดประจำการวันนี้ 415 คน สมัครใจอยู่ช่วยประชาชนต่ออีก 1 เดือน
พล.อ.ยุทธศักดิ์ ศศิประภา รัฐมนตรีว่าการกระทรวงลาโหม ให้สัมภาษณ์เกี่ยวกับเบี้ยเลี้ยงทหารที่ปฏิบัติหน้าที่ช่วยเหลือประชาชนประสบภัยน้ำท่วมว่า ปกติทหารจะได้เบี้ยเลี้ยงวันละ 75 บาท เมื่อออกมาปฏิบัตินอกหน่วย จะได้เพิ่มอีกคนละ 19 บาท รวมได้วันละ 94 บาท อย่างไรก็ตาม ขณะนี้ถือว่าเป็นยามวิกฤติและเป็นการทำงานให้ประเทศเป็นกรณีพิเศษ ผู้บัญชาการทหารบกจะประสานกับกระทรวงการคลัง เพื่อขอเพิ่มอีก 120 บาทต่อคนต่อวัน รวมแล้วจะได้คนละ 214 บาทต่อวัน ส่วนจะได้หรือไม่ยังไม่ทราบ
"เบี้ยเลี้ยงปกติที่ทหารได้อยู่ตอนนี้ เมื่อถามความรู้สึกไปที่หน่วย ทหารก็ไม่ได้มีความรู้สึกอะไร เพราะเขาได้เบี้ยเลี้ยงตามสิทธิและหน้าที่แล้ว ไม่ใช่เพียง 19 บาทตามที่เป็นข่าว" พล.อ.ยุทธศักดิ์ กล่าว
ส่วนกรณีที่มีพลทหารที่ต้องปลดประจำการ วันนี้ และสมัครใจจะอยู่ต่อ เพื่อช่วยเหลือประชาชนก่อน พล.อ.ยุทธศักดิ์ กล่าวว่า ผู้บัญชาการทหารบกให้สอบถามตามความสมัครใจ ซึ่งมีส่วนหนึ่งที่ต้องการอยู่ช่วยประชาชนต่อไป ซึ่งกองทัพจะให้การดูแลต่อไป โดยในส่วนของทหารเกณฑ์ มีระเบียบให้สมัครเป็นทหารต่อได้อีก 1 ปี พ.อ.หญิง ศิริจันทร์ งาทอง รองโฆษกกองทัพบก แถลงว่า มีพลทหารประจำการอยู่ในหน่วยบัญชาการป้องกันภัยทางอากาศ กองทัพบก (นปอ.) ที่ปฏิบัติหน้าที่อยู่ในพื้นที่ จ.ปทุมธานี และนนทบุรี สมัครใจอยู่ช่วยประชาชนต่ออีก 1 เดือน จำนวน 415 คน ซึ่งกองทัพจะให้การดูแลทั้งเบี้ยเลี้ยง เงินเดือน และสวัสดิการตามสิทธิทางราชการ - สำนักข่าวไทย