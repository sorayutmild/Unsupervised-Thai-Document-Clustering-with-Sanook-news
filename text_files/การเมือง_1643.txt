พ.ต.อ.กฤษณะ พัฒนเจริญ รองโฆษกสำนักงานตำรวจแห่งชาติ นำหนังสือพิมพ์มาประกอบการแถลงข่าวกรณีที่ ร.ต.อ.ชานันท์ ชัยจินดา ผบ.ร้อย กองกำกับการ 3 กองบังคับการสนับสนุนทางอากาศ กองบัญชาการตำรวจตระเวนชายแดน บุตรชายของ พล.ต.อ.จักรทิพย์ ชัยจินดา ผบ.ตร. ที่ได้รับการแต่งตั้งตำแหน่งที่สูงขึ้น รวมทั้งเรื่องของการวิพากษ์วิจารณ์ในการจัดซื้อจัดจ้างของสำนักงานตำรวจแห่งชาติ ว่า
ขณะนี้เรื่องดังกล่าวอยู่ในขั้นตอนพิจารณาของคณะกรรมการ ป.ป.ช. โดยยืนยันว่า สำนักงานตำรวจแห่งชาติไม่มีการแทรกแซงแต่อย่างใด แต่ทั้งสองเรื่องมีการตั้งข้อสังเกตว่าเป็นการนำเสนอของสื่อบางฉบับเท่านั้น ซึ่งไม่ทราบว่ามีขบวนการหรือมีการรับงานมาหรือไม่
ส่วนเรื่องของการแต่งตั้งนั้นผ่านมาเป็นปีแล้ว โดยย้ำว่า ร.ต.อ.ชานันท์ เป็นถึงบุตรชายของ ผบ.ตร. ทำไมถึงไม่เลือกไปอยู่ในตำแหน่งที่สบาย แต่กลับมาอยู่ในสายงานที่ต้องออกภาคสนาม โดยระบุว่า ร.ต.อ.ชานันท์ มีคุณสมบัติผ่านหลักสูตรทั้งในและนอกประเทศ จึงมีความเหมาะสมที่ได้รับการแต่งตั้งที่สูงขึ้น
ด้าน พล.ต.ต.เดชา กัลยาวุฒิพงศ์ ผบก.ทพ. กล่าวว่า ร.ต.อ.ชานันท์ เป็นบุคลากรที่มีความรู้ความสามารถ ซึ่งการแต่งตั้งเป็นไปตามขั้นตอนของกฎหมายทุกประการ โดยสำนักงานตำรวจแห่งชาตินำรายชื่อเสนอไปที่ ก.ตร. ให้พิจารณาถึงคุณสมบัติ เนื่องจากไม่เป็นไปตามกฎ ก.ตร. จึงต้องเสนอเรื่องยกเว้นหลักเกณฑ์เพื่อพิจารณาแต่งตั้งดังกล่าว