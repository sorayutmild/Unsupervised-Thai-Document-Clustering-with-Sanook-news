(23 พ.ย.) กรณีซากทารก 2002 ศพที่วัดไผ่เงินฯ หลายคนตั้งคำถามว่าจะำทำอย่างไร ล่าสุด นายจักรพันธ์ การสมพรต และ นายจักรพงศ์ การสมพรต อายุ 38 ปี หรือ "แจ๊ค-จิลล์" อดีตดารานักร้องฝาแฝดผู้นิยมชมชอบการเลี้ยงกุมารทอง พากันเดินทางมาที่วัดไผ่เงินโชตนาราม เพื่อขอเข้าพบ พระทิวา ธมฺมชโย เลขานุการพระครูวิจิตรสรคุณ เจ้าอาวาส เพื่อสอบถามความคืบหน้าเกี่ยวกับวิธีการฌาปนกิจซากทารกทั้ง 2,002 ศพ
 นายจักรพันธ์ หรือ แจ๊ค แฝดผู้พี่กล่าวว่า ก่อนที่วัดแห่งนี้จะเป็นข่าวพบซากทารก 348 ศพ เมื่อวันที่ 16 พ.ย.ที่ผ่านมาตนเคยนอนฝันเห็นเด็กๆ มาวิ่งเล่นซุกซนครั้งหนึ่ง ซึ่งตอนนั้นไม่ได้เอะใจคิดว่าลูก ๆ กุมารนับพันตัวที่บ้านคงมาหยอกเล่นกันตามปกติมา พอมีข่าวออกมาจึงคิดได้ว่าน่าจะเป็นการแจ้งเตือนให้เดินทางมาทำบุญ ขอยืนยันว่าศพเหล่านี้ไม่สามารถเผาได้เนื่องจากเขาตายตั้งแต่อยู่ในครรภ์มารดาโดยหลังจากนี้หากมีการสั่งให้เผา ตนขอยืนยันว่าจะเกิดเรื่องวุ่นวาย วิญญาณทารกทั้งหมดจะแสดงความเฮี้ยนให้เห็นอย่างแน่นอน
"ผมอยากจะแนะนำผ่านทางเลขานุการท่านเจ้าอาวาสไปว่า ให้นำซากทั้งหมดมาฝังไว้ที่จุดเดิม หรือสร้างสถานที่ให้พวกเขาอยู่น้อง ๆ เหล่านี้จะได้ไม่เป็นวิญญาณเร่ร่อนไปตามหลอกหลอนชาวบ้านจนเป็นบาปติดดวงวิญญาณไปอีก หากทางคณะกรรมการยินยอมให้ทำพิธีฝังซากทั้ง 2,002 ศพไว้ที่วัด หรือจะจัดสร้างศาลเอาไว้ให้เด็กๆ ด้วยก็จะดีมาก ตนและน้องชายยินดีที่จะให้ความร่วมมือออกทุนทรัพย์และจัดหาเครื่องใช้ต่าง ๆ ที่จำเป็นมาให้แก่ทางวัด หากจะทุบโกดังเก็บศพปรับสภาพภูมิทัศน์ให้เป็นศาสนสถานอย่างอื่นอยากให้แบ่งปันพื้นที่บางส่วนให้กับเด็กๆ เหล่านี้ได้พักพิงบ้าง " นายจักรพันธ์กล่าว
ด้าน นายจักรพงศ์ บอกว่าวันนี้ได้นำกุมารทองตัวโปรดของหลวงปู่แย้ม วัดสามง่าม มาด้วยเพื่อเป็นตัวแทนสื่อสารกับดวงวิญญาณว่าผม 2 คนมาดีนะ อยากบอกว่าวิญญาณน้อง ๆ ทั้ง 2,002 ศพไม่ไปไหนแน่ความต้องการของพวกเขาคือตามหาแม่ผู้ให้กำเนิด ผมกับพี่แจ๊คศึกษาเรื่องการเลี้ยงกุมารทองและลูกกรอกมานานกว่า 30 ปี ทุกวันนี้ทราบดีว่าสถิติการทำแท้งของวัยรุ่นไทยสูงขึ้นมาก ผู้หญิงที่ผมเคยรู้จักบางคนผ่านการทำมาแล้วถึง 7 ครั้ง ไม่รู้ว่าเขามีชีวิตรอดอยู่จนถึงปัจจุบันได้อย่างไร อยากให้ทุกภาคส่วนร่วมกันปลูกฝังค่านิยมให้เยาวชนหันมาให้ความสำคัญกับเรื่องนี้แบบจริงจังเสียที อย่ามัวเสียเวลาไปโทษใครอีกเลย"
 
ชมภาพ "แจ๊ค-จิลล์" และกุมารทองของทั้งคู่  