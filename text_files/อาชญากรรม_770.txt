
ตำรวจบุรีรัมย์บุกหิ้วตัวนักร้องสาว แฟน ผกก.สภ.บ้านโป่ง 1 ใน 7 ทีมอุ้มฆ่าสาวทอม ขณะยื่นโฉนดที่ดินขอประกันตัว โยงเป็นตัวละครหลัก เอี่ยวเงินก้อนหลักล้าน สู่ชนวนฆาตกรรม
(11 ม.ค.) ผู้สื่อข่าวรายงานว่า ร.ต.อ.ศรัญญู ต๊ะปัน รอง สว.สส.สน.ค้างตลาดพลู บก.น. 7 ทีมสืบสวนชุดคลี่คลายคดีกรณี น.ส.สุภัคสรณ์ พลไธสง อายุ 28 ปี ชาว จ.สระแก้ว สาวทอมหน้าตาดีที่หายตัวไปอย่างลึกลับ โดยทางการคาดว่าน่าจะเสียชีวิตแล้ว ในพื้นที่ สน.หนองค้างพลู
บก.น.7 ได้ร่วมกับ ตำรวจชุดปฏิบัติการปราบปรามยาเสพติด ตำรวจภูธรจังหวัดบุรีรัมย์ (ชป.ปส.ภ.จว.บุรีรัมย์) และตำรวจกองกำกับการสืบสวน ตำรวจภูธรจังหวัดบุรีรัมย์(กก.สส.ภ.จว.บุรีรัมย์) ทำการจับกุม น.ส.กรรณิกา กรุมรัมย์ อายุ 38 ปี หรือ ดาว นักร้องสาวแฟนของ ผกก.สภ.บ้านโป่ง จ.ราชบุรี ผู้ต้องหาตามหมายจับศาลจังหวัดตลิ่งชัน ที่ 12/2560 ลงวันที่ 10 มกราคม 2560 ได้ที่สำนักงานที่ดินจังหวัดบุรีรัมย์ ขณะที่ น.ส.กรรณิกา พร้อมครอบครัวนำเอกสารโฉนดที่ดินมาให้ สำนักงานที่ดินจังหวัดบุรีรัมย์ ประเมินราคาเพื่อนำไปเป็นหลักทรัพย์ในการยื่นประกันตัว ในราคาประเมิน 300,000 บาท
ทั้งนี้ชุดจับกุมได้ควบคุมตัว น.ส.กรรณิกา มาลงบันทึกประจำวันไว้ที่ สภ.เมืองบุรีรัมย์ ซึ่งขณะควบคุมตัว น.ส.กรรณิกา พยายามหลบหน้าและไม่ให้สัมภาษณ์สื่อมวลชนแต่อย่างใด จากนั้นชุดคลี่คลายคดี สน.ค้างตลาดพลู ได้ทำการควบคุมตัว น.ส.กรรณิกา ไปส่งพนักงานสอบสวน สน.ค้างตลาดพลู เพื่อดำเนินคดีตามกฎหมายต่อไป
น.ส.กรรณิกา ถูกแจ้งข้อหา “ร่วมกันข่มขืนใจผู้อื่นให้กระทำการใด ไม่กระทำการใด หรือจำยอมต่อสิ่งใด โดยทำให้กลัวว่าจะเกิดอันตรายต่อชีวิต ร่างกาย ของผู้ถูกข่มขืนใจนั้นเอง หรือโดยใช้กำลังประทุษร้ายจนผู้ถูกข่มขืนใจต้องจำยอมต่อสิ่งนั้น, หน่วงเหนี่ยวกักขังผู้อื่น, ฆ่าผู้อื่นโดยไตร่ตรองไว้ก่อน เพื่อปกปิดความผิดอื่นของตนเองหรือเพื่อหลีกเลี่ยงให้พ้นอาญา ในความผิดที่ตนได้กระทำไว้ และลอบฝัง ซ่อนเร้น ย้าย หรือทายศพ หรือส่วนของศพเพื่อปกปิดการตาย หรือสาเหตุแห่งการตาย”
ร.ต.อ.ศรัญญู เปิดเผยว่า หลังจากศาลจังหวัดตลิ่งชัน ได้อนุมัติหมายจับผู้ร่วมชบวนการในคดีดังกล่าว และทราบว่า น.ส.กรรณิกา มีภูมิลำเนาอยู่ในพื้นที่ ต.สะแกซำ อ.เมืองบุรีรัมย์ จ.บุรีรัมย์ และทราบว่าในวันที่ 11 มกราคม น.ส.กรรณิกา พร้อมครอบครัวได้เดินทางมาที่ สำนักงานที่ดินจังหวัดบุรีรัมย์ เพื่อนำเอกสารโฉนดที่ดิน มาให้เจ้าพนักงานที่ดินประเมินมูลค่า เพื่อจะนำไปประกอบเป็นหลักทรัพย์ในการยื่นประกันตัว ซึ่งเจ้าหน้าที่ชุดจับกุม ได้นำหมายศาลฯ พร้อมแสดงตัวขอจับกุม ขณะกำลังเดินลงจากทำธุรกรรมบนสำนักงานที่ดินจังหวัดบุรีรัมย์ และจะนำตัวไปสอบปากคำเพิ่มเติมที่ สน.ค้างตลาดพลู ต่อไป