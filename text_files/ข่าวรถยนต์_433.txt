     ก่อนหน้านี้เราได้นำเสนอเกี่ยวกับรถยนต์ป้ายแดงเกียร์ออโต้ในงบไม่ถึง 5 แสนบาทกันไปแล้ว คราวนี้ Sanook! Auto ขอเอาใจผู้ที่มองหาความประหยัดมากขึ้นไปอีก ด้วยรถมือสองเกียร์ออโต้ประหยัดน้ำมันในงบไม่ถึง 3 แสนบาท จะมีรุ่นไหนน่าซื้อบ้าง?

Suzuki Celerio ปี 14-16ราคาประมาณ 210,000 - 310,000 บาท
     Suzuki Celerio เป็นอีโคคาร์รุ่นเล็กที่สุดในตลาดขณะนี้ หากใครงบน้อยหรือมีเงินก้อนโปะสดไปเลย ก็สามารถคว้ามือสองในราคา 2 แสนกว่าบาทเท่านั้น ถูกลงกว่าจากป้ายแดงร่วมแสนบาทเลยทีเดียว สมรรถนะเครื่องยนต์เบนซิน 3 สูบ 1.0 ลิตร 68 แรงม้า ก็ถือว่าพอฟัดพอเหวี่ยงสำหรับการใช้งานในเมือง
 

Mitsubishi Mirage ปี 13-14ราคาประมาณ 230,000 - 340,000 บาท
     อีโคคาร์คันเล็กขับจ่าย หาที่จอดง่าย ก็ต้องยกให้ Mitsubishi Mirage แถมยังน่าเล่นด้วยราคาที่ตกลงจากป้ายแดงเฉียด 2 แสนบาท แถมอายุอานามก็ถือว่าไม่เก่ามาก แค่ 3-4 ปีเท่านั้น หากเจ้าของเดิมดูแลถึงรับรองใช้งานได้อีกยาว
 

Nissan Almera (ก่อนไมเนอร์เชนจ์) ปี 12-13ราคาประมาณ 230,000 - 330,000 บาท
     หากอยากได้รถที่มีขนาดใหญ่ขึ้นมาหน่อย ก็แนะนำ Nissan Almera ที่เน้นความกว้างขวางในห้องโดยสาร รองรับ 5 ที่นั่งได้แบบชิวๆ ถ้าเน้นราคาประหยัดจริงๆ เราแนะนำรุ่นก่อนไมเนอร์เชนจ์ปี 2012-2013 ที่ราคาตกลงไปจากสมัยป้ายแดงอยู่โข
 

Kia Picanto ปี 12-14ราคาประมาณ 230,000 - 270,000 บาท
     Kia Picanto เป็นรถนอกกระแสที่ทำตลาดแบบเงียบๆ แต่ก็เด่นในเรื่องของความแปลก อะไหล่ศูนย์ยังหาได้เรื่อยๆ แถมยังมีดีไซน์ที่สวยลงตัวไม่เบา รถมือสองในตลาดหายากหน่อย แต่ก็ยังถือว่าไม่เก่ามากและราคาคุ้มค่า
 

Nissan March (โฉมไมเนอร์เชนจ์) ปี 13-14ราคาประมาณ 250,000 - 350,000 บาท
     หากต้องการความสดใหม่ขึ้นมาหน่อย ก็มี Nissan March รุ่นปรับไมเนอร์เชนจ์แล้วลงตลาดมือสองพอสมควร ด้วยราคาเริ่มเพียง 2 แสนกลาง ไปจนถึง 3 แสนกลาง ถือเป็นรถที่เหมาะสำหรับคุณผู้หญิง เน้นการใช้งานในเมือง อีกทั้งมีศูนย์บริการทั่วทุกหนแห่งของประเทศ ใช้สบายใจได้จนลืม
 

Mitsubishi Attrage ปี 13-15ราคาประมาณ 260,000 - 350,000 บาท
     มิตซูบิชิ แอททราจ ถือเป็นอีกทางเลือกสำหรับผู้ที่มองหารถอีโคคาร์ทรงเก๋ง ดีไซน์ภายนอกดูลงตัวกว่า Almera อยู่นิดหน่อย แต่ด้วยความที่อายุตลาดน้อยกว่า ก็ทำให้ราคามือสองสูงกว่าเล็กน้อย ภายในเน้นฟังก์ชั่นครบครัน ห้องโดยสารกว้างขวางไม่แพ้กัน เหมาะสำหรับใช้งานในครอบครัว
 

Honda Brio Amaze ปี 13-14ราคาประมาณ 290,000 - 330,000 บาท
     แม้ว่าสมัยป้ายแดงอาจทำยอดขายได้ไม่ดีเท่าไหร่นัก แต่สำหรับตลาดมือสองก็กลายเป็นรถที่น่าเล่นเลยทีเดียว สมรรถนะโดดเด่นทั้งเครื่องยนต์และช่วงล่าง สามารถหามือสองในราคา 2 แสนปลาย ถึง 3 แสนกลางสภาพดีได้ไม่ยาก หากนำมาแต่งเพิ่มก็ถือว่าน่าเล่นไม่น้อย
 

Honda Brio ปี 11-14ราคาประมาณ 290,000 - 360,000 บาท
     Honda Brio เป็นอีกรุ่นที่กลายเป็นที่นิยมในกลุ่มรถมือสอง ด้วยราคาขายที่ตกลงจากสมัยป้ายแดงพอสมควร ดีไซน์ภายนอกที่มีความแปลก แต่พอนำไปแต่งต่อก็หล่อไม่เบา อีกทั้งศูนย์บริการฮอนด้าก็มีทั่วประเทศ หากสามารถคว้าสภาพดีๆ ในราคา 3 แสนต้นๆได้ ก็ถือว่าคุ้มค่ามากทีเดียว
     นี่แหละครับคือ 8 รถประหยัดน้ำมันเกียร์ออโต้ที่เราขอแนะนำในครั้งนี้ อย่างไรก็ดี ดอกเบี้ยรถมือสองปัจจุบันแพงกว่ารถป้ายแดงอยู่พอสมควร หากใครคิดจะนำไปเข้าไฟแนนซ์ก็ลองเปรียบเทียบความคุ้มค่าระหว่างรถป้ายแดงไว้ด้วยนะครับ
 