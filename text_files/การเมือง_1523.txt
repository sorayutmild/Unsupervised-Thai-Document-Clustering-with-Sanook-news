(4 มี.ค.) นิตยสารฟอร์บส์ของสหรัฐ เปิดเผยผลการจัดอันดับมหาเศรษฐีโลกประจำปี 2014 จากการจัดอันดับมหาเศรษฐีทั่วโลกทั้งหมด 1,645 คน โดย บิล เกตส์ เจ้าพ่อไมโครซอฟต์ชาวอเมริกัน กลับมาครองตำแหน่งมหาเศรษฐีโลกอีกครั้งด้วยมูลค่าทรัพย์สินอยู่ที่ 7.6 หมื่นล้านเหรียญสหรัฐ (ราว 2.5 ล้านล้านบาท) เพิ่มขึ้นจากเมื่อปี 2013 ที่ 6.7 หมื่นล้านเหรียญสหรัฐ (ราว 2.2 ล้านล้านบาท)
ในส่วนของประเทศไทยมีเศรษฐีติดอันดับรวยสุดในโลกของฟอร์บส์ในปีนี้ 10 ราย เจ้าสัว ธนินท์ เจียรวนนท์ ประธานคณะผู้บริหารเครือเจริญโภคภัณฑ์ (ซีพี) และครอบครัว รั้งตำแหน่งมหาเศรษฐีเบอร์หนึ่งของไทย แต่หล่นจากอันดับ 58 มารั้งอันดับที่ 97 ของโลกด้วยมูลค่าทรัพย์สิน 11,400 ล้านดอลลาร์สหรัฐฯ ลดลงราว 2,900 ล้านดอลลาร์สหรัฐฯ ตามมาด้วยเจริญ สิริวัฒนภักดี แห่ง "เบียร์ช้าง" ที่หล่นจากอันดับ 82 มาอยู่อันดับ 141 ของโลก มีทรัพย์สิน 9,000 ล้านดอลลาร์สหรัฐฯ ส่วนอันดับ 3 เป็นของ วาณิช ไชยวรรณ จากบมจ.ไทยประกันชีวิต มีทรัพย์สิน 3,650 ล้านดอลลาร์สหรัฐฯ จากเดิม 1,400 ล้านดอลลาร์ของปีก่อน  ด้าน พ.ต.ท.ทักษิณ ชินวัตร และครอบครัว ในการจัดอันดับของฟอร์บส์ในปีนี้ ร่วงจากอันดับ 882 ของโลก สู่อันดับ 1,092 ของโลก แต่ยังคงเป็นอันดับ 6 ของไทยตามเดิม ด้วยทรัพย์สิน 1,600 ล้านดอลลาร์สหรัฐฯ (52,200 ล้านบาท) จาก 1,700 ล้านดอลลาร์สหรัฐฯ (55,400 ล้านบาท) เมื่อปีก่อน นั่นเท่ากับว่าปีที่ผ่านมา ทรัพย์สินหดหายไปกว่า 100 ล้านดอลลาร์สหรัฐฯ (ราว 3,200 ล้านบาท)