หลังมีมติคำสั่งรื้อถอนสิ่งปลูกสร้างย่านคลองโอ่งอ่าง หรือสะพานเหล็ก และไม่มีการยืดเวลาให้ตามที่ผู้ค้าร้องขอ ล่าสุด ทางด้านแฟนเพจ กองประชาสัมพันธ์ กทม. เผยว่าสถานการณ์ล่าสุด ว่า ทางตลาดผู้ค้าย่านสะพานเหล็กนำสินค้าออกมาขายลดราคาต่ำกว่าทุน หลังคณะกรรมการจัดระเบียบและปรับปรุงภูมิทัศน์คลองโอ่งอ่าง มีมติไม่ยืดเวลาให้ ตามที่ผู้ค้ายื่นหนังสืออุทธรณ์และขอขยายเวลาในการรื้อถอนสิ่งปลูกสร้างรุกล้ำคลองโอ่งอ่าง พร้อมเผยภาพผู้ค้าวางสินค้าขายแบบลดราคาสุดๆ
สำหรับพื้นที่ที่เรียกว่า “สะพานเหล็ก” และ “สะพานหัน” มีชื่ออย่างเป็นทางการว่า “สะพานดำรงสถิตย์” และ “สะพานพิทยเสถียร” โดยชาวบ้านจะเรียกกันติดปากว่า สะพานเหล็กบนและล่าง สร้างขึ้นเมื่อปี 2438 เพื่อรองรับการขยายถนนเจริญกรุงและรื้อสร้างสะพานเหล็กใหม่เป็นสะพานโครงเหล็กเปิดได้ ในยุคถัดมาสะพานเหล็กเป็นแหล่งการค้าที่คึกคักไปด้วยร้านเกมมากมาย ซึ่งคนวัย 30 ปีขึ้นไปจะคุ้นเคยกับการไปเลือกซื้อเกมที่นี่ รวมทั้งเป็นแหล่งอุปกรณ์ของกีฬา ปืนบีบีกัน และเครื่องใช้ไฟฟ้า
