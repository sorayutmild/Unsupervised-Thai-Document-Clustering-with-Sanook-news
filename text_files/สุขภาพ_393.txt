นัดสังสรรค์เจอเพื่อนสาวทีไร ไม่มีร้านไหนเหมาะไปกว่าร้านเบเกอรี่น่ารักๆ มีมุมถ่ายรูปสวยๆ สั่งของหวานหน้าตาดีมาถ่ายรูปเป็นพร็อพเก๋ๆ ค่านิยมนี้ดูดีอยู่ เราไม่ว่ากัน แต่หากจะฉลองด้วยวิธีนี้กันบ่อยๆ ระวังน้ำหนักและไขมันย้อยๆ ที่พุงจะถามหา รายการ “บันเทิงปากม้า” จึงรวบรวม “10 ของหวานแคลอรี่สูงปรี๊ด” ที่อยากจะเตือนสาวๆ ให้ดีก่อนทานกันค่ะ


                                                               
 

1. บิงซู
จำนวนแคลอรี่ : 500-600 Kcal
แค่บิงซูสตอเบอร์รี่ก็แคลอรี่สูงพอตัวอยู่แล้ว หากสั่งเป็นบิงซูช็อคโกแลต ราดน้ำเชื่อมเยิ้มๆ เข้าไปอีก แคลอรี่ยิ่งสูงปรี๊ดเข้าไปกันใหญ่ ไหนจะท็อปปิ้งอีกสารพัด ทั้งนมข้นหวาน ชีสเค้ก บราวนี่ ไอศกรีม และอีกสารพัด ไม่อ้วนได้ยังไงจริงไหม?
 

2. ฮันนี่โทสต์
จำนวนแคลอรี่ : 800 Kcal
ขนมปังก้อนใหญ่ยักษ์ มันหวานหยดย้อยขนาดนี้ เพราะมีทั้งเนย วิปครีม น้ำตาล น้ำเชื่อม และอีกสารพัดท็อปปิ้งที่เป็นตัวเรียกค่าน้ำตาลในเลือดให้สูงพุ่งปรี๊ดในแต่ละคำที่ทาน คราวนี้ไม่ได้มาแค่เกล็ดนมปั่น แต่นางมาพร้อมกับขนมปัง แป้งทั้งนั้น ทานอย่างไร้สติเมื่อไร รับรองอ้วนแน่นอน
 

3. โรตี
จำนวนแคลอรี่ : 590 Kcal
เห็นเป็นแผ่นแป้งบางๆ เบาๆ แบบนี้ ก็ 300 Kcal แล้ว ยิ่งเพิ่มน้ำตาล นมข้น ไข่ และผงนมช็อคโกแลตต่างๆ นาๆ ทอดบนกะทะเคลือบน้ำมันย่องๆ อีก งานนี้ใครกินบ่อย พุงย้อยๆ มาเยือนถึงหน้าประตูแน่นอนนะจ๊ะนายจ๋า
 

4. ข้าวเหนียวมะม่วง
จำนวนแคลอรี่ : 350 Kcal
ขนมไทยมาแล้ว มะม่วงสุกครึ่งลูก แคลอรี่มีเพียง 70 Kcal แต่ตัวการความอ้วนคือข้าวเหนียว ที่ขีดเดียวก็ปาเข้าไป 280 Kcal แล้ว รวมกัน 1 จานได้ 350 Kcal พอดิบพอดี นี่ยังไม่รวมน้ำกะทิที่บางคนตักราดเพิ่มเอาๆ อีกนะ ใครอยากเพิ่มน้ำหนัก มาเมนูนี้เลย รับรองน้ำหนักพุ่งจนหยุดไม่อยู่แน่ๆ
 

5. เค้กทุเรียน
จำนวนแคลอรี่ : 450 Kcal
ใครที่เคยได้ลองลิ้มชิมรสเค้กทุเรียน ขอบอกเลยว่ายากที่จะตัดใจจากขนมหวานจากสวรรค์ชิ้นนี้ไปได้ แต่ขอบอกว่าแคลอรี่สุดจะพรรณนา เพราะนอกจากตัวทุเรียนเองก็แคลอรี่สูงอยู่แล้ว บวกแป้ง น้ำตาล และไข่เพื่อทำเป็นเค้กอีก แถมหนำซ้ำยังตกแต่งหน้าเค้กด้วยวิปครีมอีกต่างหาก #ผมนี่หยิบเครื่องคิดเลขมาคำนวณแคลอรี่ไม่ทันเลย
 

6. ซาลาเปาลาวา
จำนวนแคลอรี่ : 340 Kcal (2 ลูกเล็ก)
ใครๆ ก็ชอบถ่ายรูปตอนฉีกไส้ซาลาเปาออกมา เพราะไส้มันไหลเยิ้มน่ากินซะขนาดนี้ แต่ขอโทษเถอะ ครีมเยิ้มๆ รสชาติหวานมันลึกซึ้งจากแป้ง น้ำตาล ครีม ที่อัดเข้าไปจนออกมาเป็นก้อนกลมๆ ขาวๆ น่ากินแต่อันตรายสุดๆ เห็นเล็กๆ แบบนี้ แคลอรี่เพียบนะคะ
 

7. เครปเย็น
จำนวนแคลอรี่ : 450 Kcal
ใครที่ชอบของหวานฝั่งญี่ปุ่น ต้องเคยลองเครปเย็นกันมาแล้วแน่นอน สาเหตุที่ทำให้ขนมหน้าตาน่าทานชนิดนี้ติดโผกับเขาไปด้วย ก็เพราะว่ามีทั้งแป้ง น้ำตาล วิปครีม และสารพัดท็อปปิ้ง เช่น ช็อคโกแลต ไอซิ่ง ไอศกรีม เพิ่มความอ้วนให้คุณทุกคำที่กัดเข้าไปน่ะสิ
 

8. ขนมปังไส้เยิ้ม
จำนวนแคลอรี่ : 320 Kcal
เคยเห็นขนมปังที่ตะบี้ตะบันใส่ไส้พูนๆ เอาไปชุบไข่ ชุบนม แล้วนำไปทอดกันบ้างหรือเปล่าคะ ลำพังแค่ขนมปังเพียวๆ ก็มีปริมาณแคลอรี่เท่ากับอาหารจานหลักได้แล้ว ยังเสริมด้วยนม ไข่ ชีส ช็อคโกแลต น้ำตาล เนย และสารพัดไส้ที่คนจะใส่เข้าไปอีก ชิ้นเล็กๆ แต่อัดแน่นไปด้วยแคลอรี่แบบนี้ ทานบ่อยๆ ไม่ดีแน่
 

9. บราวนี่
จำนวนแคลอรี่ : 350 Kcal
ใครที่เป็นขาทำขนม คงจะทราบดีว่าเมื่อไรที่ได้ลองทำบราวนี้ทาน จะรู้ได้เลยว่าใส่น้ำตาลไปมากมายขนาดไหน ยิ่งใครที่ชอบบราวนี่เยิ้มๆ แน่นๆ แคลอรี่ก็อัดแน่นตามไปด้วย หากใส่ท็อปปิ้งอีกสารพัด ทั้งเพิ่มช็อคโกแลต โรยไอซิ่ง โปะไอศกรีมเข้าไปอีก หากทานบ่อย เบาหวานรออยู่ป้ายหน้าแน่นอน
 

10. ชานมไข่มุก
จำนวนแคลอรี่ : 360 Kcal
แค่ชานมแก้วเดียวก็มีพลังงานมากอยู่แล้ว ยิ่งใส่ไข่มุกที่เป็นแป้งแช่น้ำเชื่อมเข้าไปอีก บอกได้เลยว่าจัดเป็นเครื่องดื่มที่ให้พลังงานเท่ากับข้าวสวย 3-4 ทัพพีเลยทีเดียว เพราะฉะนั้นหากทานข้าวเข้าไปแล้ว ดื่มเครื่องดื่มนี้เข้าไปอีก ก็เหมือนคุณกำลังทานข้าวเข้าไป 2-3 จานในมื้อเดียว อย่างนี้ไม่ให้อ้วนได้อย่างไร
 
เพราะฉะนั้น ใครก็ตามที่หลงรักขนมหวานเหล่านี้ ต้องทำใจ และตั้งสติให้ดีนะคะ ไม่ใช่ว่าเราจะห้ามไม่ให้คุณทาน แต่ต้องทานน้อยๆ ออกกำลังกายเป็นประจำ เพื่อเผาผลาญพลังงานกันด้วย ไขมันจะได้ไม่มาย้อยลงพุง ลงต้นขา ลงก้น จนมานั่งเสียใจทีหลังกันนะ
 
ขอบคุณข้อมูลจาก รายการบันเทิงปากม้า ช่อง Bright TV