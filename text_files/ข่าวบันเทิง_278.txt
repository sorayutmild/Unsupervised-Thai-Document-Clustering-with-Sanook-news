ปล่อยให้ปัญหาคาราคาซังมานานหลายเดือน สำหรับความสัมพันธ์ระหว่าง ปีเตอร์ คอร์ป ไดเรนดัล และภรรยา พลอย พลอยพรรณ หลังมีข่าวฉาวจนครอบครัวร้าวฉาน ซึ่งล่าสุด ฝ่ายสาวพลอยได้ออกมาเปิดเผยว่า ได้เคลียร์กับปีเตอร์แล้ว สรุปว่าชีวิตคู่คงต้องจบลง เหลือแค่สถานะพ่อแม่ของลูกเท่านั้น
ในวันนี้ (5 พ.ค.) ปีเตอร์ คอร์ป ไดเรนดัล ก็ยอมออกมาเปิดใจบ้างแล้ว โดยเจ้าตัวได้มาออกรายการ ปากโป้ง ทางช่อง 8 พร้อมกับ แอนนี่ ปริศนา สาวที่ถูกโยงเป็นมือที่สาม โดยนักร้องหนุ่มเผยว่า ล่าสุด ที่เข้าไปคุยกับ พลอย พร้อมผู้ใหญ่ ตนได้เอ่ยปากขอฝ่ายหญิงหย่า เพื่อยุติปัญหาที่เกิดขึ้นกับชีวิตคู่ จากนี้ขอเดินหน้าต่อทำเพื่อลูกให้เต็มที่ ยินดีส่งเสียค่าเลี้ยงดูให้ลูกชายทั้ง 2 คนทุกอย่าง ขอเพียงแค่สิทธิ์พบหน้าลูกบ้าง
นอกจากนี้ ปีเตอร์ได้เอ่ยปากขอโทษสังคมที่เรื่องนี้ก่อให้เกิดความเข้าใจผิด รับเป็นคนพลาดเองที่ไม่ออกมาชี้แจงให้เคลียร์ตั้งแต่แรก
ด้าน แอนนี่ เปิดใจเคลียร์ความสัมพันธ์ระหว่างตนกับปีเตอร์ว่า ที่ผ่านมาไม่มีอะไรเกินเลยกว่าเพื่อนร่วมงาน อีกทั้งแค่อยากทำตามความฝันในวิถีคนขี่บิ๊กไบค์ รับสิ่งที่เกิดขึ้นอาจเพราะตนเข้ามาร่วมงานกับนักแสดงหนุ่มในช่วงเวลาที่ผิด
ตอนนี้คนจับตามองเรื่องความสัมพันธ์ของเรากับแอนนี่ ?
ปีเตอร์ - "มันก็ไม่แปลกหรอกครับ เพราะตัวผมเองไม่ยอมออกมาพูดอะไร บวกกับมันเป็นจังหวะที่ผมไม่ได้เข้าบ้าน เพราะเราทะเลาะกันตลอดเวลา จนกระทั่งผมบิ้วรายการได้สักพักก็เลยอยากได้ผู้หญิงมาช่วยเอนเตอร์เทนในรายการ จนกระทั่งมีคนแนะนำน้องแอนนี่ให้รู้จัก เพราะเขาคือไบค์เกอร์ตัวจริง ซึ่งผมมองว่ามันจะได้ตรงกับคอนเซ็ปต์ที่วางไว้ และจริงๆ ผมออกมาจากบ้านก่อนหน้านั้นแล้วด้วย
ผมสงสารน้องมากที่เขาต้องเจอแบบนี้ และใช้เวลานานมากกว่าจะออกมาพูด ผมยืนยันว่าความสัมพันธ์ไม่มีอะไรเราเป็นแค่เพื่อน เป็นแค่หุ้นส่วนรายการเท่านั้น การที่จะไปมีอะไรกุ๊กกิ๊บกับเพื่อนร่วมงานมันจะดูไม่โปร และด้วยเหตุการณ์ต่างๆ มันก็คงไม่มีอะไรทำให้พัฒนาแล้วล่ะครับ"
แอนนี่ - "มันเป็นจังหวะมากกว่า แอนขอโทษสังคมด้วยที่การกระทำบางอย่างของแอนทำให้เข้าใจผิด แต่แอนไม่มีอะไรจริงๆ แอนแค่อยากทำตามความฝัน อยากทำรายการตามที่แอนชอบ เพราะแอนเป็นคนขี่บิ๊กไบค์ ที่ผ่านมาแอนก็ออกมาเคลียร์ ออกมาพูดตลอด เพียงแต่ไม่อยากพูดมากเพราะมันไม่มีประเด็นอะไร"
ปีเตอร์ - "สรุปก็คือผมมารู้จักกับแอนนี่หลังจากที่ออกจากบ้านแล้ว และช่วงที่เกิดเรื่องต่างๆ เกิดข่าวต่างๆ ขึ้นมาผมเองก็กดดันมาก เพราะไม่ว่าจะขยับอะไรก็เจอกระแสแง่ลบอยู่ตลอด ผมก็เลยพยายามอยู่กันแบบนิ่งๆ แต่สุดท้ายคือผมพลาดเองที่ผมไม่ยอมออกมาพูดอะไรเลย จนทำให้คนเข้าใจผิดในหลายๆ เรื่อง ผมต้องขอโทษอีกทีครับ"
เห็นว่าได้คุยเรื่องหย่าแล้ว ?
ปีเตอร์ - "ล่าสดผมก็คุยกับเขา บอกเขาว่าถ้าอยู่กันไม่ได้ ถ้าอยู่แล้วทะเลาะต่อหน้าลูก เราก็หย่ากันน่าจะดีกว่า ซึ่งเขาไม่ต้องห่วงอะไร ลูกผมไม่ทิ้งอยู่แล้ว ค่าเลี้ยงดูผมจัดเต็มตลอด ค่าการศึกษาผมก็ส่งเสียให้ และผมก็ซื้อบ้านให้ด้วย 1 หลัง
แต่ขอแค่อย่างเดียวคือให้เราได้แบ่งกันเลี้ยงลูกบ้าง ผมเป็นคนออกปากขอเขาหย่าเอง เพราะเราจะได้เดินหน้าเพื่อพูม่า และแพนเตอร์ กันต่อไป ผมไม่อยากให้มันคลุมเครือ เพราะมันไม่มีผลดีกับลูกเลย"
ตอนที่บอกพลอยแบบนี้เขามีฟีดแบคยังไงบ้าง ?
ปีเตอร์ - "เราก็เห็นตรงกันอยู่แล้วครับ ผู้ใหญ่ทั้งสองฝ่ายก็อยู่ด้วยวันนั้น"
กำหนดหรือยังว่าจะเซ็นใบหย่าเมื่อไหร่ ?
ปีเตอร์ - "ตอนนี้ผมยังติดภารกิจอยู่หลายอย่าง แต่ก็ให้ทนายช่วยร่างเอกสารข้อเสนอเพื่อให้เป็นสัญญา และก็ให้เขาสบายใจได้เลยว่าผมรับผิดชอบแน่ๆ ถ้าเขาพอใจเมื่อไหร่ก็ควรจะจัดการเดินต่อไปได้"
แล้วที่เขาบอกขอดูพฤติกรรมก่อนคือ ?
ปีเตอร์ - "ยังไงก็ได้ครับ จัดให้พอใจ ก็คือให้เขาอยู่อย่างสบายใจว่าจะไม่ลำบากและลูกทั้งสองคนก็จะต้องมีชีวิตที่ดีแน่ๆ ซึ่งมันอาจจะไม่ใช่เรื่องดีสำหรับครอบครัวเรา แต่ผมก็เชื่อว่าดีที่สุดสำหรับตอนนี้"
เราได้ยื่นข้อเสนอเรื่องการเลี้ยงดูลูกยังไงบ้าง ?
ปีเตอร์ -  "ผมก็อยากจะช่วยเลี้ยง แบ่งกันเลี้ยง ซึ่งรายละเอียดเบื้องลึกว่าแบ่งวันยังไงบ้างนั้น เรายังไม่ได้ระบุ"
บ้านที่ซื้อใหม่คือบ้านดูไว้หรือยัง ?
ปีเตอร์ - "ผมก็แพลนว่าจะขายบ้านหลังใหญ่ที่ซื้อตอนแต่งงานไว้ 5 ชั้น แล้วนำเงินตรงนั้นมาซื้อบ้านหลังเล็กๆ สองหลังแทน จะได้ให้ลูกอยู่ด้วย เพราะถ้าอยู่หลังใหญ่ไปตอนนี้มันก็ไม่มีประโยชน์แล้ว"
รู้สึกยังไงบ้างที่อยู่ดีๆ ชีวิตของเราก็เดินทางมาถึงจุดนี้ ?
ปีเตอร์ - "จริงๆ สมัยนี้ก็มีหลายคนนะครับที่มาถึงจุดนี้ ถ้าเป็นเรตที่คนเขาหย่ากันก็คือประมาณเกือบ 50 เปอร์เซ็นต์ คือมันไม่ใช่เรื่องที่แปลก แต่ว่าเป็นเรื่องที่ยาก ซึ่งเราก็อยากจะคิดถึงลูกเป็นอันดับแรก"
เสียดายไหมเพราะตอนที่เราแต่งงานก็ดูหวานกันมาก ?
ปีเตอร์ - "เสียดายแน่นอนอยู่แล้วครับเพราะผมเชื่อว่าไม่มีใครอยากให้ผลมันเป็นแบบนี้หรอก ซึ่งถ้ามันไม่มีลูกคือมันจะง่ายกว่ากันเยอะเลยครับ แต่พอมีเด็กๆ มาปุ๊ปมันก็เลยจะต้องเป็นเรื่องที่คิดแล้วคิดอีก และเราก็ลำบากใจกับทุกอย่างที่ทำ เพราะมันไม่มีอะไรที่ทำแล้วมันดี เพียงแต่ว่าเราต้องหาอะไรที่มันลงตัวที่สุด"
ยังมีความรู้สึกดีๆ เหลือกันอยู่ไหม ?
ปีเตอร์ - "มันก็ต้องมีอยู่แล้วครับ และก็ยากที่จะลืมเพราะเรารักกันแล้ว แต่คงเป็นเพราะเราอาจจะไม่รู้จักกันดีพอ มันก็เลยทำให้อะไรหลายๆ ยากขึ้น จนในที่สุดมันก็เป็นเหมือนที่คู่อื่นๆ เขาเป็น และก็ต้องตัดสินใจให้อยู่บนพื้นฐานที่ดีที่สุดสำหรับลูก"
เหตุผลที่เลิกคือ ?
ปีเตอร์ - "เราอยู่กันไม่ได้ครับ คุยกันแล้วก็ทะเลาะกันตลอด บวกกับประเด็นโซเชียลต่างๆ ที่เข้ามาบิ้วมันก็เลยทำให้เรารู้สึกเหมือนแบ่งแยกเป็นสองฝ่าย"
แต่เหมือนว่าที่ผ่านมาจะมีเรื่องเกี่ยวกับผู้หญิงทั้งนั้นเลย ?
ปีเตอร์ - "ผมเป็นคนที่เปิดเผยเรื่องแฟนผมตลอด ผมไม่เคยมีเรื่องเจ้าชู้ แต่สิ่งที่ผมไม่ออกมาพูดอะไรเลย มันก็เลยทำให้ดูเหมือนว่ามีเรื่องผู้หญิงเข้ามาเกี่ยวแน่ๆ ซึ่งไม่ใช่เลยครับ ผมออกจากบ้านก่อนที่จะมีข่าวเรื่องผู้หญิงด้วยครับ "
ยืนยันว่าที่แต่งงานกับพลอยเป็นเพราะความรัก ไม่ใช่เพราะความรับผิดชอบที่มีลูก ?
ปีเตอร์ - "ไม่ครับ เป็นความรักครับ เพราะเราคุยกันล่วงหน้าแล้วว่าอยากให้เป็นแบบนั้นแบบนี้"
ที่บอกว่าน้องพูม่าไม่ใช่ลูกคือ ?
ปีเตอร์ - "ผมยืนยันว่าพูม่าและแพนเตอร์คือลูกผมแน่นอนครับ และผมก็ไม่ได้ออกจากบ้านเพราะเรื่องผู้หญิงด้วย ผมออกเพราะผมทำโปรเจครายการที่ผมต้องสร้างมันขึ้นมา และทั้งหมดที่ผมทำ ผมก็ทำเพื่อแพนเตอร์และพูม่าครับ"
เรามีอะไรอยากจะบอกกับสังคมบ้าง ?
ปีเตอร์ - "ถ้าย้อนเวลากลับไปได้ ผมจะออกมาพูดในจังหวะที่มันสมควรออกมาพูด ผมเสียดายที่ปล่อยเวลาช่วงนั้นไปมาก ถ้าหากทำได้ผมจะออกมาอธิบายให้ทุกคนเข้าใจเลยว่าทุกอย่างมันคืออะไร ซึ่งถ้าทำตั้งแต่วันนั้นเรื่องมันก็คงไม่ใหญ่โตขนาดนี้ ผมขอโทษทุกคนที่เกี่ยวข้อง ขอโทษแฟนเพลงของผม ขอโทษทุกคนอย่างเป็นทางการไว้ ณ ตรงนี้ด้วยนะครับ"