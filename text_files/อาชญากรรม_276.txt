เมื่อช่วงค่ำวานนี้ (16 มี.ค.) เจ้าหน้าที่ตำรวจ สภ.ปากคลองรังสิต จ.ปทุมธานี ได้รับแจ้งจากชาวบ้านว่า เกิดเหตุโชเฟอร์แท็กซี่วูบหมดสติระหว่างทาง บริเวณถนนโลคัลโรด (เลียบทางรถไฟ) ใกล้กับสถานีรถไฟรังสิต จึงได้เดินทางไปตรวจสอบ
จุดเกิดเหตุพบเจ้าหน้าที่กู้ภัยมูลนิธิป่อเต็กตึ๊ง กำลังทำการปั๊มหัวใจช่วยชีวิตโชเฟอร์แท็กซี่อยู่ ทราบชื่อคือ นายยนต์ ศีรษะ อายุ 62 ปี พักอาศัยอยู่ย่านดอนเมือง หลังจากที่พยายามยื้อชีวิตอยู่สักพัก ปรากฏว่า นายยนต์ ชีพจรไม่ตอบสนอง ก่อนจะเสียชีวิตในเวลาต่อมา
จากการสอบถาม น.ส.ธันยนันท์ (ขอสงวนนามสกุล) พนักงานสายการบินแห่งหนึ่ง ให้การว่า ก่อนเกิดเหตุได้ขึ้นรถแท็กซี่คันดังกล่าวมาจากท่าอากาศยานดอนเมือง เพื่อให้ไปส่งบริเวณแยกเทคโนปทุมธานี แต่เมื่อมาถึงจุดเกิดเหตุ อยู่ๆ โชเฟอร์ก็มีอาการดิ้นชักกระตุก 2 ครั้ง และตาเหลือก ก่อนจะเริ่มวูบหมดสติ ขณะที่รถแท็กซี่ยังขับไปข้างหน้าช้าๆ
น.ส.ธันยนันท์ เล่าต่อว่า ช่วงวินาทีนั้นตนรู้สึกตกใจมาก ทำอะไรไม่ถูก จึงตัดสินใจเปิดกระจกแท็กซี่ ตะโกนขอความช่วยเหลือจากชาวบ้านละแวกใกล้เคียงนั้น ก่อนจะมีพี่วินรถจักรยานยนต์คันหนึ่ง วิ่งเข้ามาดึงเบรคมือเพื่อหยุดรถให้ พร้อมกับแจ้งเจ้าหน้าที่กู้ภัยมาช่วยเหลือดังกล่าว
อย่างไรก็ตาม เจ้าหน้าที่ตำรวจสันนิษฐานว่า โชเฟอร์แท็กซี่อาจจะมีโรคประจำตัวอยู่แล้ว ก่อนที่อาการจะกำเริบระหว่างขับรถแท็กซี่ให้บริการ แต่ยังไม่ทราบแน่ชัดว่าป่วยเป็นโรคใด ซึ่งจะต้องชันสูตรพิสูจน์หาข้อเท็จจริงต่อไป แต่นับว่าโชคดีที่เหตุการณ์ดังกล่าวไม่มีใครได้รับบาดเจ็บ เนื่องจากโชเฟอร์ขับรถชะลอช้าๆ ประกอบกับผู้โดยสารสาวตั้งสติได้เป็นอย่างดี