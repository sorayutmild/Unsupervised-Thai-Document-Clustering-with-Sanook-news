ในช่วงที่ฝุ่นยังไม่หายไปจากบ้านเรา และยังคงต้องเฝ้าระวังกันอยู่ตลอด เราอาจมีความจำเป็นที่จะต้องใช้หน้ากาก N95 กันอยู่บ่อยๆ หรืออาจจะทุกวัน โดยเฉพาะอย่างยิ่งช่วงที่ต้องอยู่นอกบ้าน นอกอาคารนานๆ แต่หน้ากาก N95 ที่ไม่ได้มีราคาถูกนัก จะสามารถใช้ซ้ำได้หรือไม่ ได้นานเท่าไร และกำจัดหลังใช้อย่างไรถึงจะเหมาะสม?
 
หน้ากาก N95 ใช้ซ้ำได้หรือไม่?
หน้ากาก N95 เองตามท้องตลาดก็มีให้เลือกใช้อยู่หลายแบบ ทั้งแบบใช้แล้วทิ้ง แบบซับแล้วใช้ซ้ำ หรือแบบวัสดุเป็นผ้าแล้วเปลี่ยนไส้กรองได้
หน้ากาก N95 แบบใช้แล้วทิ้ง สามารภใช้ซ้ำได้ 2-3 วัน หรืออาจจะเร็วกว่านั้นหากเริ่มรู้สึกหายใจลำบากากขึ้น หรือหายใจแล้วได้กลิ่นแปลกๆ หรือรู้สึกเหมือนมีฝุ่นอยู่ในหน้ากากทั้งๆ ที่หน้ากากแนบสนิทกับใบหน้าดีแล้ว รวมถึงหากใส่แล้วรู้สึกหน้ากากไม่กระชับกับใบหน้าดังเดิม หรือพบรอยฉีกขาด และพบรอยเปื้อนจากสารคัดหลั่งต่างๆ เช่น น้ำลาย น้ำมูก เป็นต้น
ส่วนหน้ากากที่เป็นแบบซักได้ ก็ควรซักหน้ากากทุกวัน หรือทุกๆ 1-2 วัน และเปลี่ยนไส้กรองทุกๆ 2-3 วัน หรือเร็วกว่านั้นหากสวมใส่หน้ากากแล้วหายใจไม่สะดวก หรือได้กลิ่นเหมือนฝุ่นภายใต้หน้ากาก
 
เกร็ดความรู้ : หน้ากาก N95 สามารถป้องกันฝุ่นละอองขนาดเล็กกว่าได้ถึง 0.3 ไมครอน แต่ไม่สามารถป้องกันกลิ่นได้ หากใช้แล้วยังได้รับกลิ่นรอบตัวอยู่ เช่น กลิ่นอาหาร กลิ่นน้ำหอม และกลิ่นอื่นๆ ก็ไม่ใช่สิ่งที่บ่งบอกว่าต้องรีบเปลี่ยนหน้ากาก
 
วิธีเลือกหน้ากาก N95 ที่เหมาะสม
นพ.ดนัย ธีวันดา รองอธิบดีกรมอนามัย ระบุว่า ก่อนซื้อให้สังเกตหน้ากากอนามัยทั่วไป พิจารณาด้านนอกและด้านในของหน้ากากให้ชัดเจน ต้องไม่มีกลิ่นผิดปกติ ไม่เปรอะเปื้อนและไม่มีตำหนิ ต้องคลุมจมูกและปาก สายคล้องหรือสายรัดศีรษะ ต้องไม่ฉีกขาดและต้องไม่มีส่วนใดหลุดออกจากหน้ากาก ต้องยึดแน่นและต้องไม่หลุดออกง่ายขณะใช้ แถบปรับกระชับดั้งจมูก ต้องยึดแน่น และต้องไม่มีส่วนใดยื่นออกจากหน้ากาก
 
วิธีสวมหน้ากาก N95 อย่างถูกต้อง

ไม่หัก พับ งอ หน้ากาก N95 เพราะทำให้เสียรูปทรง และเกิดรอยยับ จะทำให้ลดประสิทธิภาพกรองฝุ่นละออง
ผิวของหน้ากาก N95 ต้องเรียบสม่ำเสมอ ไม่มีขอบคมและรอยเปื้อน สายรัดและแถบโลหะที่ใช้ปรับความกระชับที่อยู่บนดั้งจมูกต้องยึดแน่นกับตัวกรอง
ควรเลือกหน้ากาก N95 ที่มีสายรัดสองสาย ไม่ควรเลือกแบบสายเดียว หรือประเภทที่เป็นสายคล้องที่หู
ควรเลือกขนาดของหน้ากาก N95 ที่เหมาะสมกับรูปหน้าของเรา ครอบได้กระชับจมูก และใต้คางควรแนบไปกับใบหน้า
ห้ามใช้หน้ากากร่วมกับคนอื่น
ก่อนสวมหน้ากากทุกครั้งต้องล้างมือให้สะอาด

 
วิธีเก็บรักษาหน้ากาก N95

ตรวจเช็กหน้ากากอย่างละเอียด เพื่อให้แน่ชัดว่าหน้ากากอยู่ในสภาพสมบูรณ์
เก็บไว้ในสถานที่ปลอดจากแสงแดด ฝุ่น ความร้อน ความเย็น ความชื้น และสารเคมีที่เป็นอันตราย
กรณีที่ใช้งานแล้วแต่ยังไม่ทิ้ง ให้ทำเครื่องหมายหรือสัญลักษณ์ไว้ เก็บไว้ในถุงผ้า หรือถุงพลาสติก

 
วิธีทิ้งหน้ากาก N95 ที่ถูกต้อง
หน้ากาก N95 จัดเป็นขยะทั่วไปได้ แต่อาจแพร่เชื้อโรคได้หากเราเป็นโรคที่ติดต่อได้ เช่น หวัดต่างๆ ดังนั้นก่อนทิ้งควรนำหน้ากาก N95 ที่ใช้แล้วใส่ถุงพลาสติก มัดปากถุงให้แน่น นำไปทิ้งในถังขยะทั่วไป และล้างมือทุกครั้งหลังทิ้งหน้ากาก