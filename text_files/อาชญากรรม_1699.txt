ผู้สื่อข่าวรายงานว่า (15 พ.ย.) เมื่อเวลา 15.00 น. ที่บ้านหลังหนึ่ง ถนนบางกรวย-ไทรน้อย ซอย 26 ต.บางสีทอง อ.บางกรวย จ.นนทบุรี ผู้สื่อข่าวได้เดินทางเข้าพบ นางอุไรรัตน์ อายุ 48 ปี และสามี เจ้าของบ้านหลังดังกล่าว
หลังจากเจ้าหน้าที่ตำรวจกองปราบปราบได้ขอเข้าตรวจสอบ กรณีที่นายอนันต์ แสงอุไร อายุ 62 ปี บิดาของ น.ส.นันทิยา แสงอุไร อายุ 37 ปี ซึ่งเป็นภรรยาของนายยาคอฟ ชิมอน ซากิลาบินตัน ( Yaakov Shimon Sakira Bitton) อายุ 52 ปี สัญชาติอิสราเอล ผู้ต้องหาฆ่าหั่นศพ เข้าพบเจ้าหน้าที่ตำรวจกองปราบปรามเพื่อร้องขอให้ช่วยสืบสวนและติดตามค้นหาลูกสาวหลังได้หายตัวไปนานกว่า 1 ปี และจากการสืบสวนทราบว่าผู้สูญหายเคยพักอาศัยอยู่กับผู้ต้องหาที่บ้านหลังดังกล่าวมาก่อนหน้านี้
นางอุไรรัตน์ และสามี กล่าวกับผู้สื่อข่าวว่า หลังเจ้าหน้าที่ตำรวจกองปราบเข้าสำรวจภายในบ้านเมื่อวานนี้ 14 พ.ย.59 และวันนี้เวลาประมาณ 10.00 น.ได้นำกำลังพร้อมอุปกรณ์เข้าขุดค้น 3 จุดบริเวณรอบบ้านที่คาดว่าจะมีการซ่อนเร้นศพ คือบ่อดักไขมัน บ่อเกรอะ และพื้นที่สวนย่อม แต่ไม่พบสิ่งผิดปกติใดๆ
นางอุไรรัตน์ กล่าวต่อว่า ตนและครอบครัวเพิ่งจะซื้อบ้านและโอนเสร็จเมื่อวันที่ 25 ต.ค.59 ที่ผ่านมาและเข้ามาอยู่ได้ประมาณ 3 สัปดาห์ เมื่อมีการแจ้งว่าสงสัยจะเป็นที่ซ่อนศพ ทางตนและสามีก็ให้ความร่วมมือเป็นอย่างดีตั้งแต่เมื่อวานและรวมทั้งวันนี้ด้วย ให้เจ้าหน้าที่ตำรวจเข้าทำการสำรวจได้โดยไม่ต้องมีหมายศาล
หลังจากเข้ามาอาศัยอยู่ที่บ้านหลังนี้ยังไม่พบสิ่งผิดปกติใดๆ และก็ไม่ได้หวาดกลัว หลังจากนี้ ถ้าทางเจ้าหน้าที่ตำรวจจะเข้าตรวจสอบบริเวณที่ต้องสงสัยอีก ตนและสามีก็ยินดีให้เข้าตรวจค้น เพราะครอบครัวของตนเพิ่งเข้ามาอาศัยไม่ทราบเกี่ยวกับเรื่องที่เกิดขึ้นมาก่อนหน้านี้