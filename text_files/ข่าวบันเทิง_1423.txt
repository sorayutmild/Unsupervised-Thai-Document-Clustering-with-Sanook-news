หลังจากที่เมื่อช่วงเช้าที่ผ่านมา (23 สิงหาคม) ได้มีพิธีหมั้นแบบไทย ผูกข้อมือตามประเพณีทางภาคเหนือ สำหรับคู่รักดารา "นุ่น ศิรพันธ์" และ "ท็อป พิพัฒน์" ที่คบหาดูใจมานานกว่า 8 ปีเต็ม ล่าสุดเมื่อเวลา 17.00 น. วันเดียวกัน ทั้งคู่ได้ควงแขนกันออกมาแถลงข่าวต่อหน้าสื่อมวลชน ก่อนจะเข้าร่วมพิธีฉลองมงคลสมรส
ภายในงานยังคงเน้นคอปเซ็ปต์เก๋ๆ ตามแบบสไตล์รักษ์โลก เป็นมิตรกับสิ่งแวดล้อม ณ โรงแรม แลนด์มาร์ค กรุงเทพฯ ซึ่งเป็นสถานที่ที่อยู่ใกล้กับบ้านเจ้าบ่าว มีรถไฟฟ้าบีทีเอส ผ่านเพื่อให้แขกได้เดินทางมาร่วมงานได้สะดวกและลดจำนวนรถยนต์ที่จะมาร่วมงานด้วย
นุ่น ศิรพันธ์ มาพร้อมกับชุดเจ้าสาวมือสอง ซึ่งเข้ากับคอนเซ็ปต์ลดการใช้วัสดุตัดเย็บชุดใหม่ ขณะที่ ท็อป พิพัฒน์ เอง ก็สวมชุดเจ้าบ่าวที่ตัดใหม่ โดยตั้งใจใช้สูททรงคลาสสิก เพื่อสามารถนำไปใส่ออกงานอื่นๆ ได้อีกในอนาคต
ส่วนของการ์ดเชิญของงานแต่ง ผลิตจากกระดาษสีน้ำตาลที่สามารถรีไซเคิลได้มากกว่ากระดาษฟอกขาวทั่วไป สามารถนำซองกลับมาใช้ต่อได้อีก เช่นเดียวกับ สมุดเขียนอวยพรหน้าพิธี ยังทำมาจากกระดาษที่ใช้แล้ว นำมาใช้ใหม่เพื่อลดปริมาณกระดาษ
บรรยากาศพิธีจัดเลี้ยงเป็นไปอย่างเรียบง่าย และต้องรบกวนสิ่งแวดล้อมและสร้างขยะเหลือทิ้งให้น้อยที่สุด ดอกไม้ประดับตกแต่ง ถูกจัดเป็นกระถางเล็กๆ เพื่อให้แขกนำกลับไปปลูกต่อที่บ้านได้ เน้นเสิร์ฟอาหารออร์แกนิกและเครื่องดื่มเพื่อสุขภาพที่ใช้วัตถุดิบในประเทศทั้งหมด
อีกทั้งยังมีข้อแตกต่างจากงานวิวาห์ทั่วไป เพราะเจ้าบ่าวเจ้าสาวไม่เลือกใช้ เค้ก 7 ชั้น แต่เปลี่ยนเป็นการปลูกต้นไม้แทน สำหรับนักดนตรีมาบรรเลงเพลงเพื่อสร้างบรรยากาศภายในงาน ยังเป็นนักดนตรีที่มีความบกพร่องทางการมองเห็นอีกด้วย
ท็อป: ตอนเช้าเป็นพิธีในครอบครัวครับ เป็นญาติๆนุ่น: ตามประเพณีค่ะ พอเหมาะพอควร นุ่นชอบเพราะมีผูกข้อไม้ข้อมือ มาจากเชียงใหม่ท็อป: รู้สึกดีครับ เคยผูกตอนไปถ่ายรายการ ไม่คิดว่าจะได้มาเจอแบบนี้ อวยพรสดๆนุ่น: นุ่นน้ำตาไหล สบตาแม่ไม่ได้เลย ต้องขอบคุณทุกคนที่ช่วยให้งานสมบูรณ์แบบ พี่ท็อปก็น้ำตาไหลท็อป: ปฏิญาณกับน้องชายนุ่นครับ ผมเข้าไปอยู่ในครอบครัวทหาร มี 3 ข้อ พูดไปด้วยความตื่นเต้นตอนนั้น 1.ให้เชื่อฟังคำสอนขอภรรยา 2.ให้เคารพภรรยา 3.ให้รักษาสมบัติครอบครัว เหมือนพลโทเลิศพันธ์ คุณพ่อคุณนุ่นครับ
บอกเรื่องสินสอดได้ไหม?ท็อป: ที่บ้านจัดให้นุ่นตามสมควรครับ ไม่ได้มากมายและน้อยเกินไป สิ่งสำคัญคือการให้เกียรติและความรักที่ให้เขามากกว่า นุ่น: แหวนเพชร 3 กะรัตค่ะ จริงๆ ไม่ต้องห่วงนะคะ หลังจากวันนี้เป็นต้นไป ทุกคนเป็นพยานเนอะ เขายกบริษัทให้แล้ว (ยิ้ม)ท็อป: โอนเป็นชื่อเขาเลยครับ เป็นคนมีอำนาจในการเซ็นต์ทั้งหมด ผมเลยไม่อยากบอกว่าวันนี้ให้อะไรบ้าง ผมเชื่อใจเขา มี 2 บริษัทครับ
จดทะเบียนสมรสแล้วหรือยัง?นุ่น: ยังเลยค่ะ รอดูฤกษ์อีกทีหนึ่ง
ธีมงานในวันนี้เราคิดกันเองใช่ไหม?ท็อป: ผมคิดภายในใต้เงื่อนไขของพ่อแม่ด้วย และเอาเรื่องเป็นมิตรกับสิ่งแวดล้อมมาเสริมใส่ เราไม่ได้ช่วยกันคิด แต่เป็นสิ่งที่เราสองคนชอบนำมาจัด
ทายาทเตรียมมีเลยไหม?ท็อป: ยังไม่ได้คิดเลยครับ สารภาพว่ายังไม่แน่ใจจะเป็นพ่อที่ดีได้ไง แต่สามีที่ดีพอรู้แล้ว รอดูสเต็ปต่อไปนุ่น: คงอีกสักพักค่ะ ตามสเต็ป
วางแผนจะฮันนีมูนที่ไหน?ท็อป: พ่วงกับการทำงานที่อิตาลีครับ ได้สองอย่างเลย การเลือกต่างประเทศไม่ได้แพลนตั้งแต่แรก ตอนแรกจะไปทะเลที่ไทยนี่แหละ แต่ต้องไปทำงานเลยจัดไปเลยละกัน ช่วยปลายเดือนกันยานี้ ไป10วันครับ
จะยังทำงานในวงการบันเทิงอยู่หรือเปล่า?นุ่น: ยังทำต่อค่ะ ยังรัก ไม่เกี่ยงบท ต้องแบ่งเวลา ไหนๆ จะฮุบบริษัทเขาแล้วต้องทำให้ดีขึ้น (หัวเราะ)
เวลาที่คบกันมา 8 ปี พิสูจน์อะไรบ้าง?ท็อป: ไม่ได้ได้มาง่ายๆ นะครับ เราเป็นตัวเองตั้งแต่แรกที่แตกต่างกัน ช่วงแรกทะเลาะกันบ่อย สุดท้ายก็ผ่านไปได้จนมาถึงวันนี้
ทำไมเราถึงตัดสินใจที่จะเลือกกันเป็นคู่ชีวิต?นุ่น: ท็อปเป็นคนดีค่ะ เมื่อเช้ามีการส่งตัวได้พูดความในใจกับม๊าป๊าเขา (ร้องไห้) ขอบคุณที่เลี้ยงเขาเป็นคนดี เพราะความดีเขา นุ่นเลยอยากฝากชีวิตไว้ท็อป: ได้อยู่แล้ว (กอด) ผมโชคดีที่เขาอยู่กับผมตลอด ผมไม่ได้ต้องการผู้หญิงที่ดีมาจากไหน บ้านเป็นยังไง ผมสนใจแค่คนหนึ่งอยู่กับเราตลอดในวันที่เราจม ผมเลยขอแต่งงานเพราะเขาอยู่กับผมด้วย
สุดท้ายมีอะไรที่อยากบอกกันและกัน?ท็อป: (มองหน้ากัน) ไม่ต้องห่วงเลยจะอยู่ดูแลจากนี้ตลอดไป (กอด)นุ่น: (ร้องไห้) คู่เราไม่ได้สวีทกัน แต่อยู่กับความเป็นจริง ทุกการกระทำสำคัญกับคำพูดที่สุดแล้ว วันนี้เป็นเพียงวันเริ่มต้น อีกสิบปีไม่รู้จะเป็นยังไง การกระทำจะตอบเราเอง
ขอบคุณภาพประกอบจากอินสตาแกรม @mrmanapat @magazinewe @komnopparat @yousi888 @paekanit