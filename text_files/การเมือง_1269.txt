จากกรณีที่โลกออนไลน์มีการเผยภาพโดยอ้างว่าเป็นเงินดอลล่าร์ เงินสด และทรัพย์สินที่สามารถยึดได้จากบ้านพัก พล.ต.ท.พงศ์พัฒน์ ฉายาพันธุ์ อดีต ผบช.ก. หลัง พล.ต.ท.พงศ์พัฒน์ กับพวกตกเป็นผู้ต้องหาความผิดฐานหมิ่นพระบรมเดชานุภาพ ตามประมวลอาญามาตรา 112 และเป็นเจ้าพนักงานจูงใจให้ผู้อื่นมอบผลประโยชน์ มาตรา 148 และเรียกรับผลประโยชน์ มาตรา 149 และมาตรา 157 ฐานเป็นเจ้าพนักงานปฏิบัติหน้าที่โดยมิชอบ
ล่าสุด ผู้สื่อข่าวรายงานว่า (24 พ.ย.) จากการตรวจสอบพบว่า ภาพดังกล่าวเป็นภาพเก่าจากเหตุการณ์ ตั้งแต่เมื่อครั้งรัฐประหารโดยเป็นภาพเมื่อวันที่ 23 พ.ค2557 ขณะที่ทหารประสานกองปราบฯกำลังเข้าตรวจค้นแหล่งแลกเปลี่ยนเงินตราต่างประเทศ และสถานที่ต้องสงสัยจำนวน 6 จุด
หลังการข่าวทหารตรวจสอบพบมีการเตรียมโอนถ่ายเงินตราหนีออกนอกประเทศของกลุ่มนักการเมือง และคนสนิทข้าราชการระดับบิ๊กใน ศอ.รส. พร้อมอายัดเงินจำนวนหลายสิบล้าน พร้อมเอกสารส่วนหนึ่งภายในร้านแห่งหนึ่ง ย่านประดิพัทธ์ สะพานควายไว้ตรวจสอบ