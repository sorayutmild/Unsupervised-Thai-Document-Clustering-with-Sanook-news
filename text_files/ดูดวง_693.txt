ปีใหม่แล้ว ใครที่อยากรับทรัพย์มีโชคลาภตั้งแต่ต้นปีลองมาจัดเตียงนอนเสริมดวงตามหลักฮวงจุ้ยเปิดรับโชคลาภกันดูด้วยวิธีเหล่านี้...
ฮวงจุ้ยการจัดเตียงนอนรับโชคลาภ
1. อย่าจัดวางด้านข้างของเตียงให้ชิดกับผนังหรือหน้าต่างจนเกินไป
เพราะถ้าคุณปล่อยให้ด้านข้างของเตียงชิดกับผนังหรือหน้าต่างแล้ว เวลาคุณนอนหรือนั่งอยู่บนเตียงคุณจะรู้สึกเหมือนมีลมพัดจากด้านหลังตลอดเวลา สำหรับคนที่ไม่คิดอะไรก็อาจจะเย็นดี แต่ตามหลักฮวงจุ้ยแล้วจะทำให้ผู้นอนรู้สึกระแวง เป็นกังวล และจะทำให้นอนหลับไม่สบายได้
ในขณะที่ด้านหัวเตียงควรจะตั้งให้ติดกำแพง หรือไม่ก็มีหัวเตียงที่แข็งแกร่ง (เปรียบเสมือนขุนเขา) ที่จะทำให้รู้สึกปลอดภัยยิ่งขึ้น และไม่ควรตั้งให้หัวเตียงติดกับหน้าต่างเพื่อไม่ให้พลัง ชิ (ซึ่งเชื่อว่าเป็นพลังของชีวิต) ไหลออกไปจากห้อง
2. เตียงควรเป็นแบบเปิดโล่งทั้งสองข้างและใต้เตียงควรปล่อยโล่ง ไม่ควรนำของมาวาง
ฮวงจุ้ยการจัดเตียงนอนรับโชคลาภ
3. แม้ว่าแสงไฟอ่อนจะช่วยให้เรารู้สึกสงบและผ่อนคลาย
แต่ควรหลีกเลี่ยงการนำโคมไฟมาห้อยตรงบริเวณกลางหัวเตียง เพราะหากคุณต้องนอนใต้โคมไฟที่ห้อยระย้า คุณจะรู้สึก “กดดัน” แล้วจะพาลนอนไม่หลับหรือหากหลับก็อาจจะฝันเป็นตุเป็นตะไปได้ ส่วนในทางวิทยาศาสตร์แล้ว การมีโคมไฟห้อยอยู่ตรงหน้าจะทำให้แสงที่ส่องมารบกวนการนอนของคุณนั่นเอง
ในกรณีที่คุณอยากจะมีโคมไฟอยู่บริเวณเตียง ควรหาโคมไปแบบตั้งวางด้านข้างหัวเตียงทั้งสองข้าง เพราะเชื่อกันว่าจะช่วยในเรื่องของความรัก ควรเลือกโคมไฟที่มีขอบมนกลมเพื่อช่วยเสริมการไหลเวียนของพลังชิ
4. กระจกเป็นสิ่งที่ไม่ควรมีอยู่ในห้องนอน
เพราะเชื่อกันว่าจะสะท้อนพลังชีวิตให้ออกไปจากห้อง แต่ในกรณีที่หลีกเลี่ยงไม่ได้ พยายามอย่าตั้งเตียงให้ตรงกับกระจกเพราะจะทำให้คุณรู้สึกกลัวกับภาพประหลาดๆ (ซึ่งจริงๆ แล้วอาจจะเป็นภาพของเราเอง)
เมื่อเกิดความรู้สึกกลัวขึ้นมาแล้วอาจจะทำให้คุณคิดเตลิดเปิดเปิงไปจนนอนไม่หลับ หรือหลับก็หลับไม่ค่อยสบายจนอาจล้มป่วยลงได้ นอกจากนี้ ไม่ควรตั้งเตียงให้ตรงกับประตู เพราะจะทำให้คุณรู้สึกไม่ค่อยมีความเป็นส่วนตัว และไม่ค่อยปลอดภัยนั่นเอง
ฮวงจุ้ยการจัดเตียงนอนรับโชคลาภ
นอกจากนี้ การใช้สีและองค์ประกอบตามหลักฮวงจุ้ย เชื่อกันว่าจะช่วยสร้างสมดุลให้กับชีวิตมากขึ้น สีที่จะขอแนะนำได้แก่
- สีเหลืองเพื่อความเบิกบานในชีวิต
- สีชมพูจะช่วยเพิ่มพูนความสุข
- สีขาวช่วยให้ชีวิตสงบสุขและรู้สึกสมดุล
- สีแดงช่วยส่งเสริมด้านความรักและความสมหวัง
- สีส้มช่วยเสริมด้านความสร้างสรรค์
- สีเขียวช่วยให้กระชุ่มกระชวยและเพิ่มพลังให้กับชีวิต
- สีม่วงช่วยให้สงบ
- สีฟ้าช่วยให้รู้สึกสงบเช่นกัน
 ลองนำเทคนิคดีๆ แบบนี้ไปลองใช้กันดูนะคะ...
