(4 ธ.ค.) ผู้สื่อข่าวรายงานว่า จากกรณีที่เว็บไซต์เฟซบุ๊กของ น.ส.ยิ่งลักษณ์ ชินวัตร นายกรัฐมนตรี เมื่อวันที่ 3 ธ.ค. ที่ผ่านมา เวลา 10.15 น. ได้เผยแพร่ข้อความว่า " 5 ธันวา รวมพลังคนไทย รวมหัวใจถวายพระพรชัยมงคล" แต่ภาพประกอบกลับเป็นพระบรมฉายาลักษณ์พระบาทสมเด็จพระปรเมนทรมหาอานันทมหิดล (รัชกาลที่ 8) ทำให้เกิดการวิพากษ์วิจารณ์ถึงความไม่เหมาะสมอย่างมากในสังคมออนไลน์
ปรากฏว่าในวันเดียวกัน เมื่อเวลา 24.00 น. ทีมงานของน.ส.ยิ่งลักษณ์ ได้เขียนข้อความในเฟซบุ๊กดังกล่าวว่า "ได้ดำเนินการผิดพลาดในการขึ้นพระบรมฉายาลักษณ์ และได้รายงานให้นายกรัฐมนตรีทราบ นายกรัฐมนตรีได้สั่งการให้แก้ไข และจะได้มีหนังสือกราบเรียนท่านราชเลขาธิการเพื่อนำความกราบบังคมทูลเพื่อขอพระราชทานอภัยโทษในข้อผิดพลาดดังกล่าว" แต่ยังคงมีคนส่วนใหญ่เข้ามาแสดงความคิดเห็นว่า นายกรัฐมนตรีและทีมงาน กระทำไม่เหมาะสมและไม่ระมัดระวังในเรื่องนี้
ทั้งนี้ล่าสุดนายกรัฐมนตรี ได้มอบหมายให้นายบัญฑูรย์ สุภัควณิช เลขาธิการนายกรัฐมนตรี ทำหนังสือชี้แจงไปยังสำนักราชเลขาธิการสำนักพระราชวัง เพื่อขอพระราชทานอภัยโทษในความผิดพลาดที่เกิดขึ้น พร้อมของดให้สัมภาษณ์สื่อมวลชน โดยเฉพาะประเด็นทางการเมือง เนื่องจากเป็นช่วงวันมหามงคล
 