เจ้าแมลงร้ายภายในบ้านเรา นอกจากจะสร้างความรำคาญให้เราแล้ว บางครั้งบางคราพวกมันยังแอบเข้าไปในรูหูของเราขณะนอนพักผ่อน แล้วไม่ยอมออกมาง่ายๆ ด้วยเนี่ยสิ หากแมลงเข้าหูขึ้นมาจริงๆ เราจะมีวิธีเอาแมลงออกมาจากหูอย่างถูกต้อง ไม่เป็นอันตรายต่อภายในหูของเราได้อย่างไร Sanook! Health เอาวิธีที่ถูกต้องมาฝากกันค่ะ
 
“แมลงเข้าหู” ปฐมพยาบาลเบื้องต้นอย่างไร?
1. แน่นอนว่าห้ามใช้ไม้พันสำลี ก้านไม้ หรือวัตถุใดๆ ลงไปเขี่ยแมลงในหูเด็ดขาด เพราะอาจเป็นการดันให้แมลงลงไปในหูลึกกว่าเดิม หรือก่อให้เกิดอันตรายต่อแก้วหู และหูชั้นกลางได้
2. หากไม่มั่นใจว่าเป็นอะไรเข้าไปในหู ให้ลองเอียงหูข้างนั้นลงต่ำ แล้วค่อยๆ โยกศีรษะข้างนั้นลงเบาๆ เผื่อเป็นสิ่งแปลกปลอมที่ไม่มีชีวิตเข้าหู จะได้หลุดออกมาได้
3. หากมั่นใจจริงๆ ว่าเป็นแมลง ให้เอียงหูข้างนั้นขึ้น หยอดเบบี้ออยล์ (น้ำมันทาตัวเด็ก) น้ำมันพืช น้ำมันมะกอก หรือยาหยอดหู (เลือกอย่างใดอย่างหนึ่ง) ลงไปในรูหู ดึงใบหูไปด้านหลัง เพื่อให้รูหูอยู่ในแนวตรง และแมลงอาจปีนหนีออกมาจากในรูหู หรือตายแล้วลอยขึ้นมาที่ปากรูหูได้
4. แต่หากมีอาการอื่นๆ เช่น เจ็บแก้วหู ปวดหู หูอื้อ มีเลือด หรือของเหลวไหลออกมาจากรูหู หรืออาการผิดปกติอื่นๆ อย่าเพิ่งใช้อะไรหยอดหูเด็ดขาด ให้รีบไปพบแพทย์ทันที
 
วิธีหลีกเลี่ยง ไม่ให้แมลงเข้าหู
1. ดูแลทำความสะอาดบริเวณที่นอน และภายในบ้านให้ดี อย่าให้เป็นแหล่งเพาะพันธุ์สัตว์ต่างๆ ได้
2. อย่าทำความสะอาดรูหูด้วยการใช้สำลีพันปลายไม้ หรือคอตตอนบัดเช็ดภายในหู ควรหมั่นเช็ดขี้หูที่ไหลออกมาภายนอกเท่านั้น เพราะขี้หูเป็นกลไกธรรมชาติที่มาพร้อมกลิ่นที่แมลงไม่พึงประสงค์ และความเหนียวของขี้หูจะช่วยกันไม่ให้แมลงเข้าไปภายในหูได้
 
อย่างไรก็ตาม หากใช้วิธีดังกล่าวแล้วไม่ได้ผล ให้รีบแพทย์หูคอจมูกโดยด่วนค่ะ เพราะหากปล่อยไว้อาจทำการรักษายากขึ้นกว่าเดิม