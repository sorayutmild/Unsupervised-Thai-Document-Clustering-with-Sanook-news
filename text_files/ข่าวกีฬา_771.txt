มีให้เห็นตั้งแต่วันแรกยันวันรองสุดท้าย สำหรับความไม่โปร่งใสของเจ้าภาพ มาเลเซีย ในการแข่งขันกีฬาซีเกมส์ 2017ล่าสุดเมื่อช่วงบ่ายวันนี้ก็เกิดขึ้นในการแข่งขันปันจักสีลัต ประเภทต่อสู้ คลาส D น้ำหนัก 60-65 กิโลกรัมชาย พรเทพ พูลแก้ว เจ้าของเหรียญทองซีเกมส์ครั้งที่แล้ว ถูกปรับแพ้ไปอย่างน่ากังขาโดยเหตุการณ์เกิดขึ้นช่วงยกที่ 2 นักกีฬาเจ้าภาพล้มตัวหวังกวาดขาพรเทพ แต่พรเทพหลบการโจมตีได้ทัน ก่อนเตะเข้ากลางลำตัวคู่แข่ง จนฝ่ายหลังร้องด้วยความเจ็บปวด คณะแพทย์จึงเข้ามาดูอาการ และสุดท้ายนักกีฬาเจ้าภาพก็ไม่สามารถแข่งขันต่อไปได้และจากคะแนนที่นักกีฬามาเลเซียนำพรเทพอยู่ 3-1 ทำให้คณะกรรมการตัดสินให้ฝั่งมาเลเซียเป็นฝ่ายชนะไปเลย โดยให้เหตุผลตามกฎกติกากีฬาปันจักสีลัตนั้น มีการระบุว่า"ห้ามคู่ต่อสู้ออกอาวุธไปยังบริเวณ ศีรษะ คอ กระดูกสันหลัง และระหว่างส่วนล่าง และห้ามทำให้คู่ต่อสู้ได้รับบาดเจ็บจนไม่สามารถทำแข่งขันต่อได้ และหากมีการละเมิดกติกาข้อนี้ จะถูกให้ออกจากการแข่งขันหรือปรับแพ้ทันที เพราะถือเป็นการทำผิดกฎร้ายแรง" ซึ่งด้วยเหตุผลนี้ ทำให้พรเทพถูกปรับแพ้ไปนั่นเองอย่างไรก็ดี ทางฝั่งทีมไทยได้ทำการประท้วงคำตัดสินทันที เนื่องจากมองว่านักกีฬามาเลเซียแกล้งเจ็บเกินเหตุ และการตัดสินก็ไม่เป็นธรรมต่อฝั่งไทยแต่คำประท้วงก็ไม่เป็นผล ทำให้พรเทพถึงกับออกอาการเซ็งนั่งซึมอยู่ในสนามพักใหญ่ จนสุดท้ายทีมงานไทยต้องมาพาตัวออกจากสนามไป
 