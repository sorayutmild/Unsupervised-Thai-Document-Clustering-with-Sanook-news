สำหรับบางคนการมีเพศสัมพันธ์อาจทำให้รู้สึกว่าช่วยเพิ่มความสัมผัสระหว่างคู่รักได้ แต่บางคนกลับ รู้สึกไม่อยากมีเพศสัมพันธ์ ขึ้นมาโดยที่ไม่ทราบสาเหตุที่แท้จริง ดังนั้นทาง Hello คุณหมอ จึงได้รวบรวมสาเหตุที่อาจทำให้คุณรู้สึกไม่อยากมีเพศสัมพันธ์มาฝาก เพื่อให้คุณได้ลองสังเกตตัวเองกัน
สาเหตุที่ทำให้คุณรู้สึกไม่อยากมีเพศสัมพันธ์
สาเหตุที่ทำให้รู้สึกไม่อยากมีเพสสัมผัสนั้นมีอยู่ด้วยกันหลากหลาย โดยสาเหตุต่างๆ มีดังนี้

ปัญหาของห้องนอน

หลายคนอาจจะเคยได้ยินคำพูดที่ว่าห้องนอน และเตียงนอนควรใช้สำหรับนอนและการมีเพศสัมพันธ์เท่านั้น ไม่ควรนำเทคโนโลยีต่างๆ เช่น โทรทัศน์ โทรศัพท์ หรือคอมพิวเตอร์ เข้าไปไว้ในห้องนอน เนื่องจากมันจะทำให้คุณเกิดอาการไขว้เขว นอนไม่หลับ และส่งผลต่อการมีเพศสัมพันธ์ของคุณ

การใช้ยา

แน่นอนว่ามียาหลายอย่างที่อาจส่งผลต่อความรู้สึกทางเพศได้ ไม่ว่าจะเป็นยาลดความดันโลหิต ยาลดความวิตกกังวล ยาลดกรดไหลย้อน ยาแก้แพ้ รวมไปถึงยาแก้ซึมเศร้า ซึ่งถ้าคุณใช้ยาเหล่านี้แล้วทำให้เกิดความรู้สึกไม่อยากมีเพศสัมพันธ์ คุณควรจะต้องปรึกษาแพทย์ผู้เชี่ยวชาญเกี่ยวกับปัญหาที่เกิดขึ้น นอกจากนั้นการใช้ยาคุมกำเนิดก็สามารถทำให้เกิดความรู้สึกไม่อยากมีเพศสัมพันธ์ในผู้หญิงบางคนได้เช่นกัน เนื่องจากมันเข้าไปทำให้ระดับฮอร์โมนเทสโทสเตอร์โรน (Testosterone) ต่ำ

ไม่มีเวลาว่าง

บางคนอาจจะต้องใช้เวลาทั้งวันไปกับการทำงาน ดูแลครอบครัว ทำอาหาร ออกกำลังกาย และทำกิจกรรมต่างๆ ซึ่งสิ่งเหล่านี้อาจทำให้เกิดความเครียด และส่งผลทำให้เกิดการเปลี่ยนแปลงของฮอร์โมนที่เกี่ยวกับความรู้สึกทางเพศโดยเฉพาะ นั่นจึงทำให้คุณอาจมีความรู้สึกไม่อยากมีเพศสัมพันธ์เกิดขึ้นนั่นเอง การปลดปล่อยความเครียดที่ดีวิธีหนึ่งก็คือการแช่ตัวในน้ำที่มีน้ำมันหอมระเหย เพื่อช่วยให้ร่างกายผ่อนคลาย

นอนไม่หลับ

จากข้อมูลของ American Academy of Sleep Medicine พบว่า ผู้หญิงมีแนวโน้มที่จะมีปัญหาในการนอนได้มากกว่าผู้ชายถึง 2 เท่า และการนอนไม่หลับมีผลกระทบอย่างมากต่อความรู้สึกทางเพศ แต่บางครั้งการนอนไม่หลับก็อาจส่งผลทำให้คุณมีเพศสัมพันธ์มากเกินไปได้เช่นกัน เนื่องจากการนอนไม่หลับนั้นจะมีผลกระทบต่อฮอร์โมนเพศ เช่น เอสโตรเจน (Estrogen) และโปรเจสเตอโรน (Progesterone)

ไม่มั่นใจในรูปร่าง

ถือเป็นอีกเรื่องที่สำคัญเป็นอย่างมากสำหรับเรื่องของรูปร่างและร่างกาย หลายคนไม่อยากมีเพศสัมพันธ์เพราะรู้สึกประหม่าเกี่ยวกับร่างกายของตัวเอง เพราะการที่จะรักษารูปร่างให้ดูดีถือว่าเป็นเรื่องที่ยากสำหรับบางคน แต่คุณก็สามารถทำให้ร่างกายดูดีขึ้นได้ด้วยการเรื่องเสื้อผ้าหรือชุดชั้นในให้เหมาะกับตัวเอง รวมถึงมันอาจจะทำให้คุณดูเซ็กซี่ขึ้นได้

ปัญหาเกี่ยวกับกระเพาะปัสสาวะ

1 ใน 3 ของผู้หญิงมักจะมีปัญหาเกี่ยวกับกระเพาะปัสสาวะระหว่างมีเพศสัมพันธ์ บางครั้งอาจจะทำให้เกิดการปล่อยปัสสาวะจำนวนเล็กน้อยระหว่างมีเพศสัมพันธ์ ซึ่งอาการนี้อาจทำให้รู้สึกไม่อยากมีเพศสัมพันธ์ขึ้นมาได้ เนื่องจากเรื่องนี้ถือเป็นเรื่องที่อ่อนไหวสำหรับผู้หญิง

ใกล้วัยหมดประจำเดือน

ในช่วงก่อนวัยหมดประจำเดือนฮอร์โมนเอสโตรเจนจะลดลง ทำให้เกิดการเปลี่ยนแปลงทางสรีรวิทยา ทั้งเนื้อเยื่อช่องคลอดที่ละเอียดอ่อนก็จะเกิดความแห้งกร้าน มีน้ำหล่อลื่นน้อยลง และทำให้เกิดความเจ็บปวดเมื่อมีเพศสัมพันธ์ นี่จึงเป็นอีกหนึ่งเหตุผลที่ทำให้เกิดอาการไม่อยากมีเพศสัมพันธ์ขึ้นได้ นอกจากนั้นช่วงวัยหมดประจำเดือนอาจทำให้ผู้หญิงรู้สึกไม่ค่อยปลอดภัย เนื่องมาจากน้ำหนักที่เพิ่มขึ้น อาการร้อนวูบวาบ อารมณ์แปรปรวน ความหวาดกลัวเกี่ยวกับการแก่ตัว รวมไปถึงการมีประจำเดือนที่ไม่ปกติอีกด้วย

มีลูกๆ อยู่ด้วยตลอดเวลา

สำหรับคู่ที่มีลูกด้วยกันแล้ว มันอาจทำให้รู้สึกเหนื่อยล้าที่จะต้องมีเพศสัมพันธ์กัน เรื่องจากใช้เวลาทั้งหมดไปกับลูกหมดแล้ว ทางที่ดีคือควรกำหนดวันสักหนึ่งวันที่จะฝากลูกๆ ไว้กับพี่เลี้ยงหรือครอบครัว จากนั้นจะได้มีเวลาส่วนตัวอยู่ด้วยกันมากขึ้นนั่นเอง

ไม่เปิดใจคุยกันในเรื่องเพศ

แน่นอนว่าการพูดคุยกันเรื่องเพศอาจจะทำให้เกิดความรู้สึกไม่สบายใจ เพราะไม่รู้ว่าจะต้องเริ่มต้นอย่างไรดีเมื่อต้องพูดถึงสิ่งที่ต้องการ แต่การเปิดใจคุยกันมันอาจจะทำให้ความสัมพันธ์ในเรื่องเซ็กส์ดีขึ้น