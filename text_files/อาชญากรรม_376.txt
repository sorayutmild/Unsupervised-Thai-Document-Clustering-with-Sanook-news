เมื่อเวลา 19.00 น. วันที่ 7 ก.ย. นางยุพา ทองแก้ว อายุ 40 ปี อดีตภรรยา เท่ง เถิดเทิง ดาราตลกชื่อดัง นำตัวนายอรรถสิทธิ์ ทองแก้ว หรือน้องแก๊ป อายุ 18 ปี ลูกชาย ซึ่งมีสภาพถูกทำร้ายที่ใบหน้าจนฟกช้ำดำเขียว มาแจ้งความกับ ร.ต.ท.วิโรจน์ เทพหนู พงส.(สบ1)สน.ภาษีเจริญ
นายอรรถสิทธิ์ เล่าว่า ตนได้เดินชนกับนางผึ้ง เพื่อนบ้านในซอยเดียวกัน แล้วมีปากเสียงกัน ซึ่งนางผึ้ง ได้ข่มขู่ให้ตนระวังตัวไว้จากนั้นได้แยกย้ายกันไป ต่อมาช่วงประมาณ 6 โมงเย็น ขณะที่ตนยืนคุยโทรศัพท์อยู่หน้าบ้านพัก มีชายวัยฉกรรจ์ 3 คน จำได้ว่าเป็นกลุ่มวัยรุ่นในชุมชนวัดจันทรประดิษฐาราม อยู่ใกล้กับบ้านพัก เข้ามารุมทำร้ายตนเองจนได้รับบาดเจ็บแล้วหลบหนีไป
นายอรรถสิทธิ์ ให้การอีกว่า หลังจากที่ตนถูกทำร้ายร่างกายแล้วนั้น ได้นำเรื่องมาเล่าให้แม่ฟัง โดยเชื่อว่ากลุ่มวัยรุ่นดังกล่าวน่าจะถูกนางผึ้ง ซึ่งเป็นคู่กรณีว่าจ้างให้มาทำร้ายตนเอง เนื่องจากโกรธแค้นที่มีปัญหากันใช่ช่วงเย็น เบื้องต้นตำรวจได้ลงบันทึกประจำวันไว้ก่อนสอบปากคำผู้เสียหายก่อนส่งตัวไปตรวจร่างกายที่รพ.เพชรเกษม จากนั้นจะประสานให้ฝ่ายสืบสวนติดตามตัวนางผึ้ง และกลุ่มชายฉกรรจ์ 3 คน มาสอบปากคำว่าเกี่ยวข้องในคดีทำร้ายร่างกายนายอรรถสิทธิ์ หรือไม่ สำหรับนายอรรถสิทธิ์ เป็นลูกของเท่ง เถิดเทิง ที่เกิดกับภรรยาเก่า และเมื่อหลายปีก่อนเคยตกเป็นข่าวกรณีดาราตลกชื่อดังไม่ยอมส่งเสียจนมีการเจรจาตกลงกันได้ในที่สุด
 