โควิด-19 (โคโรนาไวรัส) หลังจากเริ่มแพร่ระบาดในเมืองอู่ฮั่น ประเทศจีน ไม่นานก็ลุกลามไปยังหลายประเทศ รวมถึงในประเทศไทย ที่พบผู้ติดเชื้อจากโคโรนาไวรัสหลายราย
โคโรนาไวรัสสายพันธุ์ใหม่ 2019 (COVID-19) เป็นเชื้อไวรัสที่เพิ่งถูกค้นพบ ซึ่งอาการเจ็บป่วย ค่อนข้างมีความใกล้เคียงกับ ไข้หวัดธรรมดา หรือ ไข้หวัดทั่วไป หลายคนที่มีอาการเจ็บไข้ได้ป่วย มีไข้ ไอ เจ็บคอ ในช่วงนี้ ก็มักวิตกกังวล สับสนว่า ไข้หวัดธรรมดา และ โควิด-19 (โคโรนาไวรัส) ต่างกันอย่างไร ?
ความแตกต่างของ ไข้หวัดธรรมดา และ โควิด-19 (โคโรนาไวรัส)
ไข้หวัดธรรมดา (Common Cold) และ โคโรนาไวรัสสายพันธุ์ใหม่ 2019 (Covid-19) เกิดจากเชื้อไวรัสโคโรนาเหมือนกัน โดยไข้หวัดทั่วไป มักเกิดจากไรโนไวรัสถึง 30-80% รองลงมาคือ โควิด-19 (โคโรนาไวรัส) 10-15% และระดับความรุนแรงของโรคแตกต่างกัน โดยโคโรนาไวรัส จะมีระดับความรุนแรงกว่าไข้หวัดธรรมดามาก
สาเหตุของไข้หวัดธรรมดาและโควิด-19 (โคโรนาไวรัส)
ไข้หวัดธรรมดา มักเกิดจากเชื้อไวรัสไรโนไวรัส (Rhinovirus) 30-80% เป็นไวรัสที่ทำให้เกิดโรคกับจมูก คือหวัดธรรมดา พบบ่อยมากในเด็ก และไวรัสอีกชนิดที่เป็นสาเหตุของไข้หวัดคือ โคโรนาไวรัส (Coronavirus) 10-15% แต่เป็นไวรัสโคโรนาที่ค้นพบ และมีมานานแล้ว โดยมีการพบเชื้อไวรัสโคโรนาที่ติดต่อในมนุษย์แล้ว 6 สายพันธุ์
โคโรนาไวรัสสายพันธุ์ใหม่ 2019 (COVID-19) เกิดจาก ไวรัสโคโรนา สายพันธุ์ใหม่ 2019 ซึ่งทำให้มีอาการปอดอักเสบรุนแรงได้ โดยเป็นเชื้อไวรัสที่เพิ่งถูกค้นพบใหม่ นับเป็นสายพันธุ์ที่ 7 ของไวรัสโคโรนาที่ติดต่อในมนุษย์ โดยมีการรายงานเป็นทางการเมื่อ 3 มกราคม คศ. 2020 ว่าโรคปอดอักเสบที่ระบาดที่อู่ฮั่น ประเทศจีน มีสาเหตุจากไวรัสโคโรน่าสายพันธุ์ใหม่ 2019
อาการไข้หวัดธรรมดา

มีไข้ต่ำ ๆ น้ำมูกไหล ไอ จาม เจ็บคอ

อาการ โควิด-19 (โคโรนาไวรัสสายพันธุ์ใหม่ 2019)

มีไข้ น้ำมูกไหล เจ็บคอ ไอ
มีเสมหะ เสมหะอาจจะมีเลือดติดเป็นเส้นสาย
หายใจเหนื่อยหอบ หายใจลำบาก
ปวดเมื่อยตามตัว
อาจมีคลื่นไส้ ท้องเสียในบางราย

ความรุนแรงของไข้หวัดธรรมดา
ไข้หวัดธรรมดา มักไม่มีโรคแทรกซ้อนรุนแรง และไม่มีอาการที่รบกวนชีวิตประจำวันมากนัก มีอาการอยู่ไม่นาน หากดูแลร่างกาย พักผ่อนให้เพียงพอ อาการไข้หวัดจะค่อย ๆ หายไปเองใน 3-4 วัน
ความรุนแรงของโควิด-19 (โคโรนาไวรัส)
อาการรุนแรงที่สุดที่พบจากโคโรนาไวรัส คือ อาการปอดอักเสบอันนำไปสู่การเสียชีวิต ความรุนแรงของโรคแตกต่างกันตามความแข็งแรงของแต่ละคน เด็กอายุน้อย และวัยรุ่นจะมีอาการน้อยกว่าผู้สูงอายุ ผู้ที่เสียชีวิตเกือบทั้งหมดเป็นผู้สูงอายุ และมักมีโรคประจำตัวเกี่ยวกับปอด หรือ โรคหัวใจการรักษาโรค โคโรนาไวรัส (โควิด-19) กับ ไข้หวัดธรรมดา
การรักษาโรคติดเชื้อโควิด-19 (โคโรนาไวรัส)

หากตรวจพบว่ามีเชื้อ โคโรนาไวรัส สายพันธุ์ใหม่ 2019 ให้รับผู้ป่วยไว้รักษาในห้องแยกที่มีความดันอากาศในห้องเป็นลบ ซึ่งมีอยู่แล้วในโรงพยาบาลขนาดใหญ่หรือโรงพยาบาลศูนย์
ผู้ป่วยสวมหน้ากากอนามัย ทางแพทย์จะให้การรักษาแบบประคับประคอง มีการให้ออกซิเจนหรือใส่ท่อช่วยหายใจตามความจำเป็น เป็นต้น
ผู้ป่วยที่สงสัยว่าติดเชื้อ จะต้องเข้ารับการรักษาในโรงพยาบาลทันทีและห้ามผู้ป่วย เดินทางไปทำงานหรืออยู่ที่บ้านโดยเด็ดขาด
โรงพยาบาลต้องมีการวิธีกำจัดเชื้อไวรัส ในพื้นที่และสถานที่โดยรอบที่ตรวจพบเชื้อ
แพทย์ต้องรายงานผลการตรวจผู้ป่วยทุกรายที่พบการติดเชื้อไวรัสโคโรน่าให้กรมควบคุมโรค กระทรวงสาธารณสุข และ สสจ. ในแต่ละจังหวัดด้วย

การรักษาไข้หวัดธรรมดา

พักผ่อนให้มากขึ้น
ดื่มน้ำให้เพียงพอ
รับประทานอาหารที่มีประโยชน์
ให้ยารักษาตามอาการ เช่น

กินยาลดไข้ เช่น แอสไพริน หรือพาราเซตามอล
ยาลดน้ำมูก เป็นยาที่ใช้ร่วมกับยาแก้ปวดและยาแก้คัดจมูก ช่วยให้ไข้หวัดหายได้เร็วยิ่งขึ้น
ยาแก้ไอ คือยาที่ใช้เพื่อบรรเทาอาการไอมีเสมหะ ซึ่งจะช่วยให้เสมหะนิ่มลงและขับออกได้ง่ายขึ้น



การป้องกันโควิด-19 (โคโรนาไวรัส)
การดูแลป้องกันตัวเองของไข้หวัดธรรมดา และ โคโรนาไวรัสสายพันธุ์ใหม่ 2019 ไม่ต่างกัน เพราะไวรัสสามารถแพร่กระจายจากคนสู่คนได้ จากการถูกไอ จาม หรือสัมผัสกับสารคัดหลั่งของคนที่ป่วย

ควรใส่หน้ากากอนามัยเพื่อป้องกัน เมื่อต้องเดินทางออกไปนอกบ้าน เพราะเชื้อไวรัสนี้ติดต่อผ่านทางลมหายใจ สารคัดหลั่ง เช่น น้ำมูก น้ำลาย ใส่หน้ากากอนามัยนอกจากป้องกันสารคัดหลั่งจากน้ำมูกน้ำลาย ยังป้องกันไม่ให้เราเอามือเข้าปากโดยไม่รู้ตัว
หมั่นล้างมือให้สะอาดเป็นประจำด้วยสบู่ หรือเช็ดด้วยแอลกอฮอล์ เจลแอลกอฮอล์ ซึ่งควรมีปริมาณแอลกอฮอล์ 70-75% ขึ้นไป
ไม่อยู่ใกล้ชิดผู้ป่วยที่ไอ จาม หลีกเลี่ยงการอยู่ในสถานที่แออัด และมีมลภาวะเป็นพิษ
ไม่นำมือมาสัมผัสตา จมูก ปาก และไม่ใช้สิ่งของร่วมกับผู้อื่น เช่น ผ้าเช็ดหน้า แก้วน้ำ ฯลฯ
กินอาหารปรุงสุกใหม่ ไวรัสโคโรนาจะหมดสภาพลงอย่างรวดเร็วเมื่อถูกความร้อน เมื่อได้รับความร้อนที่ 75 องศา เพียง 5 นาที ดังนั้นควรรับประทานอาหารที่ปรุงสุกใหม่ จะช่วยป้องกันได้
รีบไปพบแพทย์ถ้ามีอาการไข้ หากมีอาการระบบทางเดินหายใจ เช่น ไอ เจ็บคอ มีน้ำมูก หายใจเหนื่อยหอบ ให้รีบไปพบแพทย์ทันที โดยเฉพาะหากเพิ่งเดินทางกลับจากต่างประเทศ โดยหลังเดินทางกลับถึงประเทศไทย ภายใน 14 วัน ถ้ามีอาการไข้ มีอาการระบบทางเดินหายใจ เช่น ไอ เจ็บคอ มีน้ำมูก หายใจเหนื่อยหอบ ให้สวมหน้ากากอนามัย และรีบไปพบแพทย์หรือเจ้าหน้าที่สาธารณสุขทันที พร้อมทั้งแจ้งประวัติการเดินทาง เนื่องจากมีโอกาสเกิดภาวะแทรกซ้อนปอดบวม และมีอาการรุนแรง ถึงขั้นเสียชีวิตได้

อ่านเพิ่มเติม

สรุปทุกเรื่อง “ไวรัสโคโรนา” หรือ “โควิด-19” คืออะไร ? อาการเป็นอย่างไร ?
โควิด-19: ทำไมต่างประเทศรณรงค์ไม่ให้ใส่ “หน้ากากอนามัย” แล้วคนไทยควรใส่อยู่ไหม?
10 ข้อควรทำ เมื่อกลับจากประเทศเสี่ยงไวรัส “โควิด-19”
