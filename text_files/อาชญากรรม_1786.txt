แฟ้มภาพ
จากกรณีเด็กหญิงออย (นามสมมุติ) เด็กหญิงวัย 13 ปี นักเรียนชั้นประถมศึกษาปีที่ 6 ของโรงเรียนแห่งหนึ่ง ซึ่งผูกคอตายเสียชีวิตเมื่อวันที่ 5 เม.ย.ที่ผ่านมา ที่บ้าน อ.แม่สาย จ.เชียงราย โดยมูลเหตุจูงใจให้ฆ่าตัวตายยังคลุมเครืออยู่นั้น (อ่านข่าวที่เกี่ยวข้อง:เผาแล้วศพดญ.13ปีผูกคอตาย ญาติปัดข่าวลือท้อง)
ความคืบหน้าล่าสุด (11 เม.ย.) เมื่อเวลา 16.00 น. ผู้สื่อข่าวรายงานว่า พ.ต.อ.ทรงกริช อ่อนตระไคร้ ผกก.สภ.แม่สาย จ.เชียงราย เปิดเผยว่า คดีนี้หลังจากที่มีเงือนงำหลายอย่าง และมีการชันสูตรศพ และกำลังรอผลการตรวจ ตนได้สั่งให้รับเป็นคดี โดยทางตำรวจได้รับการติดต่อจากครูพละว่า จะขอเข้าให้ปากคำเกี่ยวกับเหตุการณ์ทั้งหมดที่เกิดขึ้น
หากมีการสอบสวนปากคำแล้วคงสรุปได้ว่า เด็กสาวที่แขวนคอตายนั้น มีสาเหตุมาจากอะไร เพราะจากกระแสข่าวหลายทาง ทั้งเรื่องการที่ถูกเพื่อนล้อที่ถูกครูหนุ่มข่มขืน และเรื่องแฟนที่ย้ายไปอยู่ จ.ภูเก็ต โดยเจ้าหน้าที่ตำรวจจะให้ความกระจ่างแก่สังคม และหากครูหนุ่มมีการล่วงละเมิดทางเพศเด็กสาวก็ต้องถูกดำเนินคดีตามกฎหมายต่อไป