เผย "ประยุทธ์" จวก "ธาริต" กลางที่ประชุม ลั่นขอให้หยุดได้แล้ว - ย้ำถ้าเลือกตั้งต้องไม่นองเลือด
ผู้สื่อข่าว "ข่าวสด" รายงานว่า เวลา 14.05 น. วันที่ 20 พ.ค. พลเอกประยุทธ์ จันทร์โอชา ผบ.ทบ.ในฐานะผู้อำนวยการกองอำนวยการรักษาความสงบเรียบร้อย พร้อมที่ปรึกษาทั้ง 4 คนได้เดินทางมาถึงสโมสรทหารบกด้วยสีหน้าเรียบเฉยและเคร่งขรึม ท่ามกลางการดูแลความปลอดภัยอย่างเข้มงวด โดยมีสื่อมวลชนทั้งไทยและต่างประเทศให้ความสนใจและติดตามความเคงื่อนไหวและสถานการณ์ต่างๆ
เมื่อผบ.ทบ.มาถึงก็ได้ขึ้นไปยังห้องประชุมเพื่อชี้แจงให้กับผู้เข้าร่วมประชุมรับทราบนโยบายและแนวทางปฏิบัติหลังมีการประกาศใช้กฎอัยการศึก ทั้งนี้เป็นที่น่าสังเกตว่าส่วนราชการที่ถูกมองว่าเป็นฝ่ายของรัฐบาลที่เดินทางเข้าร่วมประชุมและถูกจับตามองเป็นพิเศษ ประกอบด้วยนายธาริต เพ็งดิษฐ์ อธิบดีกรมสอบสวนคดีพิเศษหรือดีเอสไอ ที่เดินทางมาถึงด้วยสีหน้าเคร่งเครียด
นอกจากนี้ ยังมีพลตำรวจเอกอรรถกฤษณ์ ธารีฉัตร ผู้อำนวยการสำนักงานสลากกินแบ่งรัฐบาล นายอภินันท์ จันทรังษี อธิบดีกรมประชาสัมพันธ์ พลตำรวจเอกพงศพัศ พงษ์เจริญ เลขาธิการ ป.ป.ส. พลตำรวจเอกทวี สอดส่อง เลขาธิการศอ.บต. นายอำพน กิตติอำพน เลขาธิการคณะรัฐมนตรี นายเอนก เพิ่มวงศ์เสนีย์ ผู้อำนวยการอ.ส.ม.ท. นายประภัสร์ จงสงวน ผู้ว่าการรถไฟแห่งประเทศไทย นายวิบูล สงวนพงศ์ ปลัดกระทรวงมหาดไทย นอกจากนี้ยังมีภาคเอกชนที่เข้าร่วม อาทิ ประธานสภาหอการค้า ประธานสภาอุตสาหกรรม เป็นต้น  ผู้สื่อข่าว "ข่าวสด" รายงานว่า รายงานข่าวในที่ประชุมชี้แจงระหว่างผบ.ทบ.กับหัวหน้าส่วนราชการ เปิดเผยว่า ในที่ประชุมช่วงต้นพล.อ.ประยุทธ์ จันทร์โอชา ผู้บัญชาการทหารบก ในฐานะผอ.กอ.รส. ได้มีการชี้แจงถึงวัตถุประสงค์ในการประกาศกฎอัยการศึกครั้งนี้ โดยขอให้ข้าราชการทำตามหน้าที่ที่มีอยู่และดำเนินการตามกฏหมายที่มีเพื่อไม่ให้บ้านเมืองเกิดความรุนแรง ทุกคนต้องช่วยกันไม่ใช่ปล่อยให้คนไทยออกมาตีกันเองหรือไม่ใช่ปล่อยให้มีการฆ่ากันหรือเสียเลือดเสียเนื้อกันแล้วค่อยออกมาแก้ไข
"ในที่ประชุมผู้ที่ถูกเพ่งเล็งเป็นกรณีพิเศษก็ได้แก่นายอำพน กิตติอำพน เลขาธิการครม.ซึ่งพล.อ.ประยุทธ์ได้บอกชัดเจนว่าให้ไปคุยกับฝ่ายการเมืองให้เรียบร้อยตามหน้าที่ นอกจากนี้ในที่ประชุมพล.อ.ประยุทธ์ได้ถามหานายธาริต ซึ่งถือเป็นคนที่ถูกพูดถึงมากที่สุด ซึ่งพล.อ.ประยุทธ์ได้เรียกชื่อโดยบอกว่ามันไม่ได้แล้ว หยุดได้แล้วทำงานได้แล้ว มันเละไปหมดแล้วต้องหยุด และถ้าจะฟ้องใครก็ให้มาฟ้องผม นอกจากนี้ยังได้บอกกับที่ประชุมว่าจะปล่อยบ้านเมืองและประชาชนเกิดความรุนแรงแบบนี้ไม่ได้ ไม่ใช่ว่าจะปล่อยให้ตีกัน ฆ่ากันตายจนเสียเลือดเสียเนื้อแล้วค่อยออกมามันไม่ได้"
ด้านนายภุชงค์ นุตราวงศ์ เลขาคณะกรรมการ (กกต.) เปิดเผยว่าบรรยากาศประชุมเป็นไปด้วยดีไม่ได้มีอะไร พล.อ.ประยุทธ์ก็ได้มีการชี้แจงถึงวัตถุประสงค์ของการใช้กฎอัยการศึกโดยช่วงหนึ่งได้บอกกับนายอำพน กิตติอำพน เลขาคณะรัฐมนตรีว่าให้ช่วยไปคุยกัยฝ่ายการเมืองให้เรียบร้อย นอกจากนี้พล.อ.ประยุทธ์ยังได้พูดกับนายธาริตว่าให้หยุดได้แล้วที่ผ่านมามันเละไปหมดแล้ว จะดำเนินการอะไรก็ขอพิจารณาให้เกิดความรอบคอบ ในส่วนของกกต.พล.อ.ประยุทธ์ไม่ได้พูดอะไรมากเพียงแต่บอกว่าหากจัดการเลือกตั้งแล้วเลือกไม่ได้ก็ไม่ต้องเลือก ถ้าเลือกตั้งแล้วเสียเลือดเสียเนื้อก็ไม่ต้องทำ
อย่างไรก็ตามนายภุชงค์ กล่าวว่า จะนำผลการหารือในวันนี้ไปเข้าที่ประชุมกกต.ในวันพรุ่งนี้ (21 พ.ค.) ส่วนการประกาศกฎอัยการศึกถือเป็นกฎหมายสำคัญที่จะช่วยสร้างความสงบเรียบร้อย
เมื่อถามว่ากกต.จะสามารถจัดการเลือกตั้งในระหว่างประกาศกฎอัยศึกได้หรือไม่ นายภุชงค์ เดิมการจัดการเลือกตั้งจะต้องอาศัยกฎหมายหลายฉบับหากมีกฎอัยศึกแต่ระหว่างนี้หากมีการดำเนินใดๆ ก็จะต้องนำกฏอัยการศึกมาพิจารณาด้วย โดยผบ.ทบ. ย้ำว่าถ้าการเลือกตั้งจัดไม่ได้ก็ไม่ต้องเลือกถ้ามีการเลือกตั้งแล้วเสียเลือดเนื้อก็ไม่ต้องจัด ผู้สื่อข่าวรายงานว่าภายหลังการประชุมนายอำพนปฏิเสธที่จะตอบคำถามใดๆ เมื่อถามว่าได้รับมอบหมายให้ไปคุยกับฝ่ายการเมืองจะดำเนินการเลยหรือไม่ นายอำพนได้แต่ละยิ้มแล้วเดินเลี่ยงกลับออกไป
ด้านนายถวิล เปลี่ยนศรี เลขาธิการสภาความมั่นคง (สมช.) กล่าวเพียงสั้นๆ ว่าการดำเนินการในวันนี้เป็นการดำเนินการเพื่อสร้างความเข้าใจและเป็นการดำเนินการเพื่อสร้างความสงบเรียบร้อยซึ่งผบ.ทบ.ยืนยันว่าใครทำผิดกฎหมายก็ต้องถูกดำเนินการทางกฎหมายอย่างเคร่งครัด 
ขอบคุณภาพและข่าวจาก ข่าวสด 