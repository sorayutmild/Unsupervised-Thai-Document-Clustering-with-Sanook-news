จากกรณี รถบรรทุก 4 ล้อ พุ่งชน นางสาวกาณจน์ภัสร์ ศิริปทุม อายุ 29 ปี ครีเอทีฟรายการ 2 สาวเล่าเรื่อง ของบริษัท เอ็กแซ็กท์ จำกัด จนเสียชีวิตขณะเดินข้ามถนนหน้าอาคารแกรมมี่ ถนนอโศก สถานที่ทำงาน
ด้านพันตำรวจโทประยูร สุมมานัส พนักงานสอบสวนผู้ชำนาญการพิเศษ สน.ทองหล่อ เปิดเผยกรณีนายสุริยา สุขบัว อายุ 30 ปี ชาว จ.สุรินทร์ คนขับรถบรรทุก 4 ล้อ ที่พุ่งชน นางสาวกาณจน์ภัสร์ ศิริประทุม เสียชีวิต ล่าสุดหลังจากที่ได้มีการตรวจหาสารเสพติดแล้ว ปรากฏว่าผู้ขับขี่มีฉี่เป็นสีม่วง ก่อนให้การรับสารภาพว่าเสพยาบ้ามาจริง จึงทำการแจ้งข้อหาเพิ่มเติม โดยไม่ให้มีการประกันตัว ซึ่งหลังจากสอบปากคำเสร็จสิ้นจะตัวไปฝากขังที่ศาลอาญากรุงเทพใต้วันพรุ่งนี้ (20 ธ.ค.)
วันนี้ (19 ธ.ค.) นายณัฐวัฒน์ พาเอนกพันธุ์กุล สามีของผู้ตาย นางทองปัน โฮงคำอุด มารดา พร้อมญาติและเพื่อนร่วมงานเดินทางมาที่สถาบันนิติเวชวิทยา โรงพยาบาลตำรวจ เพื่อรับศพ นางสาวกาณจน์ภัสร์ บรรยากาศเต็มไปด้วยความโศกเศร้า ผลชันสูตรศพ ระบุสาเหตุการเสียชีวิตมาจากสมองฟกช้ำและปอดฉีกขาด
นายณัฐวัฒน์ สามี กล่าวว่า ภรรยาเคยเล่าให้ฟังว่าหน้าที่ทำงานช่วงพักกลางวันมีรถวิ่งผ่านไปมาจำนวนมาก ตนกับภรรยาเพิ่งแต่งงานกันเมื่อวันที่ 7 ธันวาคมที่ผ่านมา คุยกันไว้ว่าวันที่ 26 ธันวาคมนี้จะกลับไปเยี่ยมบ้านที่ขอนแก่น แต่ภรรยามาเสียชีวิตเสียก่อน ยืนยันว่าภรรยาของตนไม่ได้ตั้งครรภ์ตามที่เป็นข่าว
พร้อมฝากเรื่องความปลอดภัยการจราจร เพราะไฟสัญณาณจราจรอยู่สูงเกินไป อาจทำให้คนขับรถผ่านไปมามองไม่เห็น ทำให้เกิดอุบัติเหตุได้ง่าย จึงขอฝากหน่วยงานที่เกี่ยวข้องเร่งแก้ไข ทั้งนี้ญาติจะนำศพไปประกอบพิธีทางศาสนาที่วัดประชาสามัคคี อำเภอสีชมพู จังวัดขอนแก่น และจะมีพิธีฌาปนกิจในวันอาทิตย์ที่ 21 ธันวาคมนี้