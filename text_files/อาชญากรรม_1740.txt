นักเรียนรวมตัวประท้วงขับไล่ ผอ.โรงเรียน หลังก่อเหตุนุ่งผ้าเช็ดตัวผืนเดียวแอบดูครูสาว หลังก่อเหตุยังทำตัวปกติเหมือนไม่มีอะไรเกิดขึ้น
จากกรณีที่ เฟซบุ๊กแฟนเพจ เจ๊ม้อย v plus เปิดเผยเรื่องราวของครูสาวท่านหนึ่งซึ่งถูก ผอ.โรงเรียนนุ่งผ้าเช็ดตัวมาแอบดูขณะอาบน้ำที่บ้านพักครู ซึ่งหลังเกิดเหตุครูสาวได้แจ้งไปที่ สพม.21 และ ผอ.เขต แต่ก็ไม่มีความคืบหน้าแต่อย่างใด ขณะที่ ผอ.โรงเรียนยังมาทำงานตามปกติ ทำเหมือนไม่มีอะไรเกิดขึ้น แต่ครูสาวต้องนั่งร้องไห้ทุกวัน
"เรื่องมีอยู่ว่า ในคืนวันพฤหัสบดี วันที่ 20 ม.ค 2565 มี ผอ.ท่านหนึ่ง ก็ไปแอบดูหัวผู้หญิงอาบน้ำหลังห้องพัก ทำทีเป็นรดน้ำผักตอน 2 ทุ่มที่จริงไปแอบดูครูผู้หญิงอาบน้ำ แล้วทางครูผู้หญิงได้ยินเสียงดังมาจากหลังห้องน้ำก็เลยแชทหาครูเวรว่ามีบุคคลผ่านนอกเข้ามาใน ร.ร
ครูเวรผู้ชาย 2 คนเลยมาดูให้แต่เห็นผู้ชายคนหนึ่งนุ่งผ้าเช็ดตัวผืนเดียววิ่งเข้าไปในบ้านพัก เลยทำเรื่องขออนุญาตดูกล้องวงจรปิดจาก ผอ. แต่ ผอ.กับเลื่อนหนังสือขอดูกล้องวงจรปิดออกแล้วพูดว่า #ไม่ต้องขอดูหรอกเป็นผมเองที่แอบดู พูดว่าขอโทษแล้วยิ้มออกมาเหมือนโรคจิต" ทางเพจ ระบุ
 
ล่าสุด วันนี้ (27 ม.ค.) นักเรียนและผู้ปกครองที่ทราบข่าวได้นัดรวมตัวกันประท้วงขับไล่ ผอ.รายนี้ ให้ออกไปจากโรงเรียน ซึ่งตั้งอยู่ในพื้นที่ อ.พรเจริญ จ.บึงกาฬ 
ขณะที่ผู้สื่อข่าวสอบถามไปยัง ครูสาว ผู้ประสบเหตุ เล่าว่า หลังเกิดเรื่องเมื่อรู้ว่า ผอ.เป็นคนมาแอบดูตนเองอาบน้ำ รู้สึกเครียดมาก จนไม่สามารถไปสอนหนังสือเด็กๆ ได้ จึงได้ทำหนังสือร้องเรียนไปถึงคณะกรรมการโรงเรียนให้ตรวจสอบ
และวานนี้ตนเองก็ได้มาให้ข้อมูลกับคณะกรรมโรงเรียน แต่ยังไม่รู้ว่าผลสรุปออกมาอย่างไร ซึ่งหลังสอบสวนเสร็จตนเองจึงได้นำภาพวงจรปิดเป็นหลักฐานไปแจ้งความเอาไว้ เพราะเกรงว่าจะไม่ได้รับความเป็นธรรม

 