ถ้าจะพูดถึงการกราบไหว้บูชาสิ่งศักดิ์สิทธิ์หรือพระ สิ่งที่นอกเหนือจากธูปเทียน การตั้งจิตอธิษฐาน ที่เป็นกุศลแล้ว สิ่งสำคัญที่จะขาดไม่ได้เลยนั่นคือ “ดอกไม้” ที่ใช้ในการสักการะบูชา 
 
โดยเฉพาะดอกไม้ที่เราเลือกใช้บูชาพระนั้นจะต้องเป็นดอกไม้ที่สด ใหม่ และสวยงาม จึงต้องมีความพิถีพิถันในการเลือกดอกที่งดงามเป็นพิเศษเพื่อมาถวายหรือบูชาต่อพระ โดยมีความเชื่อว่าดอกไม้ถวายพระจะต้องงามๆ เพื่อที่จะช่วยให้ชีวิตเราสวยงามตามไปด้วยดั่งดอกไม้ หากเราเลือกดอกไม้ที่เหี่ยวเฉามา ชีวิตก็โรยราตามดอกไม้ด้วยเช่นกัน
แต่นั้นก็เพียงความเชื่อของคนที่สืบทอดกันมา นอกจากนี้ยังมีความเชื่ออีกมากมายที่เกี่ยวกับการเลือกดอกไม้แต่ละชนิดมาถวายหรือบูชาพระด้วยค่ะ ซึ่งมีดังนี้

 
บุคคลผู้บูชาด้วยดอกไม้ที่มีสีสวยเช่น บูชาพระด้วยดอกไม้พลาสติก หรือดอกไม้ประดิษฐ์ ต่อไปในภายหน้าผู้นั้นจะได้อะไรก็ล้วนแต่มีรูปร่างลักษณะดีมีรูปสวย แต่คุณภาพไม่ดี ดังสุภาษิตว่า “สวยแต่รูป จูบไม่หอม”
บุคคลผู้บูชาพระด้วยดอกไม้มีกลิ่นหอมต่อไปในภายหน้าผู้นั้นจะได้อะไรก็ล้วนมีคุณภาพดี แต่รูปร่างลักษณะไม่สวย ไม่งดงาม ดังสุภาษิตว่า “ถึงรูปชั่วตัวดำแต่น้ำใจดี”
บุคคลผู้บูชาพระด้วยดอกไม้กำลังสดชื่นต่อไปในภายหน้าผู้นั้นจะได้อะไรก็ล้วนแต่เป็นของใหม่ๆ ไม่ต้องใช้ของที่ผู้อื่นใช้แล้ว
บุคคลผู้บูชาพระด้วยดอกไม้ที่บอบช้ำเหี่ยวแห้งต่อไปในภายหน้าผู้นั้นจะได้อะไรก็ล้วนแต่เป็นของเก่าๆ เหี่ยวๆ แห้งๆ เป็นของที่ผ่านมือผู้อื่นมาแล้ว
ดอกไม้บูชาพระ
การเลือกดอกไม้ไหว้พระ ดอกไม้มงคลที่มีความหมายดี เป็นสิริมงคลแก่ตนเอง นำความโชคดีต่างๆ มาให้ ซึ่งดอกไม้แต่ละชนิดมีความหมายแตกต่างกันดังนี้
ดอกบัวพบแต่ความสำเร็จ เป็นไม้มงคลเปี่ยมด้วยคุณค่าและเป็นสัญลักษณ์แห่งความบริสุทธิ์ พลังสร้างสรรค์ ซึ่งเป็นดอกไม้ที่มีความนิยมมากที่สุด
ดอกดาวเรืองพบแต่ความรุ่งเรืองเสริมให้ชีวิตเจริญก้าวหน้า มีเงินมีทอง
ดอกพุดจะส่งผลให้มีความเจริญ มั่นคง แข็งแรงสมบูรณ์ ควรใช้เป็นดอกพุดชนิดสีขาว
ดอกมะลิพบแต่ความสุขสดชื่น ไม่ว่าจะเป็นมะลิซ้อนหรือมะลิลา ก็เป็นสิริมงคลในด้านทำให้คนในบ้านมีความบริสุทธิ์ มีความรักความคิดถึงแก่บุคคลทั่วไป
ดอกรักพบแต่ความรักที่เปี่ยมด้วยความสุข
ดอกกุหลาบพบแต่ความมีเสน่ห์แก่ผู้พบเห็น
ดอกแก้วมีความดี ความสูงค่า มีจิตใจแจ่มใสบริสุทธิ์ดุจดังแก้ว
 
 
ดอกกล้วยไม้พบแต่ความสำเร็จ เป็นสัญลักษณ์ที่สื่อถึงมิตรภาพ ความงดงาม ความบริสุทธิ์
ดอกจำปีจะทำให้ชีวิตรุ่งเรือง การงานก้าวหน้า
ดอกบานไม่รู้โรยจะช่วยเสริมด้านความรักของผู้อยู่อาศัยและคู่รักให้ผูกพันมั่นคงต่อกัน
ดอกจำปานำโชคมาสู่ครอบครัว
ดอกเข็มจะทำให้สมองปลอดโปร่ง เกิดความคิดอ่านที่ดี ความคิดเฉียบขาด
 
ดอกไม้บูชาพระ
ดอกเบญจมาศมีความหมายถึง ความยั่งยืน
ดอกลิลลี่พบแต่ความน่ายินดีในทุกเรื่อง
ดอกพุดตานหรือคนไทยมักเรียกว่า ดอกไม้สามสี หมายถึง ความพร้อมด้วยยศถาบรรดาศักดิ์ เป็นสัญลักษณ์ของความมั่งคั่ง ยศศักดิ์
ดอกไม้บูชาพระ
 
สำหรับดอกไม้บูชาที่แห้งเหี่ยว ไม่ว่าจะเป็นดอกไม้ที่ถวายหิ้งพระ หรือโต๊ะหมู่บูชา ทั้งที่เป็นแบบพวงมาลัย หรือ ดอกบัว ดอกกล้วยไม้ที่ถวายในแจกัน ไม่ควรนำไปทิ้งถังขยะ ควรนำไปลอยที่แม่น้ำ โดยตั้งจิตกล่าวว่า
ข้าแต่พระแม่คงคาบัดนี้ข้าพเจ้าชื่อ…………………นามสกุล…………………ได้นำดอกไม้บูชาที่หิ้งพระที่บ้านของลูกซึ่งเหี่ยวเฉาแล้ว มาทำการจำเริญที่แม่น้ำ (หรือลำคลอง) แห่งนี้ ขอพระแม่คงคาทรงโปรดอนุญาตให้ลูกได้ทำการจำเริญพวงมาลัย ดอกไม้ เหล่านี้ด้วยเถิด
หากไม่สะดวกที่แม่น้ำ ก็อาจนำไปวางไว้โคนต้นไม้ก็ได้ โดยทำการขออนุญาตพระแม่ธรณีก่อนเช่นกัน