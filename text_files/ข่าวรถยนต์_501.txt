     Honda Greiz 2016 ซึ่งเป็นโมเดลเดียวกับซับคอมแพ็คคาร์ 'City' ในบ้านเรา ถูกเปิดตัวอย่างเป็นทางการแล้วที่จีน พร้อมหน้าตาที่เปลี่ยนแปลงไป

     Greiz เป็นรถซับคอมแพ็ครุ่นใหม่ล่าสุดภายใต้เครือข่ายของบริษัทร่วมทุน 'Dongfeng-Honda' ขณะที่ 'City' เวอร์ชั่นเดียวกับบ้านเราก็ยังมีขายควบคู่กันไปภายใต้ผู้แทนจำหน่ายของ 'Guangzhou Honda' นั่นเอง ทั้งนี้เพื่อเป็นการแบ่งกลุ่มลูกค้าให้ชัดเจน และป้องกันการแข่งขันที่รุนแรงจนเกินไป
     โครงสร้างของ Greiz 2016 ใหม่ ยังคงใช้ตัวถังเดียวกับ City แต่มีการออกแบบหน้าตาใหม่ให้ดูต่างออกไปจากเวอร์ชั่นตลาดโลก โดยได้รับแรงบันดาลใจมาจากรุ่นใหญ่อย่าง 'Spirior' ที่วางจำหน่ายอยู่ในปัจจุบัน
 

     Greiz มาพร้อมไฟหน้าที่มีขนาดใหญ่ขึ้น ตกแต่งด้วยโทนสีดำ ออกแบบให้ดูต่อเนื่องไปยังกระจังหน้าสีดำขนาดใหญ่ตามแนวคิด 'Solid Wing Face' เอกลักษณ์ของฮอนด้า ขณะที่กันชนมีการออกแบบช่องดักลมหน้าใหม่ พร้อมกรอบไฟตัดหมอกทรงใหม่ ติดตั้งล้ออัลลอยขนาด 17 นิ้ว
     ขณะที่ด้านหลังออกแบบไฟท้ายให้มีลักษณะ 3 ชั้นขนาดใหญ่ รูปทรงเอาใจตลาดจีน (แต่อาจจะดูขัดใจตลาดโลกไปนิด) คาดด้วยแถบโครเมี่ยมตลอดแนว
 

     ห้องโดยสารภายในของ Honda Greiz ถูกยกมาจาก City เกือบทั้งหมด มีการดีไซน์รายละเอียดต่างกันเล็กน้อย เช่น ช่องแอร์ฝั่งผู้โดยสารทรงตั้ง เป็นต้น มาพร้อมพวงมาลัยมัลติฟังก์ชั่น 3 ก้าน ตกแต่งด้วยสีดำเงา คอนโซลกลางติดตั้งเครื่องเสียงหน้าจอสัมผัสขนาดใหญ่, ระบบปรับอากาศอัตโนมัติ ช่องต่อ HDMI และ USB
     Honda Greiz มาพร้อมขุมพลังเบนซิน 1.5 ลิตร i-VTEC ภายใต้เทคโนโลยี EarthDreams ให้กำลังสูงสุด 131 แรงม้า (HP) ส่งกำลังด้วยเกียร์อัตโนมัติ CVT มาพร้อมแป้นเปลี่ยนเกียร์ที่พวงมาลัยเป็นอุปกรณ์เสริม 


     ส่วนราคาจำหน่ายของ Honda Greiz 2016 ใหม่ ยังไม่ถูกประกาศออกมา แต่คาดว่าอย่างไรก็คงไม่หนีกับ City เท่าใดนัก
 
     ที่มาภาพ Dongfeng Honda
 
