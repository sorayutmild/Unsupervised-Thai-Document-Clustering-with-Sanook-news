จุฬาฯเดือด นิกกี้ ธีระกุล เข้าไปแสดงพฤติกรรมเถื่อน ถ่มน้ำลายใส่องค์พระฯ กระทืบเท้า สูบบุหรี่หน้าอนุสาวรีย์ รัชกาลที่ 5 และร.6 แต่ตร.ให้ไล่กลับบ้าน    ผู้สื่อข่าวรายงานว่า ขณะที่ ส.ต.อ.มงคล คำเกลี้ยง ผบ.หมู่ ป.สน.จักรวรรดิ ชุดจู่โจม บก.น.6 กำลังปฎิบัติหน้าที่เข้าเวรอำนวยการประจำจุดบริเวณ ประตู 2 มหาวิทยาลัยเทคโนโลยีราชมงคลตะวันออก วิทยาเขตอุเทนถวาย แขวงวังใหม่ เขตปทุมวัน ก็พบนายสุระ หรือนิกกี้ ธีระกุล ดารานายแบบนู้ดชื่อดัง เจ้าของฉายา "นิกกี้ เก้านิ้ว" เดินเข้ามาในสถาบันในสภาพผมยาวรุงรัง สวมเสื้อยืดสีขาว นุ่งกางเกงยีนส์ ใส่รองเท้าแตะสีดำ นัยตาลอย คล้ายคนกำลังมึนเมาอย่างหนัก แต่ไม่มีกลิ่นสุราแต่อย่างใด จากนั้นนายสุระ เดินขึ้นบันไดมายืนอยู่หน้าองค์พระพุทธอุเทนถวายนิรันตรายจัตุรทิศ ซึ่งเป็นพระพุทธรูปปางมารวิชัย ขนาดหน้าตัก 2 ศอก 2 ศอก ซึ่งเป็นที่บูชาสักการะและเคารพของนักศึกษาและอาจารย์ของมหาวิทยาลัยดังกล่าว ก่อนที่เจ้าตัวจะชูมือขึ้นทั้งสองข้าง กระทืบเท้า 3 ครั้ง พร้อมทั้งส่งเสียงตะโกนโวยวาย ก่อนจะถ่มน้ำลายลงพื้น    จังหวะนั้นเอง นายภราดร ศรีราวุธ รปภ.ของมหาวิทยาลัย ก็รีบวิ่งขึ้นไปต่อว่า เนื่องจากนายแบบคนดังแสดงพฤติกรรมลบหลู่ไม่เหมาะสม ทำให้เจ้าตัวไม่พอใจถ่มน้ำลายลงพื้น ก่อนจะบอกว่า "เรื่องของกู กูจะไหว้แบบไหนก็เรื่องของกู" ทำให้กลุ่มนักศึกษาของมหาวิทยาลัยที่ยืนดูอยู่ เกิดความไม่พอใจพยายามจะเข้าไปเอาเรื่อง จนเจ้าหน้าที่ตำรวจต้องรีบไล่นิกกี้ออกไปทันที     แต่นิกกี้ก็ไปแสดงพฤติกรรมไม่สุภาพกับนิสิตหญิงของจุฬาฯ ต่อที่บริเวณหน้าอนุสาวรีย์ รัชกาลที่ 5 และรัชกาลที่ 6 ซึ่งก็เป็นสถานที่ศักด์สิทธิ์ และเคารพบูชาของนิสิตจุฬาฯ โดยเจ้าตัวยังทำแบบเดิมคือ ชูมือขึ้นทั้งสองข้าง กระทืบเท้า 3 ครั้ง พร้อมทั้งตะโกนด่าทอโวยวายเสียงดัง จากนั้นก็หยิบบุหรี่ขึ้นมาจุดสูบตรงหน้าอนุสาวรีย์ และถ่มน้ำลายอีกหนึ่งครั้ง และพูดขึ้นมาว่า "พวกมึงว่างมากก็ไปทำงานซะ อย่ามายุ่งกับกู กูไม่ใช่โจร นี่คือการทำความเคารพของกู กูนับถือศาสดาใหม่แล้วในแบบของกู เพราะกูนี่แหละเป็นพ่อมึงทุกคน"    เมื่อเจ้าหน้าที่ประสานไปที่ สน.ปทุมวัน เพื่อให้มารับตัวไปสงบสติอารมณ์ที่โรงพัก แต่ได้รับการติดต่อกลับมาว่า ไม่มีคู่กรณี ไม่รู้จะเอาผิดกับใคร ให้ไล่ขึ้นรถไป ทำให้เจ้าหน้าที่อยู่บริเวณเกิดเหตุต้องไล่ให้นายแบบนู้ดคนดังขึ้นรถแท๊กซี่ ไป โดยไม่ได้ควบคุมตัวแต่อย่างใด

รวมภาพ นิกกี้ สุระ ธีระกุล
 