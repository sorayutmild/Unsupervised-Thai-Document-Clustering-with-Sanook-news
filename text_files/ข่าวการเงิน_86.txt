ตลาดโรงเกลือ หรือตลาดชายแดนบ้านคลองลึก เป็นตลาดการค้าชายแดนภาคตะวันออกที่ใหญ่ที่สุด ในประเทศไทย ตั้งอยู่ใน อ. อรัญประเทศ ใกล้กับด่านตรวจคนเข้าเมืองอรัญประเทศ-ปอยเปต จังหวัดบันเตียนเมียนเจย ประเทศกัมพูชา
ตลาดโรงเกลือมี 5 ตลาด คือ ตลาดโรงเกลือเก่า ตลาดเดชไทย ตลาดเทศบาล ๒ (ตลาดโรงเกลือใหม่) ตลาดเทศบาล ๓ ( ตลาดโกลเดนเกต) และตลาดเบญจวรรณ มีร้านค้าประมาณ 3,000 ร้าน เป็นแหล่งจำหน่ายสินค้ามือสองที่ใหญ่ที่สุดในประเทศ มีสินค้านานาชนิด ที่แต่ละวัน ตั้งแต่เช้าจรดเย็น จะมีนักท่องเที่ยวนับพันนับหมื่นโดยเฉพาะช่วงฤดูหนาว จะมีนักท่องเที่ยว มาจับจ่ายซื้อสินค้ามากที่สุด เดินทางมาจับจ่ายซื้อหาสินค้าแบรนด์เนมราคาถูก คุณภาพดี จากทั่วทุกมุมโลก มีเงินหมุนเวียนวันละไม่ต่ำกว่า 10 ล้านบาท และสูงขึ้น 10 เท่าในช่วงวันหยุด
มีทั้งสินค้าใหม่และเก่า เสื้อผ้า กระเป๋า รองเท้า เพชร พลอย เครื่องเงิน ปลาแห้ง ปลาย่าง ถ้วยชาม จากเขมร เครื่องใช้ไฟฟ้า เครื่องเคลือบ ถ้วยชาม ผ้าม่าน ผลไม้จากประเทศจีน เวียดนาม แมลงสารพัดชนิด เช่น แมงป่อง ตั๊กแตน หนอนไม้ไผ่ ซึ่งแมลงที่นำมาขายถูกแรงงานชาวเขมรทำความสะอาด เบื้องต้นด้วยการเด็ดปีก เด็ดหาง ล้างน้ำ แล้วเก็บไว้ในห้องเย็นและใส่กระสอบ เตรียมขายต่อไป
ตลาดโรงเกลือเป็นศูนย์กลางสินค้าแบรนด์เนมมือหนึ่งและมือสองจากทั่วโลก เกาหลี ฮ่องกง ญี่ปุ่น ปากีสถาน ฝรั่งเศส อเมริกา อังกฤษ เยอรมนี

ใครที่สนใจจะไปซื้อของที่ตลาดโรงเกลือมาขาย ควรทำความเข้าใจเรื่องเหล่านี้กันก่อน
1. สินค้ามือหนึ่ง ส่วนใหญ่เป็นสินค้าจำพวกแบรนด์เนม เช่น เสื้อผ้า กระเป๋า รองเท้า นาฬิกา น้ำหอม แว่นตา ต่างหู ฯลฯ ส่วนใหญ่แทบจะไม่ต่างจากเดินช็อปที่พารากอน แต่ของแบบนี้ถ้าจะไปรับมาขายคงต้องดูเรื่องลิขสิทธิ์กันหน่อยคะ เพราะมีโอกาสถูกจับติดคุก แถมยังต้องเสียค่าปรับเป็นเงินจำนวนมากเลยทีเดียว
 
2. สินค้ามือหนึ่ง อาทิ เสื้อผ้า ถ้าจะไปรับมาขายก็มีให้เลือกเยอะแยะมากมายเลยล่ะคะ แต่ทว่าในเรื่องของคุณภาพนั้น ไม่ค่อยดีเท่าไรนัก ไปรับจากตามประตูน้ำ หรือตลาดจตุจักรตอนคืนวันศุกร์ คุณภาพงานจะดีกว่ากันมาก
 
3. สินค้ามือสอง มีให้เลือกเยอะเหมือนกัน มีทุกอย่างรวมไว้ในที่เดียวเลยก็ว่าได้ ตั้งแต่เสื้อผู้ชาย ผู้หญิง กางเกงยีน เสื้อเชิ้ต กระโปรง รองเท้า กระเป๋า ตุ๊กตา เครื่องประดับ ฯลฯ มีให้เลือกกันตามใจชอบเลยคะ
 
4. ถ้าหากว่าสนใจอยากจะซื้อไปขายจริงๆ ให้นึกถึงกลุ่มเป้าหมายของเราก่อนว่าเป็นใคร? จะได้พุ่งเป้าหาแต่สิ่งนั้นโดยไม่ต้องไปเสียเวลาควานหาให้เมื่อย เพราะโรงเกลือเป็นตลาดที่ใหญ่มาก ใครไม่เคยไปอาจจะหลงเอาได้ง่ายๆ
 
5. หากสนใจสินค้ามือสองแล้วล่ะก็ ลองเข้าไปถามหลายๆ ร้านดูคะ เพราะถ้าไม่ได้เป็นลูกค้าประจำ อาจโดนโก่งราคาเอาได้
 
6. ถ้าตั้งใจจะมาซื้อของกลับไปขายจริงๆควรมาสำรวจดูก่อนสักครั้งสองครั้ง เพื่อให้ได้ร้านที่ตรงตามความต้องการของเราแม่ค้า พ่อค้าที่นี่ส่วนใหญ่เป็นชาวกัมพูชา อาจจะสับสนกันอยู่บ้างในเรื่องของการสื่อสาร
 
7. สินค้ามือสองที่โรงเกลือ มีทั้งดีและไม่ดี ต้องดูดีๆอย่างรอบคอบ ค่อยๆเลือก เพราะหากรีบไปอาจจะได้ของไม่ดีไปได้
 
8. ปัจจุบัน สินค้าจากโรงเกลือ ถูกจับขึ้นมาซื้อขาย กันผ่านเวบไซต์ จำนวนมาก ต้องศึกษากันให้ดีว่า ยังมีช่องทางให้เรา หรือไม่ และที่สำคัญ ปัจจุบัน การซื้อขายผ่านเน็ต แข่งขันกันสูง ทำให้เกิดการตัดราคากันเอง และพฤติกรรมของคนซื้อ เริ่มหันมาซื้อผ่านเน็ต แทนการเดินทางไปซื้อที่โรงเกลือ
 
9.ถ้าใครที่ไม่อยากเดินทางไปโรงเกลือที่จังหวัดสระแก้ว วันนี้ เขายกโรงเกลือ มาไว้ที่จังหวัดนครนายก หน้าวัดหลวงพ่อปากแดง ราคาไม่ได้แตกต่างกันมากนัก แต่มีของให้เลือกน้อยกว่า มากคะ คนขายก็มีทั้งเขมร และคนไทย
 
10. สุดท้าย ก็คงถึงเวลาที่เราต้องหันมาให้ความสำคัญกับ ตลาดการค้าชายแดนให้มากขึ้น แล้วละ เพราะในปี 2558 นี้ เรากำลังจะก้าวเข้าสู่การเป็นประชาคมเศรษฐกิจอาเซียน AEC และตลาดโรงเกลือ จะเป็นจุดเริ่มต้นเล็กที่ทำให้ SME ไทยขนาดเล็ก จะได้หาโอกาสจากการเข้าสู่ AEC แบบง่าย
 
คลิกที่นี่เพื่อรับชมภาพขนาดใหญ่