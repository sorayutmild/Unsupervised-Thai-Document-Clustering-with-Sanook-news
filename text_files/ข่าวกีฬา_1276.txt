เดอะ ซัน สื่อดังเกาะอังกฤษ ยกให้ เอ็ดดี้ สมาร์ท ผู้กำกับเส้นข้างสนามเป็นคีย์แมนสำคัญในเกมที่ "ไก่เดือยทอง" สเปอร์ส บุกมาไล่ตีเสมอ "หงส์แดง" ลิเวอร์พูล 2-2 ช่วงทดเจ็บ ในเกมพรีเมียร์ลีก อังกฤษ เมื่อคืนวันอาทิตย์ที่ 4 กุมภาพันธ์ ที่ผ่านมาโดยตลอดทั้งเกม ไลน์แมนรายดังกล่าวตัดสินได้น่ากังขาหลายจังหวะ ไล่ตั้งแต่จังหวะที่ชี้ว่า แฮร์รี่ เคน ไม่ล้ำหน้าส่งผลให้ สเปอร์ส ได้ลูกจุดโทษลูกแรก ซึ่งหากดูจากภาพช้าเป็นจังหวะล้ำหน้าชัดเจน แถมจังหวะต่อเนื่องที่ดาวยิงทีมชาติอังกฤษล้มลงในเขตโทษ ก็เป็นจังหวะพุ่งล้มหากมองจากภาพช้า แถมจังหวะนี้กล้องได้จับได้ว่า เจ้าตัวแอบกำหมัดสะใจ
เดอร์มอท กัลลาเกอร์ อดีตผู้ตัดสินของพรีเมียร์ลีก ที่ผันตัวมาเป็นผู้บรรยายร่วมของ สกาย สปอร์ต แสดงความคิดเห็นว่า ไม่ว่าเขาจะตัดสินใจถูกหรือไม่ แต่เขาก็ไม่ควรแสดงความดีใจ เขาทำไปเพื่ออะไรขณะที่อีกเหตุการณ์เกิดขึ้นในช่วงทดเจ็บ ในขณะที่ "หงส์แดง" กำลังจะเป็นฝ่ายคว้าชัย 2-1 แต่เกิดจังหวะปัญหาขึ้นเมื่อ เฟอร์กิล ฟาน ไดค์ แหย่เท้าไปเตะใส่ เอริค ลาเมล่า ล้มลงในกรอบเขตโทษ ซึ่ง โจนาธาน มอสส์ ผู้ตัดสินมองว่าเป็นเจตนาทิ้งตัวล้มปล่อยผ่านให้เกมดำเนินต่อไป แต่ เอ็ดดี้ สมาร์ท ผู้กำกับเส้นยกธงให้เป็นจุดโทษแก่ทีมเยือน ทำให้ โจนาธาน มอสส์ ผู้ตัดสินหยุดเกมชั่วคราวเพื่อปรึกษากับผู้กำกับเส้นที่อยู่ใกล้กว่า ซึ่ง เอ็ดดี้ สมาร์ท ยืนยันว่าเป็นการเข้าปะทะแน่นอน ทำให้กลายเป็นจุดโทษที่ช่วยให้ "ไก่เดือยทอง" สเปอร์ส ตีเสมอ 2-2 บุกมาแบ่งแต้มได้สำเร็จ
