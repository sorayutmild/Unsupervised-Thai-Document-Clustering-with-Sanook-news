(7 ก.พ.) หลังจากที่มีข่าวสะพัดในโลกออนไลน์ได้มีการโพสต์จากทนายความจังหวัดนครศรีธรรมราช ที่เขียนเรื่อง 'แกนนำ กปปส.นำเงินเกือบ 300 ล้านบาทซื้อที่ดินในจังหวัดนครศรีธรรมราช' โดยมีผู้นำไปแชร์ต่อเป็นจำนวนมาก หนึ่งในนั้นเป็นนักข่าวที่ได้ไปทำข่าวหาข้อมูลเพิ่มเติม และได้นำข้อมูลมาโพสต์ต่อลงเฟซบุ๊กของตนเองด้วย โดยมีใจความดังนี้ 
"หลังจากที่มีการแชร์กันในโลกออนไลน์เกี่ยวกับเรื่องการซื้อที่ดินของแกนนำ กปปส.รายหนึ่ง ทีมข่าววอยซ์ทีวีออนไลน์ได้ตรวจสอบแล้วพบว่าต้นตอข่าวดังกล่าวมาจากเฟซบุ๊กของนายธนาชัย เกตุโรจน์ ทนายความจังหวัดนครศรีธรรมราชซึ่งได้โพสต์ข้อความเกี่ยวกับเรื่องดังกล่าวเมื่อวันที่ 4 ก.พ.ที่ผ่านมา โดยเนื้อหาในเฟซบุ๊กระบุว่า เรื่องนี้ต้องถึงหูณัฐวุฒิ..!! " *** แกนนำ กปปส.หอบเงิน เกือบ 300 ล้าน ซื้อที่ดินเมืองคอน ***  (ข้อมูลจาก voicetv.co.th) 
ล่าสุด  วันนี้ ( 7 ก.พ.) ผู้สื่อข่าวรายงานว่า เมื่อช่วงเที่ยงวันที่ผ่านมา นายแทน เทือกสุบรรณ บุตรชายของ นายสุเทพ เทือกสุบรรณ เลขาธิการ กปปส. ได้โพสต์ข้อความลงเฟซบุ๊ก "Tan Thaugsuban" ชี้แจงเกี่ยวกับกรณีถูกกล่าวอ้างว่าใช้เงินบริจาคม็อบ กปปส. 200 ล้านบาท ซื้อที่ดิน จ.นครศรีธรรมราช
"วิชามารมาอีกแล้ว ล่าสุดขี้ข้าของ "ไอ้โอ้กติดไอค์" พยายามจะใส่ร้ายผมว่า ลูกชายกำนันสุเทพ เอาเงินบริจาคไปซื้อที่ดิน!!
จะใส่ร้ายผมก็ให้มันเนียนๆหน่อยครับ จริงๆไม่อยากตอบเรื่องไร้สาระ แต่เพื่อความสบายใจของพี่น้องมวลมหาประชาชน(และภรรยาบังคับให้มาตอบ)
1. ผมไม่ได้เป็นแกนนำ เป็นเพียงผู้ชุมนุมธรรมดาหนึ่ง มีหน้าที่ให้กำลังใจลุงกำนัน ไม่ได้มีหน้าที่ดูแลเงินบริจาคครับ
2. อย่างที่พี่น้องทราบ เงินที่พี่น้องมาร่วมหุ้นกับลุงกำนันนั้น แม้จะมากอยู่ แต่ก็ยังไม่มากพอกับค่าใช้จ่าย 4 เวทีครับ ไม่มีเงินเหลือจะไปซื้อที่ดินหรอกครับ ทุกวันนี้ลุงกำนันยังต้องไปหายืมคนอื่นมาอีก เพื่อเติมในส่วนที่ขาด
3. ต่อให้เงินเหลือจริง และ ผมเป็นคนเก็บเงินจริง ใครจะบ้าให้ผมเอาไปซื้อที่ดิน ก็ต้องเก็บไว้เป็นเงินสดสิครับ จะได้สะดวกเวลาจะใช้สู้กับพวกชั่วนี่ ที่ดินกว่าจะขายได้ชุมนุมคงจบไปแล้วล่ะครับ
4. ส่วนเรื่องที่ดินนี่ ผมใช้เงินสะสมของผมและภรรยา ไปร่วมหุ้นกับเพื่อนๆอีกหลายคนไปซื้อ และได้ทำสัญญาซื้อขายไว้ตั้งแต่ เดือนมิถุนายน ปีที่แล้ว ก่อนที่พ่อผมจะมาเป็นลุงกำนันของพี่น้องประชาชน หลายเดือนครับ
แต่ถ้าผมรู้ก่อนว่าคุณพ่อผมจะออกมาสู้ร่วมกับพี่น้องประชาชนแบบนี้ ผมก็คงไม่ซื้อ คงจะเก็บเงินสดไว้เพื่อให้พ่อใช้ในการต่อสู้เพื่อชาติครั้งนี้ครับ ก็เป็นเรื่องหนึ่งที่ผมเสียดายอยู่ แต่ชีวิตมันก็เป็นแบบนี้ล่ะครับ ไม่มีใครรู้ว่าอะไรจะเกิดล่วงหน้าครับ
แต่ว่าข้อดีของการที่เอาเรื่องที่ดินผมมาเปิดเผย ก็ดีอย่างหนึ่งนะครับ ก็ถือโอกาสบอก เจ้าหนี้ที่ลุงกำนันกำลังไปยืมเงินมาใช้นะครับ ให้เงินลุงกำนันยืมได้เต็มที่ครับ ไม่ต้องกลัวแกไม่มีจ่าย ผมยังพอมีที่ดินอยู่ครับ พร้อมรับผิดชอบขาย มาใช้หนี้ให้พ่อผมทุกบาททุกสตางค์ที่ใช้ในการต่อสู้ครั้งนี้ครับ สู้เข้าไปอย่าได้ถอย!!"