ภายหลังจากฟุตบอลทีมชาติไทย คว้าแชมป์ซีเกมส์ ครั้งที่ 28 ที่สิงคโปร์ เมื่อเดือนมิถุนายนที่ผ่านมา พร้อมได้รับเงินอัดฉีดเหรียญทอง ทั้งรัฐบาลและเอกชน รวมเป็นเงินทั้งสิ้น 24,200,000 ล้านบาทโดย สมาคมฟุตบอลแห่งประเทศไทยฯ มอบให้ 10 ล้านบาท, นายวรวีร์ มะกูดี นายกสมาคมฟุตบอลฯ มอบให้ 2 ล้านบาท, จากรัฐบาล ผ่านทางกองทุนพัฒนากีฬาชาติ 5,600,000 บาท (นักกีฬา ได้รับ 4,000,000 บาท, สต๊าฟ์โค้ช ได้รับ 400,000 บาท, สมาคมฟุตบอลฯ ได้รับ 1,200,000 บาท), บริษัท สามารถคอร์ปอเรชั่น จำกัด (มหาชน) จำนวน 2,000,000 บาท, บริษัท ไทยเบฟเวอเรจ จำกัด (มหาชน) หรือ ช้าง จำนวน 2,000,000 บาท, บริษัท โตโยต้า มอเตอร์ ประเทศไทย จํากัด จำนวน 2,000,000 บาท, ซิตี้แบงค์ จำนวน 500,000 บาท และ ช่อง 7 จำนวน 100,000 บาทล่าสุด บรรดานักเตะทีมชาติไทย ชุดแชมป์ซีเกมส์ ครั้งที่ 28 หลายคน ได้ออกมาสอบถามถึงเรื่องเงินอัดฉีดที่ยังคงค้างอยู่ 4 ล้านบาท จาก ช้าง จำนวน 2,000,000 บาท และจาก บริษัท โตโยต้า อีก 2,000,000 บาท ทั้งที่การแข่งขันกีฬาซีเกมส์ ครั้งที่ 28 ผ่านไปนานกว่า 2 เดือนแล้ว นักเตะทีมชาติไทย ชุดซีเกมส์ หลายคน ต้องการให้ สมาคมฟุตบอลฯ ช่วยชี้แจงเรื่องดังกล่าวด้วย เช่นเดียวกับเงินส่วนแบ่งจากรัฐบาล จำนวน 400,000 บาท สำหรับสต๊าฟ์โค้ช ขณะนี้ก็ยังไม่ได้รับมอบแต่อย่างใดทั้งนี้ ผู้สื่อข่าวสอบถามไปที่ ช้าง ว่าได้มีการจ่ายเงินจำนวน 2,000,000 บาท มาให้ สมาคมฟุตบอลฯ แล้วหรือยัง ก่อนได้คำตอบจากเจ้าหน้าที่รายหนึ่งว่า ตอนนี้อยู่ในระหว่างการเซ็นเช็ค เนื่องจากผู้บริหารอยู่ต่างประเทศ แต่เชื่อว่าจะมีการมอบเงินดังกล่าวให้เร็วๆ นี้ ส่วนในรายของ บริษัท โตโยต้า ไม่สามารถติดต่อสอบถามเรื่องเงินดังกล่าวได้