เมื่อช่วงเย็นของวันที่ 20 ต.ค. ที่ผ่านมา  ร.ต.ต.สุพนิช วิจิตรโสภา พนักงานสอบสวน (สบ 1) สน.หัวหมาก ได้รับแจ้งเหตุมีคนผูกคอตาย และถูกนำส่ง รพ.รามคำแหง หลังรับแจ้งจึงเดินทางไปตรวจสอบ พบศพ นายแพทย์วรท ขันธ์นภา อายุ 43 ปี แพทย์ศัลยกรรมทั่วไป รพ.รามคำแหง สภาพมีรอยเขียวช้ำที่บริเวณลำคอ มีรอยฟกช้ำที่บริเวณเหนือคิ้วขวา จึงได้ส่งศพให้เจ้าหน้าที่มูลนิธิป่อเต็กตึ้ง นำส่งชันสูตรที่สถาบันนิตเวชวิทยา จากการสอบสวน น.ส.นิพิชา ขันธ์นภา น้องสาวผู้ตาย ให้การว่าได้รับทราบจากนางน้ำผึ้ง ขันธ์นภา ภรรยาของพี่ชายว่า เมื่อเวลา 14.00 น. พบร่างพี่ชายของตนนอนอยู่บนพื้นข้างตู้เสื้อผ้า โดยขณะนั้นพี่ชายมีลมหายใจอ่อนมาก และมีรอยเขียวช้ำรอบลำคอ และคิ้วขวา ขณะที่ราวตู้เสื้อผ้าพบเน็คไท ผ้าไหมผูกอยู่ และมีรอยคลายปมออก จากนั้นจึงได้รีบนำตัวส่งรพ.รามคำแหง ก่อนที่จะเสียชีวิตในเวลาต่อมา 
ทั้งนี้หลังจากที่นางน้ำผึ้ง ทราบว่าสามีได้เสียชีวิตแล้วถึงกับเป็นลมหมดสติ โดยขณะนี้นางน้ำผึ้ง ก็ยังไม่สามารถให้การอะไรกับเจ้าหน้าที่ตำรวจได้ โดยผู้เสียชีวิตได้ผูกคอภายในห้องพักลุมพินีวิลล์คอนโด ซ.รามคำแหง 44 แขวงหัวหมาก เขตบางกะปิ กทม. ซึ่งคาดว่าสาเหตุน่าจะมาจากอาการเครียด โดยทางญาติไม่ติดใจสาเหตุการเสียชีวิต จึงได้มาลงประจำวันไว้เป็นหลักฐานว่า ผู้ตายเสียชีวิตจากการผูกคอตาย
 