บรรยากาศล่าสุด
22.00 น. บรรยากาศการชุมนุมของกลุ่มคนเสื้อแดง บริเวณสี่แยกราชประสงค์ เพื่อระลึกถึงการชุมนุมครบรอบการสลายการชุมนุม ครบ 1 ปี ในช่วงหัวค่ำที่ผ่านมา ยังคงเป็นไปอย่างคึกคัก โดยยังคงมีประชาชนบางส่วนทยอยเข้ามาร่วมการชุมนุม แม้บางส่วนจะกลับกัน โดยได้ทยอยเดินทางกลับบ้าน ซึ่งในทุกๆ ทางเข้าออกของบริเวณการชุมนุมโดยรอบ ยังคงมีการตั้งจุดตรวจโดยการ์ดของกลุ่มคนเสื้อแดง รวมไปถึงเจ้าหน้าที่ตำรวจในการดูแลรักษาความปลอดภัย ส่วนด้านการจราจรบริเวณถนนพระราม 1 ยังคงปิดการจราจรตั้งแต่แยกอังรีดูนังต์ ถึงแยกชิดลม และถนนราชดำริ มีการปิดการจราจรตั้งแต่สี่แยกราชประสงค์ ถนนเพชรบุรีตัดใหม่
 
21.00 น. บรรยากาศการชุมนุมของกลุ่ม นปช.บริเวณสี่แยกราชประสงค์ ได้มีการนำภาพวิดีโอการทำงานของรัฐบาลที่นำโดย นายอภิสิทธิ์ เวชชาชีวะ นายกฯ และลำดับเหตุการณ์ของผู้เสียชีวิต ที่ วัดปทุมวนาราม จำนวน 6 ศพ กรณีเผาห้างสรรพสินค้าเซ็นทรัลเวิลด์ รวมไปถึงการทำงานของกรมสอบสวนคดีพิเศษ หรือ ดีเอสไอ ที่พยายามจะเล่นงานกับบรรดาแกนนำของกลุ่ม นปช. ซึ่งแสดงให้เห็นถึงการทำงานในทาง 2 มาตรฐานของทางรัฐบาล มาเปิดให้ผู้ที่เข้าร่วมการชุมนุมได้ดู ซึ่งผู้ชุมนุมต่างโห่ร้องกันทุกครั้งที่ภาพของ นายกรัฐมนตรีถูกฉายขึ้น
ภายหลังจากการถ่ายทอดวิดีโอสิ้นสุดลง ก็ได้มีการเปิดตัว นางผุสดี งามขำ ซึ่งเป็นผู้ชุมนุมคนสุดท้ายที่อยู่บนเวทีชุมนุมของกลุ่ม นปช. เมื่อวันที่ 19 พ.ค.ปีที่ผ่านมา โดยภายหลังจากที่ นางผุสดี กล่าวความรู้สึกบนเวทีเสร็จสิ้น บรรดาแกนนำคนต่างๆ อาทิ นายณัฐวุฒิ ใสยเกื้อ ก็ได้ขึ้นเวทีโผกอด นางผุสดี ซึ่งทางกลุ่มผู้ชุมนุมที่อยู่บริเวณด้านหน้าเวทีต่างส่งเสียงโห่ร้องกันดังสนั่นไปทั่วบริเวณ
 
19.30 น. นายณัฐวุฒิ ใสยเกื้อ แกนนำกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. เปิดเผยว่าตนจะไม่ขึ้นเวทีปราศรัยของ นปช.อีก เนื่องจากตนได้ลงสมัครสมาชิกสภาผู้แทนราษฎรแบบบัญชีรายชื่อไปแล้ว แต่จะไปขึ้นเวทีหาเสียงของพรรคเพื่อไทยในการหาเสียงแทน ซึ่งหากพรรคเพื่อไทยได้เป็นรัฐบาลก็จะทวงคืนความยุติธรรมให้แก่ผู้ที่เสียชีวิต
นอกจากนี้กลุ่มคนเสื้อแดงเดินทางมาวางดอกไม้ธูปเทียน เพื่อสดุดีต่อหน้ารูปของ น.ส.กมลเกตุ อรรคฮาด พยาบาลอาสา และผู้เสียชีวิตอีก 5 ราย ซึ่งเสียชีวิตในวัดปทุมวนาราม จากเหตุการณ์สลายการชุมนุม เมื่อวันที่ 19 พ.ค. ปีที่ผ่านมา ท่ามกลางความโศกเศร้าของคนเสื้อแดงที่ร่วมพิธีดังกล่าว ขณะที่บรรยากาศการชุมนุมบริเวณสี่แยกราชประสงค์นั้น ก็ยังคงเป็นไปอย่างคึกคัก มีกลุ่มคนเสื้อแดงทยอยเดินทางกันมาเป็นจำนวนมาก
 
18.30 น. บรรยากาศการชุมนุมของกลุ่มคนเสื้อแดง บริเวณสี่แยกราชประสงค์ในช่วงเย็นวันนี้ เพื่อระลึกครบรอบการสลายการชุมนุมครบ 1 ปี แม้จะมีฝนตกลงมา แต่ยังมีประชาชนทยอยเดินทางมาร่วมชุมนุมอย่างต่อเนื่อง ทำให้บรรยากาศภายนอกบริเวณทางเข้าเป็นไปอย่างคึกคัก ขณะที่ทุกทางเข้าออกได้มีการดูแลและอำนวยความสะดวกจากเจ้าหน้าที่ตำรวจเพื่อดูแลความสงบเรียบร้อยในทุกทางเข้าออก อย่างไรก็ตามด้านการจราจรบริเวณถนนเพชรบุรีตัดใหม่ ทั้งขาเข้าและขาออก ยังสามารถใช้งานได้ตามปกติส่วนด้านการจราจรนั้นติดขัดเป็นอย่างมาก
 
17.00 น. บรรดาแกนนำคนสำคัญ ได้เดินทางมาถึงพื้นที่การชุมนุมแล้ว ประกอบไปด้วย นางธิดา ถาวรเศรษฐ์ ประธานกลุ่ม นปช. , นายณัฐวุฒิ ไสยเกื้อ , นายแพทย์เหวง โตจิราการ, นายวิภูแถลง พัฒนภูมิไทย, นายยศฤทธิ์ ชูกล่อม หรือเจ๋ง ดอกจิก, นายขวัญชัย ไพรพนา และแกนนำคนอื่น ๆ
ซึ่งขณะนี้ กลุ่ม นปช.ได้มีการจัดเตรียมเวทีและพิธีกรรมต่างๆโดยได้นิมนต์พระสงฆ์ จำนวน 92 รูป มาบริเวณด้านหน้าเวที เพื่อรอทำพิธีทางศาสนา ทั้งนี้ บรรดาแกนนำที่เดินทางมาถึงยังพื้นที่การชุมนุมก็ได้เดินทักทาย พร้อมแจกลายเซ็น และถ่ายรูปกับผู้ชุมนุม ก่อนจะมีการเริ่มพิธีกรรมทางศาสนา
 
จากข่าวการชุมนุมของคนเสื้อแดง รำลึก 1 ปีสลายการชุมนุมในวันนี้ (19 พ.ค.) ทำให้ผู้ประกอบการร้านค้าย่านราชประสงค์ ประกาศให้พนักงานเลิกงานก่อนเวลา 16.00 น. เพื่อความสะดวกในการเดินทางกลับบ้าน 
นายชาย ศรีวิกรม์ นายกสมาคมผู้ประกอบการวิสาหกิจย่านราชประสงค์ กล่าวถึงการชุมนุมของคนเสื้อแดงวันนี้ (19 พ.ค.) ว่าต้องรอประเมินสถานการณ์ก่อนว่าเจ้าหน้าที่สามารถควบคุมสถานการณ์ได้มากน้อยแค่ไหนและภาคเอกชนต้องปรับแผนรับมืออย่างไรบ้าง
เบื้องต้น มีคำสั่งให้พนักงานห้างและร้านค้าต่าง ๆ เลิกงานก่อน 16.00 น. ก่อนจะมีการชุมนุมของกลุ่มคนเสื้อแดง เพื่อความสะดวกในการเดินทางกลับ ขณะที่บริษัทบางแห่งแจ้งให้พนักงานเลิกงานครึ่งวัน
ด้าน ผู้บริหารศูนย์การค้าเซ็นทรัลเวิร์ลด์แจ้งปิดห้างวันนี้ 15.00น.ส่วนห้างอื่นยังเปิดตามปกติ แต่ยังคงรอดูสถานการณ์อย่างใกล้ชิด
ขณะที่ ขสมก.ได้มีการปรับเปลี่ยนเส้นทางรถเมล์กว่า 10 สาย เพื่อหลีกเลี่ยงแยกราชประสงค์ พร้อมกับจัดนายตรวจประจำป้ายรถเมล์ให้ข้อมูล สอบถามเพิ่มเติมได้ที่โทร 184 

 