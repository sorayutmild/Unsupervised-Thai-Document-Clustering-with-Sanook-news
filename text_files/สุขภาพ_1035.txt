การไปคลินิกทันตรรมเพื่อถอนฟัน อาจเป็นฝันร้ายของใครหลายคน เพราะกลัวหมอฟัน แต่ฝันร้ายอาจแย่ยิ่งกว่า ถ้าหลังจากถอนฟันแล้วไม่ได้ดูแลรักษาสุขภาพช่องปากให้ดีอย่างที่ควรจะเป็น โดยเฉพาะหลังการถอนฟัน เป็นเรื่องจำเป็นที่จะต้องดูแลความสะอาดของสุขภาพช่องปากเป็นอย่างดี เนื่องจากอาจเกิดการติดเชื้อที่แผลหลังการถอนฟันได้ วันนี้ Hello คุณหมอ มี วิธีดูแลช่องปากหลังการถอนฟัน มาฝาก
ทำไมถึงต้องถอนฟัน
ฟันน้ำนมของเราเกือบทุกคน เมื่อถึงเวลาหนึ่งก็จะต้องหลุดออกไป แล้วเกิดฟันใหม่ที่เราเรียกว่าฟันแท้ขึ้นมาแทนที่ ฟันของบางคนอาจหลุดออกมาได้เองง่ายๆ ขณะที่บางคนอาจจำเป็นต้องใช้ตัวช่วยอย่างทันตแพทย์มาทำการถอนออก
การถอนฟันนั้นมีอยู่ด้วยกันหลายสาเหตุ สาเหตุทั่วไปเลยก็คือ มีฟันผุ หากฟันผุน้อยในขั้นแรก ทันตแพทย์อาจแนะนำให้มีการอุดฟัน แต่หากฟันผุมากจนเกินไปทันตแพทย์อาจแนะนำให้ถอนออก
นอกจากปัญหาฟันผุแล้ว ก่อนการดัดฟัน ก็อาจมีความจำเป็นที่จะต้องถอนฟันบางซี่ออกก่อนที่จะเริ่มกระบวนการดัดหรือจัดฟัน ยิ่งไปกว่านั้น การถอนฟันอาจมีสาเหตุมาจากการติดเชื้อ เนื่องจากฟันที่ผุแล้วไม่ได้รับการดูแลรักษา หรือแก้ไข อาจเสี่ยงต่อการติดเชื้อที่ฟันผุดังกล่าว จนในที่สุดอาจลุกลามไปถึงรากฟัน ทำให้ต้องถอนฟันทิ้ง เพื่อป้องกันไม่ให้เชื้อแพร่กระจายไปยังเหงือก หรือเสี่ยงต่อการเกิดโรคในช่องปากชนิดอื่นๆ รวมถึงการมีฟันคุดก็อาจจำเป็นที่จะต้องมีการพิจารณาถอนออกด้วยเช่นกัน
วิธีดูแลช่องปากหลังการถอนฟัน
หลังจากนาทีทรมานในการถอนฟันจบลง ก็ถึงเวลาที่คุณจะต้องเตรียมพร้อมรับมือกับอาการหลังการถอนฟัน โดยคุณสามารถใช้ วิธีดูแลช่องปากหลังการถอนฟัน ด้วยตนเองได้ ดังนี้

รับประทานยาแก้ปวดตามที่ทันตแพทย์กำหนด
กัดผ้าก๊อซไว้ให้แน่น ประมาณ 1-3 ชั่วโมง หรือจนกว่าเลือดจะหยุดไหล
ควรนำผ้าก๊อซออกก่อนที่จะเข้านอน เพื่อป้องกันการกลืนผ้าก๊อซขณะนอนหลับ หรืออาจเสี่ยงต่อการติดคอ
ประคบด้วยน้ำแข็ง แค่เพียง 10 นาทีต่อครั้ง ห้ามนานเกินกว่านั้น เพราะอาจทำให้เนื้อเยื่อบริเวณดังกล่าวแย่ลงได้
ห้ามบ้วนปาก และห้ามบ้วนน้ำลายออกในช่วง 24 ชั่วโมงแรกหลังการถอนฟัน เพราะเสี่ยงที่จะทำให้เลือดไม่หยุดไหล
หลังครบ 24 ชั่วโมง จึงสามารถกลั้วปากและบ้วนปากได้ แนะนำให้ใช้น้ำเกลือในการบ้วนปาก

สิ่งที่ควรทำหลังการถอนฟัน

หลังการถอนฟันควรรับประทานอาหารอ่อน หรืออาหารเหลว ที่ใช้การเคี้ยวน้อย เช่น โจ๊ก หรือข้าวต้ม
แปรงฟันอย่างเบาๆ
หลีกเลี่ยงการแปรงฟันบริเวณที่เพิ่งถอนฟันมา บ้วนปากด้วยน้ำเกลือ

สิ่งที่ควรเลี่ยงหลังการถอนฟัน

งดดื่มน้ำด้วยหลอด เพราะการดื่มน้ำด้วยหลอดอาจเสี่ยงที่จะทำให้เลือดจับตัวเป็นก้อน
งดดื่มของร้อน เพราะอาจเสี่ยงที่จะทำให้แผลบวม
งดดื่มแอลกอฮอล์ เพราะเสี่ยงที่จะทำให้เลือดไม่หยุดไหล และอาจทำให้แผลจากการถอนฟันหายช้า
งดสูบบุหรี่ เนื่องจากการสูบบุหรี่อาจมีผลทำให้ลิ่มเลือดแตก และเกิดการเจ็บหรือปวดที่เบ้าฟัน

เมื่อไหร่ควรไปพบคุณหมอ
ไปพบคุณหมอทันที หากคุณมีอาการดังต่อไปนี้หลังจากการถอนฟัน

เมื่อผ่านไป 1-2 วัน แล้วยังคงมีอาการปวดบริเวณที่ถอนฟันอยู่ แม้จะรับประทานยาแก้ปวดแล้วก็ตาม
เลือดไหลไม่หยุด
มีอาการบวมบริเวณรอบๆ แผลที่ถอนฟัน
มีตุ่มหรือผื่นขึ้นหลังจากรับประทานยาแก้ปวด
