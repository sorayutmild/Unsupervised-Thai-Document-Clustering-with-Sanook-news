     รถที่ถูกนำออกมาใช้งานอยู่เป็นประจำ คงหลีกเลี่ยงไม่ได้ที่จะมีเศษหินขนาดเล็ก ติดอยู่ในร่องดอกยางรถยนต์อยู่เสมอ ซึ่งจุดนี้เองทำให้หลายคนกังวลว่าเศษหินเหล่านี้อาจส่งผลให้เกิดอันตรายในการขับขี่ เช่น ทำให้ยางแตกหรือยางระเบิดได้
     Sanook Auto จะมาไขข้อข้องใจว่าเศษหินเหล่านี้เป็นอันตรายต่อการขับขี่จริงหรือไม่?
     โดยปกติแล้วเศษหินที่ติดอยู่ตามร่องดอกยาง จะเป็นเศษหินขนาดเล็ก ไม่มีความแหลมคมมากพอที่จะเจาะทะลุผิวยางที่มีส่วนประกอบต่างๆ ซ้อนกันอยู่หลายชั้น แตกต่างจากตะปูหรือน็อตที่มีความแหลมคมและแข็งแรงเป็นพิเศษ ถูกออกแบบมาเพื่อเจาะทะลุวัตถุอยู่แล้ว จึงสามารถทิ่มทะลุเนื้อยางได้ง่ายกว่า โอกาสที่เศษหินตามร่องยางจะก่อให้เกิดอันตรายจึงเป็นไปได้ยากมาก

     สิ่งเดียวที่เศษหินเหล่านี้จะส่งผลกระทบต่อการขับขี่ คือ จะทำให้มีเสียงดังเกิดขึ้นตามการหมุนของล้อ แต่หากไม่ได้เปิดกระจกขับรถ ผู้โดยสารภายในรถก็แทบจะไม่ได้ยินเสียงเหล่านี้เลย จึงรับรองได้ว่าเศษหินที่ติดอยู่ตามร่องดอกยางไม่เป็นอันตรายต่อการขับรถอย่างแน่นอน
     อันที่จริงยังมีปัจจัยอื่นๆ อีกมากมาย ที่อาจทำให้ยางเกิดการรั่วซึมหรือระเบิดได้ เช่น การปล่อยให้แรงดันลมยางต่ำเกินไป, ศูนย์ล้อผิดเพี้ยนจนทำให้ยางสึกไม่เท่ากัน รวมถึงการใช้ยางหมดอายุ มีการบวม ปริ แตก ที่มองเห็นได้ชัด ฯลฯ เหล่านี้ล้วนแต่ส่งผลให้เกิดอันตรายร้ายแรงต่อการขับขี่ได้ทั้งนั้น
     ดังนั้น คุณจึงควรหมั่นตรวจเช็กสภาพยางอยู่เป็นประจำ ตรวจสอบแรงดันลมยางให้ได้ปริมาณตามที่ผู้ผลิตกำหนดอยู่เสมอ หากพบว่าพวงมาลัยมีอาการเป๋ไปข้างใดข้างหนึ่ง หรือสั่นขณะขับขี่ที่ความเร็วสูง ก็ควรนำรถไปตรวจเช็กที่ศูนย์บริการหรืออู่ใกล้บ้านเพื่อทำการแก้ไขโดยเร็ว