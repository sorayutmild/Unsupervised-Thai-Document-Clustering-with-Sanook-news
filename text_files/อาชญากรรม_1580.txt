สิบเอกทหารอุ้มน้องพลอย หายไปร่วม 3 ปี เข้าสอบสวนในบ้านพันเอกอดุล สารภาพหมดเปลือกฆ่าเพราะหึง นำศพทิ้งที่แก่งคอย
(13 ส.ค.) ผู้สื่อข่าวรายงานความคืบหน้า หลังจากที่เจ้าหน้าที่ตำรวจ สภ.หนองบุญมาก จ.นครราชสีมา สนธิกำลังกับเจ้าหน้าที่ตำรวจ สภ.ท่าเรือ จ.พระนครศรีอยุธยา และทหารจากกรมทหารราบที่ 23 ค่ายสุรธรรมพิทักษ์ ทำการปิดล้อมพื้นที่ หมู่ที่ 1 ต.หนองไม้ไผ่ อ.หนองบุญมาก จ.นครราชสีมา เพื่อไล่ล่า สิบเอกพลกฤต ผู้ต้องหาคดีอุ้มน้องพลอย อดีตแฟนสาว หายไปนานกว่า 3 ปี ก่อนที่ล่าสุดได้ติดต่อขอมอบตัว
บรรยากาศล่าสุดที่กรมทหารราบที่ 23 ค่ายสุรธรรมพิทักษ์ กองทัพภาคที่ 2 ในฐานะกองกำลังรักษาความสงบเรียบร้อยจังหวัดนครราชสีมา หลังได้รับการประสานงานจากญาติของ สิบเอกพลกฤต อดีตทหารสังกัดศูนย์การทหารปืนใหญ่ลพบุรี ที่หลบหนีคดีอุ้ม น้องพลอย จาก จ.พระนครศรีอยุธยา ได้เข้ามอบตัวที่บริเวณชายป่าของหมู่บ้าน จึงได้ควบคุมตัวมาสอบสวนที่กรมทหารราบที่ 23
จากการสอบสวนพบว่า สิบเอกพลกฤต ไม่ใช่ทหารสังกัดกองทัพภาคที่ 2 แต่เป็นอดีตทหารสังกัดศูนย์การทหารปืนใหญ่ลพบุรี ที่ถูกให้ออกจากราชการเมื่อปี 2557 พันเอกอดุล บุญธรรมเจริญ ผู้บังคับการกรมทหารราบที่ 23 ค่ายสุรธรรมพิทักษ์จึงได้ประสานให้ตำรวจ สภ.ท่าเรือ จ.พระนครศรีอยุธยามารับตัวไปดำเนินคดีตามขั้นตอนทางกฎหมายต่อไป นอกจากนี้ สิบเอกพลกฤต ถูกควบคุมตัวภายในบ้านพักของ พันเอกอดุล บุญธรรมเจริญ ผู้บังคับการกรมทหารราบที่ 23 ค่ายสุรธรรมพิทักษ์ อ.เมืองนครราชสีมา และในเวลาต่อมา พ.ต.อ.ภัทรภัทร นุชยวง ผู้กำกับการสืบสวนตำรวจภูธรจังหวัดพระนครศรีอยุธยา และตำรวจชุดสืบสวน สภ.ท่าเรือ จ.พระนครศรีอยุธยาได้เดินทางมาถึงและร่วมกับ พ.ต.อ.สันติ เหล่าประทาย รองผู้บังคับการตำรวจภูธรจังหวัดนครราชสีมา พร้อมกับพันเอกอดุล สอบปากคำนานร่วม 3 ชั่วโมง
ล่าสุดทราบว่า สิบเอกพลกฤต ได้ยอมรับสารภาพว่า อุ้มน้องพลอยแล้วนำไปฆ่า ก่อนจะนำศพไปทิ้งในพื้นที่อำเภอแก่งคอย จ.สระบุรี เมื่อ 3 ปีที่แล้ว สำหรับสาเหตุก็เพราะความหึงหวง เนื่องจากน้องพลอยตีตัวออกห่าง หลังทราบว่าตนมีภรรยาอยู่แล้ว
หลังจากการสอบสวน พันเอกอดุล บุญธรรมเจริญ ผู้บังคับการกรมทหารราบที่ 23 ค่ายสุรธรรมพิทักษ์ ได้ส่งมอบตัวสิบเอกพลกฤต ไปให้กับ สภ.ท่าเรือ จ.พระนครศรีอยุธยา ไปสอบสวนขยายผลหาหลักฐานประกอบการดำเนินคดีต่อไปภายในคืนนี้