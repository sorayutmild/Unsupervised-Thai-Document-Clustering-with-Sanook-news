ทหารยิงกระสุนยางใส่เสื้อแดง แดงบริเวณอนุสรณ์สถาน ดอนเมือง เพื่อสกัดไปตลาดไท ขณะโรงพยาบาลภูมิพล เผย ยอดผู้บาดเจ็บ จากเหตุปะทะย่านหลักสี่ 2 ราย พร้อมระดมทีมแพทย์ พยาบาล เตรียมพร้อมรักษา 
บรรยากาศ การเคลื่อนขบวน กลุ่มแนวร่วมประชาธิปไตยต่อต้านเผด็จการแห่งชาติ (นปช.) ที่จะมุ่งหน้าไป ที่ ตลาดไท บนถนนพหลโยธิน นั้น ขณะนี้บางส่วนล่วงหน้า ได้เดินทางมาถึงที่บริเวณอนุสรณ์สถานแห่งชาติ บน ถนนวิภาวดี-รังสิต แล้ว โดยมีเจ้าหน้าที่ทหารและเจ้าหน้าที่ตำรวจ พร้อมโล่และกระบองครบมือ จำนวนมาก ตั้งด่านสกัด ไม่ให้กลุ่มผู้ชุมนุมเคลื่อนขบวนผ่าน ทำให้กลุ่มผู้ชุมนุมไม่พอใจบีบแตรยาง พร้อมทั้งส่งเสียงด่าทอ และ ข้ามกันไปดึงรั้วลวดหนามออก ทำให้เจ้าหน้าที่ทหาร ยิงกระสุนยาง ขึ้นฟ้า เพื่อทำการข่มขู่ผู้ชุมนุม ขณะที่ผู้ชุมนุมตอบโต้ด้วยการยิงบั้งไฟ และ ยิงหนังสติ๊กตอบโต้ เหตุการณ์เข้าสู่สภาะวุ่นวาย ผู้ชุมนุมได้ถอยร่นกลับออกมาจากพื้นที่ดังกล่าว  บรรยากาศบริเวณถนนวิภาวดีขณะนี้ หลังกลุ่มคนเสื้อแดง นำโดย นายขวัญชัย ไพรพนา ที่นำผู้ชุมนุมเดินทางไปตลาดไท เพื่อขอบคุณคนเสื้อแดงที่สกัดกั้นการเดินทางเข้ามาสลายการชุมนุม ล่าสุดขณะนี้ บริเวณสถานีรถไฟ หลักสี่ มีจำนวนทหารตรึงกำลังเข้ม พร้อมผลัดเปลี่ยนประจำการ บริเวณสะพานลอยข้ามถนน และกระจายไป ปิดถนนวิภาวดี ช่องทางคู่ขนานไป 1 ช่องทาง โดยให้รถที่สัญจรไปมาช่วงดังกล่าว เลี่ยงใช้เพียง 1ช่องทางส่งผลให้การจราจรติดขัดอย่างหนัก โดยทางด้านกลุ่มคนเสื้อแดง ได้ทยอยเคลื่อนขบวนใกล้เข้ามาถึงจุดที่ทหารปิดช่องทางการจราจรแล้ว  ขณะที่ทางด้าน พนักงานบริษัทที่ประจำภายในตึก ไอที สแควร์ ต่างพากันชุลมุน และหาทางที่จะกลับออกจากตึกดังกล่าว เพื่อออกจากจุดที่เกิดเหตุการสกัดกั้น   อย่างไรก็ตาม ทางด้าน พล.ต.ต.สาโรจน์ พรหมเจริญ ผู้บังคับการตำรวจนครบาล 2 เจ้าของพื้นที่จุดเกิดเหตุ ได้ประชุมด่วน กับหน่วยความมั่นคง เพื่อประเมินสถานการณ์ดังกล่าว ท่ามกลางความตึงเครียดของประชาชน ที่อยู่ในเหตุการณ์และบ้านเรือนใกล้เคียง  ด้าน นายขวัญชัย ไพรพนา แกนนำคนเสื้อแดง เปิดเผย ภายหลังเจ้าหน้าที่ทหารทำการปิดล้อม บริเวณช่องทางคู่ขนานใกล้สถานีรถไฟหลักสี่ หลังนำพากลุ่มคนเสื้อแดงไปยังตลาดไทว่า ไม่ทราบว่า ศอฉ. นำกำลังพลมาจับตนเอง ด้วยการใช้กำลังมากมายเพื่ออะไร และตนเองเป็นคนธรรมดา ไม่มีอาวุธใด แต่มาปฏิบัติการเช่นนี้ ก็อยากถามถึง นายอภิสิทธิ์ เวชชาชีวะ นายกรัฐมนตรี และขณะนี้ มีเจ้าหน้าที่ตำรวจและทหาร พยายามเข้ามาจับกุมตนเอง บนรถปราศรัย และตนไม่สามารถ ไปยืนบนรถปราศรัยได้ ต้องหลบเข้ามาอยู่ภายในรถ พร้อมทั้งมีการ์ด ดูแลความปลอดภัยให้และ ขณะนี้ ยังไม่มีนายตำรวจ หรือ บุคคลของรัฐบาลติดต่อตนมา  อย่างไรก็ตาม มีรายงานว่า จากเหตุการณ์ดังกล่าว ส่งผลให้การจราจรถนนวิภาวดีขาออก ติดขัดอย่างหนัก เนื่องจากไม่มีการแจ้งเตือน และเป็นเส้นทางที่ประชาชนสัญจรไปมาจำนวนมาก และล่าสุดทางกลุ่มเสื้อแดงที่ จ.ปทุมธานี ได้เตรียมเคลื่อนขบวนเข้ามาสบทบกับผู้ชุมนุมที่ถนนวิภาวดีด้วย
ขณะที่ นายจตุพร พรหมพันธุ์ แกนนำกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. กล่าวบนเวทีการชุมนุมราชประสงค์ ว่า จากการปะทะกัน ระหว่าง กลุ่ม นปช. และ ทหารที่ อนุสรณ์สถาน จึงได้มีการประสานงานกับแกนนำ จะให้เลี้ยวกลับมาที่ราชประสงค์ก่อน แล้วค่อยยตกลงกันใหม่ โดยกล่าวว่า สาเหตุที่ต้องถอยกลับมา เป็นเพราะทหาร มีการนำรถของประชาชนทั่วไปมากั้นถนน ถือเป็นการกระทำที่ไม่ถูกต้อง และอาจทำให้เหตุการณ์บานปลาย ซึ่งท้ายสุด หากกลุ่มคนเสื้อแดง ทนไม่ได้จะขอเดินทางมาที่ กรมทหารราบที่ 11 รักษาพระองค์   นอกจากนี้ ยังมีการประกาศบนเวทีอีกว่า นายขวัญชัย ไพรพนา แกนนำ ที่นำผู้ชุมนุมไปตลาดไท ได้เดินทางกลับมาถึงเวทีราชประสงค์แล้ว แต่ยังไม่พบตัว  ผู้สื่อข่าวรายงานความคืบหน้า กรณีเกิดเหตุการณ์ปะทะ ระหว่างเจ้าหน้าที่ทหารกับผู้ชุมนุมเสื้อแดง บริเวณ ถนนวิภาวดี ล่าสุด โรงพยาบาลภูมิพลอดุยเดช กรมแพทย์ทหารอากาศ เปิดเผยว่า ขณะนี้ได้รับผู้บาดเจ็บจากเหตุดังกล่าว เข้ารักษาตัวแล้ว จำนวน 2 ราย โดยมีอาการไม่สาหัส และขณะนี้ ทีมแพทย์อยู่ระหว่างการทำการรักษาและยังคงมีผู้บาดเจ็บทยอยเข้ารักษา ตัวอย่างต่อเนื่อง  อย่างไรก็ตาม จากการตรวจสอบภาพการปะทะกัน พบว่า มีผู้บาดเจ็บบางส่วน ได้รับบาดเจ็บ และมีเพื่อนผู้ชุมนุม หามออกไปรักษาตัว ขณะที่ หลังเกิดการปะทะกันนานกว่า 2 ชั่วโมง ยังไม่พบผู้บาดเจ็บถึงขั้นเสียชีวิต
ผู้สื่อข่าวรายงานเพิ่มเติมว่า เหตุการณ์ปะทะดังกล่าวมีผู้ได้รับบาดเจ็บเข้ารับการรักษาที่ โรงพยาบาลภูมิพลอดุยเดช แล้ว จำนวน 10 ราย ซึ่งมีอาการบาดเจ็บเล็กน้อย มีแผลจากกระสุนยาง ทหารเจ็บ 1 รายความเคลื่อนไหวที่บริเวณปั๊มน้ำมัน ปตท. บนถนนวิภาวดีรังสิต ขณะนี้ เจ้าหน้าที่ทหารและกลุ่มนปช. ได้ยุติการปะทะกันชั่วคราวแล้ว เนื่องจาก ฝนที่ตกลงมาอย่างหนัก ทำให้ทั้ง 2 ฝ่าย ต้องถอยร่น เพื่อหลบฝน ขณะที่ เจ้าหน้าที่ทหารส่วนหนึ่งได้ ขี่ รถ จยย. ตระเวนบนโทลล์เวย์และตรวจตราพื้นที่โดยรอบ นอกจากนี้ ในส่วนของประชาชนที่เข้าไปหลบในร้านสะดวกซื้อ พบว่ามีหญิงวัยกลางคน อายุประมาณ 30 - 40 ปี เกิดอาการช็อค ตัวสั่น หมดแรง เนื่องจาก ตกใจเสียงปืนและภาพเหตุการณ์ การปะทะกันของเจ้าหน้าที่กับกลุ่มนปช. ทั้งนี้ ประชาชนที่อาศัยอยู่ในพื้นที่ใกล้เคียง จึงช่วยกันนำตัวหญิงดังกล่าว ส่งโรงพยาบาลแล้ว
 





