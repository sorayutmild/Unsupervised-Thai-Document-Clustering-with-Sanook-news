ความคืบหน้าอาการป่วยของพระเอกหนุ่ม "ปอ ทฤษฎี" หลังจากเมื่อคืนวานนี้ (10 พ.ย.) อาการทรุดลงเข้าขั้นวิกฤต ทำให้หลายคนต้องรู้สึกใจหายและส่งกำลังใจให้อย่างเนื่องแน่น ท่ามกลางกระแสข่าวลือต่างๆ วันนี้ (11 พ.ย.) เวลา 09.00 น. สื่อมวลชนได้ติดตามการแถลงข่าว อาการป่วยของหนุ่มปอ จากคณะแพทย์ศาสตร์โรงพยาบาลรามาธิบดี ทางทีมแพทย์ผู้รักษาได้ออกเปิดเผยข้อมูลเกี่ยวกับอาการป่วยของพระเอกหนุ่มอย่างเป็นทางการ
07.30 น. สื่อมวลชนจากหลายสำนัก เริ่มทยอยได้เดินทางมาถึงโรงพยาบาลรามาธิบดี เพื่อเฝ้าติดตามการแถลงข่าวชี้แจงอาการป่วยของ "ปอ ทฤษฎี"
08.30 น. ทางโรงพยาบาลรามาธิบดี เปิดห้องประชุมและจัดเตรียมความพร้อม ก่อนจะแถลงข่าวชี้แจงอาการป่วยของพระเอก โดยทีมแพทย์ผู้รักษา
09.16 น. ทีมแพทย์โรงพยาบาลรามาธิบดี เข้าพบสื่อมวลชนในห้องแถลงข่าว ประกอบด้วย รศ.นพ.สุรศักดิ์ ลีลาอุดมลิปิ ผู้อำนวยการโรงพยาบาลรามาธิบดี, ศ.นพ.วินิต พัวประดิษฐ์ คณบดีคณะแพทย์โรงพยาบาลรามาธิบดี, ศ.พญ.อำไพวรรณ จวนสัมฤทธิ์ แพทย์ผู้เชี่ยวชาญโรคเลือด, นพ.พอพล โรจนพันธุ์ แพทย์หน่วยโรคติดเชื้อ, พญ.พิจิกา จันทราธรรมชาติ แพทย์ผู้เชี่ยวชาญโรคเลือด, นพ.มารุด จันทรา แพทย์ผู้เชี่ยวชาญเวชบำบัดวิกฤต และ พญ.ศรินยา บุญเกิด แพทย์ผู้เชี่ยวชาญโรคไต
09.22 น. แพทย์ระบุว่า ปอ ทฤษฎี ได้ย้ายมาที่โรงพยาบาลรามาธิบดี เมื่อวันจันทร์ที่ 9 พฤศจิกายน ช่วงตอนเย็น อาการหนักและใส่เครื่องช่วยหายใจ เนื่องจากมีปัญหาเรื่องการหายใจด้วย
09.25 น. ปอ ทฤษฎี ยังมีความผิดปกติในส่วนของเกล็ดเลือดต่ำ ความเข้มข้นของเลือดต่ำ ซึ่งเป็นอาการของอาการไข้เลือดออก วันแรกยังไม่ค่อยมีปัญหา แต่วันที่ 2 เริ่มมีอาการปัสสวะลดน้อยลง ตรวจพบมีปัญหาเรื่องไตวายเฉียบพลัน ทำให้ต้องรีบทำการฟอกไตฉุกเฉิน
09.27 น. เมื่อวานนี้ (10 พ.ย.) อาการของ ปอ ทฤษฎี ถือว่าเป็นช่วงวิกฤตที่สุด ที่ต้องรักษาระดับความดันให้ได้  ตอนนี้เราพอใจในการรักษาเกี่ยวกับระดับกรดด่างพอสมควร
09.29 น. อาการของไข้เลือดออก แพทย์ต้องตรวจสอบซ้ำว่าเป็นจริงหรือเปล่า เหตุใดถึงรุนแรง แต่เมื่อตรวจสอบแล้ว พบว่าใช่ เราจึงปรึกษากันในทีมแพทย์ สรุปว่าน่าจะมีภาวะใดภาวะหนึ่ง ที่เชื่อมโยงในเรื่องไข้เลือดออก
09.30 น. ตอนนี้ธนาคารเลือดสามารถให้เลือดตามที่คนไข้ต้องการเพียงพอแล้ว คนไข้ตอบสนองได้ค่อนข้างดีและการรักษาราบรื่นดี
09.31 น. ทีมแพทย์ระบุว่า อาการของ ปอ ทฤษฎี ยังไม่พ้นขั้นวิกฤต แต่ทีมแพทย์ได้ดูแลใกล้ชิด ต้องระวังภาวะแทรกซ้อนที่อาจจะเกิดขึ้นได้ อาการที่น่าเป็นห่วงตอนนี้ คือการให้ยากระตุ้นความดันและไตวาย
09.33 น. ขณะนี้ ปอ ทฤษฎี ป่วยเป็นโรคที่มีการเปลี่ยนแปลง ไม่ใช่แค่ไข้เลือดธรรมดาทั่วไป แต่มีภาวะแทรกซ้อนอื่นๆ เพิ่มขึ้นมา ทำให้กระตุ้นอาการไข้เลือดออก จนทำให้อาการเข้าขั้นวิกฤต
09.34 น. ทีมแพทย์เปิดเผยว่า อาการที่เกิดขึ้นกับ ปอ ทฤษฎี เป็นเรื่องใหม่ ที่ยังไม่เคยมีรายงานเกิดขึ้นในประเทศไทย แต่ก็เคยเกิดขึ้นในภูมิภาคเขตร้อนชื้น
09.35 น. เรื่องการปั๊มหัวใจ เกิดขึ้นในช่วงสั้นๆ เนื่องจากอาการเลือดเป็นกรดเยอะพอสมควร อัตราการเต้นของหัวใจที่ผิดปกติเป็นช่วงสั้นๆ โชคดีตรวจพบพอดี ทำให้ช่วยปั๊มได้ทัน แต่เป็นช่วงสั้นมากและชีพจรกลับมาได้
09.36 น. เรื่องอัตราการเต้นหัวใจดีขึ้นตามลำดับ ดีขึ้นจากเมื่อวานที่อยู่ในขั้นวิกฤต ส่วนภาวะแทรกซ้อนเกิดขึ้นไม่ได้บ่อย เกิดขึ้นได้กับการตอบสนองของบุคคล จึงไม่อยากให้ประชาชนแตกตื่นกับอาการนี้ คนเรามีสิทธิ์เจอแต่ไม่บ่อยนัก
09.38 น. ส่วนการให้ยาต่างๆ ของ ปอ ทฤษฎี นั้น ตอนนี้ระดับเกล็ดเลือดดีขึ้น ตอบสนองการรักษาดี ภาวะเลือดออกลดลง แต่ยังไม่พ้นช่วงวิกฤต ต้องดูแลอย่างใกล้ชิด ตอนนี้ยังพักฟื้นอยู่ที่ห้องซีซียู
09.39 น. ทีมแพทย์ยังไม่สามารถระบุได้ว่า ปอ ทฤษฎี จะหายจากอาการนี้เมื่อใด เพียงแค่ภาวนาให้อย่าเกิดภาวะแทรกซ้อนขึ้นมาอีก
09.40 น. เรื่องการบริจาคเลือดที่มีการแชร์ออกไป ตอนนี้ธนาคารเลือดยังคงมีเพียงพอกับคนไข้ หากผู้ใดประสงค์จะบริจาคก็ยังทำได้
09.41 น. ทีมแพทย์บอกว่า ปอ ทฤษฎี แม้จะยังอยู่ในขั้นวิกฤต ยังต้องใช้เครื่องช่วยหายใจ อาจจะไม่ค่อยสบายตัว เราจึงจำเป็นต้องให้ยานอนหลับแก่คนไข้ เพื่อให้ได้พักฟื้น เพราะมีการต่อต้านการรักษา อาการไตวานจะแย่ลง ต้องปรับตามสถานการณ์
09.42 น. ทั้งนี้ ทางทีมแพทย์ต้องการชี้แจงว่า ปอ ทฤษฎี ยังอยู่ในระยะวิกฤตอยู่ แต่ทีมแพทย์เฉพาะทางต่างๆ ยังดูแลรักษาอย่างเต็มนี้ ยารักษาต่างๆ มูลค่าสูงหรือมาจากต่างประเทศ เราต้องใช้รักษาทั้งหมด
09.44 น. ทางทีมแพทย์ ยังไม่สามารถให้คำตอบได้ว่า ปอ ทฤษฎี จะฟื้นตัวและหายเมื่อไหร่ หรือจะออกจากห้องซีซียูวันไหน เนื่องจากต้องเฝ้าดูอาการต่อไป แบบวันต่อวัน
09.46 น. ทางครอบครัว ปอ ทฤษฎี ได้ฝากถึงคนที่ห่วงใย ทั้งที่ร่วมบริจาคเลือด ท่านไม่สะดวกที่จะมาขอบคุณ แต่ฝากมาด้วย ทางเราจะให้ข้อมูลเป็นระยะๆ ไป เพื่อให้ได้รับทราบข้อมูลที่ตรงกัน ไม่ให้เข้าใจผิดกัน ส่วนภาพที่ ปอ ทฤษฎี สวมชุดคนไข้สีเหลืองไม่ใช่ของทางโรงพยาบาล แต่เป็นภาพจากอาการป่วยกระดูกหักครั้งก่อน ชุดของโรงพยาบาลรามาธิบดีเป็นสีม่วง