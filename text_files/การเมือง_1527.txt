18 ก.พ. 62 - ที่กองอำนวยการรักษาความมั่นคงภายในราชอาณาจักร (กอ.รมน.) พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) และเลขาธิการคณะรักษาความสงบแห่งชาติ (คสช.) ในฐานะรอง ผอ.รมน. เป็นประธานพิธีวันคล้ายวันสถาปนา กอ.รมน.ครบรอบ 11 ปี ประจำปี 2562 เพื่อระลึกถึงความสำคัญและเกิดความภาคภูมิใจในเกียรติประวัติความเป็นมา รวมทั้งเพื่อความเป็นสิริมงคลต่อองค์กร โดยมีผู้แทนผู้บัญชาการเหล่าทัพ คณะกรรมการอำนวยการรักษาความมั่นคงภายในราชอาณาจักร ผู้แทนจากส่วนราชการ ผู้บังคับบัญชาของ กอ.รมน. ข้าราชการ กอ.รมน. และมวลชน กอ.รมน.
ผบ.ทบ. พูด! "ให้ไปฟังเพลงหนักแผ่นดิน"
ทั้งนี้ภายหลังจบพิธี ผู้สื่อข่าวได้พยายามสอบถาม พล.อ.อภิรัชต์ ถึงมาตรการดูแลสถานการณ์ทางการเมืองในช่วงหาเสียงในขณะนี้ โดย พล.อ.อภิรัชต์ย้อนถามกลับว่า "เพลงอะไรที่กำลังฮิตตอนนี้ ก็เพลงหนักแผ่นดินไง" ผู้สื่อข่าวพยายามสอบถามต่อถึงกรณีที่คุณหญิงสุดารัตน์ เกยุราพันธุ์ ประธานยุทธศาสตร์การเลือกตั้งพรรคเพื่อไทย และหนึ่งในแคนดิเดตนายกรัฐมนตรี กล่าวปราศรัยเสนอนโยบายตัดงบกลาโหมลง 10% และยกเลิกการเกณฑ์ทหาร ซึ่ง พล.อ.อภิรัชต์ กล่าวว่า "ก็ให้ไปฟังเพลงหนักแผ่นดินไง"
ซึ่งหลังจากคำให้สัมภาษณ์ได้รับการเผยแพร่ผ่านสื่อออกไป โลกออนไลน์มีการตอบสนองต่อคำแนะนำให้ฟังเพลงดังกล่าวของ ผบ.ทบ. กันอย่างคึกคัก อาทิ เพจเฟซบุ๊ก ณัฐพันธ์ กรุงเทพ กรุงเทพ ทันใจ ได้แชร์โพสต์ของ วาสนา นาน่วม นักข่าวอาวุโสสายทหารและความมั่นคงชื่อดัง พร้อมกับพิมพ์ข้อความว่า "ท่านเก็บไว้ฟังเองเถอะครับ"

ขณะที่ สมบัติ บุญงามอนงค์ หรือ บ.ก.ลายจุด โพสต์ข้อความผ่านเฟซบุ๊กของตนเองว่า "ก่อนจะดีเบทเรื่องเพลงหนักแผ่นดิน เราต้องเริ่มต้นจากคำถามนี้ก่อนว่า 'แผ่นดินนี้ของใคร?'"

ชาวเน็ตคอมเมนต์สนั่น "สับเละ" บิ๊กแดง
นอกจากคนดังแล้ว ความเห็นของชาวเน็ตก็เรียกได้ว่า"แซบ"  ไม่แพ้กัน ส่วนใหญ่วิจารณ์คำพูดของ พล.อ.อภิรัชต์ ว่าไม่เหมาะสม และควรวางตัวเป็นกลางทางการเมืองมากกว่านี้ อย่างเช่นความเห็นหนึ่งที่สงสัยว่า กองทัพยังเป็นกลางอยู่หรือไม่ หากเลือกข้างแล้วจะให้ประชาชนไว้ใจทหารได้อย่างไร หรือที่จริงแล้วกองทัพมีไว้ขัดขวางประชาธิปไตย

อีกความเห็นหนึ่งมองว่า สาเหตุที่พูดเช่นนี้เพราะทหารเกรงว่าจะโดนตัดงบประมาณใช่หรือไม่ ถ้าอย่างนั้นอาจแปลว่าทหารรักเงินมากกว่ารักประชาชนใช่หรือเปล่า

สอดคล้องกับความเห็นนี้ที่สงสัยว่า การยกเลิกเกณฑ์ทหารหนักแผ่นดินอย่างไร

ขณะเดียวกัน ความเห็นนี้ชวนให้ตั้งคำถามอย่างน่าสนใจว่า ผู้พูดทราบหรือไม่ว่า ผู้ที่เลี้ยงดูแผ่นดินที่ตนบอกว่าหนัก คือ ประชาชนผู้เสียภาษี
