อุบัติเหตุรถตู้โดยสาร พุ่งชนประสานงานรถปิกอัพ ถนนสายบ้านบึง-แกลง ไฟลุกไหม้ท่วมคัน คนติดซากรถช่วยไม่ได้ เสียชีวิตไม่ต่ำกว่า 20 ศพ
(2 ม.ค.) เมื่อเวลาประมาณ 14.00 น. ที่ผ่านมา เกิดอุบัติเหตุรถตู้โดยสารและรถปิกอัพเฉี่ยวชนกันอย่างรุนแรง บริเวณถนนสายบ้านบึง-แกลง (สาย 344) อ.บ้านบึง จ.ชลบุรี เป็นเหตุทำให้เกิดเพลิงลุกไหม้รถยนต์ทั้งสองคัน มีผู้โดยสารติดอยู่ในซากรถ และเสียชีวิตเป็นจำนวนมาก
ตามรายงานจาก จส.100 ระบุว่า รถปิกอัพที่เกิดเพลิงลุกไหม้อย่างรุนแรง ทำให้ไม่สามารถช่วยเหลือผู้ที่ยังติดอยู่ในรถออกมาได้ เป็นเหตุทำให้มีผู้เสียชีวิตเบื้องต้น 11 คน ประกอบด้วยผู้ใหญ่ 9 คน และเด็ก 2 คน ส่วนรถตู้โดยสารนั้น พบว่าเป็นรถตู้ประจำทางสายกรุงเทพฯ-จันทบุรี เกิดเพลิงลุกไหม้เช่นกัน ทำให้ผู้โดยสารและคนขับ รวม 14 คน เสียชีวิต
ร.ต.ท.วรวิทย์ วรรณนุวาส รองสารวัตรป้องกันและปราบปราม สภ.บ้านบึง จ.ชลบุรี รายงานเพิ่มเติมว่า จุดเกิดเหตุบริเวณ ถนนบ้านบึง-แกลง ช่วงเนินบ้านหนองขนุน อ.บ้านบึง จ.ชลบุรี จุดดังกล่าวเป็นทางตรง ขณะนี้กำลังนำศพออกจากรถตู้โดยสาร หลังจากควบคุมเอาไว้ได้แล้ว
ทั้งนี้ เจ้าหน้าที่จำเป็นต้องปิดการจราจรชั่วคราว บริเวณฝั่งขาออก มุ่งหน้า อ.แกลง ส่วนฝั่งขาเขายังคงเปิดเส้นทางได้อยู่ ขณะที่ผู้โดยสารที่กระเด็นออกมาจากตัวรถ ถูกนำตัวส่งโรงพยาบาล เบื้องต้นรายงานผู้เสียชีวิตอย่างไม่ทางการคือ 25 ศพ บาดเจ็บ 2 คน สำหรับสาเหตุอยู่ระหว่างการสืบสวน คาดว่าเป็นการชนประสานงาน และรถตู้โดยสารติดตั้งก๊าซเอ็นจีวี
ข่าวที่เกี่ยวข้อง คลิปเหตุการณ์ รถตู้พุ่งชนไฟลุกไหม้ ชาวบ้านเผยเห็นคนบาดเจ็บแต่ช่วยไม่ได้ปล่อยสิ้นใจในกองเพลิง
ขอบคุณภาพจาก ท่าเปา สว่างประจวบ