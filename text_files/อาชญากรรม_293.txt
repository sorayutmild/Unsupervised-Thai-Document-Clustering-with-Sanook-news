จากกรณี จ.ส.อ. อายุ 32 ปี ทหารสังกัดค่ายสุรธรรมพิทักษ์ จังหวัดนครราชสีมา ก่อเหตุกราดยิง ทำให้มีผู้เสียชีวิต 27 ราย และได้รับบาดเจ็บ 57 ราย ล่าสุดผู้ก่อเหตุถูกเจ้าหน้าที่วิสามัญแล้วนั้น ทางด้าน เพจเฟซบุ๊ก สภาเภสัชกรรม : The Pharmacy Council โพสต์ไว้อาลัยให้กับ เภสัชกรหญิงนริศรา โชติกลาง อายุ 52 ปี ผู้จัดการฝ่ายสนับสนุนทางการแพทย์ โรงพยาบาล ป.แพทย์ จ.นครราชสีมา หลังถูกยิงเสียชีวิตขณะขับรถสวนกับคนร้าย ขณะกำลังไปรับลูก โดยระบุข้อความว่า  "สภาเภสัชกรรมขอแสดงความเสียใจ และร่วมกันเป็นกำลังใจให้กับครอบครัวของเภสัชกรหญิงนริศรา โชติกลาง ผู้จัดการฝ่ายสนับสนุนทางการแพทย์ โรงพยาบาล ป.แพทย์ จ.นครราชสีมา ขอให้ดวงวิญญาณไปสู่สุคติยังสัมปรายภพ และขอแสดงความเสียใจกับครอบครัวผู้บาดเจ็บ และเสียชีวิต จากเหตุการณ์คนร้ายกราดยิงที่ จ.นครราชสีมา ขอให้ทุกคนปลอดภัย และเหตุการณ์กลับมาสู่ภาวะปกติในโดยเร็ว"
โดยศพของเภสัชกรหญิงนริศรา โชติกลาง ตั้งบำเพ็ญกุศล ณ วัดหนองไผ่ ศาลา 4 ต.โพธิ์กลาง อ.เมือง จ.นครราชสีมา 
