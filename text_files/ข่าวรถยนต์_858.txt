                ใกล้จะสิ้นสุดกันอีกปีแล้วสำหรับปี 2012 ที่ปีนี้นั้นค่ายรถยนต์ทุกค่ายต่างแฮปปี้ด้วยยอดขายที่มากมายเกินคาดกว่าที่คิด ส่วนหนึ่งจากนโยบายรถคันแรกที่กำลังจะสิ้นสุดลงอย่างเป็นทางการ และแม้ว่าปีนี้จะมีรถยนต์รุ่นใหม่ออกมาเกินคาด แต่รับรองว่าปีหน้าก็มีรถยนต์ออกมามากมายไม่แพ้กัน  และวันนี้เรารวบรวม 10 ว่าที่รถใหม่ที่คาดการณ์ว่าจะออกในปีหน้า มาดูสิว่า จะใช่คันที่รอหรือไม่ 
Mazda CX-5
 
                มาโชว์การออกแบบใหม่อย่างเป็นทางการในงาน Motor Expo 2012 ที่ผ่านมา และมีความเป็นไปได้สูงที่ในปีหน้านั้นค่ายรถยนต์สปอร์ตเจ้านี้ จะเริ่มเปิดศักราชใหม่ของเส้นสายการออกแบบ  Kodo : Soul Of Motion อย่างเป็นทางการ และก่อนหน้านี้บอสใหญ่ค่ายนี้เผยไต๋แล้วว่า รถที่จะเข้ามาทำตลาดเป็นรุ่นแรก คือ รถอเนกประสงค์ Mazda CX-5 ส่วนวันเวลายังไม่เปิดเผย แต่ถ้าดูจากพอร์ทของค่ายนี้ในต่างประเทศ ถือว่า คันนี้เป็นคิวต่อไปแน่นอน
Nissan Pulsar
 
                ปีนี้ค่าย Nissan  จับตลาดไทย ด้วยความหรูหรามีระดับ และในปีหน้านั้น ค่ายนี้จะหลับมาอีกครั้งด้วยความสปอร์ต และเป็นดั่งคำสัญญา ด้วยการโชว์โฉมอย่างเป็นทางการ เมื่องาน Motor Expo 2012 ที่ผ่านมา ในเรือนร่าง 5 ประตู ในชื่อ Nissan Pulsar  ซึ่งในรายละเอียดลึกๆ นั้นเชื่อว่าจะไม่ต่างจาก  Nissan Sylphy เพียงแต่มีการปรับเรือนร่างให้เป็นแบบ 5 ประตู เท่านั้น
Toyota Vios 2013 
                เผยออกมาแบบไม่ได้ตั้งใจสำหรับค่ายรถยนต์รายนี้ที่ปีหน้าจะมาพร้อมกับรถยนต์ยอดนิยมขวัญใจคนไทยอีกครั้งกับ All New! Toyota Vios 2013 ที่มีการเปิดรับจองมาตั้งแต่งาน Motor Expo 2012 ที่ผ่านมา เช่นกัน ซึ่งในรถรุ่นนี้ต้องยอมรับว่ามีรายละเอียดน้อยมาก แต่เชื่อว่าน่าจะเปิดตัวในช่วงไตรมาสแรกของปีหน้า
Toyota  อีโค่คาร์  (Agya)
 
                เป็นที่จับตาไม่น้อยสำหรับรถอีโค่คาร์รุ่นสุดท้ายของตลาด (...รึเปล่า)  และหลายคนก็เฝ้ารอรถรุ่นนี้กันอยู่ แน่นอนว่ามันอาจจะไม่ทันรถคันแรก ตามที่รัฐบาลสนับสนุน แต่แม้จะมีรายละเอียดน้อยมาก ทว่า ในครั้นที่เราไปเยือนอินโดนีเซีย มานั้น ก็พบว่าที่นั่นมีการเปิดตัวรถเล็กที่ชื่อ  Toyota Agya  ซึ่งมันมีความเป็นไปได้สูงที่มันจะเป็นว่าที่อีโค่คาร์สำหรับตลาดบ้านเราด้วยในอนาคต
 
Ford Fiesta Minor change

 
                มาดูด้านค่ายรถยนต์จากฝั่งอเมริกากันบ้าง ปีหน้าค่ายรถยนต์  Ford  น่าจะเริ่มเปิดฟลอร์กลับมาออกอีกครั้งกับเรือนร่างใหม่ของ  Ford Fiesta  ที่มีการปรับเรือนร่างไปแล้วเมื่อช่วงระหว่างปีที่ผ่านมาในตลาดต่างประเทศ ซึ่งไทยน่าจะเป็นคิวที่ตามมาในอนาคต แต่ที่ต้องลุ้นคงเป็นความใจปล้ำของค่ายรถยนต์เจ้านี้ ที่จะหวดตลาด ด้วยเครื่องยนต์แบบ Ecoboost  หรือไม่กับการปั้นสมรรถนะประหยัดด้วยเครื่องเทอร์โบบล็อกเล็ก ที่สำคัญในรุ่นใหม่ยังมีการนำเสนอระบบ Active City Stop เป็นครั้งแรกในรถยนต์ขนาดเล็ก
Chevrolet Spin
 
                คันนี้ก็มาโชว์โฉมในประเทศไทยแล้วเมื่อ  Motor Expo 2012  ที่ผ่านมา และปีหน้าก็มาแน่นอน หลังจากเปิดตัวไปแล้วที่อินโดนีเซีย ซึ่ง  Chevrolet Spin เองนั้น เป็นรถยนต์อเนกประสงค์ที่เน้นความแตกต่างในการออกแบบ ส่วนรายละเอียดทางเทคนิคนั้นยังไม่มีการเปิดเผยออกมา ใครที่ชอบรถประเภทนี้บอกได้คำเดียวว่าต้องรอ
Chevrolet Cruze Minorchaged
 
                จากค่าย Chevrolet  อีกคันกับ การปรับเปลี่ยนโฉมของ คอมแพ็คคาร์ที่ขายดีพอสมควร จนสร้างชื่อให้ค่ายรถยนต์เจ้านี้มากมาย ในวาระที่รถรุ่นนี้ทำตลาดมาครบ 3 ปี ในปีหน้า คาดว่าจะต้องมีการเปลี่ยนแปลงอย่างแน่นอนในอนาคต อันใกล้ แม้จะไม่ใช่ช่วงต้นปี แต่ต้องขอบอกว่ามันมาอย่างแน่นอนกับออพชั่นที่มากยิ่งขึ้นกว่า เดิม
Mercedes Benz E- Class
 
                คันนี้เปิดตัวมาแล้วอย่างเป็นทางการ และลั่นว่าจะพร้อมขายปีหน้าที่ต่างประเทศ ซึ่งเราคงไม่แปลกใจที่บ้านเรารถรุ่นนี้จะเข้ามาในตลาดอย่างรวดเร็ว ด้วยข้อเท็จจริงที่ว่ารุ่น  E- Class  นี้ขายดีเกินคาด กว่าที่ตั้งเอาไว้ในรุ่นที่ผ่านมา แม้โฉมใหม่จะลดความสปอร์ตลง เติมความหรูหรามากขึ้น แต่ด้วยความคล้ายกับรุ่น  S- Class  เชื่อได้เลยว่ามันจะต้องขายดีไม่น้อยทีเดียว
Honda Accord
 
                กลับมาทางฝั่งญี่ปุ่น กับค่ายรถยนต์สัญลักษณ์ตัว H  ที่ในปีหน้านี้ ฟันธงก่อนใครเลยว่า Honda Accord  จะต้องเข้าสู่ตลาดไทยอย่างแน่นอน และน่าจะเป็นรถรุ่นแรกที่เปิดประเดิมจากค่ายนี้ ด้วยความนิยมจากรุ่นเดิมในบ้านเรา และการมาของมันจะเป็นการทำให้พอร์ตของค่ายนี้ครบถ้วนสมบูรณ์มากยิ่งขึ้น ดังนั้น จึงไม่น่าแปลกใจที่เราจะพบมันในปีหน้า
Honda Civic 2013
 
                คันนี้ก็เป็นอีกหนึ่งคันที่น่าจะมาในปีหน้า แต่อาจจะเป็นช่วงครึ่งหลังไปแล้วกับ Honda Civic 2013 ใหม่ ที่ได้รับการปรับรูปปรุงโฉมให้ดีขึ้น พร้อมมีการปรับในส่วนของวิศวกรรมต่างๆ มากยิ่งขึ้นไปด้วยตามความเหมาะสม เช่น ช่วงล่าง และพวงมาลัย หลังจากได้รับคำวิจารณ์อย่างมากในรุ่นที่ผ่านมา  และแน่นอนว่ามันมาไทยแน่ๆ เพียงแต่ต้องอดใจรอกันสักหน่อย
Suzuki Ertiga
 
                ค่ายม้ามืดอีโค่คาร์ปีหน้ามีหลายสิ่งดีๆมานำเสนอกัน โดยเฉพาะอย่างยิ่ง การกลับมาครองใจของรถยนต์อเนกประสงค์จากค่ายนี้ในกลุ่ม  MPV  ซึ่งมีข่าวคราวกันมานานพอสมควร และมีความเป็นไปได้สูงที่จะเอา  MPV Segment B  เรือนร่างเล็กมานำเสนอ ซึ่ง มันคือ  Suzuki   Ertiga  ที่ได้รับคำชมมาอย่างมากมาย ส่วนจะเป็นตามที่คาดหรือไม่ต้องติดตาม
                จะเห็นได้ว่าในปีหน้านั้นรถยนต์ใหม่ ยังมีอีกมากมายหลายรุ่นมาให้เลือกคบหากัน และแต่ละคันก็ล้วนมีดีกรีที่น่าสนใจในตัวเอง เพียงแต่มันอาจจะไม่ทันใจสำหรับคนที่อยากจะเข้าโครงการรถคันแรก แต่ว่า ก็น่าสนใจไม่น้อยกับความสดใหม่มากมาย
 
 
 
 