เมื่อวันที่ 10 ส.ค. ผู้สื่อข่าว "ข่าวสด" รายงานว่า พล.อ.ต.มณฑล สัชฌุกร โฆษกกองทัพอากาศ กล่าวถึงกรณีที่มีการเผยแพร่ภาพเจ้าหน้าที่ทหารอากาศกำลังเดินขึ้นรถบันไดขึ้นเครื่องบินที่มีการปูพรม โดยมีสีลักษณะคล้ายสีของธงชาติไทยผ่านทางโซเชียลมีเดีย จนกลายเป็นที่วิพากษ์วิจารณ์จากสังคมอย่างกว้างขวางอยู่ในขณะนี้ว่า ภาพดังกล่าวเมื่อดูแล้วทำให้เกิดความเข้าใจผิด
จากการตรวจสอบเรื่องนี้พบว่า เหตุการณ์ดังกล่าวเกิดขึ้นเมื่อประมาณ 2 เดือนที่ผ่านมา โดยเจ้าหน้าที่ได้นำรถบันไดขึ้นเครื่องบินไปเทียบกับตัวเครื่องบิน เพื่อตรวจสอบความพร้อมของเครื่องบินแอร์บัส 319 ซึ่งเป็นเครื่องบินสำรองพระที่นั่ง โดยนำบันไดพรมสีแดงที่ใช้ในการรับเสด็จมาใช้ แต่ทางเจ้าหน้าที่เกรงว่าพรมจะเปื้อน จึงนำแผ่นผ้ายางสีเทาและมีสีน้ำเงินอยู่แถบกลางมาปูทับพรมสีแดง แต่เมื่อทางผู้บังคับหน่วยเห็นก็สั่งให้นำผ้ายางออกและเปลี่ยนรถบันไดทันที เพราะเมื่อดูในระยะไกลแล้ว สีมีลักษณะคล้ายกับสีของธงชาติ แต่หากดูในระยะใกล้ก็จะเห็นชัดเจนว่าสีแดงคือสีของพรม ส่วนที่เหลือคือผ้ายางสีเทาที่มาแถบกลางสีน้ำเงินที่นำมาปูทับไว้
"ผมยืนยันว่าผ้ายางที่ปูเป็นสีเทา-น้ำเงิน ไม่ใช่สีขาว-น้ำเงิน คิดว่าภาพที่นำออกมาเผยแพร่ทางโซเซียลมีเดีย น่าจะมีการแต่งภาพให้สีเทากลายเป็นสีขาว ทั้งนี้ยังไม่ทราบว่าใครเป็นคนถ่ายและถ่ายด้วยเจตนาอะไร อีกทั้งภาพนี้เคยถูกเผยแพร่ออกมาแล้ว 1 ครั้งและก็ได้ชี้แจงข้อเท็จจริงไปแล้ว จนมาครั้งนี้ก็มีการนำมาเผยแพร่อีก ซึ่งทางเจ้าหน้าที่ที่ปฏิบัติหน้าที่อยู่ในเหตุการณ์ดังกล่าวนั้นก็ยอมรับว่าไม่ได้ไตร่ตรองอย่างรอบคอบ เพราะไม่คิดว่าจะมีคนมาถ่ายรูปนำไปเผยแพร่อย่างไรก็ตามที่ผ่านมาพล.อ.อ.ประจิน จั่นตอง ผบ.ทอ.ได้เคยกำชับในที่ประชุมหน่วยขึ้นตรงของกองทัพอากาศอยู่เสมอว่ากำลังพลให้ระมัดระวังเรื่องการเผยแพร่ภาพที่ไม่สมควรทางโซเชียลมีเดีย ส่วนการหาต้นตอบุคคลที่ถ่ายและนำออกมาเผยแพร่นั้นเป็นเรื่องของหน่วยจะต้องดำเนินการต่อไป" โฆษกกองทัพอากาศ กล่าว
ขอขอบคุณเนื้อหาข่าวจาก ข่าวสดออนไลน์