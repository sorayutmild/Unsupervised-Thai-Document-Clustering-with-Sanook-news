หลังจากที่กลายเป็นข่าวฮือฮาไปทั่วโลกเมื่อช่วงปลายปี 2020 ที่ผ่านมา เกี่ยวกับโปรเจกต์พิเศษของ "เดอะมันนี่" ฟลอยด์ เมย์เวทเธอร์ จูเนียร์ กำปั้นไร้พ่ายชาวสหรัฐฯ ที่มีแผนจะบุกประเทศญี่ปุ่นเพื่อสร้างความฮือฮาอีกครั้งโดยโปรเจกต์ลับดังกล่าวไม่มีการเปิดเผยว่ามันเป็นอะไร มีเพียงแค่การบอกใบ้ว่าจะเป็นการร่วมงานกับ ยูเรีย ซาโตมิ อดีตนักแสดง AV ด้วยการปล่อยคลิปที่มีทั้งภาพคอนเสิร์ต, การเล่นการพนัน และภาพผู้หญิงเปลือยกายจูบกันในอ่างอาบน้ำเท่านั้นซึ่งถือว่าได้กระแสแรงในแดนปลาดิบเป็นอย่างมากในสังคมโซเชียล ถึงขนาดที่มีการตั้งกลุ่มพูดคุยกันว่างานนี้อาจจะถูกจัดขึ้นที่ รปปงหงิ สถานที่ท่องเที่ยวยามค่ำคืน โดยเฉพาะในหมู่นักท่องเที่ยวชาวต่างชาติ และจะถือเป็นการร่วมงานกับ อดีตนักแสดงหญิงชื่อดังของวงการหนังผู้ใหญ่แดนปลาดิบอีกครั้งหลังเคยจัดปาร์ตี้ใหญ่มาแล้วเมื่อปี 2018อย่างไรก็ตามจนถึงตอนนี้แผนงานดังกล่าวดูเหมือนว่าจะต้องถูกพับเก็บไปก่อนแม้ก่อนหน้านี้ทาง TMT (เดอะมันนี่ทีม) จะออกมายืนยันว่า "แม้แต่โควิด ก็หยุดเราไม่ได้ สิ่งที่ยิ่งใหญ่กำลังจะมาในปี 2021" หรือแม้แต่ตัวของ อดีตกำปั้นวัย 44 ปี ก็ออกมาประกาศว่า "โตเกียว ญี่ปุ่น! ผมจะกลับไปในปี 2021 ผม ฟลอยด์ เมย์เวทเธอร์ และทีมงานจะจัดบางสิ่งที่ยิ่งใหญ่ไม่แพ้โอลิมปิกเกมส์ ในโตเกียวโดม ญี่ปุ่นคือเป้าหมายของผม" แต่เนื่องจากการแพร่ระบาดของเชื้อไวรัสโคโรนา (โควิด-19) ซึ่งทางรัฐบาลญี่ปุ่น ที่มีมาตรการป้องกันการเดินทางเข้าออกของประเทศอย่างเข้มงวดคงไม่มีทางยอมให้จัดงานอย่างแน่นอนจนทำให้โปรเจกต์พิเศษต้องหยุดลงไปเป็นที่เรียบร้อย ที่ผ่านมา อดีตแชมป์โลก 5 รุ่น เคยเดินทางไปสร้างความฮือฮาที่ประเทศญี่ปุ่น ด้วยการขึ้นสังเวียนพบกับ เทนชิน นาสุกาว่า เมื่อปี 2018 ซึ่งครั้งนั้นเจ้าตัวโกยเงินไปมากถึง 9 ล้านเหรียญสหรัฐฯ (ประมาณ 285 ล้านบาท) โดยใช้เวลาเพียงแค่ 136 วินาที ในการเอาชนะสำหรับ ฟลอยด์ เมย์เวทเธอร์ จูเนียร์ เจ้าของสถิติชนะรวด 50 ครั้ง ถือเป็นนักกีฬาที่ทำเงินได้มากที่สุดแห่งทศวรรษ 2010 (ในช่วงระหว่างปี 2010-2019) จากการจัดอันดับของ ฟอร์บส์ (Forbes) นิตยสารทางการเงินชื่อดังของสหรัฐอเมริกา โดยโกยรายได้ไปมากถึง 915 ล้านเหรียญสหรัฐฯ (ประมาณ 28,400 ล้านบาท) และกับโลกธุรกิจเจ้าตัวก็มีแผนไม่ต่างกับบนสังเวียนเช่นกันโดยเดินหน้าเปิดตลาด TMT (เดอะมันนี่ทีม) แบรนด์สินค้าของตัวเองในทวีปเอเชีย
