หลายคนอาจไม่เคยรู้หรือแทบไม่เคยสนใจเลยว่าโลกที่เราอาศัยอยู่ทุกวันนี้มีการเปลี่ยนแปลงไปอย่างไร ล่าสุด Google Earth ร่วมมือกับ Time เปิดตัวเครื่องมือใหม่ “Google Earth Timelapse” ให้ผู้คนสามารถย้อนดูการเปลี่ยนแปลงของพื้นที่บนโลกตั้งแต่เมื่อ 32 ปีที่แล้ว จนถึงปัจจุบัน
ความร่วมมือระหว่าง Google Earth และ Time เป็นการใช้ภาพความละเอียดสูงจากดาวเทียมของ NASA มากกว่า 5 ล้านภาพ เป็นภาพพื้นที่ต่างๆ บนโลก ตั้งแต่ปี 1984 หรือเมื่อ 32 ปีก่อน จนถึงปัจจุบัน คือ ปี 2016 มาประกอบเข้ากันใน Google Earth พร้อมด้วยฟีเจอร์ Timelapse ทำให้ผู้ชมสามารถเลือกชมความเปลี่ยนแปลงพื้นที่ต่างๆ จากทั่วโลกได้ เพียงพิมพ์ชื่อประเทศหรือชื่อเมืองลงไปที่ช่อง EXPLORE THE WORLD (บริเวณมุมขวาของ Google Earth) ขณะเดียวกันยังสามารถปรับสปีดของการแสดงผลได้ถึง 3 ระดับ เพื่อความเหมาะสมต่อการรับชม ได้แก่ Slow, Medium และ Fast อีกทั้งยังสามารถซูมให้เห็นพื้นที่ได้ใกล้สุด  1 km
จากการสร้างเครื่องมือ Google Earth Timelapse น่าจะเป็นตัวสะท้อนให้ผู้คนได้ตระหนักถึงการเปลี่ยนแปลงของโลก ธรรมชาติที่ค่อยๆ เปลี่ยนไป แล้วหันมารักษาธรรมชาติกันมากขึ้น ซี่งหากลองขยายให้เห็นโลกแบบเต็มๆ จะสังเกตเห็นว่าตลอด 32 ปีที่ผ่านมา ธารน้ำแข็งค่อยๆ ละลายหายไปในหลายพื้นที่ทั่วโลก อันเนื่องมาจากสภาวะโลกร้อน นอกจากนี้ในหลายๆ พื้นที่ที่เคยเป็นพื้นที่สีเขียวยังค่อยๆ กลายเป็นชุมชนเมืองขนาดใหญ่ รองรับกับจำนวนประชากรที่เพิ่มขึ้นอย่างต่อเนื่อง
ใครที่สนใจสามารถเข้าไปชมการเปลี่ยนแปลงของพื้นที่ต่างๆ ทั่วโลกตลอด 32 ปีที่ผ่านมาได้ที่ http://time.com/timelapse2016/

ภูเก็ต ปี 1984

ภูเก็ต ปี 2016