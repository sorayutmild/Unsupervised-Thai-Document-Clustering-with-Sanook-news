(16 มี.ค.) ตำรวจโทยโชว์จับ! แก๊งยุโรปถ่ายหนังโป๊ เช่าบ้านทรงไทยเป็นโลเกชั่นถ่ายหนัง ถ่ายทอดสดหนังโป๊ไปทั่วโลก สารภาพทำมา 2 ปี ไม่รู้ว่าผิดกฎหมายไทย
เจ้าหน้าที่ตำรวจ สภ.หนองปรือ อ.บางละมุง จ.ชลบุรี ได้นำกำลังเข้าจับกุม กลุ่มชาวต่างชาติที่เช่าบ้านซึ่งตั้งอยู่บนพื้นที่ 5 ไร่ เป็นบ้านทรงไทย 5 หลัง ภายในซอยพรประภานิมิต 27 ก่อนจะเข้าควบคุมตัว นายอีธาน มาร์เคิล คริสโตเฟอร์ แจนสจ๊วต อายุ 46 ปี สัญชาติเนเธอแลนด์ และ นายซาการ์ ลูกา อายุ 32 ปี สัญชาติสโลวีเนีย ขณะกำลังควบคุมการถ่ายทำหนังโป๊อนาจารอยู่ภายในบ้านทรงไทย ซึ่งมีการตกแต่งแบบไทย มีพระพุทธรูปตั้งเอาไว้หัวเตียง
เจ้าหน้าที่จึงได้ทำการตรวจยึดคอมพิวเตอร์ที่เชื่อมต่อกับเว็บไซต์อนาจาร ซึ่งกำลังมีการถ่ายหนังโป๊ออกอากาศสดผ่านทางเว็บไซต์อยู่ อีกทั้งพบยาไอซ์ 3 กรัม พร้อมอุปกรณ์การเสพ อุปกรณ์เซ็กส์ทอยอีกหลายรายการ และจับกุม นางสาวเมลานีน พีริช อายุ 27 สัญชาติออสเตรีย นางแบบโป๊เปลือยที่กำลังแต่งงานวาบหวิว ถ่ายทำคลิปวิดีโอออกอากาศสดอยู่
จากการสอบสวนเบื้องต้น นายอีธาน ให้การว่า ก่อนหน้านี้เมื่อ 2 ปีก่อน ได้มาเช่าบ้านทรงไทย 5 หลังดังกล่าวกับเพื่อน ค่าเช่าเดือนละ 1 แสนบาท เพื่อใช้เป็นสถานที่ถ่ายทำหนังโป๊อนาจาร โดยมีฉากหลังที่มีความเป็นไทย รวมทั้งมีการถ่ายคลิปโป๊ถ่ายทอดสดทั่วโลก ผ่านทางเว็บไซต์ที่ต้องเสียค่าใช้จ่ายเป็นสมาชิก
นายอีธาน ยังบอกอีกว่า ตนเป็นผู้ถ่ายทำคลิปหนังโป๊ บางครั้งก็ร่วมแสดงกับนางแบบหนังด้วย ส่วน นายซาการ์ จะเป็นช่างเทคนิค ตัดต่อหนังและส่งข้อมูลเข้าระบบคอมพิวเตอร์ โดยไม่ทราบมาก่อนว่าการถ่ายทำหนังโป๊อนาจารเป็นสิ่งผิดกฎหมายของไทย ส่วนยาไอซ์ที่ตรวจพบมีเพื่อนชาวไทยนำมาให้เสพเท่านั้น
ภายหลังจากการจับกุม เจ้าหน้าที่ได้นำตัวไปดำเนินคดีตามกฎหมายและจะขยายผลไปยังเจ้าของเว็บไซต์อนาจารดังกล่าวต่อไป สำหรับเว็บไซต์ที่ถูกเจ้าหน้าที่ตำรวจไทยจับกุมตัว พบว่า ทางการไทยได้บล็อคช่องทางในการเข้าสู่เว็บไซต์ดังกล่าวเอาไว้ทั้งหมด