พี่ชายโผล่แจ้งความ เร่งล่าแก๊งหนุ่มโฉด หิ้วน้องสาวหมดสติขึ้นห้อง ผลัดกันรุมโทรม ตาเหลือก-น้ำลายฟูมปาก ตำรวจปูพรมค้นหา ก่อนรวบได้ 1 คน
จากกรณีที่ผู้ใช้เฟซบุ๊กรายหนึ่ง โพสต์ภาพชายวัยรุ่น 4 คน ขณะกำลังหิ้วหญิงสาวคนหนึ่ง สภาพคล้ายคนหมดสติเข้าไปภายในห้องพักแห่งหนึ่งย่านดินแดง ก่อนถูกทำมิดีมิร้าย ซึ่งเหตุการณ์ดังกล่าวเกิดขึ้นเมื่อวันที่ 29 ต.ค. 62 ที่ผ่านมา ก่อนที่ทางครอบครัวจะเดินทางเข้าแจ้งความไว้ที่ สน.ดินแดง เมื่อวันที่ 30 ต.ค.ที่ผ่านมา
>> แชร์กระหึ่มตามล่า 4 หนุ่มโฉด มอมเหล้านักศึกษาสาว หิ้วปีกผลัดกันรุมโทรม
ล่าสุด วันนี้ (1 พ.ย.62) พี่ชายของหญิงสาว อายุ 18 ปี ที่ปรากฏในภาพ ได้เข้าให้ปากคำเพิ่มเติมพร้อมกับนำภาพจากกล้องวงจรปิดจากเหตุการณ์ที่เกิดขึ้นมามอบให้กับพนักงานสืบสวน สน.ดินแดง
ด้าน แฟนสาวของพี่ชาย หญิงสาวผู้เสียหาย เล่าว่า น้องสาวรู้จักกับชายวัยรุ่น 1 ใน 4 คนนี้ ผ่านทางโซเชียลมีเดีย ที่ผ่านมามีการนัดพบกันมาก่อนหน้านี้ 1 ครั้ง ซึ่งในวันเกิดเหตุชายคนดังกล่าวได้ชักชวนไปร้านอาหารแห่งหนึ่งย่านอนุสาวรีย์ชัยสมรภูมิ ก่อนที่ชายวัยรุ่นทั้ง 4 คน จะอาสามาส่งที่หอพัก
โดยระหว่างเกิดเหตุเพื่อนของน้องสาวออกตามหา จนกระทั่งมาถึงหอพัก ก็พบความผิดปกติบริเวณประตูห้องพัก เพื่อนของน้องสาวมีกุญแจห้อง จึงได้เปิดประตูเข้าไป ปรากฏว่าประตูห้องมีโซ่คล้องอยู่ ก่อนที่จะสังเกตเห็นเงาผู้ชายลักษณะคล้ายกำลังถอดเสื้อผ้า จึงรีบไปตามเพื่อนอีกคนมาช่วยกันดู
ซึ่งระหว่างเดินกลับเข้าห้องพัก ก็เดินสวนกับชายวัยรุ่นทั้ง 4 คน บริเวณหน้าหอพัก แต่ก็ไม่มั่นใจว่าเป็นกลุ่มเดียวกันที่เห็นในห้องหรือไม่ จึงรีบขึ้นไปหาแต่พบว่าน้องสาวนอนตาเหลือก น้ำลายฟูมปาก ชุดชั้นในถูกปลดตะขอ เสื้อผ้าหลุดลุ่ย จึงรีบนำส่งโรงพยาบาลทันที
ซึ่งหลังจากเกิดเหตุ มีกลุ่มเพื่อน 1 ใน 4 ของกลุ่มวัยรุ่น ได้พยายามติดต่อเพื่อขอไกล่เกลี่ยเหตุการณ์ที่เกิดขึ้น พร้อมทั้งยืนยันว่าวัยรุ่นชายทั้ง 4 คน ไม่ได้มีการล่วงละเมิดทางเพศน้องสาว ก่อนที่จะขาดการติดต่อไปในที่สุด
เบื้องต้น ผลตรวจจากแพทย์ระบุว่า อวัยวะเพศฉีกขาด ด้านสภาพจิตใจเครียด วิตกกังวล ต้องมีญาติดูแลอย่างใกล้ชิด ซึ่งล่าสุดตำรวจ สน.ดินแดง ได้สืบสวน และไล่ติดตามภาพเส้นทางจากกล้องวงจรปิดเพื่อหาผู้กระทำผิด จนสามารถสามารถควบคุมตัวผู้ต้องสงสัยได้แล้ว 1 ราย และขณะนี้อยู่ระหว่างการสอบสวนขยายผลการจับกุมผู้ที่มีส่วนเกี่ยวข้องต่อไป