(ภาพประกอบข่าวจาก มติชนออนไลน์)
จากกรณีเมื่อวันที่ 7 ธ.ค. นายทวี อายุ 64 ปี ผู้ประกอบอาชีพขายสลากกินแบ่งรัฐบาล พิการขาทั้งสองข้าง เข้าแจ้งความว่าถูกคนร้าย เป็นหญิงสาวป้ายยาจนหมดสติไป เมื่อตื่นขึ้นมาก็พบว่า สลากกินแบ่งรัฐบาลงวดประจำวันที่ 17 ธันวาคม 2558 จำนวน 250 คู่, เงินสด 17,000 บาท,พระสมเด็จวัดระฆัง และพระเครื่องอื่นๆ รวมถึงนาฬิกาข้อมือหายไปด้วย รวมมูลค่าทรัพย์สินเบื้องต้นประมาณ 4 หมื่นบาท
ล่าสุด (8 ธ.ค.) ตำรวจ สน.ชนะสงคราม ได้ควบคุมตัว นางสาวเอ (นามสมมุติ) มาสอบปากคำ หลังก่อเหตุลักทรัพย์ของนายทวี พร้อมยึดของกลางเป็นสลากกินแบ่งรัฐบาล จำนวน 250 ใบ โทรศัพท์มือถือ นาฬิกาข้อมือ และเสื้อผ้าที่ใส่ในวันเกิดเหตุ
จากการสอบสวน นางสาวเอ ให้การปฏิเสธว่า ไม่ได้ป้ายยาตามที่ผู้เสียหายแจ้งความ แต่ยอมรับว่านำทรัพย์สินทั้งหมดไปจริง โดยจะนำเงินที่ได้ไปใช้หนี้ค่าห้องพักที่ติดค้างไว้ 2 เดือน และหนี้นอกระบบ พร้อมอ้างว่ารู้จักกับผู้เสียหายมา 3 ปีแล้ว โดยตนประกอบอาชีพหมอนวดแผนโบราณ และขายบริการทางเพศ
โดยนายทวีเป็นลูกค้าประจำ จะเจอกันประมาณ 2-3 ครั้งต่อเดือน ตามที่นายทวีโทรนัด ก่อนที่ตนจะเดินทางจากที่พักใน จ.สมุทรปราการ มาพบกับนายทวีที่โรงแรมย่านบางลำพู โดยได้ค่าบริการครั้งละ 500-800 บาท
นางสาวเอ กล่าวต่อว่า ตนเป็นผู้ป่วย HIV ระยะที่ 3 มาได้ 4 ปีแล้ว ก่อนจะมาประกอบอาชีพขายบริการ โดยติดมาจากสามีเก่าซึ่งติดโรคมาจากสถานบันเทิง และสามีเก่าเสียชีวิตไปแล้ว ขณะที่ลูกค้าทุกคนไม่เคยรับรู้เรื่องดังกล่าว
เบื้องต้น เจ้าหน้าที่ได้แจ้งข้อหาลักทรัพย์ผู้อื่น ก่อนนำตัวส่งพนักงานสอบสวน เพื่อดำเนินคดีตามกฎหมายต่อไป