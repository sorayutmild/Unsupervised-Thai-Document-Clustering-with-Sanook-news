นักร้องหนุ่มขับรถกลับบ้าน พุ่งชนคนเดินข้ามถนนเจ็บ กลางซอยมัยลาภ ยืนยันไม่ได้เมา แต่มองไม่เห็นจริงๆ เหตุไฟส่องสว่างเสียเป็นทางยาว
เมื่อช่วงกลางดึกที่ผ่านมา (1 พ.ค.) เจ้าหน้าที่ตำรวจ สน.โคกคราม ได้รับแจ้งเหตุรถยนต์เฉี่ยวชนคนเดินข้ามถนน ภายในซอยมัยลาภ (รามอินทรา 14) จึงได้ลงพื้นที่ไปตรวจสอบ จุดเกิดเหตุพบรถยนต์ฮอนด้าซีอาร์วี สีขาว จอดอยู่กลางถนน สภาพด้านหน้ารถมีรอยยุบ ส่วนด้านหลังมีรถแท็กซี่สีส้มพุ่งชนท้าย
ทั้งนี้พบรองเท้าแตะตกอยู่ในจุดเกิดเหตุ 1 คู่ ทราบว่าเป็นผู้ได้รับบาดเจ็บ นายวิชัย อายุ 43 ปี ถูกนำตัวส่งโรงพยาบาล อาการปลอดภัยแล้ว ส่วนคู่กรณีที่ขับรถยนต์คันที่เกิดเหตุ ยืนรอให้การกับเจ้าหน้าที่ตำรวจ ทราบชื่อในเวลาต่อมาคือ นายศรัณยู วินัยพานิช หรือ ไอซ์ ศรัณยู นักร้องชื่อดัง จึงได้เชิญตัวไปสอบสวนที่สถานีตำรวจ
จากการสอบสวนเบื้องต้น ไอซ์ ศรัณยู ให้การว่า เพิ่งเลิกงานจากย่านเจริญกรุง ขณะเกิดเหตุกำลังขับรถกลับบ้านเพียงลำพัง ซึ่งมักจะใช้เส้นทางดังกล่าวเป็นประจำทุกวัน เมื่อขับมาถึงจุดเกิดเหตุค่อนข้างมืด เนื่องจากไฟส่องสว่างข้างทางเสีย ก่อนจะพบคนเดินข้ามถนนตัดหน้ารถในระยะกระชั้นชิด ทำให้เหยียบเบรกไม่ทัน จึงหักเลี้ยวหลบกะทันหัน เป็นเหตุทำให้รถแท็กซี่ที่ขับตามหลังมาชนท้ายอีกคัน
ทั้งนี้ ไอซ์ ศรัณยู ยืนยันว่า ไม่ได้ดื่มแอลกอฮอล์แต่อย่างใด แม้ว่าจะเพิ่งเสร็จสิ้นจากงานโชว์ร้องเพลงที่งานสังสรรค์แห่งหนึ่ง พร้อมกับยินดีจะดูแลจัดการเรื่องค่ารักษาพยาบาลของผู้ได้รับบาดเจ็บต่อไป เบื้องต้นเจ้าหน้าที่ยังไม่ได้แจ้งข้อหาใดๆ ซึ่งจะมีการนัดหมายมาสอบปากคำอีกครั้ง
ขอบคุณภาพและข้อมูลจาก วิทยุ สวพ.91





"ไอซ์ ศรัณยู" ขับเก๋งชนคนข้ามถนนเจ็บ สาเหตุไฟส่องทางเสียเหตุเกิดเมื่อเวลา 23.30 น.ภายในซอยมัยลาภ เข้าจากถนนรามอินทรา ป...
Posted by FM. 91 Trafficpro on Thursday, April 30, 2015

