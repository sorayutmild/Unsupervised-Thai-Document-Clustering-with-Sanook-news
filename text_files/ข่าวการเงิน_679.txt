ประชาชนจำนวนมากต่อแถวซื้อธนบัตรที่ระลึกเฉลิมพระชนมพรรษา ครบ 7 รอบ 84 พรรษา ที่จัดพิมพ์เมื่อปี 2554 โดยขณะนี้ หมดแล้วทั้ง 2 แบบ แต่จะเปิดจ่ายแลกอีกครั้งวันที่ 20 ต.ค. นี้
 วันที่ 18 ต.ค. 59 ผู้สื่อข่าวรายงานว่า ประชาชนหลายพันคนต่อแถวแลกซื้อธนบัตรที่ระลึกเฉลิมพระชนมพรรษา ครบ 7 รอบ 84 พรรษา พระบาทสมเด็จพระปรมินทรมหาภูมิพลอดุลยเดช ที่จัดพิมพ์เมื่อปี พ.ศ. 2554 อย่างคึกคักท่ามกลางอากาศร้อนจัด โดยปลายแถวของประชาชนยาวไปไกลหลายกิโลเมตร คดเคี้ยวเข้าไปใน ถ.อินทามระ ซึ่งแบบธนบัตรพร้อมกรอบอะคริลิกและหีบเพลง ราคาชุดละ 500 บาท มีอยู่ 1,600 ชุด ให้แลกซื้อได้คนละ 1 ชุด หมดแล้ว ส่วนธนบัตรกับแผ่นพับเป็นซองใส่ธนบัตร ชุดละ 200 บาท จำนวน 90,000 ชุด แลกซื้อได้คนละ 5 ชุด ก็หมดลงเช่นกัน
นายธนยศ ธรากรสุวรรณ เป็นคนแรกที่มารอแลกซื้อ เปิดเผยว่า ตนเองเดินทางมาธนาคารออมสินตั้งแต่เวลา 01.00 น. เพราะหวังจะเก็บไว้เป็นมงคลชีวิตของครอบครัว
ด้าน นายสมพร อิ่มสกุล เปิดเผยว่า ตนมีของสะสมที่เป็นเหรียญและธนบัตรทุกรุ่น เพราะรักเทิดทูลและสำนึกในพระมหากรุณาธิคุณอย่างหาที่สุดมิได้ โดยจะเก็บสะสมไว้ และไม่เคยคิดที่จะขาย แม้จะมีผู้มาเสนอราคาสูงหลายร้อยเท่าของราคาธนบัตรและเหรียญ
ขณะที่ นางสมสมร ประสงค์ทรัพย์ ชาวมุสลิม เปิดเผยว่า ตนเองเดินทางมาจากทุ่งครุตั้งแต่เวลา 05.00 น. โดยตนรักเทิดทูลพระบาทสมเด็จพระปรมินทรมหาภูมิพลอดุลยเดช ตั้งแต่เด็ก เพราะเคยมีประสบการณ์วิ่งตัดหน้ารถพระที่นั่ง เมื่อครั้งเสด็จไปทุ่งครุเมื่อตอนอายุ 8 ขวบ ซึ่งขณะนี้ ผ่านมากว่า 50 ปีแล้ว ตนจึงต้องการซื้อธนบัตรเก็บไว้ให้ลูกหลานเป็นมงคลชีวิตและครอบครัว
ทั้งนี้ ความต้องการธนบัตรที่ระลึกของประชาชนยังคงมีอย่างล้นหลาม ทำให้ธนาคารออมสินต้องทำหนังสือไปยังธนาคารแห่งประเทศไทย (ธปท.) เพื่อขอโควตาธนบัตรเพิ่มอีก 300,000 ชุด และได้รับการอนุมัติแล้ว พร้อมเปิดจ่ายแลกที่สำนักงานใหญ่ในวันที่ 20 ต.ค. นี้
ส่วนบรรยากาศที่ธนาคารกรุงเทพ ซึ่งมีธนบัตรที่ระลึกให้แลกซื้อตั้งแต่วันศุกร์ (14 ต.ค.) จำนวน 220,000 ชุด จำกัดคนละไม่เกิน 5 ชุด โดยขณะนี้หมดลงแล้วเช่นกัน และอยู่ระหว่างการพิจารณาขอจัดสรรจากธนาคารแห่งประเทศไทยเพิ่มเติม
ทั้งนี้ นายวรพร ตั้งสง่าศักดิ์ศรี ผู้ช่วยผู้ว่าการสายออกบัตรธนาคาร ธนาคารแห่งประเทศไทย เปิดเผยว่า กรณีที่ประชาชนให้ความสนใจแลกธนบัตรที่ระลึกบางรุ่นที่ยังคงเหลือจากการจ่ายแลกที่สถาบันการเงินนั้น สามารถแลกได้ที่ธนาคารออมสิน, ธนาคารกรุงเทพ และสถาบันการเงินบางแห่ง ยังเปิดให้จ่ายแลกอยู่ โดยเฉพาะธนบัตรที่ระลึกเฉลิมพระเกียรติพระบาทสมเด็จพระปรมินทรมหาภูมิพลอดุลยเดช เนื่องในโอกาสพระราชพิธีมหามงคลเฉลิมพระชนมพรรษา ครบ 7 รอบ 5 ธันวาคม 2554 โดยหากยังมีความต้องการเบิกเพิ่ม ก็จะพิจารณาจัดสรรให้สถาบันการเงินตามที่มีการร้องมา จนกว่าจะหมด เช่นเดียวกับ ธนบัตรที่ระลึกรุ่นอื่น ๆ ที่หากยังมีพอจัดสรรให้สถาบันการเงินได้
ส่วนการจะเปลี่ยนธนบัตรใหม่นั้น นายวรพร กล่าวว่า ยังมีกระบวนการต้องผ่านการพิจารณาจากคณะกรรมการธนาคารแห่งประเทศไทย และต้องได้รับพระราชทานพระบรมราชานุญาตก่อน