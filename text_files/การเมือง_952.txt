รมว.ไอซีที แถลง มือแฮกทวิตเตอร์นายกฯ เป็นคนไทยและยังอยู่ในไทย แต่ไม่ขอแจงรายละเอียด เกรงกระทบรูปคดี พร้อมเผยนายกฯ มีทีมงานทวิตอีก 1 คน
นาวาอากาศเอก อนุดิษฐ์ นาครทรรพ รัฐมนตรีว่าการกระทรวงเทคโนโลยีสารสนเทศและการสื่อสาร หรือ ไอซีที แถลงไม่ขอเปิดเผยมือแฮกทวิตเตอร์ ของนายกรัฐมนตรี หวั่นเสียรูปคดี จึงขอรวบรวมพยานหลักฐานให้ชัดเจนอีกครั้ง แต่มั่นใจยังอยู่ในประเทศไทยและเป็นคนไทย
ส่วนเบาะแสเบื้องต้นพบผู้กระทำความผิดใช้โทรศัพท์มือถือเคลื่อนที่ในการโพสต์ข้อความ ซึ่งได้มีการประสานไปยังเครือข่ายมือถือที่ให้บริการแล้ว ทั้งนี้ยังยอมรับด้วยว่านายกรัฐมนตรีมีทีมงานร่วมประชาสัมพันธ์ข้อความผ่านทวิตเตอร์ด้วยอีก 1 คน
นอกจากนี้ รัฐมนตรีว่าการกระทรวงไอซีที มองว่า ผู้กระทำความผิดอาจไม่พอใจนโยบายของรัฐบาล ซึ่งนายกรัฐมนตรีจะฟ้องร้องเอาผิดสามารถทำได้ตามกฎหมาย
ข้อความที่แฮกเกอร์ทวิตไว้ในทวิตเตอร์ของนายกฯ ยิ่งลักษณ์
1. "ประเทศนี้เป็นธุรกิจ เราทำเพื่อพวกพ้อง ไม่ได้ทำเพื่อคนไทย เราทำเพื่อคนที่สนับสนุนเรา ไม่ใช่คนที่เห็นต่างจากเรา"2. "โอกาสของคนจนอยู่ที่ไหน เราหลอกใช้คนจน ให้ความหวังพวกเขา เพื่อคะแนนเสียง ที่จะให้กลุ่มก้อนของเรา เข้ามาหาผลประโยชน์"3. "ความยั่งยืนอยู่ที่ไหน การแก้ปัญหาน้ำท่วมไม่ใช่แค่การสร้างภาพเฉพาะหน้า แต่เป็นการรวมพลังของบุคคลที่มีความรู้ความเข้าใจ มาแก้ไขอย่างยั่งยืน"4. "ถึงเวลารึยัง ที่ประเทศเราจะเปลี่ยนแปลงสู่สิ่งที่ดี ไม่ใช่แค่สร้างภาพเพื่อเอื้อประโยชน์ให้บริษัทของตน ญาติพี่น้อง กลุ่มผู้ได้รับผลประโยชน์"5. "ประเทศนี้ สิ่งที่สำคัญที่สุดคือ การศึกษา ทำไมถึงเขียนนโยบายแจก tablet ไม่ใช่การแก้ที่ตัวหลักสูตรหรือ สนับสนุนคุณครูให้มีรายได้มากขึ้นหรือ"6. "ทำไมถึงคิดอภิมหาโครงการ อย่างถมทะเล สร้างตึกสูงที่สุดในโลก คือไม่มีความเข้าใจอะไรทั้งสิ้นเกี่ยวกับประเทศนี้7. "ประเทศไทยต้องการ ความเปลี่ยนแปลง ถึงเวลาที่ทุกคนในประเทศตื่นตัวได้แล้ว ความโง่เขลาจักต้องหมดสิ้นไป"8. "แม้กระทั่ง twitter ตนเองยังปกป้องไว้ไม่ได้ แล้วประเทศนี้จะปกป้องได้อย่างไร? ฝากให้พี่น้องคิดดูนะครับ"