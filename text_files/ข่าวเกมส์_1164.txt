คุนิโอะดาวน์ทาวน์
เกมส์โรงเรียนเลือดเดือด คุนิโอะคุง หรือที่บางคนอาจจะเรียกสั้นๆง่ายๆว่าเกมส์ดาวน์ทาวน์ เป็นเกมส์แอคชั่นต่อสู้ระหว่างเด็กนักเลงต่างโรงเรียนกัน ซึ่งทำออกมาเป็นตัวละครเล็กๆป้อมๆคล้ายๆ SD จึงทำให้เกมส์นี้ออกแนวตลกมันส์ฮา มากกว่าเกมส์ต่อสู้จริงจังที่เน้นกราฟฟิคสมจริง ตัวเกมส์จึงดูไม่รุนแรงมากนัก จึงเป็นที่นิยมในหมู่เกมเมอร์สมัยก่อนยุคแฟมิคอม แต่หลังจากนั้นพอค่าย Technos เลิกพัฒนาเกมส์คุนิโอะนี้ไป ตัวเกมส์ก็เงียบหายไปนาน จนกระทั่งในปัจจุบันทางค่าย Arc System Works ได้นำกลับมาพัฒนาอีกครั้ง ออกมาเป็นเกมส์ภาคใหม่ที่ยังคงกลิ่นอายเดิมๆ ชื่อว่า Nekketsu Kouha Kunio-Kun SP: Rantou Kyousoukyoku แปลว่า Hot-Blooded, Young and Tough Kunio-kun Special: Brawling Concerto (ก่อนหน้าเกมส์นี้ก็เคยมีทำดอดจ์บอลด้วย) ทาง Kotaku ได้มีมินิรีวิวของเกมส์นี้มาเล่าสู่กันฟัง ว่าเกมส์ดังในอดีตที่นำมาทำภาคใหม่นี้น่าสนใจและน่าเล่นแค่ไหน
ข้อดี 1 ตัวเกมส์ยังคงสไตล์เดิมๆแบบ Retro
คุนิโอะดาวน์ทาวน์
แม้จะเป็นเกมส์ใหม่ที่เพิ่งออกมาให้เล่นตอนเดือนสิงหาคม 2013 ที่ผ่านมา ตัวเกมส์ยังเป็นภาพแบบ Retro ย้อนยุคที่ลงตัว คือทำเป็นกราฟฟิคแบบ 2D เดินลุยด้านข้าง เช่นเดียวกับในปี 1990 แต่กราฟฟิคก็ไม่ใช่ว่าจะเป็นภาพแตกเหมือนเมื่อช่วง 20 ปีก่อน เพราะภาคนี้กราฟฟิคคมชัด ตัวละครและฉากทำดูเนียนกว่า แม้ว่าจะเป็นกราฟฟิคที่เหมือนกันก็ตาม ยิ่งไปกว่านั้นยังสามารถเปิด 3D เล่นได้แม้ว่ากราฟฟิคจะเป็น 2D ก็ตาม โดยตอนเปิดฉากในเกมส์จะมีเลเยอร์เป็นชั้นๆ แบ่งระหว่างตัวละครกับฉากชัดเจน ซึ่งตัวละครของเราจะเห็นเป็นเหมือนแผ่นกระดาษแปะ ในฉากที่ดูลึกเข้าไป ก็เรียกว่าแม้กราฟฟิคจะดูโบราณ แต่ก็ทำให้ดูดีขึ้นมากตามยุคสมัย
ข้อดี 2 เป็นเกมส์แอคชั่นต่อสู้ที่มีระบบซับซ้อน แต่เรียบง่าย
คุนิโอะดาวน์ทาวน์
เกมส์คุนิโอะดาวน์ทาวน์ภาคนี้ ก็ยังคงใช้ระบบการเล่นเดียวกับในภาคแฟมิคอม คือเป็นเกมส์แอคชั่นต่อสู้ ที่ผสมระบบการเล่นแบบ RPG เข้าไปนิดหน่อย กล่าวคือในช่วงแรกๆ ตัวละครเราจะไม่ค่อยเก่งอะไรมากนัก มีค่าพลังชีวิต พลังโจมตี พลังป้องกัน ไม่มากนัก ท่าโจมตีก็ไม่มีอะไรเด่น มีแค่เตะ ต่อย กระโดด ธรรมดาๆ แต่เมื่อคุณสู้ไปเรื่อยๆ เลเวลการต่อสู้ของตัวละครก็จะเพิ่มขึ้น และเก็บเงินที่ได้จากการต่อสู้กับศัตรูมาจำนวนหนึ่ง คุณสามารถนำเงินนั้นไปซื้อของอัพเกรดค่าพลังต่างๆให้กับตัวละครได้ รวมถึงสามารถซื้อวิชาต่อสู้ใหม่ๆเพิ่มได้ด้วย อย่างเช่นท่าเตะรัว 3 ทีซ้อน อันเป็นท่าประจำตัวของคุนิโอะ หรือท่าต่อยรัวของริคิ เป็นต้น และเงินที่เหลือก็ซื้อไอเท็มฟื้นพลัง เพื่อไว้ลุยสู้กับบอสประจำฉากต่อไป
ข้อดี 3 มีมินิเกมส์ให้เล่น
คุนิโอะดาวน์ทาวน์
Kunio-Kun SP ภาคนี้เพียงเกมส์เดียว ก็มีเกมส์ดอดจ์บอลให้คุณเล่นเหมือนกัน เป็นมินิเกมส์ที่สามารถเล่นได้ระหว่างเนื้อเรื่อง หรือจะเล่นในโหมด Multiplayer กับเพื่อนๆก็ได้ นอกจากนี้ก็ยังมีมินิเกมส์บาสเกตบอลอีกอย่างหนึ่ง มินิเกมส์ทั้งสองอย่างสามารถเล่นพร้อมกันได้ถึง 4 คน
ข้อเสีย ระบบเกมส์ซ้ำซ้อน ไม่หลากหลาย ตัวเกมส์สั้นไปหน่อย
คุนิโอะดาวน์ทาวน์
ก็อย่างที่กล่าวไปครับ คือเกมส์ Kunio-Kun SP ก็ยังคงใช้ระบบการเล่นแบบเดิมๆ แม้จะมีฉากใหม่ ศัตรูใหม่ บอสใหม่ ตัวละครใหม่ๆมาให้เล่น แต่ระบบการเล่นยังซ้ำๆซากๆ คือเดินหน้าต่อยเตะ จัดการศัตรูที่ขวางหน้าให้หมดเท่านั้นเอง เล่นแรกๆก็อาจจะสนุก แต่เล่นไปเรื่อยๆก็มีเบื่ออย่างรวดเร็วครับ แถมตัวเกมส์ก็เล่นได้ไม่นานเท่าไหร่นัก ประมาณ 5 ชั่วโมงก็เล่นจบเกมส์ได้แล้ว แม้จะมีมินิเกมส์บ้าง แต่หลักๆ 90 เปอร์เซนต์ของเกมส์ก็คือต่อสู้เตะต่อยแค่นั้น อาจจะแก้เบื่อได้บ้าง ด้วยการทำ Side Quest เสริม หรือไปเล่นกับเพื่อนๆเพิ่มความเฮฮา แต่ก็เชื่อว่ามันยืดเวลาการเล่นได้ไม่เยอะเท่าไหร่หรอก
ข้อสรุป
คุนิโอะดาวน์ทาวน์
สำหรับคนที่ชื่นชอบเกมส์คุนิโอะดาวน์ทาวน์ มาตั้งแต่สมัยเครื่องแฟมิคอม ผมว่ามันคุ้มค่าที่จะหามาเล่นรำลึกความหลังอยู่เหมือนกันครับ เพราะเกมส์เล่นได้มันส์แบบไม่ต้องคิดไรมาก ต่อสู้ หาเงิน อัพเกรดตัวละคร เดินหน้าอัดมันลูกเดียวจนจบเกมส์ แต่ถ้าคุณชื่นชอบการเล่นแบบภาพมินิเกมส์รวมกีฬาพวกนั้น ก็สามารถข้ามภาคนี้ไปได้เลยครับ เพราะภาคนี้เน้นการต่อสู้แบบภาคดาวน์ทาวน์เท่านั้น ส่วนใครที่ไม่เคยเล่นเกมส์คุนิโอะดาวน์ทาวน์สมัยก่อน ก็สามารถลองเล่นภาคนี้ได้ครับ ระบบการเล่นแทบไม่ต่างกัน แค่มีตัวละครใหม่ให้เล่น และเรื่องราวใหม่เท่านั้น
เกมส์ Nekketsu Kouha Kunio-Kun SP: Rantou Kyousoukyoku คุนิโอะดาวน์ทาวน์ภาคใหม่นี้ออกมาให้เล่นในเครื่อง 3DS แล้วตั้งแต่เดือนสิงหาคม 2013 ที่ผ่านมา
 