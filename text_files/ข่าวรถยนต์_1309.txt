     Frankfurt Motor Show 2015 ถือเป็นหนึ่งในงานแสดงรถยนต์สุดยิ่งใหญ่ของโลก จัดขึ้นที่กรุงแฟรงค์เฟิร์ต ประเทศเยอรมนี ซึ่งรอบสื่อมวลชนจะเริ่มต้นขึ้นในวันที่ 15 กันยายนที่จะถึงนี้แล้ว
     Sanook! Auto เลยจับเอา 5 รถยนต์ใหม่ที่เตรียมเปิดตัวในงานดังกล่าวมาให้ชมกันก่อนใคร ซึ่งเราขอเน้นเฉพาะรุ่นที่มีโอกาสนำเข้ามาจำหน่ายในบ้านเราเท่านั้น จะมีรุ่นไหนบ้าง? ไปชมกันเลย
 
     1.Toyota Prius


     Prius เป็นรถยนต์พลังงานไฮบริดขนาดคอมแพ็คที่ประสบความสำเร็จมากที่สุดรุ่นหนึ่งในโลก ซึ่งกำลังจะได้รับการเปิดตัวโมเดลปี 2016 ในงานนี้เช่นกัน ซึ่งภาพหลุดที่เราเคยนำเสนอไปก่อนหน้านี้ (ชมภาพหลุด Toyota Prius ใหม่) แสดงให้เห็นว่าพรีอุสใหม่ มีรูปลักษณ์ใกล้เคียงกับ 'Mirai' รถยนต์พลังงานฟิวเซลร่วมค่ายนั่นเอง
     Prius 2016 ใหม่ จะยังคงติดตั้งเครื่องยนต์ไฮบริดความจุ 1.8 ลิตร แต่มาพร้อมมอเตอร์ไฟฟ้าและแบตเตอรี่ที่ช่วยขับเคลื่อนด้วยไฟฟ้าได้ไกลยิ่งขึ้นจากเดิม 17 กิโลเมตร เป็น 56 กิโลเมตร โดยไม่ต้องใช้น้ำมันแม้แต่หยดเดียว
 
     2.Toyota C-HR Concept


     นับตั้งแต่การเปิดตัว 'Nissan Juke' รถครอสโอเวอร์ขนาดเล็กดีไซน์สุดแนว ก็กระตุ้นให้ผู้ผลิตรถยนต์ทั่วโลกต่างพัฒนารถลักษณะเดียวกันเข้ามาชิงส่วนแบ่งก้อนงามนี้ ซึ่งค่ายยักษ์ใหญ่อย่างโตโยต้าก็ไม่พลาดที่จะส่ง 'C-HR Concept' ใหม่ เข้ามาชิมลางดูกระแสตอบรับจากงานมอเตอร์โชว์ทั่วโลก
     ก่อนหน้านี้เราได้นำเสนอภาพหลุดของ 'C-HR' เวอร์ชั่นจำหน่ายจริงขณะพรางตัววิ่งทดสอบไปแล้ว (ชมภาพหลุด C-HR เวอร์ชั่นโปรดัคชั่น) ซึ่งคงไม่ทันเปิดตัวในงานดังกล่าวอย่างแน่นอน แต่ถ้าโชคดี ทางโตโยต้าอาจแง้มรายละเอียดของ 'C-HR' ให้เห็นมากขึ้นก็เป็นไป
 
     3.Suzuki Baleno

     ถือเป็นอีกหนึ่งไฮไลท์ของงานเลยก็ว่าได้สำหรับ 'Suzuki Baleno' ใหม่ ที่ใช้พื้นฐานมาจากรถต้นแบบ 'iK-2' ซึ่งถูกเปิดตัวไปก่อนหน้านี้ โดย Baleno ยังคงมีเส้นสายเรียบง่าย แต่เปี่ยมไปด้วยสไตล์ตามแบบฉบับของซูซูกิ
     แต่สิ่งหนึ่งที่ยังคงค้างคาใจ ก็คือ Baleno จะเข้ามาทำตลาดแทนที่ Swift ในปัจจุบันหรือไม่? เนื่องจากถูกจัดไว้อยู่ในกลุ่ม B-Segment เหมือนกัน แต่ก็มีความเป็นไปได้ว่า Baleno จะถูกวางจำหน่ายควบคู่ไปกับ Swift ด้วย นี่จึงเป็นประเด็นทำให้หลายคนให้ความสนใจอยู่ในขณะนี้
 
     4.Mazda Koeru

     Koeru เป็นรถยนต์ต้นแบบเอสยูวีรุ่นใหม่ของค่ายมาสด้า ซึ่งแม้ว่าปัจจุบันจะยังไม่มีรายละเอียดชัดเจนเท่าใดนัก แต่หลายฝ่ายคาดว่า Koeru จะกลายร่างมาเป็นรถเอสยูวีรุ่นใหญ่ของค่าย ซึ่งก็คือ 'CX-9' นั่นเอง
     Koeru ยังคงถูกออกแบบภายใต้คอนเซ็พท์ KODO Design พร้อมเทคโนโลยีสกายแอคทีฟแบบเต็มคัน ขณะที่ห้องโดยสารภายในเป็นแบบ 3 แถว 7 ที่นั่ง เหมาะสำหรับการใช้งานในแบบครอบครัว
 
     5.Lexus RX

     แม้ว่า Lexus RX จะไม่ถึงกับเป็นโมเดลสำคัญในตลาดบ้านเรา แต่ยอดจำหน่ายก็ยังคงเป็นแบบเรื่อยๆมาเรียงๆ ขณะที่ Lexus RX 2016 ใหม่ แม้ว่าจะถูกเปิดตัวมาตั้งแต่ช่วงต้นปีที่กรุงนิวยอร์ค ประเทศสหรัฐอเมริกา แต่ก็ยังคงสร้างความตื่นตาได้ไม่น้อย ด้วยรูปลักษณ์ที่เน้นความสปอร์ตเพิ่มขึ้นอย่างชัดเจน
     RX รุ่นปี 2016 ใหม่ ติดตั้งไฟหน้า LED แบบ 2 ชั้น พร้อมไฟท้ายรูปตัว L เอกลักษณ์ของเล็กซัสในปัจจุบัน ส่วนขุมพลังที่วางจำหน่ายในยุโรปเป็นเครื่องยนต์ไฮบริดในรุ่น RX450h ที่กำลังจะเปิดตัวในงานที่จะถึงนี้
     ชอบรุ่นไหนก็เตรียมหยอดกระปุกไว้ได้เลย

     ขอบคุณภาพจาก ResponseJP
 
 