คุณหญิงสุดารัตน์ เกยุราพันธุ์ ประธานยุทธศาสตร์การเลือกตั้งพรรคเพื่อไทย และอดีตรัฐมนตรีกระทรวงสาธารณสุข โพสต์เมื่อช่วงเย็นวันนี้ (26 ธ.ค.) เล่าเรื่อง "น้องกุ๊ก" ลูกชายอีกคนหนึ่งที่รับเลี้ยงหลังจากพลัดหลงกับพ่อแม่ในเหตุการณ์สึนามิ ที่ถล่มชายฝั่งทะเลอันดามันของไทยและประเทศข้างเคียงเมื่อวันที่ 26 ธ.ค. 2547 หรือเมื่อ 14 ปีก่อน
อดีตรัฐมนตรีรายนีเล่าให้ฟังว่า เธอพบกับเด็กชายคนนี้ที่ จ.พังงา หลังเกิดเหตุสึนามิ 1 วัน (27 ธ.ค. 2547) ซึ่งขณะนั้นน้องกุ๊กอยู่ในสภาพไม่มีเสื้อผ้าติดตัว และนอนบนพื้นดินใต้ต้นไม้ มีมดรุมกัดเต็มหน้า แต่โชคดีที่ไม่ได้รับบาดเจ็บใดๆ ซึ่งทีมกู้ภัยพบน้องกุ๊กพร้อมกับเด็กๆ อีกหลายคน ทำให้ภาครัฐมีการเร่งจัดตั้งศูนย์ดูแลเด็กเหล่านี้ 
คุณหญิงสุดารัตน์ ระบุว่า น้องกุ๊กเป็นเด็กน่ารักแต่ทราบว่าพ่อและแม่ของน้องจากไปพร้อมกับภัยพิบัติ และเหลือเพียงตากับยายเท่านั้น จึงตัดสินใจรับมาอุปการะ และตั้งแต่นั้นน้องกุ๊กก็ขยันเรียน แถมยังบวชเณรภาคฤดูร้อนมาแล้ว 2 ครั้ง และทุกปิดเทอม ก็จะมาพักด้วย ซึ่งเด็กชายคนนี้ก็เข้าได้ดีกับลูกๆ คนอื่นของตน โดยเฉพาะน้องจินนี่ ที่เคยมีข่าวว่าเดินทางไปพบปะผู้ค้าย่านประตูน้ำกับตนเมื่อไม่นานมานี้
>> ส่องความสวย จินนี่ ยศสุดา สาวสวยรั้วจุฬาฯ ลูกสาว สุดารัตน์ เกยุราพันธุ์
นอกจากนี้ คุณหญิงสุดารัตน์ยังกล่าวว่า ตนและครอบครัวตั้งใจจะส่งเสียให้น้องกุ๊กมีอนาคตที่ดี เพื่อให้หาเลี้ยงตัวเองและตายายที่อายุมากได้ในอนาคต
