บิ๊กจิ๋ว เผย  ฮุนเซน  สร้างบ้านรอ ทักษิณ เข้ามาอยู่ในเขมรแล้ว แถมบอกเมียฮุนเซนร้องไห้สงสาร"ทักษิณ"ที่ไม่ได้ความเป็นธรรม ทั้งที่ทำประโยชน์ให้กับประเทศชาติไว้มากมาย 
(21ต.ค.) เมื่อเวลา 17.00 น. ที่ท่าอากาศยานสุวรรณภูมิ พล.อ.ชวลิต ยงใจยุทธ อดีตนายกรัฐมนตรี กล่าวภายหลังเดินทางกลับจากประเทศกัมพูชา ว่า การพบสมเด็จ ฮุนเซน นายกรัฐมนตรีกัมพูชาในวันนี้ ได้มีการหารือใน 3 ประเด็นหลัก โดยเฉพาะประเด็นที่กัมพูชาให้ความสนใจมาก และเน้นเหลือเกิน คือ ความสัมพันธ์กับอดีตนายกรัฐมนตรี พ.ต.ท.ทักษิณ ชินวัตร เขาพูดชัดเจนว่า ความสัมพันธ์กับ พ.ต.ท.ทักษิณ มีมานานแล้ว ตั้งแต่ พ.ต.ท.ทักษิณยังไม่ได้ทำงานทางการเมือง ตั้งแต่เป็นนักธุรกิจธรรมดา และเป็นนักการเมืองก่อนที่จะมาเป็นนายกรัฐมนตรี ความสัมพันธ์ต่าง ๆ ก็ยังมีอยู่เหมือนเดิมทุกอย่าง
เขามีความรู้สึกว่าพ.ต.ท.ทักษิณ ไม่ได้รับความเป็นธรรม ในฐานะที่ พ.ต.ท.ทักษิณ ที่ทำอะไรให้กับประเทศเยอะแยะ แต่ทำไมถึงวันนี้แม้กระทั่งแผ่นดินที่จะอยู่ก็ยังไม่มี เขามีความเจ็บปวดในเรื่องนี้ทั้งๆ ที่เขาไม่ได้เป็นคนไทย และไม่ได้เป็นครอบครัวกับพ.ต.ท.ทักษิณ ภริยาของสมเด็จ ฮุนเซน เล่าให้ฟังถึงกับร้องไห้ เขามีความจำเป็นที่จะต้องประกาศให้ทุกคนได้รับรู้ว่า ตัวเขาเองกับพ.ต.ท.ทักษิณ ยังเป็นเพื่อนกันตลอดกาล และประเทศกัมพูชา พร้อมให้พ.ต.ท.ทักษิณ มาพำนักอาศัย วันนี้เขาได้จัดบ้านพักอย่างดี สวยงามด้วยไว้พร้อมต้อนรับ พ.ต.ท.ทักษิณ อย่างมีเกียรติในฐานะเพื่อนคนหนึ่ง ตนมองดูในด้านความสัมพันธ์ หรือหัวใจที่มีต่อเพื่อนเป็นสิ่งที่น่าสรรเสริญ
เมื่อถามว่า มีข่าวว่าพ.ต.ท.ทักษิณ หลบอยู่ที่กัมพูชา พล.อ.ชวลิต กล่าวว่า ไม่จริง ถ้าอยู่จะต้องเจอ ไม่มีใครโกหกตนหรอก เพราะตนก็มีสายอยู่เหมือนกัน เมื่อถามว่า เป็นไปได้หรือไม่ที่พ.ต.ท.ทักษิณ จะมาพักอยู่กับ สมเด็จฮุนเซนในเร็ว ๆ นี้ พล.อ.ชวลิต กล่าวว่า ไม่แน่นะลูก ทำเป็นเล่นไป เมื่อถามว่า พ.ต.ท.ทักษิณ ตอบรับหรือไม่ว่าจะมาอยู่ที่กัมพูชา พล.อ.ชวลิต กล่าวว่า ยังไม่มีใครทราบเลย
เมื่อถามว่า การที่กัมพูชาประกาศที่จะให้ที่พำนักกับพ.ต.ท.ทักษิณ ถือว่าเป็นการประกาศเป็นศัตรูกับรัฐบาลไทยหรือไม่ พล.อ.ชวลิต กล่าวว่า เขาบอกว่าเขาเป็นประเทศเอกราช เขามีอธิปไตยของเขาเอง พูดแบบนี้ก็น่าจะรู้แล้ว ถ้าเขาบอกว่ายุ่งอะไรกับผมล่ะ ซึ่งมันก็ไม่เกี่ยวข้องอะไรกับหลักการ หรือปัญหาต่าง ๆ เพราะปัญหาต่าง ๆ ข้อขัดแย้งก็จะต้องพิจารณาบนหลักการ ความชอบธรรม ความถูกต้องถือเป็นอีกเรื่องหนึ่ง
"ไม่เอาหรือ พ.ต.ท.ทักษิณ อยู่ใกล้ ๆ ง่าย ๆ ดี ทั้งนี้ผมอยากจะไปดูบ้านที่สมเด็จฮุน เซน สร้างให้กับ พ.ต.ท.ทักษิณ แต่ไม่มีโอกาสเข้าไปดู เพราะเห็นเขาบอกว่าสวยด้วย ใหญ่ด้วย และขณะนี้ผมคิดว่าพ.ต.ท.ทักษิณ ยังคงไม่ได้เข้าไปอยู่มั้ง ส่วนจะให้พ.ต.ท.ทักษิณ เข้ามาอยู่เมื่อไหร่นั้นผมยังไม่ทราบ แต่ขณะนี้ทางกัมพูชาพร้อมทุกอย่าง" พล.อ.ชวลิต กล่าว
 