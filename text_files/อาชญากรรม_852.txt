เมื่อเวลา 00.30 น. (5 ต.ค.62) พ.ต.อ.อตินันท์ นุชนารถ รรท.ผกก. สภ.เมืองพัทยา จ.ชลบุรี ได้รับแจ้งมีเหตุฆ่ากันตายภายในคอนโดมิเนียมแห่งหนึ่งในพัทยาใต้ หมู่ 12 ต.หนองปรือ อ.บางละมุง จ.ชลบุรี หลังรับแจ้งจึงพร้อมด้วย พ.ต.ท.ปิยะพงษ์ เอนสาร สารวัตรตำรวจท่องเที่ยวเมืองพัทยา นำกำลังตำรวจชุดสืบสวน ตำรวจกองศูนย์พิสูจน์หลักฐาน แพทย์เวร รพ.บางละมุง และเจ้าหน้าที่มูลนิธิสว่างบริบูรณ์ธรรมสถานเมืองพัทยา รุดไปตรวจสอบ
ที่เกิดเหตุเป็นคอนโดหรูสูง 35 ชั้น ภายในห้องบนชั้น 31 พบนายหยวน (นามสมมุติ) อายุ 38 ปี สัญชาติจีน ยืนอยู่ในสภาพมีสีหน้าเคร่งเครียด และไม่ยอมปริปากให้การใดๆ กับตำรวจ จึงทำการควบคุมตัวไว้ก่อน ส่วนในห้องนอนพบศพหญิงสาวชาวไทย เบื้องต้นยังไม่ทราบชื่อ อายุประมาณ 30-35 ปี สภาพศพขึ้นอืด เปลือยกาย นอนหงายอยู่บนเตียง ตามร่างกายไม่พบบาดแผล คาดว่าน่าจะเสียชีวิตมาแล้วประมาณ 5 วัน
จากการสอบสวนทราบว่า เมื่อหลายวันก่อนผู้ต้องหา ได้เดินทางไปท่องราตรีที่สถานบันเทิงแห่งหนึ่ง ย่านถนนวอล์คกิงสตรีท และไปเจอกับสาวไทยผู้ตาย จึงซื้อบริการมาร่วมหลับนอนในห้องพักของคอนโด ดังกล่าว หลังเสร็จกิจหญิงสาวขอตัวกลับที่พักของตัวเอง แต่ผู้ต้องหากลับไม่ยอมให้ไป จึงมีปากเสียงกันอย่างรุนแรง ก่อนที่จะลงมือบีบคอหญิงไทยจนเสียชีวิต โดยหลังก่อเหตุผู้ต้องหาพยายามจะกินยาฆ่าตัวตายหลายครั้งแต่ไม่สำเร็จ เนื่องจากมีคนมาพบและนำตัวส่งโรงพยาบาล โดยที่พลเมืองดีก็ไม่รู้ว่ามีศพสาวไทยถูกฆ่าในห้องนอน กระทั่งผู้ต้องหาออกจากโรงพยาบาลกลับมาที่ห้อง ประกอบกับศพเริ่มขึ้นอืดจนส่งกลิ่นเหม็น จึงมีคนแจ้งตำรวจให้ทราบเรื่องดังกล่าว
เบื้องต้นเจ้าหน้าที่ตำรวจจึงควบคุมตัวผู้ต้องหาไปสอบปากคำเพิ่มเติมที่ สภ.เมืองพัทยา พร้อมกับส่งศพไปชันสูตรที่สถาบันนิติเวช และสอบสวนหาข่าวบุคคลสูญหาย เพื่อจะได้ทราบว่าผู้ตายเป็นใคร ส่วนท่านใดสงสัยว่าจะเป็นญาติก็สามารถเข้าพบพนักงานสอบสวนเจ้าของคดีได้ที่ สภ.เมืองพัทยา