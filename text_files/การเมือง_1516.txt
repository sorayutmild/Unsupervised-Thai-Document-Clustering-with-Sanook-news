ไม่นานมานี้มีการอนุมัติพักโทษกรณีมีเหตุพิเศษ นายสมชาย คุณปลื้ม หรือ 'กำนันเป๊าะ' จนเป็นที่วิพากษ์วิจารณ์ว่า รัฐมนตรีเจรจาทางลับกับนักการเมืองใน จ.ชลบุรี เพื่อขอให้สนับสนุน พล.อ.ประยุทธ์ จันทร์โอชา เป็นนายกรัฐมนตรีสมัยต่อไป โดยแลกเปลี่ยนกับเงื่อนไขทางคดีของกำนันเป๊าะ จนเป็นที่พอใจของทั้ง 2 ฝ่าย
เรื่องนี้ นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม ออกมาชี้แจงเมื่อวันที่ 15 ม.ค. 61 ด้วยการอธิบายโครงการพักการลงโทษกรณีมีเหตุพิเศษ เนื่องจากเจ็บป่วยร้ายแรง หรือพิการ หรือมีอายุตั้งแต่ 70 ปี ขึ้นไปว่า กำนันเป๊าะเข้าหลักเกณฑ์ 
Sanook! News ขอเท้าความว่า เมื่อ 56 ปีที่แล้ว ประเทศไทยมีกฎกระทรวงฉบับที่ 6 (พ.ศ. 2505) ออกตามความพระราชบัญญัติราชทัณฑ์ พ.ศ. 2479  สนับสนุนการพักโทษของนักโทษกรณีปกติ โดยในหมายเหตุมีใจความว่า
การพักโทษเป็นผลดี กับกิจการของกรมราชทัณฑ์ ควรขยายเวลาพักการลงโทษ เพื่อเป็นตัวอย่างกับผู้ต้องขังคนอื่น ให้ประพฤติตัวดี อยู่ในระเบียบวินัย ตั้งใจรับการอบรม และทำกิจการงานให้เป็นประโยชน์ต่อเรือนจำ และตนเอง
จนกระทั่งเมื่อปีที่แล้ว มีโครงการพักการลงโทษกรณีมีเหตุพิเศษ เนื่องจากเจ็บป่วยร้ายแรง หรือพิการ หรือมีอายุตั้งแต่ 70 ปี ขึ้นไป ตามพระราชบัญญัติราชทัณฑ์ พ.ศ. 2560 มาตรา 52 (7) ให้พักโทษนักโทษเด็ดขาด ที่มีคุณสมบัติตามกฎหมาย
กรมราชทัณฑ์ กระทรวงยุติธรรมประกาศกรมราชทัณฑ์
โดยต้องเป็นนักโทษเด็ดขาดชั้นดีขึ้นไป ต้องโทษมาแล้วไม่น้อยกว่า 1 ใน 3 ของกำหนดโทษครั้งหลังสุด
กรณีเจ็บป่วยร้ายแรง นักโทษเด็ดขาดต้องมีอาการเจ็บป่วยร้ายแรงไม่สามารถรักษาให้หายขาด และอาการอยู่ในระยะอันตรายอาจถึงแก่ความตาย เช่น มะเร็งระยะที่ 3 หรือ 4, ไตวายเรื้อรัง โดยมีแพทย์ของราชการรับรอง 2 คน
ส่วนกรณีอายุตั้งแต่ 70 ปีขึ้นไป ต้องเป็นนักโทษเด็ดขาดที่ไม่สามารถช่วยเหลือตนเองได้ หรือช่วยได้น้อย และเหลือโทษจำคุกต่อไปไม่เกิน 10 ปี
เมื่อนักโทษคนใดเข้ากฎเกณฑ์ ก็จะได้รับโอกาสออกไปอยู่นอกเรือนจำ กับครอบครัวในสังคมก่อนครบกำหนดโทษ ซึ่งการพักโทษกรณีมีเหตุพิเศษจะได้พักโทษมากกว่าการพักโทษกรณีปกติ แต่ถ้าไม่ทำตัวตามเงื่อนไขอาจถูกจับเข้ามาขังตามกำหนดที่เหลืออีก
ซึ่งการพิจารณาว่านักโทษคนใดเข้าหลักเกณฑ์การพักโทษ ให้ใช้ผู้แทนจากหน่วยงานที่อยู่ในกระบวนการยุติธรรม 15 คน ให้ความเห็นชอบ ตามหลักเกณฑ์การพิจารณาพักโทษ พ.ศ. 2560
กรมราชทัณฑ์ กระทรวงยุติธรรม - Department of Corrections
correct.go.th
 
จากพระราชบัญญัติกรมราชทัณฑ์ที่กล่าวมานั้น ทำให้คณะกรรมการฯ เห็นว่านักโทษเด็ดขาด สมชาย คุณปลื้ม หรือ กำนันเป๊าะ เข้าหลักเกณฑ์โครงการพักการลงโทษ กรณีมีเหตุพิเศษ เพราะเป็นนักโทษชั้นเยี่ยม ที่ป่วยเป็นมะเร็งลำไส้ใหญ่ และแพร่กระจายไปที่ปอดระยะที่ 4 ทำให้มีอาการปอดบวม บางครั้งหยุดหายใจต้องให้ออกซิเจน และปัจจุบันอายุ 80 ปี
และถึงแม้เมื่อ 31 มี.ค. 52 ศาลฎีกาตัดสินคดีทุจริตการซื้อขายที่ดินทิ้งขยะเขาไม้แก้ว จำคุก 3 ปี 5 เดือน และยึดทรัพย์กว่า 10 ล้านบาท ซึ่งเป็นการลดโทษจากที่ศาลชั้นต้นและศาลอุทธรณ์พิพากษาไว้ 5 ปี 4 เดือน เมื่อปี 2548 และ 12 มี.ค. 55 ศาลฎีกาตัดสินคดีจ้างวานฆ่า นายประยูร สิทธิโชติ หรือกำนันยูร และหลบหนีคดี จำคุก 25 ปี  รวมโทษทั้ง 2 คดี ต้องจำคุก ทั้งสิ้น 28 ปี 5 เดือน โดยศาลฯ ให้นับเวลาลงโทษของทั้ง 2 คดีต่อเนื่องกัน
แต่กำนันเป๊าะได้รับพระราชทานอภัยโทษรวม 3 ครั้ง เหลือกำหนดโทษครั้งหลังสุด 10 ปี 20 วัน และกำนันเป๊าะต้องโทษจำคุกมาแล้ว 4 ปี 9 เดือน 25 วัน ทำให้เหลือโทษที่ต้องจำคุกต่ออีก 6 ปี 8 เดือน 25 วัน
คณะกรรมการฯ มีมติเห็นชอบเมื่อวันที่ 30 พ.ย. 60 และ พล.อ.อ.ประจิน จั่นตอง รัฐมนตรีว่าการกระทรวงยุติธรรม อนุมัติพักการลงโทษเมื่อวันที่ 14 ธ.ค. 60 โดยกำนันเป๊าะ ได้ไปพักอาศัยอยู่กับ น.ส.จิราภรณ์ คุณปลื้ม บุตรสาวคนที่ 3 ซึ่งประกอบอาชีพธุรกิจส่วนตัว
กรมราชทัณฑ์ กระทรวงยุติธรรม - Department of Corrections
กรมราชทัณฑ์ กระทรวงยุติธรรม
อย่างไรก็ตามเมื่อมาย้อนรอยดูคดีนี้ กำนันเป๊าะได้หลบหนีไม่มาฟังคำพิพากษาตั้งแต่ปี พ.ศ. 2549 จนกระทั่ง 30 ม.ค. 56 เจ้าหน้าที่ตำรวจสามารถจับตัวเขาได้ ระหว่างเดินทางไปพบแพทย์ที่โรงพยาบาลสมิติเวช ในกรุงเทพฯ ซึ่งจากหลักฐานของโรงพยาบาล กำนันเป๊าะเข้ารักษาตัวตั้งแต่ปี พ.ศ. 2555  
หลังถูกจับกุมตัวจนมาถึงช่วงเดือน มี.ค. 56 กำนันเป๊าะถูกควบคุมตัวไปคุมขังในเรือนจำตามภูมิลำเนา และถูกส่งตัวไปรักษาที่โรงพยาบาลชลบุรี เกือบ 3 ปี โดยในเดือน ก.ย. 56 ประชาชนยังแห่ไปอวยพรวันเกิดกำนันเป๊าะที่บ้าน ขณะที่เจ้าตัวนอนอยู่โรงพยาบาล 
ผ่านไป 2 ปี วันที่ 13 ต.ค. 58 เจ้าหน้าที่เรือนจำกลางชลบุรี ย้ายกำนันเป๊าะมาที่ทัณฑสถานโรงพยาบาลราชทัณฑ์กรุงเทพฯ เพราะยังมีกระแสว่าช่วงวันเกิด ก.ย. 58 มีอดีตข้าราชการและผู้นำท้องถิ่นในชลบุรีเดินทางไปอวยพรวันเกิดกำนันเป๊าะกันอย่างเอิกเกริก
 