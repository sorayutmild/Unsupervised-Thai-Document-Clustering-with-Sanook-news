     ชีวิตเร่งรีบของคนทำงานในปัจจุบัน ส่งผลให้คนส่วนใหญ่เลือกใช้บริการล้างรถข้างนอก แทนที่จะลงมือล้างด้วยตัวเอง หากเป็นร้านล้างรถชื่อดังที่เรียกเก็บค่าบริการสูงๆ ส่วนมากมักไว้ใจได้ในเรื่องของความสะอาด และการดูแลเก็บรายละเอียดต่างๆ ให้สะอาดเอี่ยมอ่องสมกับค่าบริการที่เรียกเก็บ
     แต่สำหรับร้านล้างรถเล็กๆ ประเภทค่าบริการไม่ถึงหนึ่งร้อยบาทนั้น ก็ใช่ว่าจะไม่ได้มาตรฐานเสมอไป ร้านที่ไว้ใจได้ก็มีอยู่ไม่้น้อย แต่มักพบปัญหารถเข้ามาใช้บริการค่อนข้างมาก ทำให้การดูแลรถแต่ละคันไม่ทั่วถึงเท่าที่ควร ดังนั้น Sanook! Auto จึงมีวิธีสังเกตร้านล้างรถที่ดีและประหยัดมาฝากกันครับ

1.น้ำยาล้างรถ
     น้ำยาล้างรถโดยทั่วไปมีให้เลือกหลายเกรดหลายราคา ขึ้นอยู่กับการควบคุมต้นทุนของร้านล้างรถแต่ละราย ซึ่งโดยส่วนใหญ่มักไม่เป็นอันตรายต่อสีรถ แต่หากเจอร้านล้างรถที่ใช้น้ำยาผิดประเภท เช่น น้ำยาล้างจาน หรือผงซักฟอก อันนี้เป็นอันตรายต่อสารเคลือบสีรถอย่างแน่นอน
2.ล้างฟองดีหรือยัง?
     อย่างที่บอกไปว่าร้านล้างรถราคาประหยัด มักมีลูกค้าเวียนเข้ามาใช้บริการเยอะ ดังนั้น การล้างคราบสบู่จึงอาจทำได้ไม่เกลี้ยงเท่าที่ควร เนื่องจากฟองอาจเข้าไปอยู่ในซอกหลืบของตัวรถ อาจเป็นอันตรายต่อสีรถหรือชิ้นส่วนที่เป็นยางหรือพลาสติกได้ หากพบว่ารถยังถูกล้างไม่เกลี้ยง ควรให้พนักงานล้างจนสะอาดก่อนใช้ผ้าเช็ด

3.คุณภาพและความสะอาดของผ้าเช็ดรถ
     ความสะอาดของผ้าเช็ดรถ เป็นสิ่งสำคัญมากต่อสีรถ เพราะผ้าที่มีสิ่งสกปรกติดอยู่จะทำให้รถเป็นรอยได้ (อย่างน้อยถ้าเห็นว่าพนักงานทำผ้าตกพื้น ก็ไม่ควรให้นำมาเช็ดรถต่อทันที) อีกทั้งยังควรดูว่าผ้าที่ใช้เหมาะสำหรับการเช็ดรถ ไม่แข็งเกินไปจนทำให้เป็นรอย
4.การเก็บรายละเอียด
     ควรตรวจสอบการเก็บรายละเอียดต่างๆ ทั้งภายนอกและภายใน ภายนอกควรล้างให้สะอาดทุกจุด ส่วนภายในต้องดูดฝุ่นให้เกลี้ยง ซักพรมจนสะอาดดี ใช้น้ำยาเคลือบที่ได้มาตรฐาน ไม่ทำให้ชิ้นส่วนที่เป็นพลาสติกแตกกรอบในอนาคต
     เหล่านี้เป็นวิธีเบื้องต้นในการตรวจสอบร้านล้างรถไม่ว่าจะถูกหรือแพง การใส่ใจรายละเอียดจะช่วยถนอมรถคันโปรดให้ดูเหมือนใหม่อยู่เสมอครับ
 