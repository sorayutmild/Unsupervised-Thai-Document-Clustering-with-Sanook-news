คลิปวีดีโอดังกล่าวถูกเผยแพร่ผ่านเว็บไซต์ www.youtube.com โดยใช้ชื่อว่า "จ.ส.อ.นันทวัฒน์ เชนส้ม" โดยภาพในคลิปเผยให้เห็นชายคนหนึ่งเดินลงมาจากรถกระบะที่จอดอยู่บนเลนขวาของถนน และลงมาพูดจาข่มขู่คนที่อยู่ในรถซึ่งมีผู้หญิง(คนถ่ายคลิป) ผู้สูงอายุ ผู้ชาย และเด็กวันเพียง2ขวบ พร้อมทั้งรถอีกคันหนึ่งของครอบครัวที่ขับตามกันมา
เบื้องต้น คุณยอด(นามสมมุติ) เล่าเหตุการณ์ให้ฟังว่า เหตุการณ์เกิดขึ้นเมื่อคืนวันที่ 29 มกราคม 2556 ที่ผ่านมา เวลาประมาณ 20.00 น. หลังจากที่ครอบครัวออกจากบ้านเตรียมที่จะไปรับประทานอาหารในโอกาสวันเกิดของภรรยาตน(คนขับ) และมีรถของน้าชายอีกคันก็ขับตามกันมา ระหว่างที่ขับรถผ่านอุโมงค์บางเขน ภรรยาก็ขับรถชิดขวาเพื่อแซงรถซ้าย โดยใช้ความเร็วประมาณ 80 ก.ม./ชั่วโมง
เมื่อพ้นอุโมงค์ก็เจอทางโค้ง ซึ่งขณะนั้นรถกระบะคันดังกล่าวได้ขับจี้เข้ามาด้วยความเร็วและกระพริบไฟใส่ ตนจึงบอกให้ภรรยาหลบซ้าย แต่เนื่องจากเป็นช่วงทางโค้งและติดรถที่วิ่งเลนซ้ายจึงเปลี่ยนเลนไม่ได้ทันที แต่จังหวะนั้นเองรถกระบะก็ตามมาแซงซ้ายแล้วปาดหน้ารถตนมาเข้าเลนขวา ตนจึงให้ภรรยาชะลอไม่ต้องแซงเพราะเกรงว่าจะเป็นการท้าทาย แต่รถกระบะก็หยุดรถที่เลนขวาทันทีตนจึงต้องจอดตาม
หลังจากนั้นมีผู้ชาย(คนในคลิป) เดินลงมาจากฝั่งคนขับพร้อมปืนในมือ และมาด่าทอภรรยาของตน ซึ่งก็ได้ทำการขอโทษไปแล้ว ซึ่งสังเกตได้ว่าเมื่อคนขับรถกระบะเห็นว่าเป็นผู้หญิงขับรถก็หยุดชะงักไป แต่จังหวะนั้นรถของน้าชายตนที่ขับตามหลังมาเห็นเหตุการณ์ว่ารถตนจอดอยู่ ก็จอดตามเพราะเข้าใจว่ารถเสียแล้วก็ลงจากรถมาดู แต่ผู้ชายที่ถือปืนกลับหันไปด่าทอน้าชายตนว่าจะมีเรื่องหรือ? ภรรยาจึงพยายามขอโทษเพื่อให้เรื่องจบ จบชายคนดังกล่าวเดินหันหลังกลับไปขึ้นรถ พร้อมกับใช้ปืนในมือยิงออกมา 3 นัด แต่ตนไม่ทราบว่ายิงขึ้นฟ้าหรือยิงไปไหน
หลังจากนั้นได้ทำการโทรศัพท์แจ้ง 191 ซึ่งได้รับคำตอบว่าจะหาทางสะกัดจับรถกระบะคันดังกล่าว แต่ก็ไม่มีวี่แวว
ต่อมาวันรุ่งขึ้นตนจึงไปแจ้งความกับส.น.บางเขนไว้ ซึ่งตำรวจได้นำหมายเลยทะเบียนรถไปตรวจสอบและพบว่าเป็นของจ.ส.อ.นันทวัฒน์ เชนส้ม ทหารสังกัด นทพ. ตำแหน่งหัวหน้าพลขับ และวันนี้(31 ม.ค.56) ตนจะนำปลอกกระสุนที่เก็บได้ในที่เกิดเหตุไปมอบให้กับตำรวจเพื่อตามหาตัวมาดำเนินคดีต่อไป
ทีมข่าวสอบถามไปยังผู้กำกับส.น.บางเขน ได้ความว่าเรื่องดังกล่าวอยู่ระหว่างการดำเนินการ
โดยคลิปวีดีโอดังกล่าวมีข้อความที่เขียนบรรยายไว้ดังนี้่
เผยแพร่เมื่อ 29 ม.ค. 2013
จ.ส.อ.นันทวัฒน์ เชนส้ม ทหารสังกัด นทพ. ตำแหน่งหัวหน้าพลขับ
คืนวันที่ 29 มกราคม 2556 เวลา 20.00 น. ขับรถกระบะอีซุซุ เลขทะเบียน ศศ 9116 กทม.ปาดหน้ารถที่ผู้หญิงขับที่มีลูกอายุสองขวบและคนแก่อยู่ในรถ ก่อนชักปืนออกมาชี้หน้าข่มขู่ด่าทอ
เมื่อรถที่ตามมาด้านหลังจอดเพื่อลงมาดูว่าเกิดอะไรขึ้น ก็ใช้ปืนชี้ทุกคนก่อนยิงข่มขู่ไปสามนัดจากนั้นก็ขึ้นรถขับหนีออกไป
ผมแจ้งความไว้แล้วที่ สน.บางเขน และยินดีเปิดเผยข้อมูลทั้งหมดโดยบริสุทธิ์ใจหากมีใครสงสัยว่าเป็นการกล่าวหาฝ่ายเดีย­วครับ
