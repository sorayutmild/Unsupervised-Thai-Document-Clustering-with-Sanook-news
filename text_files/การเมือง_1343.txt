คปท. เตรียมประเมินสถานการณ์อีกครั้ง ก่อนเคลื่อนไหวต่อไป "อุทัย" อ้าง มีรุ่นน้องเป็นตำรวจ โทรแจ้ง มีตำรวจจริง-ปลอม อยู่บนตึกซุ่มยิงประชาชน
นายอุทัย ยอดมณี ผู้ประสานงานกลุ่มเครือข่ายนักศึกษาประชาชนปฏิรูปประเทศไทย (คปท.) เปิดเผยกับ สำนักข่าว INN ว่า เหตุการณ์ที่เกิดขึ้นเมื่อวานนี้ เกิดจากการที่ตำรวจยิงแก๊สน้ำตาใส่ผู้ชุมนุมก่อน หลังจากมวลชนของ คปท. เดินทางไปถึงและปราศรัยกดดันให้เลื่อนการเลือกตั้ง โดยยังไม่มีการบุกรุกเข้าไปภายในพื้นที่สนามกีฬาไทย-ญี่ปุ่น แต่อย่างใด ก่อนที่จะมีการใช้กระสุนยางและความรุนแรงอื่นๆ ตามมาเป็นลำดับ จนมีผู้เสียชีวิต และบาดเจ็บจำนวนมากดังกล่าว ซึ่งยืนยันได้ว่า ตำรวจกระทำรุนแรงเกินกว่าเหตุ ไม่ใช่ตามหลักสากลอย่างแน่นอน
พร้อมกับตั้งคำถามกลับไปยัง นายสุรพงษ์ โตวิจักษณ์ชัยกุล ผู้อำนวยการ ศอ.รส. ว่า เจ้าหน้าที่ตำรวจที่เสียชีวิตนั้น เป็นฝีมือใคร เป็นการยิงพลาดเป้าของทีมซุ่มยิงบนอาคารหรือไม่
นายอุทัย ยังกล่าวด้วยว่า มีเจ้าหน้าที่ตำรวจที่เป็นรุ่นน้องสมัยเรียน ได้โทรศัพท์มาแจ้งเตือนว่า มีกลุ่มชายชุดดำอยู่บนอาคารสูง ซึ่งมีทั้งตำรวจจริง และตำรวจปลอม ซุ่มยิงประชาชน ซึ่งปรากฏเป็นภาพตามสื่อต่างๆ อย่างชัดเจน แต่ไม่ขอเปิดเผยชื่อ และเบอร์โทร เพื่อความปลอดภัยของแหล่งข่าว
ส่วนแนวทางการเคลื่อนไหวของ กลุ่ม คปท. ในวันนี้ จะมีการหารือประเมินสถานการณ์อีกครั้ง สำรวจความสูญเสีย เนื่องจากได้รับบาดเจ็บจำนวนมาก