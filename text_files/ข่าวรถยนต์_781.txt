     เปิดตัวไปแล้วสำหรับรถอเนกประสงค์ Toyota Sienta รุ่นใหม่ล่าสุด ซึ่งก็ช่วยกระตุ้นสีสันในตลาดรถยนต์ขึ้นมาพอสมควร โดยเฉพาะกลุ่มที่ต้องการรถครอบครัวในระดับราคาไม่เกิน 8 แสนบาทปลายๆ
     อันที่จริงนั้น Toyota Sienta ถูกพัฒนามาเพื่อเป็นคู่แข่งตรงของ Honda Freed เสียมากกว่า แต่ด้วยอายุตลาดโฉมปัจจุบันที่ยาวนาน รวมถึงโมเดลใหม่ก็ถูกเผยโฉมในญี่ปุ่นแล้ว ทำให้เราเลือกจะเปรียบเทียบรถที่ใกล้เคียงกันอีกรุ่นอย่าง Honda BR-V แทน ด้วยระดับราคาที่ต่างกันไม่กี่หมื่นบาท และมีห้องโดยสารแบบ 7 ที่นั่งทั้งคู่
     ราคาจำหน่ายของ Toyota Sienta รุ่นล่าง เท่ากับรุ่นล่างของ Honda BR-V อยู่ที่ 750,000 บาท แต่ฝั่งฮอนด้าเป็นรถแบบ 5 ที่นั่ง ขณะที่รุ่นท็อปสุดพบว่า Sienta มีราคาสูงกว่า BR-V อยู่ 45,000 บาท ซึ่งหากเฉลี่ยมาเป็นค่างวดรถที่ต้องจ่ายเพิ่มในแต่ละเดือนอยู่ที่หลักร้อยหรือไม่กี่พันบาทนั้น ก็ทำให้หลายคนเริ่มตัดสินใจไม่ถูกเช่นกัน ดังนั้นเราจึงนำตัวท็อปสุดของทั้งคู่มาเทียบกันให้ดูครับ
 
เครื่องยนต์และมิติตัวถัง

     ทั้ง Sienta และ BR-V ติดตั้งเครื่องยนต์เบนซินขนาด 1.5 ลิตร แต่ BR-V ให้พละกำลังมากกว่าทั้งแรงม้าและแรงบิด รวมถึงตัวถังที่มีขนาดความกว้างมากกว่าเล็กน้อย แต่ Sienta ก็ได้เปรียบเรื่องความยาวของฐานล้อ ที่ส่งผลไปยังความกว้างขวางของพื้นที่วางขาด้วยเช่นกัน นอกจากนั้น Sienta ยังใส่ระบบดิสก์เบรกมาให้ทั้ง 4 ล้อ
     จุดต่างที่สำคัญอีกอย่างก็คือความสูงจากพื้นถนนของ BR-V ที่มากกว่า Sienta อย่างชัดเจน จึงทำให้ BR-V ได้เปรียบเรื่องการปีนป่ายทางชัน หรือขับผ่านจุดที่มีพื้นผิวถนนต่างระดับกันมากกว่า แต่ก็ไม่ถึงกับสมบุกสมบันแบบรถเอสยูวีแต่อย่างใดนะครับ
 
อุปกรณ์ภายนอก

     Sienta เหนือกว่าด้วยไฟหน้าแบบ LED พร้อม Daytime Running Light แบบ LED ขณะที่ BR-V แม้ว่าจะเป็นฮาโลเจน แต่ก็มีโคมโปรเจคเตอร์ครอบมาให้ ขณะที่จุดเด่นสำคัญของ Sienta ก็คือประตูแบบสไลด์ด้วยไฟฟ้า ซึ่งสามารถควบคุมสั่งงานด้วยรีโมทคอนโทรล
 
อุปกรณ์ภายใน

     ทั้ง Sienta และ BR-V ถูกใส่อ็อพชั่นภายในมาให้ใกล้เคียงกัน ทั้งคู่มาพร้อมระบบปรับอากาศแบบอัตโนมัติ พร้อมแอร์สำหรับผู้โดยสารตอนหลัง มีกุญแจอัจฉริยะพร้อมปุ่มสตาร์ทมาให้ จะต่างกันก็เพียงกล่องเก็บความเย็นบนคอนโซลหน้าที่ติดตั้งไว้ใน Sienta นั่นเอง
 
ระบบเครื่องเสียง

     ทั้งคู่ติดตั้งเครื่องเสียงแบบหน้าจอสัมผัสมาให้ ขณะที่ Sienta ยังมีหน้าจอ LED สำหรับผู้โดยสารตอนหลังขนาด 8 นิ้วมาให้อีก 1 ตัว รวมถึงจำนวนลำโพงทั้งหมด 6 จุดรอบคัน ขณะที่ BR-V จะเหนือกว่าก็ตรงที่มีพอร์ต HDMI มาให้
 
ระบบความปลอดภัย

     ระบบความปลอดภัยของทั้งคู่ถือว่าจัดมาให้แบบมาตรฐานของรถปี 2016 ทั้งระบบเบรกเอบีเอส ระบบควบคุมเสถียรภาพการทรงตัว รวมถึงระบบช่วยออกตัวบนทางลาดชัน ขณะที่ Sienta มีถุงลมนิรภัยหัวเข่าสำหรับผู้ขับขี่เพิ่มขึ้นมา และระบบ Drive Start Control สำหรับป้องกันการออกตัวผิดวิธีมาให้
     แม้ว่ารถทั้งสองรุ่นจะไม่ใช่คู่แข่งตรงซะทีเดียว แต่ด้วยราคาจำหน่ายที่แตกต่างกันไม่มาก อย่างดีก็จ่ายค่างวดเพิ่มแค่หลักร้อยหลักพันเท่านั้น รวมถึงยังเป็นรถอเนกประสงค์ 7 ที่นั่งทั้งคู่ ดังนั้นก็ขึ้นอยู่กับคุณผู้อ่านแล้วครับว่าชอบรุ่นไหนมากกว่ากัน
 