(12 ก.พ.) รายงานข่าวแจ้งว่า นุกนิก เดอะสตาร์ 3 (The Star3 ) ถูกจับคาด่านอรัญประเทศ จ.สระแก้ว ตำรวจตรวจพบยาไอซ์ถูกซุกซ่อนอยู่ในหน้าอกปริมาณ 1.2 กรัม ขณะข้ามฝั่งกลับมายังไทย หลังไปโชว์ตัวร้องเพลงในบ่อนที่เขมร เบื้องต้น เจ้าตัวบอกว่ายาไอซ์ดังกล่าวมีไว้เสพในวันวาเลนไทน์และใช้ลดความอ้วนเท่านั้น
ตามรายงานระบุว่า เมื่อช่วงสายที่ผ่านมา (12 ก.พ.) เจ้าหน้าที่ทหารพรานที่ 12 กองกำลังบูรพา ได้ร่วมกับ สภ.คลองลึก จ.สระแก้ว และเจ้าหน้าที่ศุลกากรอรัญประเทศ ตั้งด่านตรวจค้นยาเสพติดและสิ่งผิดกฏหมาย บริเวณจุดผ่านแดนถาวรคลองลึก อ.อรัญประเทศ
จนกระทั่งพบหญิงต้องสงสัย เดินมาจากฝั่งปอยเปต ประเทศกัมพูชา เจ้าหน้าที่จึงได้แสดงตัวขอตรวจค้น ตรวจหนังสือเดินทางทราบชื่อ น.ส.ฐิตินันท์ สุขสุม ภูมิลำเนาอยู่ จ.เชียงใหม่ ขณะตรวจค้นแสดงท่าทีมีพิรุธ มือไม้สั่นไหว จึงได้ให้เจ้าหน้าที่ทหารพรานหญิงตรวจค้นร่างกาย จึงพบถุงขนาดเล็กบรรจุยาไอซ์ 2 ถุง น้ำหนักราว 1.2 กรัม ซุกอยู่ในยกทรงชั้นใน
จากการสอบสวน น.ส.ฐิตินันท์ ยอมรับว่า เคยประกวดร้องเพลงรายการเดอะสตาร์ ปัจจุบันเป็นนักร้องอาชีพอยู่ที่สถานบันเทิงแห่งหนึ่งใน กทม. ช่วงเทศกาลตรุษจีนได้รับจ๊อบร้องเพลงที่บ่อนกาสิโนที่ปอยเปต ก่อนจะขอซื้อยาไอซ์จากที่นั่นกลับมาด้วย เพื่อเอามาลดความอ้วนและเก็บไว้เสพช่วงวันวาเลนไทน์ แต่ถูกเจ้าหน้าที่ตรวจค้นเจอเสียก่อน
ขณะที่ทางด้าน บอย ถกลเกียรติ เจ้าของรายการเดอะสตาร์และต้นสังกัดเอ็กแซกท์ ได้ออกมาชี้แจงสั้นๆ ว่า นุกนิก ได้หมดสัญญากับทางเดอะสตาร์และค่ายเอ็กแซกท์ไปสักพักแล้ว
นุกนิก หรือ น.ส.ฐิตินันท์ สุขสม ปัจจุบันอายุ 28 ปี เคยเข้าร่วมประกวดรายการเรลลิตี้ร้องเพลงชื่อดัง เดอะสตาร์ ค้นฟ้าคว้าดาว ปีที่ 3 รุ่นเดียวกับ บี้ สุกฤษฎิ์ และ อาร์ อาณัตพล โดย นุกนิก ได้หมายเลขประจำตัวลำดับที่ 7 ของการรายการ สามารถผ่านเข้ารอบ 8 คนสุดท้าย แต่ก็ตกรอบไปในสัปดาห์ที่ 2 ของการออกอากาศรายการสด หรือได้อันดับที่ 7 ของ เดอะสตาร์ ปี 3 นอกจากนี้ นุกนิก ยังเคยมีผลงานร้องเพลงประกอบละครเรื่อง สงครามนางฟ้า กับเพลง ผู้หญิงอ่อนแอ ที่ประสบความสำเร็จตามกระแสละครในช่วงนั้น