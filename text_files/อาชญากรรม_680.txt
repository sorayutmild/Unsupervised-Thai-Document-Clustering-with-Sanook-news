จากกรณีที่ น.ส.บี ชาว อ.สีชมพู จ.ขอนแก่น วัย 21 ปี เมาแล้วขับไปชนท้ายรถยนต์กระบะได้รับบาดเจ็บริมถนนสาย อ.สีชมพู-อ.ชุมแพ จ.ขอนแก่น ในพื้นที่บ้านนายม ต.สีชมพู อ.สีชมพู จ.ขอนแก่น อยู่ห่างจากบ้านประมาณ 6 กม. โดยอ้างว่าถูกชายคนขับรถยนต์กระบะลากไปข่มขืนแทนที่จะพาส่งโรงพยาบาล โดยเหตุการณ์เกิดขึ้นเมื่อ วันที่ 10 ก.พ.ที่ผ่านมา
ความคืบหน้าในเรื่องนี้ พ.ต.อ.จำรัส ไชยศักดิ์ ผกก.สภ.สีชมพู จ.ขอนแก่น เปิดเผยว่า พนักสอบสวนเจ้าของคดีได้เรียกตัวชายคนดังกล่าว มาสอบปากคำแล้ว โดยเจ้าตัวไม่ขอเปิดเผยชื่อและนามสกุล ซึ่งเบื้องต้นชายผู้ถูกกล่าวหาให้การภาคเสธ โดยยอมรับว่ามีเพศสัมพันธุ์กับหญิงสาวรายนี้จริง แต่ฝ่ายหญิงสมยอม พร้อมกันนี้ได้ให้ทางหญิงสาวคู่กรณีไปตรวจร่างกายหาสารคัดหลั่ง เพื่อมาประกอบสำนวนในคดีดังกล่าว คาดว่าผลตรวจเร็วสุดจะออกภายในสัปดาห์หน้า
ผกก.สภ.สีชมพู กล่าวต่ออีกว่า เหตุผลที่ไม่ดำเนินคดีในวันเกิดเหตุนั้น เนื่องจากพนักงานสอบสวนได้รับแจ้งเป็นอุบัติเหตุรถจักรยานยนต์ชนท้ายรถกระบะ ทางพนักงานสอบสวนจึงได้ลงพื้นที่ไปตรวจสอบ และทางคู่กรณีทั้งสองฝ่ายตกลงกันไม่ได้ จึงพามาที่โรงพักเพื่อดำเนินการตามกฎหมาย รวมทั้งการตรวจร่างกายและตรวจวัดปริมาณแอลกอฮอล์ในเลือดที่โรงพยาบาลด้วย ซึ่งพบว่าฝ่ายหญิงมีปริมาณแอลกอฮอล์ในเลือดอยู่ที่ 100 มิลลิกรัมเปอร์เซ็นต์ จึงได้แจ้งข้อหาในส่วนของเมาแล้วขับ และต่อมาฝ่ายหญิงได้กล่าวโทษว่ามีการกระทำชำเรา ทางพนักงานสอบสวนจึงได้ดำเนินการในส่วนนี้เพิ่มเติมภายหลัง
ด้าน น.ส.แก้ว พี่สาวของ น.ส.บี บอกว่า ตอนนี้สภาพจิตใจน้องสาวดีขึ้นกว่าเดิม อยากให้ทางตำรวจดำเนินคดีให้ถึงที่สุด เพราะน้องสาวถูกกระทำที่ทำร้ายจิตใจอย่างมาก ทั้งได้รับบาดเจ็บแล้วยังมาถูกข่มขืนอีก ซึ่งหลังจากที่ทราบว่าถูกข่มขืนได้แจ้งตำรวจแต่ตำรวจบอกเพียงว่าหลักฐานไม่เพียงพอที่จะเอาผิดแม้ว่าชายดังกล่าวจะรับว่าข่มขืนจริง โดยได้พาน้องไปตรวจร่างกาย เพื่อหาสารคัดหลั่งและตรวจหาเชื้อ HIV และการตั้งครรภ์ ซึ่งโชคดีที่ไม่พบว่าติดชื้อหรือตั้งครรภ์ ต่อจากนี้ทางครอบครัวก็อยากให้ตำรวจดำเนินคดีกับชายดังกล่าวให้ถึงที่สุด