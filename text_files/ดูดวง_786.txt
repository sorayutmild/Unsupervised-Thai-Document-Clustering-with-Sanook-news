จากเหตุการณ์น้ำท่วมที่เกิดกับหลายจังหวัดในประเทศไทยอย่างรุนแรง เกิดความเสียหายมากมายหลายแห่งไม่ว่าจะเป็นพื้นที่ในจังหวัดพระนครศรีอยุธยา นิคมโรงงานอุตสหกรรมนวนคร ปทุธานี นนทบุรี บางบัวทอง และอีกหลายพื้นที่ ทำให้ประชาชนต่างพากันตื่นตกใจกับเหตุการณ์ดังกล่าวเป็นอย่างมาก บ้างก็พูดกันว่าเป็นเพราะการลบหลู่หรืออาถรรพ์ของสิ่งสักสิทธิ์อย่างพระแม่ธรณีบีบมวยผม อันนี้ก็เป็นความเชื่อส่วนบุคคลของแต่ละคนนะคะโปรดใช้วิจารณญาณ แต่เมื่อพูดถึงพระแม่ธรณีบีบมวยผมแล้วหลายคนคงยังสงสัยว่ามีประวัติความเป็นมาอย่างไรวันนี้ทางSanook! Horoscope ได้นำประวัติและการสักการะบูชามาฝากกันค่ะ 
 

 
ประวัติ พระแม่ธรณีบีบมวยผม
ชื่อพระแม่ธรณี มีปรากฏในพุทธประวัติความว่า ...เมื่อครั้งพระพุทธองค์ทรงบำเพ็ญเพียรเพื่อตรัสรู้เป็นพระสัมมาสัมพุทธเจ้า ได้ทรงผจญกับเหล่าพวกพญามารทั้งหลาย พญามารได้ออกอุบายต่างๆ นานา เพื่อให้พระพุทธองค์ทรงเกิดกิเลสตัณหา แต่พระพุทธองค์ทรงไม่ยินดียินร้าย และในครั้งนั้นเองพระแม่ธรณีทรงแสดงปาฏิหาริย์ปราบเหล่าพญามารโดยทรงบีบมวย ผมให้น้ำไหลออกมาท่วม พวกพญามารทั้งหลายให้พ่ายแพ้ไป
ขณะเดียวกัน ก็มีชื่อ แม่พระธรณี ปรากฏในวรรณคดีไทยหลายเรื่อง อาทิ หนังสือเทศน์มหาชาติปฐมสมโพธิกถา ลิลิตตะเลงพ่าย เป็นต้น โดยมีชื่อเรียกแตกต่างกันไป เช่น นางพระธรณี พระแม่วสุนธราพสุธา ซึ่งมีความหมายเหมือนกัน คือผู้ทรงไว้ซึ่งทรัพย์สมบัติ อันหมายถึงแผ่นดินนั่นเอง สำหรับชาวไทยทั่วไปจะเรียกกันติดปากว่า แม่พระธรณี หรือ พระแม่ธรณี
การสร้างรูปเคารพของ พระแม่ธรณีบีบมวยผม สำหรับประเทศไทยเท่าที่สามารถสอบทานได้ พบตำราเก่าแก่สมัยอยุธยา บันทึกเรื่องราวการจัดสร้างนางเทพเทวาที่เป็นรูปแบบแม่ธรณีขึ้นบูชาเพื่อการ อำนวยผลทางความมั่นคงและป้องกันสิ่งเลวร้าย ตำรานี้บอกเล่าต่อกันมาว่ายังเก็บรักษาอยู่ที่ วัดคฤหบดี กรุงเทพฯ
ทางภาคอีสาน ก็มีวิชาเฉพาะที่เกี่ยวกับ แม่พระธรณี หลายอย่าง เช่น ตะกรุดหัวใจพสุธา ในสายสมเด็จลุน แห่งนครจำปาสัก แม้ในพิธีเบิกโขลนออกจับช้าง ก็ยังมีมนต์ที่กล่าวอ้างถึง แม่พระธรณี
ทางภาคเหนือ ก็มีพิธีกรรมเกี่ยวกับ แม่พระธรณี อยู่หลากหลาย และที่นับถือเป็นประเพณี เช่น พิธีบนนางธรณี
แม่พระธรณี ในศิลปะไทยที่มีปรากฏอยู่ จะทำเป็นรูปหญิงสาว รูปร่างอวบใหญ่ล่ำสันอย่างได้สัดส่วน มีความงามประดุจเทพธิดา นั่งในท่าคุกเข่า แต่ยกเข่าขวาขึ้นสูงกว่าเข่าซ้าย บางแห่งสร้างให้อยู่ในท่ายืน แต่ที่เหมือนกันก็คือ มวยผมปล่อยยาว มือขวายกข้ามศีรษะไปจับไว้ที่โคนมวยผม ส่วนมือซ้ายจับมวยผม แสดงท่ากำลังบิดให้สายน้ำไหลออกมาจากมวยผม ส่วนเครื่องทรงไม่มีแบบแผนที่แน่นอนตายตัว ตามแต่จินตนาการของผู้สร้าง
 

 
ส่วนใครที่สนใจจะไปไหว้สักการะพระแม่ธรณีบีบมวยผมสามารถไปได้ที่     เทวาลัยพระศรีวสุนธรา หรือ  ศาลพระแม่ธรณีบีบมวยผม  เป็นสิ่งศักดิ์สิทธิ์ที่อยู่คู่กับสนามหลวงมายาวนาน  พระแม่ธรณีบีบมวยผม เป็นศาลตั้งอยู่ถนนราชดำเนินใน ใกล้โรงแรมรัตนโกสินทร์และสะพานผ่านพิภพลีลา สร้างขึ้นในสมัย พระบาทสมเด็จพระจุลจอมเกล้าเจ้าอยู่หัว เป็นปูนปั้น รูปพระแม่ธรณีกำลังบีบมวยผม มีน้ำสะอาดไหลออกมาจากปลายมวยผม สามารถใช้ดื่มกินได้
การบูชาพระแม่ธรณี ก็จะมี บทสวดพระแม่ธรณี และ คาถาพระแม่ธรณี มากมายอาจจะแตกต่างกันบ้าง
การบูชาแม่พระธรณี มีหลายตำรา ยกมาสัก 1 ตำรา คือ
ตั้งนะโม 3 จบ ว่า พุทธคุณ ธรรมคุณ สังฆคุณ แล้วว่า "อิติปิโสภะคะวาสะวาอะระหัง สุคะโตสวาหะ" 3 จบ แล้วสวดต่อด้วย "ตัสสาเกษีสะโต ยะถาคงคา โสตังปะวัตตันติ มาระเสนา ปฏิฐาตุง อาสักโภนโต ปะลายิงสุปาริมานานุภาเวนะมาระ เสนาปะราชิตาทิโส ทิสัง ปะลายันติ วิทังเสนติอะเสสะโต" อย่างน้อย 3 จบ แต่ถ้าจะให้ดีต้อง 21 จบ เพราะกำลังของ แม่พระธรณี คือ 21
คาถาบทสวดพระแม่ธรณี นี้ใช้ได้ตามอธิษฐาน ทำน้ำมนต์แก้คุณเสนียด หรือถ้ามีศัตรูให้เขียนชื่อนำแม่ธรณีทับไว้ แล้วอธิษฐานให้อภัยต่อกัน สวดให้ครบ 7 วัน ฝ่ายตรงข้ามจะแพ้ภัยตัวเองไป ที่สำคัญต้องไม่จองเวรต่อกัน
 
ขอบคุณข้อมูลและภาพประกอบจาก www.tumsrivichai.com ,วิกิพีเดีย
 