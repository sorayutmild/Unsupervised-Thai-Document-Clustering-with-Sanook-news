เมื่อวันที่ 22 ธันวาคม ผู้สื่อข่าวรายงานว่า นายเอกภพ เหลือรา หรือตั้ง อาชีวะ ผู้ต้องหาหลบหนีคดีตามป.อาญา มาตรา 112 โพสต์ข้อความและรูปภาพลงในเฟซบุ๊กส่วนตัว โดยมีเนื้อหาเปิดเผยชีวิตหลังหนีออกจากประเทศไทย ซึ่งก่อนหน้านี้ นายเอกภพได้ออกมาเปิดเผยว่า ตนได้หลบหนีไปกบดานอยู่ทั้งสหรัฐอเมริกา แคนาดา และอังกฤษ รวมถึงการวีซ่าขออยู่อาศัยถาวรของประเทศนิวซีแลนด์เป็นเพียงการสับขาหลอกเพื่อไม่ให้คนรู้ที่อยู่จริง เนื่องจากปัจจุบันต้องหนีตายจากการตามล่าจากรัฐบาลไทยและฝ่ายเดียวกัน
ซึ่งล่าสุดได้หลบหนีออกจากกัมพูชา โดยการแอบขึ้นเรือโดยสารจากท่าเรือสีหนุวิลล์ของกัมพูชาไปประเทศฟิลิปปินส์ เพราะคสช.จับลูกเมียของเพื่อนชาวกัมพูชาเป็นตัวประกัน เพื่อแลกเปลี่ยนตัวกับตน
ล่าสุดในวันนี้ โซเชียล มีเดีย ได้มีการแชร์ภาพของนายเอกภพ เหลือรา หรือ "ตั้ง อาชีวะ" ผู้ต้องหาคดีหมิ่นเบื้องสูงจากการขึ้นเวทีปราศรัยบนเวทีเสื้อแดง เมื่อ พ.ศ.2556 และ แฟนสาว โดยทั้งคู่ถ่ายภาพพร้อมพาสปอร์ตประเทศนิวซีแลนด์ และระบุว่า "เห้อ.....หายเหนื่อยแล้ว ที่สู้มาที่เสี่ยงมาไม่เสียแรงปล่าว 1ปีเต็มกับการผจญภัย ถือว่าเป็นของขวัญปีใหม่ให้เมียเนอะ. เราไม่ใช่ผู้ลี้ภัยแล้วแต่เราคือพลเมืองโดยสมบูรณ์...."