(ขอบคุณภาพจาก สำนักข่าวไทย)
(7 เม.ย.) บทสรุปของคดีฆาตกรรมโหดที่อยู่ในความสนใจของผู้คนในสังคม คดีฆ่ายกครัว 3 ศพ ตระกูล "หอมชง" ที่บ้านพักย่านบางแค คดีดังกล่าวคลี่คลายลงได้ ภายหลังจากที่ นายสิริชัย เพิ่มพูนศักดิ์ หรือ ป้อม มือปืนที่ก่อเหตุฆ่ายกครัวได้เข้ามอบตัวแต่โดยดีที่ สน.สุทธิสาร พร้อมกับยอมรับสารภาพทุกข้อหา เปิดใจว่าไม่ทราบมาก่อนว่าลูกชายว่าจ้างให้ฆ่าครอบครัวตัวเอง
เส้นทางของเหตุโศกนาฏกรรมตระกูล "หอมชง" เริ่มตั้งแต่ช่วงเช้ามืดวันที่ 3 เมษายนที่ผ่านมา เหตุฆาตกรรมโหด 3 ศพ เกิดขึ้นโดยที่เจ้าหน้าที่ยังไม่สามารถสรุปสาเหตุ มีการสอบสวนบุคคลใกล้ชิดที่เกี่ยวข้องกับผู้เสียชีวิต ต่อมาในวันที่ 4 เมษายน นายกิตตินันท์ หอมชง ลูกชายคนเล็กของตระกูลได้ยอมรับว่า เป็นผู้ว่าจ้างมือปืนมาสังหารคนในครอบครัว โดยมี นายศักรินทร์ พันธุกุล เพื่อนชายคนสนิทคอยช่วยเหลือ
ต่อมาในวันที่ 5 เมษายน เจ้าหน้าที่ควบคุมตัว นายกิตตินันท์ และ นายศักรินทร์ สอบสวนอย่างหนัก กระทั่งวันที่ 6 เมษายน เจ้าหน้าที่จึงควบคุมตัว นายฉลาด เที่ยงธรรม หรือ ป๊อด และ นายสุรพงษ์ ชูพันธ์ หรือ จ่าแอ๊ด 2 ใน 3 ผู้ต้องหาที่ร่วมกันเป็นธุระจัดการสังหารคนในตระกูลหอมชง และล่าสุดวันที่ 7 เมษายน นายสิริชัย เพิ่มพูนศักดิ์ มือปืนที่ก่อเหตุสังหารได้เข้ามอบตัว
เมื่อเวลาประมาณ 14.00 น. ที่ผ่านมา เจ้าหน้าที่ได้ควบคุมตัว นายสิริชัย ไปทำแผนประกอบคำรับสารภาพที่บ้านหลังที่เกิดเหตุ จุดแรกคือจุดที่ยิงใส่ ร.ต.ท.ธรรมณัฐ หอมชง พี่ชายคนโตที่อยู่ชั้นล่างของบ้าน จุดที่สองคือจุดยิง นางวนิดา หอมชง มารดาในห้องนอนชั้นล่าง ตามด้วยจุดที่สามจุดที่ยิง พันเอกวิชัย หอมชง บิดาในห้องนอนชั้น 2 ของบ้าน โดย นายสิริชัย ได้ใช้หมอนกดทับศีรษะเพื่อป้องกันเสียงก่อนลงมือสังหาร ซึ่งก่อเหตุเพียงคนเดียว ก่อนจะขึ้นรถแท็กซี่ที่ นายฉลาด จอดรอไว้นอกบ้าน และนายสิริชัยหลบหนีไปอยู่ย่านสุทธิสาร
ขณะที่ปมประเด็นการสังหารครั้งนี้ เจ้าหน้าที่ตำรวจยังคงยืนยันข้อสันนิษฐานเดิม เนื่องจาก นายกิตตินันท์ รู้สึกน้อยใจและเคืองโกรธที่ครอบครัวมักนำตัวเองไปเปรียบเทียบกับพี่ชาย ประกอบต้องการทรัพย์มรดกของครอบครัว หลังพบว่าบิดามีสินทรัพย์เป็นที่ดินกว่า 4 ไร่ มูลค่าหลาย 100 ล้านบาท และมีเงินฝากจำนานหลาย 10 ล้านบาทเช่นกัน
ส่วนข้อสงสัยที่ญาติของครอบครัวหอมชงยังแคลงใจ ไม่ปักใจเชื่อว่า นายกิตตินันท์ จะว่าจ้างมือปืนมาสังหารพ่อแม่นั้น เจ้าหน้าที่ตำรวจยืนยันว่า ดำเนินการสืบสวนไปตามพยานหลักฐานที่มี ไม่ได้ใช่ความรู้สึกของเจ้าหน้าที่ให้การไขคดีดังกล่าว ทั้งนี้จะต้องให้ความยุติธรรมแก่ทุกฝ่าย ถึงแม้ว่า นายกิตตินันท์ จะให้การปฏิเสธในภายหลัง แต่พยานหลักฐานค่อนข้างมัดตัวอย่างชัดเจน
โศกนาฏกรรมที่เกิดขึ้นกับตระกูล "หอมชง" กลายเป็นอีกหนึ่งเหตุสะเทือนขวัญใจสังคม ถึงแม้เจ้าหน้าที่จะใช้เวลาเพียง 5 วัน ในการไขคดีและสามารถจับกุมตัวผู้ต้องหาทั้ง 5 คนที่เกี่ยวข้องได้ในที่สุด แต่ก็เกิดคำถามขึ้นในสังคมมากมาย