ชาวเน็ตวิจารณ์หนัก! ภาพรองนายกฯเฉลิม อยู่บำรุง มีอาการคล้ายคนเมา ขณะไปถกปัญหาชายแดนใต้ที่มาเลเซีย ถูกแพร่ว่อนเน็ต
ผู้สื่อข่าวรายงานว่า ในเฟซบุ๊คของปู จิตรกร ได้มีการโพสต์ภาพ ร.ต.อ.เฉลิม อยู่บำรุง รองนายกรัฐมนตรี พร้อมข้อความว่า "ไปเจรจา แก้ปัญหาไฟใต้ที่มาเลเซีย ดูสภาพสิ" โดยอ้างว่าภาพดังกล่าวถูกถ่ายขึ้นที่โรงแรมแมริออท กัวลาลัมเปอร์ ประเทศมาเลเซีย ขณะ ร.ต.อ.เฉลิม ในฐานะผู้อำนวยการศูนย์ปฎิบัติการขับเคลื่อนนโยบายและยุทธศาสตร์การแก้ไขปัญหาชายแดนใต้ (ศปก.กปต.)พร้อมคณะ เดินทางเยือนประเทศมาเลเซีย เพื่อแลกเปลี่ยนข้อมูลด้านความมั่นคงและความไม่สงบในภาคใต้ ระหว่างวันที่ 8-10 มกราคม โดยเป็นภาพที่ ร.ต.อ.เฉลิม ยืนอยู่ท่ามกลางคณะ โดยใช้มือขวาเท้าไหล่ผู้ติดตามเอาไว้ มีอาการคล้ายคนเมายืนทรงตัวไม่อยู่ และปรือตา
ทั้งนี้ ชาวเน็ตที่เห็นภาพดังกล่าวต่างวิพากษ์วิจารณ์ถึงความไม่เหมาะสม เพราะเป็นการเดินทางไปในฐานะรองนายกรัฐมนตรีของไทย ขณะที่อีกฝ่ายกล่าวว่าภาพดังกล่าวเป็นการถ่ายแค่ช่วงเวลาสั้นๆ จึงไม่เป็นธรรมในการกล่าวหา
