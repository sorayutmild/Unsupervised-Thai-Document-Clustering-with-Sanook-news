กำลังเป็นประเด็นที่พูดถึงอยู่ในโชเชียลเน็ตเวิร์กและเว็บไซต์ชื่อดังสุดๆ สำหรับกรณีดาราสาว ตาล กัญญา กับแฟนหนุ่มฝรั่ง นามว่า ไมเคิล ซาเฟล หลังมีผู้โพสต์ข้อความส่งถึง ตาล กัญญา ผ่านทางเฟซบุ๊ก เกี่ยวกับพฤติกรรมของแฟนหนุ่ม ที่อวดอ้างว่าร่ำรวยจากการทำธุรกิจ ตระเวนเดินทางบรรยายทั่วประเทศ พร้อมกับระบุว่า ทำธุรกิจนี้ ก็สามารถมีเมียเป็นดาราได้
ชาวเน็ตในเว็บไซต์พันทิพกำลังวิพากษ์วิจารณ์เกี่ยวกับพฤติกรรมของ ไมเคิล ซาเฟล แฟนหนุ่มของดาราสาววิกหลายสี ตาล กัญญา หลังจากที่มีผู้เปิดประเด็นว่า "ดาราสาวรู้หรือเปล่า? ว่าแฟนหนุ่มตัวเองร่ำรวยมาจากสิ่งใด"
อีกทั้งยังระบุรายละเอียดว่า เคยได้เข้าฟังบรรยายเรื่องธุรกิจกับชาวต่างชาติชื่อ ไมเคิล ซาเฟล ซึ่งบอกเล่าวิธีประสบความสำเร็จจากการทำธุรกิจที่ไม่น่าจะใช่ธุรกิจที่ถูกกฎหมาย ซึ่งมักจะปรากฎอยู่ตามเว็บไซต์หรือฟอร์เวิร์ดเมล์ พูดพาดพิงถึงดาราสาวในทางเสียหาย พร้อมกับโชว์รูปถ่ายคู่และประกาศว่า ทำธุรกิจนี้ มีเงินก็มีดาราเป็นแฟนเก็บไว้ในสต็อกได้
นอกจากนี้ บรรดาชาวเน็ตยังพบเฟซบุ๊กชื่อ ไมเคิล ซาเฟล ซึ่งมีสโลแกนตัวเองว่า "ไออยากให้ความรู้ทุกคน อยากสอนให้ทุกคนรวยไปด้วยกัน จงเชื่อในตัวไอ" ซึ่งมีการโพสต์ข้อความชวนเชื่อ เชิญชวนให้ผู้คนมาร่วมทำธุรกิจดังกล่าว และมีคลิปวิดีโอการบรรยายชื่อ bhip michael ถูกโพสต์ทางเว็บไซต์ยูทูบ
อย่างไรก็ตาม ตาล กัญญา ซึ่งก่อนหน้านี้เคยต้องเป็นข่าวกับ แอมป์ พิธาน แฟนหนุ่มคนปัจจุบันของซุปตาร์ อั้ม พัชราภา เคยออกมายอมรับว่า กำลังคบหาดูใจกับชาวต่างชาติ ซึ่งน่าจะหมายถึง ไมเคิล ซาเฟล ผู้ที่กำลังตกเป็นประเด็นอยู่ในขณะนี้ อีกทั้งยังมีคนสังเกตทักษะภาษาอังกฤษของดาราสาว ที่ปรากฎตามอินสตาแกรมหรือเฟซบุ๊ก นับว่ายังมีทักษะภาษาค่อนข้างอ่อน
ส่วนประเด็นที่ชาวเน็ตยังแคลงใจอยู่ ก็คือ ตาล กัญญา มีส่วนรู้เห็นเป็นใจเกี่ยวกับพฤติกรรมของแฟนหนุ่มฝรั่งคนนี้หรือไม่? เพราะแฟนหนุ่มฝรั่งถึงกับนำชื่อเสียงไปใช้ในทางธุรกิจและแอบอ้างอย่างเสียหาย ส่งผลกระทบต่อภาพลักษณ์
บทสรุปที่กำลังโจษจันอยู่ในโลกออนไลน์ ระหว่าง ตาล กัญญา กับแฟนหนุ่ม ไมเคิล ซาเฟล ต่อจากนี้จะเป็นอย่างไร เชื่อว่าต้องมีคำชี้แจงเกี่ยวกับกรณีนี้ออกมาอย่างแน่นอน โปรดติดตามกันต่อไป...