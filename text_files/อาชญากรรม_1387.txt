(26 ก.ค.) เจ้าหน้าที่ตำรวจ สภ.หันคา จ.ชัยนาท ได้รับแจ้งความร้องทุกข์จากผู้ปกครองของ ด.ญ.พลอย (นามสมมติ) อายุ 13 ปี นักเรียนชั้นมัธยมศึกษาชั้นปีที่ 1 ที่โรงเรียนแห่งหนึ่ง ระบุว่า ด.ญ.พลอย ถูกนักเรียนชายรุ่นพี่ชั้นมัธยมศึกษาชั้นปีที่ 3 จำนวน 4 คน ที่อยู่โรงเรียนเดียวกัน ร่วมกันรุมโทรมข่มขืนในบ้านพักครู ขณะที่ ด.ญ.พลอย กำลังเดินไปเข้าห้องน้ำ
ภายหลังจากได้รับแจ้งความร้องทุกข์ พล.ต.ต.ภวัต พรหมมะกฤต ผบก.ภ.จว.ชัยนาท ได้สั่งการให้ดำเนินการจับกุมผู้กระทำผิดและดำเนินคดีอย่างเด็ดขาด ล่าสุดได้ควบคุมตัวเยาวชนที่กระทำผิด แจ้งข้อกล่าวหาร่วมกันข่มขืนกระทำชำเรา เด็กอายุต่ำกว่า 15 ปี และนำตัวไปฝากขังที่ศาลเยาวชนและครอบครัวจังหวัดชัยนาทแล้ว ล่าสุดได้รับการประกันตัวตามกฎหมายเยาวชน ก่อนดำเนินการเอาตัวไปสอบปากคำผู้ต้องหา
สำหรับกรณีดังกล่าวเกิดขึ้นเมื่อวันที่ 21 กรกฏาคมที่ผ่านมา เวลาประมาณ 14.30 น. ช่วงเวลาใกล้เลิกชั้นเรียนประจำวัน ด.ญ.พลอย ได้เดินไปเข้าห้องน้ำข้างนอกตัวอาคารเรียน ซึ่งไปพบกับกลุ่มนักเรียนชายที่ก่อเหตุที่มักนั่งอยู่บริเวณชมรมดุริยางค์ กลุ่มนักเรียนที่ก่อเหตุได้ลงมือเข้าฉุดกระชากเด็กนักเรียนผู้เสียหายและลากเข้าไปข่มขืนในบ้านพักครูวิชาดนตรี รุมโทรมกันก่อเหตุทีละคน เด็กนักเรียนผู้เสียหายบอกว่าถูกจับกดคอไว้ นักเรียนชาย 3 คน ร่วมก่อเหตุ อีก 1 คน คอยดูต้นทาง
ทางด้าน ผู้อำนวยการโรงเรียนที่เกิดเหตุ ได้เปิดเผยว่า ไม่คาดคิดว่าเหตุการณ์ลักษณะดังกล่าวจะเกิดขึ้นในโรงเรียน เพราะที่โรงเรียนมีการอบรมเรื่องทางเพศให้กับนักเรียนอยู่เสมอ พร้อมกับยืนยันว่าทางโรงเรียนไม่ได้มีเจตนาจะปิดข่าว หลังเกิดเหตุได้สั่งให้ครูฝ่ายปกครองดำเนินการ เรียกผู้ปกครองของกลุ่มเด็กนักเรียนที่ร่วมกันก่อเหตุมารับทราบ อีกทั้งยอมรับว่า เด็กนักเรียนชายกลุ่มที่ก่อเหตุ เคยมีประวัติก่อเหตุมีเรื่องทะเลาะวิวาทมาก่อน และมักโดดเรียนอยู่เป็นประจำ ส่วนเด็กนักเรียนหญิงที่เป็นผู้เสียหายก็มีประวัติขาดเรียนบ่อยครั้ง แต่ผู้เสียหายมีความสามารถด้านดนตรี จึงยังคงให้เรียนต่อ ภายหลังจากที่เคยขอหยุดพักการเรียนมาแล้ว
ขณะที่ ผู้ปกครองของ ด.ญ.พลอย เปิดเผยว่า ตอนแรกยังไม่ทราบเรื่อง จนกระทั่งมีโทรศัพท์จากครูที่โรงเรียนระบุว่า ด.ญ.พลอย ถูกข่มขืน จึงไปสอบถามและยอมเล่าให้ฟังในที่สุด ด.ญ.พลอย บอกว่า เดินไปเข้าห้องน้ำกับเพื่อน แต่ถูกรุ่นพี่เข้ามาล็อกคอ เพื่อนที่มาด้วยกันไม่กล้าช่วย จึงโดนลากตัวเขาไปที่บ้านพักครู ถูกจับปิดปากและชกเข้าที่ท้อง ก่อนจะลงมือข่มขืนทีละคน เมื่อสำเร็จความใคร่ยังถูกข่มขู่ทำร้ายด้วย
ด.ญ.พลอย ยังเล่าให้ฟังอีกว่า หลังจากเกิดเหตุ ตนไม่กล้านำเรื่องไปบอกใคร จนเริ่มมีเพื่อนพูดจาล้อเลียน เป็นเป้าสายตาไปทั้งโรงเรียน บางคนบอกว่า เรามี 500 บาท ไปกับเราหรือเปล่า จนตนรู้สึกอับอายและไม่อยากไปโรงเรียน หลังเกิดเหตุผู้ปกครองฝ่ายผู้ก่อเหตุได้ติดต่อมาขอยอมความ บอกจะชดใช้ให้ คนละ 5,000 บาท แต่เมื่อไปเข้าแจ้งความ มีการเสนอให้ถอนแจ้งความ แล้วจะชดใช้ให้คนละ 10,000 บาท
อย่างไรก็ตาม คดีดังกล่าวทางเจ้าหน้าที่ตำรวจและผู้ที่เกี่ยวข้องเตรียมเรียกตัวผู้ก่อเหตุและเหยื่อผู้เสียหายมาให้ปากคำเพิ่มเติมร่วมกับสหวิชาชีพในวันที่ 28 กรกฎาคมนี้
ขอบคุณเนื้อหาข่าวจาก ข่าวสดออนไลน์