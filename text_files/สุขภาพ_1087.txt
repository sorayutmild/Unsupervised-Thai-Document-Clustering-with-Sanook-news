
การใช้สายชำระที่ถูกวิธีต้องฉีดจากส่วนที่สะอาดไปยังส่วนสกปรกเพื่อป้องกันการปนเปื้อนของเชื้อโรคหรือแบคทีเรียเข้าสู่ช่องคลอดหรือท่อปัสสาวะ
ก่อนใช้สายชำระในห้องน้ำสาธารณะ ควรฉีดน้ำจากหัวชำระทิ้งในโถส้วมสัก 3-4 ครั้ง จากนั้นก็ฉีดน้ำออกมาล้างหัวฉีดให้สะอาด แล้วกดชักโครกทิ้งทำความสะอาดโถส้วมไปพร้อมๆ กัน
ปัญหาส่วนตัวในห้องน้ำที่กวนใจทั้งชายและหญิง “ทุกวันนี้ใช้สายฉีดชำระกันถูกวิธีกันหรือเปล่า”

 
ฉีดสายชำระจากหน้าไปหลัง หรือหลังไปหน้า
การใช้สายชำระที่ถูกวิธีต้องฉีดจากส่วนที่สะอาดไปยังส่วนสกปรก ซึ่งด้านหน้าของผู้หญิงมีท่อปัสสาวะและช่องคลอด ส่วนด้านหลังมีทวารหนักซึ่งเป็นอวัยวะขับถ่ายสิ่งสกปรกออกจากร่างกาย ดังนั้นการฉีดน้ำชำระจึงต้องฉีดจากด้านหน้ามาด้านหลัง เพื่อป้องกันอุจจาระปนเปื้อนเชื้อโรคหรือแบคทีเรียเข้าสู่ช่องคลอดหรือท่อปัสสาวะ ซึ่งอาจทำให้เกิดกระเพาะปัสสาวะอักเสบหรือช่องคลอดอักเสบได้ ทั้งนี้ควรฉีดเพียงเบาๆ ล้างทุกซอกมุมให้สะอาด จากนั้นใช้กระดาษชำระเช็ดให้แห้งอีกครั้ง โดยเช็ดจากด้านหน้าไปด้านหลังเช่นกัน ทั้งหมดนี้เป็นวิธีที่สะอาดและปลอดภัยทั้งในคุณผู้หญิงและผู้ชาย
 
การทำความสะอาดสายชำระในห้องน้ำสาธารณะ
หลายคนขยาดเรื่องความสะอาดในห้องน้ำสาธารณะ ต้องอั้นต้องกลั้นกลับไปใช้ห้องน้ำที่บ้าน แต่บางครั้งก็มีความจำเป็น กลับบ้านไม่ทันเสียแล้ว การพึ่งพาห้องน้ำสาธารณะแบบฉุกเฉิน แม้รีบแค่ไหนควรต้องฉีดน้ำจากหัวชำระทิ้งในโถส้วมสัก 3-4 ครั้ง จากนั้นก็ฉีดน้ำออกมาล้างหัวฉีดให้สะอาด แล้วกดชักโครกทิ้งทำความสะอาดโถส้วมไปพร้อมๆ กัน เพื่อความแน่ใจว่าไม่มีคราบเก่าจากคนที่ใช้ห้องน้ำก่อนหน้า
ทั้งนี้หากภายในห้องน้ำมีน้ำยาทำความสะอาดโถส้วม สามารถใช้ทิชชูรองน้ำยาทำความสะอาดแล้วนำมาเช็ดที่หัวสายฉีดชำระก่อนทำความสะอาด เพียงเท่านี้ก็จะช่วยผ่อนคลายความกังวลเรื่องความสะอาดของห้องน้ำสาธารณะลงบ้าง
 
ห้องน้ำสาธารณะไม่มีสายชำระต้องทำอย่างไร?
หุนหันเข้าห้องน้ำสาธารณะแล้วพบความว่างเปล่า มีแต่โถส้วมอยู่โดดเดี่ยวไร้เงาสายชำระ ลองค้นกระเป๋าหาแก้วน้ำใช้แล้วหรือขวดน้ำนำมาล้างให้สะอาด รองน้ำเข้าไปเพื่อทำความสะอาดเมื่อเสร็จธุระ จากนั้นจึงเช็ดให้แห้งด้วยกระดาษชำระ หากไม่มีภาชนะรองน้ำให้ใช้กระดาษชำระแบบเปียก โดยไม่ลืมที่จะเช็ดจากด้านหน้าไปด้านหลังเสมอ
ความสะอาดเป็นเรื่องต้องใส่ใจ แม้ไม่เห็นผลเร็ววัน แต่หากสะสมหมักหมมไปนานๆ อาจเป็นบ่อเกิดของโรคติดเชื้อหลายๆ โรค ยิ่งเมื่อปล่อยทิ้งไว้ การรักษาที่ง่ายอาจกลับกลายเป็นยาก หรือรักษาไม่หายก็เป็นได้ ดังนั้นจึงไม่ควรมองข้ามเรื่องเล็กน้อยลับๆ คับข้องใจภายในห้องน้ำอย่างเด็ดขาด