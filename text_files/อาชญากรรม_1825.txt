เอกสารคำสั่งออกมาชัดเจนแล้ว "บิ๊กโจ๊ก" เด้งจากตำแหน่งผู้บัญชาการสำนักงานตำรวจตรวจคนเข้าเมือง เข้าไปประจำที่สำนักงานตำรวจแห่งชาติ ตามข่าวลือ
(6 เม.ย.) ผู้สื่อข่าวรายงานว่า หลังจากที่มีกระแสข่าวตั้งแต่เมื่อคืนนี้ ระบุว่า พลตำรวจโท สุรเชษฐ์ หักพาล ผู้บัญชาการสำนักงานตรวจคนเข้าเมือง ถูกสั่งโยกย้ายให้เข้าไปทำงานที่สำนักงานตำรวจแห่งชาติ พร้อมกับมีการตั้งข้อสังเกตว่า เพจเฟซบุ๊กที่เป็นช่องทางการสื่อสารประชาสัมพันธ์หลักถูกปิดตัวไปด้วย ทำให้เกิดข้อสงสัยว่าข่าวการโยกย้ายดังกล่าวเป็นความจริงหรือไม่ เพราะยังไม่มีเอกสารใดๆ ออกมายืนยัน
>> ลือสะพัด! เด้งฟ้าผ่า "บิ๊กโจ๊ก" เข้ากรุ เพจเฟซบุ๊กปลิวตั้งแต่เมื่อวาน
ล่าสุดมีเอกสารจาก พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) ลงนามในคำสั่งสำนักงานตำรวจแห่งชาติ ที่ 232/2562 เรื่องข้าราชการตำรวจปฏิบัติราชการ โดยมีเนื้อหาดังนี้
เพื่อให้การปฏิบัติราชการของสำนักงานตำรวจแห่งชาติเป็นไปด้วยความเรียบร้อยและมีประสิทธิภาพ อาศัยอำนาจตามความในมาตรา 11 แห่งพระราชบัญญัติแห่งชาติ พ.ศ. 2547 และข้อ 8 (1) แห่งระเบียบสำนักงานตำรวจแห่งชาติว่าด้วยการสั่งให้ข้าราชการตำรวจไปปฏิบัติหน้าที่ราชการภายในสำนักงานตำรวจแห่งชาติ พ.ศ. 2552
จึงให้ พลตำรวจโท สุรเชษฐ์ หักพาล ผู้บัญชาการสำนักงานตรวจคนเข้าเมือง ปฏิบัติราชการที่ศูนย์ปฏิบัติการสำนักงานตำรวจแห่งชาติ อาคาร 1 ชั้น 20 สำนักงานตำรวจแห่งชาติ โดยขาดจากการปฏิบัติหน้าที่ทางตำแหน่งเดิม เพื่อปฏิบัติหน้าที่ตามที่ผู้อำนวยการศูนย์ปฏิบัติการสำนักงานตำรวจแห่งชาติมอบหมาย
ทั้งนี้ ตั้งแต่บัดนี้เป็นต้นไป สั่ง ณ วันที่ 5 เมษายน 2562

>> บิ๊กโจ๊ก ผู้ฝากผลงานไว้เพียบ! แลกกับค่าแรงที่ทำจน "ตัวลีบ" ถือว่าคุ้มมั้ย