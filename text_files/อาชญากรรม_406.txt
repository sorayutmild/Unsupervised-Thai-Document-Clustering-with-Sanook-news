(11 พ.ย.) หลังจากที่ แพทย์หญิงนิธิวดี ภู่เจริญยศ หรือ หมอนิ่ม และนางสุรางค์ ดวงจินดา มารดา  ถูกออกหมายจับคดีจ้างวานฆ่า เอ็กซ์ จักรกฤษณ์ ทั้งคู่ได้ติดต่อผ่านทางมูลนิธิปวีณาขอเข้ามอบตัว โดย นางสุรางค์ แม่หมอนิ่ม ได้เปิดเผยต่อสื่อมวลชนเหตุผลถึงสาเหตุที่กระทำเช่นนั้น เนื่องจากว่ารู้สึกสงสารลูกสาวที่ถูกทำร้ายมาตลอด 6 ปี และได้บอกอีกว่ากระทำเพียงคนเดียวเท่านั้น ลูกสาวไม่มีส่วนรู้เห็นด้วย
ด้านแพทย์หญิงนิธิวดี ได้เปิดเผยถึงกรณีนี้ว่า 
"ส่วนในประเด็นต่างๆที่ข่าวลง เช่น เรื่องของในตู้เซฟ คิดว่าตัวดิฉันหวังในสมบัติของพี่เอ็กซ์ ทั้งๆที่ดิฉันก็บอกไปแล้วว่าทรัพย์สินที่ออกมาจากเซฟ เป็นทรัพย์สินส่วนตัวของดิฉันเท่านั้น ส่วนของพี่เอ็กซ์ดิฉันไม่ได้หยิบมาซักชิ้น มีคำถามหลายคำถามว่าดิฉันโดนพี่เอ็กซ์ทำร้ายจริงหรือเปล่า หลักฐานมีอยู่ แต่วันนี้ดิฉันคงไม่สะดวกเอาให้ใครดูเท่าไหร่ แล้วเรื่องที่ตอนที่ดิฉันท้องครั้งที่ 3 ที่สงสัยว่าดิฉันท้องก่อนพี่เอ็กซ์จะเสีย ว่าดิฉันไปมีชู้มั้ย ดิฉันคุยกับพี่เอ็กซ์ตลอดว่าลูกคนนี้จะตั้งชื่อว่าอะไร หลักฐานก็มีอยู่ เพราะฉะนั้นอยากจะบอกเลยว่า ดิฉันไม่เคยคบชู้"
นอกจากนี้แพทย์หญิงนิธิวดี ยังฝากให้เรื่องของครอบครัวตนเองเป็นอุทาหรณ์แก่สังคม
"ดิฉันอยากจะขอให้ทุกคนหยุดใช้ความรุนแรงในครอบครัว ผู้ชายมีกำลังแต่อย่าทำกับผู้หญิงอย่างนี้อีกเลย เรื่องยาเสพติดด้วย ถ้าพี่เอ็กซ์ไม่ติดยาคงจะไม่ทำแบบนี้ ครอบครัวของดิฉันพังแล้ว ครอบครัวดิฉันเป็นอุทาหรณ์ให้กับหลายๆคนได้มั้ย อย่าให้เกิดเหตุการณ์อย่างนี้อีกเลย ส่วนลูกดิฉันจะคงต้องสอนให้เขาทั้งสองคนรู้จักคำว่ารัก และยังให้เค้ารักพ่อ ถึงแม้ว่าพ่อจะไม่ดี เราก็ต้องชี้ให้เขาทราบว่าสิ่งที่ไม่ดีคืออะไร
และสิ่งที่สำคัญที่สุดในวันนี้ ดิฉันเข้าใจแล้วว่าความรักของแม่ยิ่งใหญ่แค่ไหน ดิฉันทำให้คุณแม่ร้องไห้มาตลอด 6 ปี และยังทำให้แม่ต้องทำผิด ถ้าเป็นไปได้อยากจะขอรับผิดและรับโทษแทนคุณแม่ และในวันนี้ดิฉันคงไม่กล้าทำให้คุณแม่ร้องไห้อีกต่อไปแล้ว" 
ทั้งนี้ ในวันที่นางสุรางค์ทำการตกลงกับนางสาววรพรรณภูรี เรื่องการจ้างวานฆ่านายจักรกฤษณ์นั้น ตัวแพทย์หญิงนิธิวดี อ้างว่า ในวันที่มารดาติดต่อจ้างวานฆ่า ตนกำลังพักรักษาตัวและได้รับยานอนหลับ จึงทำให้ไม่ทราบเรื่องและมีส่วนรู้เห็นในการจ้างวานแต่อย่างใด ตนเองเพิ่งทราบเรื่องแค่ไม่กี่วันก่อนหน้านี้
ล่าสุด ในชั้นสอบสวน นางสุรางค์ได้ให้การรับสารภาพ ส่วนแพทย์หญิงนิธิวดีให้การปฏิเสธ และยื่นขอประกันตัวด้วยวงเงินคนละ 5 แสนบาท