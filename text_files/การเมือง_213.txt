วันที่ ๑๖ ธันวาคม ๒๕๕๗ ราชกิจจานุเบกษา ได้เผยแพร่ ประกาศสำนักนายกรัฐมนตรี เรื่อง พระราชทานพระบรมราชานุญาตให้ถอดยศทหาร และเรียกคืนเครื่องราชอิสริยาภรณ์
ประกาศระบุว่า มีพระบรมราชโองการโปรดเกล้า ฯ พระราชทานพระบรมราชานุญาตให้ถอด นายทหารสัญญาบัตรออกจากยศทหาร และเรียกคืนเครื่องราชอิสริยาภรณ์ที่ได้รับพระราชทานทุกชั้นตรา ตามข้อ ๗ ของระเบียบสำนักนายกรัฐมนตรีว่าด้วยการขอพระราชทานพระบรมราชานุญาตเรียกคืนเครื่องราชอิสริยาภรณ์ พ.ศ. ๒๕๔๘ รวม ๖ นาย ดังนี้ ๑. พันตรี ชานนท์ ชิณวงศ์ สังกัดกองบัญชาการกองทัพไทย(หรือ เสธ.น็อต ผู้ต้องหาค้ายาบ้า) ตั้งแต่วันที่ ๒๖ กันยายน ๒๕๕๖ ซึ่งเป็นวันที่มีคำพิพากษาถึงที่สุด เนื่องจากศาลฎีกาพิพากษาให้ลงโทษประหารชีวิต ฐานร่วมกันฆ่าเจ้าพนักงาน และพยายามฆ่าเจ้าพนักงานซึ่งปฏิบัติการตามหน้าที่ ฐานต่อสู้ขัดขวางเจ้าพนักงานซึ่งปฏิบัติการตามหน้าที่ และฐานมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต และเรียกคืนเครื่องราชอิสริยาภรณ์ ชั้นตริตาภรณ์มงกุฎไทย และจัตุรถาภรณ์ช้างเผือก
๒. ร้อยเอก รุ่งรุจ มีแลบ สังกัดกองทัพบก ตั้งแต่วันที่ ๙ เมษายน ๒๕๕๖ ซึ่งเป็นวันที่มี คำพิพากษาถึงที่สุด เนื่องจากศาลมณฑลทหารบกที่ ๓๓ พิพากษาให้ลงโทษจำคุกตลอดชีวิต ฐานร่วมกันหน่วงเหนี่ยวหรือกักขังผู้อื่น หรือกระทำด้วยประการใดให้ผู้อื่นปราศจากเสรีภาพในร่างกาย และฐานร่วมกันฆ่าผู้อื่นโดยไตร่ตรองไว้ก่อน และเรียกคืนเครื่องราชอิสริยาภรณ์ ชั้นจัตุรถาภรณ์ช้างเผือก และจัตุรถาภรณ์มงกุฎไทย
๓. ร้อยเอก ประวิทย์ เจริญจิตต์ สังกัดกองทัพบก ตั้งแต่วันที่ ๑๖ กันยายน ๒๕๕๖ ซึ่งเป็นวันที่เข้าเกณฑ์หนีราชการ เนื่องจากกระทำความผิดฐานหนีราชการทหารในเวลาประจำการ และเรียกคืนเครื่องราชอิสริยาภรณ์ ชั้นจัตุรถาภรณ์ช้างเผือก จัตุรถาภรณ์มงกุฎไทย เหรียญจักรมาลา และเหรียญราชการชายแดน ๔. ร้อยตรี ชวลิต ไชยสมบัติ สังกัดกองทัพบก ตั้งแต่วันที่ ๑ มีนาคม ๒๕๕๕ ซึ่งเป็นวันที่มีคำพิพากษาถึงที่สุด เนื่องจากศาลอาญาพิพากษาให้ลงโทษจำคุกตลอดชีวิต ฐานร่วมกันมียาเสพติดให้โทษ ประเภท ๑ ไว้ในครอบครองเพื่อจำหน่ายและจำหน่ายโดยไม่ได้รับอนุญาต และเรียกคืนเหรียญจักรมาลา  ๕. เรืออากาศเอก ชัชวาลย์ วันลา สังกัดกองทัพอากาศ ตั้งแต่วันที่ ๓๑ มีนาคม ๒๕๕๖ ซึ่งเป็นวันที่เข้าเกณฑ์หนีราชการ เนื่องจากกระทำความผิดฐานหนีราชการทหารในเวลาประจำการ และเรียกคืนเครื่องราชอิสริยาภรณ์ ชั้นจัตุรถาภรณ์ช้างเผือก จัตุรถาภรณ์มงกุฎไทย และเบญจมาภรณ์มงกุฎไทย
๖. เรืออากาศเอก บุญเสริม ก้านนาค สังกัดกองทัพอากาศ ตั้งแต่วันที่ ๖ มิถุนายน ๒๕๕๗ ซึ่งเป็นวันที่มีคำสั่งปลดออกจากราชการ เนื่องจากกระทำความผิดวินัยทหารฐานประพฤติชั่วอย่างร้ายแรงและเรียกคืนเครื่องราชอิสริยาภรณ์ ชั้นจัตุรถาภรณ์ช้างเผือก จัตุรถาภรณ์มงกุฎไทย และเหรียญจักรมาลา ประกาศ ณ วันที่ ๑๓ พฤศจิกายน พ.ศ. ๒๕๕๗ผู้รับสนองพระบรมราชโองการพลเอก ประวิตร วงษ์สุวรรณรองนายกรัฐมนตรี