เทศกาลถือศีลกินเจ เวียนมาถึงอีกครั้ง การกินเจยังจัดเป็นหมวดการกินอาหารประเภทชีวจิต ที่เมื่อกินติดต่อกันในช่วงระยะเวลาหนึ่ง สามารถทำให้ร่างกายเกิดความสมดุลได้อีกด้วย ทาง Sanook Horoscope มีข้อปฏิบัติข้อห้ามต่างๆ มาให้ทุกคนได้ทราบกันเพื่อนำไปปฏิบัติตนให้ถูกต้องในระหว่างช่วงเทศกาลกินเจ นี้ค่ะ 
ข้อห้ามของการกินเจ กินเจห้ามกินผัก-อาหารอะไรบ้าง
ถ้าใครที่กำลังจะเริ่มกินเจเป็นครั้งแรก ควรจะต้องศึกษาเอาไว้เพื่อเป็นแนวทางในการปฏิบัติ โดยข้อห้ามมีดังนี้

กินเจห้ามกินผักฉุนหรือผักที่มีกลิ่นแรง ได้แก่ กระเทียม หัวหอม (ต้นหอม, ใบหอม หลักเกียว กุ้ยช่าย ใบยาสูบ (บุหรี่,ยาเส้น,ของเสพติดมึนเมา) งดสูบบุหรี่และกินเหล้าในช่วงที่ถือศีล กินเจ
กินเจห้ามกินเนื้อสัตว์ หรืออาหารที่มีส่วนผสมจากเนื้อสัตว์เป็นส่วนประกอบ หรือเป็นส่วนใด ส่วนหนึ่งจากสัตว์ ไม่ว่าจะเป็นไขมันสัตว์ ไข่ และเลือด
ห้ามกินอาหารรสจัด
ห้ามกินอาหารที่คนปรุงไม่ได้ถือศีลกินเจ
ถ้วยชามจะต้องไม่ปนกัน
ไม่ฆ่าสัตว์ตัดชีวิต
แต่งกายด้วยชุดขาว
ห้ามพูดคำหยาบ โกหก ส่อเสียด หรือพูดจาเพ้อเจ้อ
ห้ามดื่มสุราและของมึนเมา ตลอดช่วงเวลา 9 วัน
ห้ามดับตะเกียงทั้ง 9 ดวง ในสถานที่อย่างศาลเจ้า โรงเจ โรงทาน หรือสถานที่อื่นที่จัดงานถือศีลกินเจ (จะมีการจุดตะเกียงทั้ง 9 ดวงเอาไว้ตลอดวันตลอดคืน จึงต้องมีคนเฝ้าไม่ให้ตะเกียงนั้นดับ)

ความหมายของ "การกินเจ" กินเจเพื่ออะไร
การกินเจ ตามหลักทั่วไปแล้วจะยึดถือกันเป็นระยะเวลา 9 วัน ซึ่งบางคนอาจจะปฏิบัติเพียง 3 หรือ 5 วัน ตามความสะดวก ซึ่งจุดประสงค์จริงๆ ของการกินเจนั้น มีด้วยกัน 3 ข้อหลัก คือ

กินเพื่อสุขภาพอาหารเจเป็นอาหารประเภทชีวจิต เมื่อกินติดต่อกันไปช่วงเวลาหนึ่งจะทำให้ร่างกายเกิดการปรับตัวให้อยู่ในสภาวะสมดุล สามารถขับพิษของเสียต่างๆ ออกจากร่างกายได้ ปรับระบบไหลเวียนโลหิต ระบบทางเดินอาหารให้มีเสถียรภาพ
กินด้วยจิตเมตตาเนื่องจากอาหารที่เรากินอยู่ในชีวิตประจำวัน ประกอบด้วยเลือดเนื้อของสรรพสัตว์ ผู้มีจิตเมตตา มีคุณธรรมและมีจิตสำนึกอันดีงามย่อมไม่อาจกินเลือดเนื้อของสัตว์เหล่านั้นซึ่งมีเลือดเนื้อจิตใจ และที่สำคัญมีความรักตัวกลัวตายเช่นเดียวกับคนเรา
กินเพื่อเว้นกรรมผู้ที่เข้าใจอย่างลึกซึ้งย่อมตระหนักว่าการกิน ซึ่งอาศัยการฆ่าเพื่อเอาเลือดเนื้อผู้อื่นมาเป็นของเรา เป็นการสร้างกรรม แม้ว่าจะไม่ได้เป็นผู้ลงมือฆ่าเองก็ตาม การซื้อจากผู้อื่นก็เหมือนกับการจ้างฆ่าเพราะถ้าไม่มีคนกินก็ไม่มีคนฆ่ามาขาย กรรมที่สร้างนี้จะติดตามสนองเราในไม่ช้าทำให้สุขภาพร่างกายอายุขัยของเราสั้นลง เป็นบ่อเกิดของโรคภัยไข้เจ็บ เมื่อได้ทราบถึงเรื่องกฎแห่งกรรมนี้แล้ว จึงควรหยุดกินหยุดฆ่า หันมารับประทานอาหารเจ ซึ่งทำให้ร่างกายเติบโตได้เหมือนกัน โดยไม่เห็นแก่ความอร่อยช่วงเวลาสั้นๆ เพียงแค่อาหารผ่านลิ้นเท่านั้น

 
กฎระเบียบของการถือศีลกินเจ ต้องปฏิบัติตัวอย่างไร

งดอาหารรสจัด ซึ่งหมายถึงอาหารเผ็ด หวานมาก เปรี้ยวมาก เค็มมาก
รักษาศีลห้า
รักษาจิตใจให้บริสุทธิ์ รักษาอารมณ์
ทำบุญทำทาน
นุ่งขาวห่มขาว

แต่สำหรับบางท่านที่เคร่งครัดมากๆ จะเลือกรับประทานอาหารโดยคนทำจะต้องถือศีลกินเจด้วย และจะใช้จานชามภาชนะเครื่องครัวที่ไม่ปะปนกับของคนอื่น เพื่อแสดงถึงความบริสุทธิ์ที่เชื่อว่าจะส่งผลให้เกิดเป็นบุญกุศลยิ่งใหญ่ ทั้งหมดนี้เป็นข้อห้ามและข้อควรปฏิบัติที่เรามีมาฝากกัน หวังว่าทุกคนจะได้อิ่มบุญ อิ่มใจ กับ "เทศกาลกินเจ" ในครั้งนี้กันทุกคนค่ะ 
อ่านเรื่องราวเทศกาลกินเจ เพิ่มเติมได้ที่

เทศกาลกินเจ 2565 เริ่มวันที่เท่าไร ควรเตรียมตัวอย่างไรกับเทศกาลกินเจ
“กินเจ” ได้บุญจริงหรือไม่? แล้วทำไมถึงได้บุญ! 
กินเจอย่างไร ให้ได้บุญสูงสุด 
ข้อห้ามการกินเจ การกินเจที่ถูกต้อง และผักฉุนที่ห้ามกิน
บทสวดมนต์ขอพรเจ้าแม่กวนอิม “ช่วงเทศกาลกินเจ” สิริมงคลแก่ชีวิต
