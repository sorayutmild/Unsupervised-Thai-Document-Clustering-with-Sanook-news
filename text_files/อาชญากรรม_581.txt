สมาชิกอบต.ยิงกรอกปากเมียสาวดับสยองคาบ้าน ทั้งที่เพิ่งแต่งงานกันได้ 3 เดือน ตำรวจคาดปมหึงหวง
ผู้สื่อข่าวรายงานว่า (25 ส.ค.) สภ.สามพราน จ.นครปฐม ได้รับแจ้งเหตุมีผู้ยิงเสียชีวิต เหตุเกิดภายในบ้านพักไม่มีเลขที่ หมู่ 9 ต.ตลาดจินดา อ.สามพราน จ.นครปฐม นางลำไย (ขอสงวนชื่อนามสกุลจริง) อายุ 36 ปี เจ้าของบ้าน ถูกยิงด้วยอาวุธปืนไม่ทราบขนาด เข้าที่ปากกระสุนทะลุศีรษะ 1 นัด และยังพบเศษหัวกระสุนปืนแตกเป็นเสี่ยงๆ ตกอยู่ใกล้กัน
จากการสอบสวนทราบว่าคนร้ายคือ นายอัมพร พวงระย้า หรือ อบต.เบี้ยว อายุ 48 ปี สมาชิก อบต.หมู่ 9 ต.ตลาดจินดา สามีใหม่ของผู้ตาย ที่เพิ่งแต่งงานอยู่กินกันเมื่อประมาณ 3 เดือนที่ผ่านมา ภายหลังลงมือก่อเหตุแล้วได้ขับรถยนต์กระบะหลบหนีไป เจ้าหน้าที่ตำรวจยังไม่สามารถติตตามจับกุมตัวได้
ทั้งนี้ ผู้ตายเป็นแม่หม้ายและมีบุตรสาวอายุ 15 ปี นอกจากนี้ผู้ตายยังหน้าตาดี มีหนุ่มๆ มาติดพันหลายคน ส่วนนายอัมพรเคยมีครอบครัวแล้วแต่ภรรยาเสียชีวิต ขณะที่สามีเก่าของผู้ตายก็ยังติดต่อกันอยู่ และส่งเสียค่าเล่าเรียนให้กับบุตรสาว คาดว่าอาจเป็นสาเหตุที่ทำให้นายอัมพรเกิดความหึงหวง โดยตำรวจจะรวบรวมพยานหลักฐานเพื่อขออนุมัติหมายจับมาดำเนินคดีต่อไป