(19 ม.ค.) สน.ทองหล่อ เปิดภาพกล้องวงจรปิด หลักฐานมัดตัว พี ปรเมศวร์ ตั้งใจจ่อยิงหัว เอ นพปฎล กลางลานจอดรถ ขีดเส้นตายไว้ 5 กุมภาพันธ์ ต้องมารายงานตัว
ความคืบหน้ากรณี นายนพปฎล อธิบาย หรือ เอ อายุ 44 ปี ถูกยิงเสียชีวิตที่ร้านอาหารชื่อดังย่านทองหล่อ หลังเข้าไปห้ามปราม พี ปรเมศวร์ ดาราช่อง 3 ทะเลาะวิวาทกับแฟนสาว เมื่อวันที่ 16 มกราคมที่ผ่านมานั้น ล่าสุดเจ้าหน้าที่ตำรวจและพนักงานสืบสวน สน.ทองหล่อ ได้นำภาพจากกล้องวงจรปิดบริเวณที่เกิดเหตุมาตรวจสอบแล้ว
โดยเจ้าหน้าที่ตำรวจเปิดเผยว่า ภาพจากกล้องวงจรปิดเผยให้เห็นช่วงเวลาที่ พี ปรเมศวร์ กำลังมีปากเสียงกับแฟนสาว โดยมี เอ นพปฎล อยู่ในที่เกิดเหตุด้วย ก่อนที่ดาราหนุ่มจะเดินกลับไปที่รถยนต์ และหยิบเอากระเป๋าสะพายสีดำออกมาด้วย พร้อมกับชักปืนออกมาจากกระเป๋าเพื่อข่มขู่ผู้เสียชีวิต
เมื่อ เอ นพปฎล เห็น พี ปรเมศวร์ ชักอาวุธปืนออกมา จึงเกิดความตกใจกลัว พยายามวิ่งหนีจากจุดเกิดเหตุ แต่ได้วิ่งสะดุดขาตัวเองล้มลง ก่อนที่ดาราหนุ่มจะเดินเข้าไปหาผู้เสียชีวิตและตั้งใจยิงเข้าที่ใบหน้า 1 นัด พร้อมกับเดินกลับมาขึ้นรถยนต์และขับออกไปอย่างใจเย็น
อย่างไรก็ตาม ความคืบหน้าของ พี ปรเมศวร์ เจ้าหน้าที่ยังคงไม่สามารถติดต่อได้ แม้จะส่งข้อความไปแล้ว แต่ยังไม่มีปฏิกิริยาตอบกลับ ทั้งนี้ได้ขีดเส้นตายเอาไว้ในวันที่ 5 กุมภาพันธ์นี้ ที่ดาราหนุ่มจะต้องมารายงานตัวกับเจ้าหน้าที่ ถ้ามาจะดำเนินการแจ้งข้อหาฆ่าคนตายเพิ่ม แต่หากไม่มาอาจจะดำเนินการออกหมายเรียกหรือหมายจับในลำดับต่อไป