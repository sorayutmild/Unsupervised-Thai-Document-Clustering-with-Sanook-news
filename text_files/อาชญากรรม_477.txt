ผู้สื่อข่าวรายงานว่า (12 เม.ย.) ในโลกออนไลน์ได้มีการเผยแพร่คลิปวีดีโอ โดยระบุว่าเป็นเหตุการณ์เมื่อวันที่ 11 เม.ย.ที่ผ่านมา เมื่อเวลา 22.00 น. สวป.พนมสารคาม ถูกกลุ่มวัยรุ่นทำร้ายร่างกายขณะเข้าตรวจยึดจยย.ในปั๊มน้ำมัน
ล่าสุด ที่ สภ.พนมสารคาม จ.ฉะเชิงเทรา ได้ร่วมกันตรวจสอบภาพจากกล้องวงจรปิด ภายในปั๊มน้ำมันแห่งหนึ่ง หมู่ที่ 4 ต.ท่าถ่าน อ.พนมสารคาม จ.ฉะเชิงเทรา หลังช่วงคืนที่ผ่านมาเกิดเหตุ กลุ่มเด็กวัยรุ่นรุมทำร้ายร่างกาย พ.ต.ท.กฤษ บุญเรืองคณาภรณ์ สวป.พนมสารคาม จนบาดเจ็บสาหัส ไม่ได้สติ
ทั้งนี้ พ.ต.ท.กฤษ อยู่ระหว่างขับรถยนต์ส่วนตัว ไปตรวจบ้านพักนายตำรวจชั้นผู้ใหญ่ แต่เนื่องจากได้รับแจ้งเหตุว่ามีการแข่งรถบริเวณดังกล่าว จึงเข้าตรวจยึดจยย. ที่รถมีสภาพดัดแปลง ไม่ติดแผ่นป้ายทะเบียน ในปั๊มน้ำมัน และอยู่ระหว่างรอร้อยเวรส่งกำลังมาสนับสนุน
ซึ่งในคลิปที่มีความยาว 1.30 นาที จะเห็นว่า พ.ต.ท.กฤษ ได้เข้ายึดรถจยย. 2 คัน ของกลุ่มเด็กแว้นในปั๊มน้ำมัน กระทั่งวินาที 48 จะเห็นว่ามีวัยรุ่นชายในชุดดำ เดินมาทางด้านหลังและพุ่งเข้าทำร้ายร่างกายจน พ.ต.ท.กฤษ ล้มลง และทุบเข้าที่ใบหน้าซ้ำหลายครั้งจนสลบ
ระหว่างนั้นชายวัยรุ่น 2 คน ที่อยู่ในที่เกิดเหตุจะรีบวิ่งไปขึ้นรถจยย.ขับหนีไป โดยมีพนักงานปั๊มน้ำมันพยายามเข้ามาห้ามปราม ก่อนที่ชายชุดดำจะวิ่งขึ้นรถจจย.ของเพื่อนในกลุ่ม หลบหนีไปในเส้นทาง ถนนทางหลวงสาย 304 มุ่งหน้า ขาเข้าจาก อ.กบินทบุรี เข้าฉะเชิงเทรา
ทั้งนี้ พ.ต.ท.กฤษ ขณะนี้อาการยังโคม่า และถูกนำตัวส่งเข้ามารักษาอาการอยู่ที่ รพ.ตำรวจ
ขอขอบคุณคลิปวีดีโอจาก คุณ Nopphol Ph

