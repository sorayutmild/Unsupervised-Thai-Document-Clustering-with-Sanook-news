     ธรรมเนียมการซื้อรถใหม่ป้ายแดงของคนไทย มักถูกล่อตาล่อใจด้วยของแถมหลากหลายเสมอ ซึ่งบ่อยครั้งที่ของแถมเหล่านั้นไม่มีกลับความจำเป็นในการใช้งาน แต่ถูกใส่มาเพื่อให้ผู้ซื้อรู้สึกคุ้มค่า ปิดการขายได้เร็วขึ้น
     Sanook! Auto จึงขอแนะนำ 5 ขอแถมที่ควรรับจากเซลส์เมื่อถอยรถป้ายแดง จะมีอะไรบ้าง?

1.ฟิล์มกรองแสงคุณภาพดี
     ฟิล์มกรองแสงเป็นสิ่งที่ขาดไม่ได้ไปแล้วท่ามกลางแสงแดดเมืองไทยที่เปี่ยมไปด้วยรังสียูวีระดับเอ็กซ์ตรีม ดังนั้น คุณจึงควรเลือกฟิล์มกรองแสงที่มียี่ห้อเป็นที่นิยมในตลาด ซึ่งโดยส่วนใหญ่จะแบ่งออกเป็น 3 ประเภทหลัก ได้แก่ ฟิล์มปรอท, ฟิล์มดำ และฟิล์มใส ซึ่งฟิล์มแต่ละยี่ห้อ แต่ละรุ่น จะมีค่ากันความร้อนต่างกันออกไป สมัยนี้สามารถค้นหารีวิวฟิล์มกรองแสงแต่ละยี่ห้อได้อย่างง่ายดาย ยอมเสียเวลาเลือกฟิล์มสักนิดแล้วต่อรองเปลี่ยนยี่ห้อ/รุ่นกับเซลส์ อย่างน้อยก็จะได้ขับรถอย่างสบายใจไม่ต่ำกว่า 5-7 ปี
 
2.ประกันภัยชั้น 1 ซ่อมห้าง
     ค่ายรถยนต์ส่วนมากมักแถมประกันภัยชั้น 1 ปีแรกให้เป็นมาตรฐานอยู่แล้ว (แต่ก็ยังมีบางค่ายที่ไม่แถมมาให้) ซึ่งประกันภัยชั้น 1 ก็จะแบ่งเป็นทั้งแบบซ่อมศูนย์ (หรือที่เรียกกันว่า 'ซ่อมห้าง') ซึ่งมีราคาสูงกว่าแบบซ่อมอู่ จึงควรเช็คให้ดีว่าประกันภัยที่ได้รับนั้น สามารถเข้าซ่อมที่ศูนย์บริการได้ แต่หากรถแบรนด์ใดยังไม่มีศูนย์บริการทำสีเป็นของตัวเอง หรืออยู่ไกลจากบ้านมาก ก็ให้เลือกประกันที่ครอบคลุมอู่ทำสีใกล้บ้าน มีผลงานดี จะช่วยเพิ่มความสะดวกเวลานำรถเข้าซ่อมได้

3.ส่วนลดเงินสด หรือ คูปองเติมน้ำมัน
     ว่ากันตามจริงนั้น ของแถมที่มีความจำเป็นต่อการใช้รถจริงๆ ก็มีเพียง 2 ข้อดังที่กล่าวไปข้างต้น หากสามารถตัดของแถมอื่นๆ ที่ไม่จำเป็นออกไป ก็ลองขอเป็นส่วนลดเงินสดหรือเงินดาวน์แทน จะช่วยลดภาระค่าใช้จ่ายในวันออกรถได้เช่นกัน นอกจากนั้น คุณยังอาจต่อรองเพื่อขอคูปองเติมน้ำมันสำหรับวันออกรถได้ด้วย
 
4.ชุดแต่งของแท้เท่านั้น
     หากต้องการให้รถสวยหล่อไม่ซ้ำใคร ก็ลองยื่นข้อเสนอชุดแต่งรถเป็นของแถมได้ ซึ่งกรณีนี้แนะนำว่าควรเลือกชุดแต่งแท้จากผู้ผลิตเท่านั้น เพราะมีคุณภาพชิ้นงานดีกว่าของแต่งนอก สามารถประกอบได้พอดีกับตัวรถ ไม่ต้องเพิ่มจุดเจาะยึดที่ไม่จำเป็นเหมือนกับชุดแต่งนอก ซึ่งระยะยาวอาจก่อให้เกิดสนิมได้

5.ของใช้กระจุกกระจิกเท่าที่จำเป็น
     ของจิปาถะเท่าที่จำเป็น เช่น ชุดพรมปูพื้น, ผ้ายาง, เสาอากาศแบบสั้น เท่านี้ก็น่าจะเพียงพอ ส่วนของแถมอื่นๆ เช่น ฝาครอบกระจกมองข้าง, กันสาด, สครัฟเพลท ฯลฯ เหล่านี้ไม่มีความจำเป็นในการใช้งาน อีกทั้งยังอาจก่อให้เกิดเสียงรบกวนเมื่อขับรถด้วยความเร็วสูง หรืออุปกรณ์ชิ้นไหนที่ต้องต่อสายไฟเพิ่ม ก็เสี่ยงต่อการลัดวงจรทำให้เกิดไฟไหม้ได้ หากช่างผู้ติดตั้งไม่มีความชำนาญเพียงพอ
     ของแถมที่มากับรถป้ายแดงนั้น ใช่ว่าได้เยอะแล้วจะดีเสมอไปนะครับ ทางที่ดีควรเลือกของแถมที่มีคุณภาพ เหมาะสมกับการใช้งาน และช่วยเพิ่มประสิทธิภาพในการใช้รถ น่าจะเป็นทางเลือกที่ดีกว่าครับ
 