ช่วงนี้ที่ออฟฟิศมีแต่คนเป็นหวัดค่ะ ทั้งไข้หวัดธรรมดา และไข้หวัดใหญ่ บางคนอาการหนัก เจ้านายก็อนุญาตให้นอนพักที่บ้านไปเลย แต่บางคนอาการดีขึ้นเล็กน้อย บวกกับงานที่รัดตัว ก็เลยต้องหอบร่าง และหน้ากากอนามัยมาใช้ที่ทำงาน แต่มองไปมองมา เอ๊ะ บางคนหน้ากากอนามัยสีขาว ของบางคนสีเขียว ของบางคนก็หน้าตาแปลกกว่าคนอื่น ทั้งๆ ที่หยิบมาใช้จากกล่องเดียวกัน ทำให้เรามั่นใจว่า มีคนใช้หน้ากากอนามัยไม่ถูกด้านอยู่แน่ๆ จริงๆ แล้วต้องใช้ด้านไหน ใช้อย่างไร มาดูกันค่ะ
 วิธีใส่หน้ากากอนามัย

หันหน้ากากด้านสีเขียวเข้มออก เอาสีขาวเข้าหาหน้าตัวเอง
จะมีด้านหนึ่งที่มีโลหะเส้นเล็กๆ อยู่ภายใน ให้เอาตำแหน่งนั้นไว้ที่สันจมูก
คล้องเชือกไว้กับหู ปรับตำแหน่งให้พอดี
ดึงหน้ากากส่วนล่างให้ลงมาปิดคาง
กดตรงส่วนของโลหะบนสันจมูก ให้โค้งรับสันจมูกพอดี เพื่อให้หน้ากากแนบชิดใบหน้าให้ได้มากที่สุด
ควรเปลี่ยนหน้ากากอนามัยทุกวัน และไม่ควรใช้ร่วมกับผู้อื่น

 
 
เท่านี้ก็ช่วยป้องกันการแพร่เชื้อหวัดให้กับเพื่อนร่วมงาน คนในครอบครัว และคนที่คุณรักได้แล้วล่ะค่ะ แต่หากวันนั้นคุณเป็นหวัด ทั้งไอทั้งจาม แล้วไม่มีหน้ากากอนามัยล่ะก็ แทนที่จะใช้มือป้องปาก อาจลองก้มลงไปไอบริเวณข้อศอกแทน เพราะหากเราไอใส่มือ เราอาจใช้มือหยิบจับสิ่งของ หรืออาหารต่างๆ ที่อาจจะใช้ร่วมกับผู้อื่นอีกต่อหนึ่งก็ได้ค่ะ