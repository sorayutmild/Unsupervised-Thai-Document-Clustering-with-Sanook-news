จับเครือข่ายยาเสพติดขับบีเอ็มป้ายแดง เบนซ์เปิดประทุนขนยาบ้ากว่า 3 แสนเม็ด ขยายผลกว่า 4 ทอด 
พล.ต.ท.ธนิตศักดิ์ ธีระสวัสดิ์ ผู้บัญชาการตำรวจภูธรภาค 5 พร้อมด้วย นายวิชัย ไชยมงคล ผู้อำนวยการสำนักงานป้องกันและปราบปรามยาเสพติดภาค 5 ร่วมแถลงผลการจับกุมผู้ต้องหาเครือข่ายยาเสพติดรายใหญ่ คือ นายมาโนช อายุ 27 ปี ชาว อ.พระสมุทรเจดีย์ จ.สมุทรปราการ, นางสาวปวีณา อายุ 32 ปี ชาว อ.แม่ทะ จ.ลำปาง, นายภาณุ อายุ 32 ปี, นายวิชาญ อายุ 33 ปี และ น.ส.อรนุช อายุ 30 ปี พร้อมของกลางยาบ้า 317,000 เม็ด รถยนต์เก๋งบีเอ็มดับเบิลยู รุ่น 320 i สีดำ ทะเบียนป้ายแดง ฐ 3892 กรุงเทพมหานคร, รถยนต์เก๋งเมอร์เซเดสเบนซ์ รุ่น เอสแอลเค 200 สีขาว ทะเบียน ฆล 5231 กรุงเทพมหนคร และ โทรศัพท์มือถือรวม 8 เครื่อง
สำหรับการจับกุมในครั้งนี้ถือเป็นการขยายผลจากยาบ้าของกลางชุดเดียวมากกว่า 4 ครั้ง เริ่มจากวันที่ 15 ม.ค. ที่ผ่านมา ชุดสืบสวนภาค 5 และ สืบสวนภูธรจังหวัดพะเยา สืบทราบว่าเครือข่ายยาเสพติดจะนำยาบ้าจำนวน 317,000 เม็ด ที่รับจากกลุ่มว้าเตรียมส่งจากจังหวัดพะเยาไปยังจังหวัดปทุมธานี จึงวางแผนจับกุมโดยสามารถยึดยาบ้าของกลางที่ถูกทิ้งไว้ปะปนกับกองขยะใน ต.ท่าวังทอง อ.เอง จ.พะเยา ส่วนผู้ต้องหาหลบหนีไปได้  ต่อมาเจ้าหน้าที่ทราบว่าของกลางยาบ้าจะถูกนำไปส่งที่ตลาดไท จ.ปทุมธานี จึงเริ่มขยายผลโดยนำยาบ้าของกลางใส่รถยนต์กระบะไปจอดไว้ที่ลานจอดรถตลาดไท
กระทั่งมี นายมาโนช ขับรถเก๋งรถยนต์เก๋งบีเอ็มดับเบิลยู เข้ามาจอดประกบและลงจากรถไปเอายาบ้า เจ้าหน้าที่จึงจับกุมโดย นายมาโนช สารภาพว่ารับจากจาก นางสาวปวีณา ให้มารับยาบ้าแทน โดย นางปวีณา ได้ขับรถรถยนต์เก๋งเมอเซเดสเบนซ์ รุ่น เอสแอลเค 200 สีขาว จอดรออยู่ใกล้กับตลาดไทยเพื่อขับนำขึ้นทางด่วน เจ้าหน้าที่จึงขยายผลเข้าไปจับกุมนางปวีณาได้หลังจากนั้นไม่ถึงชั่วโมง
หลังถูกจับ นางสาวปวีณา สารภาพว่าได้รับจากมาอีกทอดหนึ่งจากคนชื่อ "เจ้านายใหญ่" โดยได้รับคำสั่งให้นำยาบ้าของกลางจำนวน 60,000 เม็ด ส่งมอบให้กับกลุ่มผู้ค้ารายย่อยใน จ.พระนครศรีอยุุธยา ชุดสืบสวนจึงให้สายลับนำยาบ้าไปส่งให้ที่ปัมน้ำมันแห่งหนึ่งใน ต.คลองจิก อ.ปางปะอิน จนจับกุม นายภาณุ อายุ 32 ปี นายวิชาญ อายุ 33 ปี 
ขณะที่ นายภาณุ และ นายวิชาญ ยังสารภาพต่อไปอีกว่าได้รับการว่าจ้างให้นำยาบ้าดังกล่าวไปส่งให้ที่ร้านจำหน่ายซีดีภายในร้านเค้กบ้านสวน 2 อ.วังน้อย จ.พระนครศรีอยุธยา เจ้าหน้าที่จึงนำยาบ้าไปส่งให้แทน และเฝ้ารอจนกระทั่งจับกุม น.ส.อรนุช  อายุ 30 ปี ที่มารับยาบ้าได้อีกราย
ผู้บัญชาการตำรวจภูธรภรภาค 5 ระบุว่า คดีนี้เป็นอีกหนึ่งความพยายามในการขนลำเลียงยาเสพติด โดยใช้รถยนต์หรูที่เชื่อว่าจะอำพรางการตรวจค้นของเจ้าหน้าที่ แต่การขยายผลอย่างต่อเนื่อง ทำให้สามารถจับกุมผู้ต้องหาได้ ซึ่งรถหรูที่ยึดมาได้จะถูกตรวจสอบว่าเป็นของใคร อย่างไรก็ตามเชื่อว่าเครือข่ายเสพติดเครือข่ายนี้จะมีรถยนต์หรูที่ใช้ในการขนยาเสพติดและทรัพย์สินที่ถูกฟอกเงินอีกจำนวนมากซึ่งกำลังอยู่ในระหว่างการขยายผลเพิ่มเติมและติดตามจับกุมผู้ร่วมขบวนการทั้งหมดที่เหลืออยู่