ผู้สื่อข่าวรายงานว่า (22 ส.ค.) เมื่อเวลา 14.00 น. นางปวีณา หงสกุล ประธานมูลนิธิเพื่อเด็กและสตรี แถลงข่าวกรณีเมื่อวันที่ 20 ส.ค. มีครูโรงเรียนแห่งหนึ่งใน จ.ปัตตานี โทรศัพท์เข้ามาร้องเรียนขอความช่วยเหลือหลังจากรับทราบเรื่องจากผู้ปกครองของ ด.ญ.เอ (นามสมมุติ) อายุ 11 ปี และ ด.ญ.บี (นามสมมุติ) อายุ 9 ปี ถูกพ่อข่มขืนกระทำชำเรา ซึ่งผู้เป็นแม่ไม่กล้าดำเนินการอะไร เพราะหวาดกลัว
จากการสอบถาม นางเกด (นามสมมุติ) กล่าวว่า ตนมีลูกติดกับสามีเก่า 1 คน คือ ด.ญ.เอ อายุ 11 ปี ต่อมามีสามีใหม่ และอยู่กินด้วยกันจนมีลูกสาว คือ ด.ญ.บี โดยไม่ได้จดทะเบียนสมรสกัน โดยเมื่อวันที่ 19 ส.ค.ที่ผ่านมา ลูกชาย 2 คน วัย 5 และ 6 ขวบ มาบอกว่าเห็น นายเก่ง (นามสมมุติ) ข่มขืนลูกสาว ตนไม่รู้จะทำอย่างไร เพราะสามีมีพฤติกรรมเสพยาเสพติด และมักทำร้ายร่างกายตนเป็นประจำทำให้ตนหวาดกลัว จึงนำเรื่องดังกล่าวไปปรึกษาครู
ล่าสุด เจ้าหน้าที่ตำรวจได้ดำเนินการอนุมัติขอหมายจับจากศาลจังหวัดปัตตานี พร้อมได้ควบคุมตัวนายเก่งแล้ว โดยรับเด็กและมารดาเข้ารับการคุ้มครอง จนกว่าจะเสร็จสิ้นกระบวนการ โดยระหว่างที่เจ้าหน้าที่สอบสหวิชาชีพเด็กทั้ง 2 คน ต่างเล่าเหตุการณ์พร้อมร่ำไห้ตลอดเวลา โดยขอร้องให้เจ้าหน้าที่ลงโทษประหารชีวิตนายเก่ง เพราะการกระทำของนายเก่ง มีความโหดร้าย ทำให้เกิดความทุกข์ทรมานแสนสาหัส แม้จะร้องขอความเมตตา ก็ไม่ยอมหยุด ซ้ำร้ายทุกวันนี้ต้องอยู่อย่างหวาดผวา และเห็นนายเก่งทุบตีทำร้ายแม่เกือบทุกวัน