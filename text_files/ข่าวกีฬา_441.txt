ธีราทร บุญมาทัน แบ็คซ้ายตัวเก่งของ บุรีรัมย์ ยูไนเต็ด แค่นัดแรกก็สร้างประเด็นให้หลายคนได้พูดถึง การเล่นนอกเกม หลังจากควบคุมอารมณ์ของตัวเองไม่อยู่ กลายเป็นเครื่องหมายคำถามถึงโอกาสในนาม "ทีมชาติไทย"อาการน็อตหลุด  ในเกมนัดแรกของศึกโตโยต้าไทยพรีเมียร์ลีก เมื่อวันเสาร์ที่ผ่านมา ในเกมที่ บุรีรัมย์ ยูไนเต็ด เปิดบ้่านอัด การท่าเรือไทย เมืองไทยประกันภัย เอฟซี ไป 2-0 "เดอะอุ้ม" ที่กำลังถูกหลายคนตราหน้าว่า นี่คือ "นิสัย" ที่ได้เป็นเครื่องหมายการค้า จนเป็นภาพด้านลบ ที่ติดตัวเขาไปแล้วอย่างนั้นหรือ?  "เจ้าอุ้ม" คือนักเตะที่เปี่ยมไปด้วย "พรสวรรค์" การเปิดบอลที่ยอดเยี่ยม การมีทักษะลูกหนัง ที่อยู่ลำดับต้นๆ ของเมืองไทย แถมด้วยความคล่องแคล่วในการไปกับบอลได้ดี ทำให้ชื่อของ ธีราทร บุญมาทัน  คือหนึ่งในนักเตะที่ยอดเยี่ยม อันดับต้นๆ ของลีกสูงสุดเมืองสยาม
มีแค่ สิ่งเดียวที่ทำให้คุณค่าของแบ็คซ้ายอนาคตไกลรายนี้ เสื่อมถอยลงไป นั่นคือเรื่องการควบคุม "อารมณ์"! หลายปีที่ผ่านมา เจ้าอุ้มยังก้าวผ่านสิ่งนี้ไม่ได้ และผมเอง ก็เชื่อว่าแฟนบอลหลายคนก็เอาใจช่วยให้เขาก้าวผ่านมันไปได้สักทีเถอะ! แต่กลับกัน ก็มีแฟนบอลจำนวนไม่น้อย ที่จ้องจับผิด และ รุมกระหน่ำ ในสิ่งที่เขาตัดสินใจทำในสนามแบบนี้ ภาพของการเป็น "นักเตะแบดบอย" ลงโทษเขาหลายต่อหลายครั้ง บางครั้งก็รอดตัว บางครั้งก็ต้องก้มหน้ารับชะตากรรมในสิ่งที่ตัวเองทำด้วย "ใบแดง"  ไม่มีใครข้องใจกับฝีเท้าของ ธีราทร ในเวลานี้ แต่ผมเองกลับข้องใจ ในเรื่องของการควบคุมอารมณ์ของเขาเอง ว่า "อายุที่มากขึ้น ทำไม เจ้าอุ้มถึงไม่โตไปตามฝีเท้าที่เอกอุของตัวเอง" ก่อนหน้านี้มีเสียงเรียกร้องให้ ธีราธร คัมแบ๊คสู่ทีมชาติไทย และผู้เป็นกุนซือทีมช้างศึกอย่าง เกียรติศักดิ์ เสนาเมือง ก็แสดงเจตจำนงค์ พร้อมอ้าแขนรับเขาสู่อ้อมอกทีมอีกครั้ง ความกังวลใจของแฟนบอล คือเมื่อเจ้าอุ้มกลับมารับใช้ชาติ เขาจะควบคุมอารมณ์ในสนามได้มากน้อยเพียงใด เป็นสิ่งที่หลายคนตั้งคำถามไว้
ผมว่านี่คือสิ่งที่ทำให้นายใหญ่ทีมชาติไทยปวดหัวไม่น้อย อย่าลืมว่า นักเตะทีมชาติชุดปัจจุบัน ต่างถูกจัดหนักจัดเต็มมาในเรื่องการควบคุมอารมณ์มาตลอด โดยยึดหลักว่า "เราต้องเป็นผู้ชนะทั้งในและนอกสนาม" ใครเกเร ใครเล่นนอกเกม มีหวังโดนหั่นทิ้งโดยไม่แยแสต่อฝีเท้าว่าจะเก่งและเจ๋งแค่ไหนก็ตามจากนี้เป็นต้นไป ผมบอกเลย หากเจ้าอุ้มต้องการกลับมารับใช้ชาติ เขาต้องเร่งหั่นเนื้อร้ายในตัวเองชิ้นนี้ออกไปให้เหี้ยนเตียน ไม่เช่นนั้นเขาจะไม่ได้รับความภูมิใจอีกเลยใน "นามทีมชาติ" และสุดท้ายเขาเองนั่นแหละ จะโดนสิ่งที่เรียกว่า "อารมณ์" กลับมาทำร้ายตัวของเขาเองที่สำคัญไปกว่านั้น "ทีมชาติไทย" เวลานี้...ควร "ได้ประโยชน์" จากการมีนักเตะแบบ "อุ้ม ธีราธร" ไม่ใช่ "เสียประโยชน์" จากการมี "อุ้ม ธีราทร" ในนาม "ทีมชาติไทย"!!!  
เรื่องโดย : บ.ส้มซิ่ง
 