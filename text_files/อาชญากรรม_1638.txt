พริตตี้สาว พบ ผบก.น.4 แจงโพสต์ภาพเป่าแอลกอฮอล์ แล้วไม่ถูกจับ ที่จริงไม่ได้ดื่ม แค่หวังอวดเพื่อน ขอโทษ ทำตำรวจเสียหาย
นางสาวอลิษา วิชามูล อายุ 21 ปี พริตตี้สาว เดินทางเข้าพบ พลตำรวจตรีนัยวัฒน์ ผะเดิมชิต ผู้บังคับการตำรวจนครบาล 4 เพื่อแสดงความบริสุทธิ์ใจ กรณีที่ตนได้โพสต์รูปภาพและข้อความบนเฟซบุ๊กส่วนตัว ทำให้เกิดกระแสวิพากษ์วิจารณ์บนสังคมออนไลน์ถึงการปฏิบัติหน้าที่ของตำรวจ
โดย นางสาวอลิษา เปิดเผยว่า เหตุการณ์ดังกล่าวเกิดขึ้น เมื่อกลางดึก วันที่ 18 เมษายน ที่ผ่านมา ขณะนั้น ตนขับรถมาถึงด่านตรวจวัดแอลกอฮอล์ บริเวณ CDC (Crystal Design Center) ถนนเลียบทางด่วน เอกมัย-รามอินทรา) โดย ดาบตำรวจประวิตร ขาวเลิศ เจ้าหน้าที่ตำรวจ สน.โชคชัย ได้ให้ตนเป่าแอลกอฮอล์ แต่ปรากฏว่า ระดับแอลกอฮอล์เป็น 0 จากนั้น ดาบตำรวจประวิตร ได้ขอใบขับขี่ แต่ตนไม่ได้เอามาด้วย ทางตำรวจจึงให้เสียค่าปรับ ระหว่างนั้น ตนได้นำโทรศัพท์ไอโฟน ขึ้นมาเล่นเกมส์ พร้อมทั้งรับประทานน้ำ ขนม และพูดคุย เนื่องจาก ดาบตำรวจประวิตรและตนเป็นคนจังหวัดอุบลราชธานีเหมือนกัน พร้อมขอถ่ายรูปคู่เก็บไว้ จากนั้น ได้โพสต์รูปภาพดังกล่าวขึ้นบนเฟซบุ๊กส่วนตัว พร้อมระบุข้อความที่มีเนื้อหาว่า ถูกตำรวบจับเป่าเเอลกอฮอล์สูง แต่ไม่ถูกจับ ซึ่งการกระทำดังกล่าว ตนยืนยันว่า ไม่ได้มีเจตนาทำให้ผู้อื่นเสียหายแต่อย่างใด แต่เพียงแค่อยากโชว์เพื่อนว่า ถูกจับเป่าแล้ว แต่ไม่ถูกจับ และอยากขอโทษเจ้าหน้าที่ตำรวจ ที่ทำให้เกิดความเสียหายขึ้น
ด้าน พลตำรวจตรีนัยวัฒน์ กล่าวว่า จากการสอบสอบสวนชัดเจนแล้วนั้น นางสาวอลิษา ไม่ได้มีเจตนา กรณีดังกล่าวจึงไม่ถือว่ามีความผิดดูหมิ่นเจ้าพนักงาน