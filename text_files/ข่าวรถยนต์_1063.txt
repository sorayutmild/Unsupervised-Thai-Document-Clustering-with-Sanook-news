     MG ZS 2018 ใหม่ ถูกเปิดตัวอย่างเป็นทางการแล้วในประเทศไทย พร้อมขุมพลังเบนซิน 1.5 ลิตร ชูจุดเด่นด้วยระบบการเชื่อมต่ออัจฉริยะ i-SMART เคาะราคาจำหน่ายรุ่นท็อปสุดเพียง 789,000 บาท

     นายพงษ์ศักดิ์ เลิศฤดีวัฒนวงศ์ รองกรรมการผู้จัดการ บริษัท เอ็มจี เซลส์ (ประเทศไทย) จำกัด กล่าวว่า “เป้าหมายหลักของการพัฒนา NEW MG ZS คือการนำเสนอ ‘สมาร์ทคาร์’ หรือ ‘รถยนต์อัจฉริยะ’ รุ่นแรกของอุตสาหกรรมยานยนต์ไทยที่ไม่เพียงตอบสนองไลฟ์สไตล์ของคนรุ่นใหม่ได้อย่างไร้ขีดจำกัดเท่านั้น แต่ยังสร้างมาตรฐานใหม่ในแบบที่ไม่เคยมีบริษัทรถยนต์รายใดเคยทำมาก่อน"
     "เราจึงติดตั้งเทคโนโลยีการเชื่อมต่ออัจฉริยะใหม่ล่าสุด i-SMART ไว้ในรถยนต์ NEW MG ZS ถือเป็นครั้งแรกที่ผู้ขับสามารถควบคุมฟังก์ชั่นต่างๆภายในรถยนต์ ด้วยการสั่งการด้วยเสียงภาษาไทย รวมถึงรองรับการใช้งานได้ทุกรูปแบบด้วยอีกขั้นของความล้ำสมัย สะดวกสบายและความปลอดภัยที่เหนือกว่าความคาดหมายของลูกค้า โดยเราคาดการว่า NEW MG ZS จะมียอดจำหน่ายมากกว่า 12,000 คัน ต่อปี”

     MG ZS 2018 ใหม่ ถูกติดตั้งระบบ i-SMART ทำงานผ่านหน้าจอขนาด 8 นิ้วเป็นครั้งแรก สามารถสั่งงานผ่านหน้าจอทัชสกรีน, ผ่านระบบ Voice Command ภาษาไทย หรือผ่านแอพพลิเคชั่น i-SMART เพื่อสั่งงานภายในตัวรถ เช่น ระบบปรับอากาศ, ค้นหาจุดหมายปลายทาง, ตรวจสอบสภาพจราจรแบบเรียลไทม์ พร้อมเทคโนโลยี Artificial Intelligent เพื่อเรียนรู้พฤติกรรมของผู้ขับขี่ อีกทั้งยังสามารถแจ้งข้อมูลของตัวรถให้ผู้ขับขี่ได้ตลอดเวลา เช่น ระดับน้ำมันเชื้อเพลิง, การทำงานของแบตเตอรี่, เครื่องยนต์ และระบบเบรก รวมถึงแจ้งเตือนการโจรกรรมได้

     ดีไซน์ภายนอกของ MG ZS 2018 ถูกพัฒนาภายใต้แนวคิด Brit Dynamic โดดเด่นด้วยกระจังหน้าดีไซน์ใหม่ขนาดใหญ่, ไฟท้ายแบบ LED Tube, หลังคาพาโนรามิคซันรูฟ, ตัวถังด้านข้างออกแบบให้มีเส้นสายชัดเจนพาดจากหน้าไปจนถึงซุ้มล้อหลัง มาพร้อมล้ออัลลอยแบบ Bi-Colour ขนาด 17 นิ้ว
     ภายในห้องโดยสารเน้นความหรูหราและสปอร์ตตามสไตล์รถยุโรป ตกแต่งด้วยวัสดุซอฟท์ทัชบริเวณแผงประตูและแผงคอนโซล, ช่องแอร์ดีไซน์เจ็ทเทอร์ไบน์, มาตรวัดเรืองแสงพร้อมหน้าจอแสดงผล, เบาะนั่งด้านหลังพับแยกส่วน 60:40 และที่เก็บสัมภาระส่วนท้ายปรับได้สองระดับโดยปรับระดับเพิ่มขึ้นได้อีก 10 ซม. เป็นต้น

     นอกจากนั้น MG ZS 2018 ยังถูกติดตั้งอุปกรณ์อำนวยความสะดวกอื่นๆ เช่น ระบบควบคุมความเร็วอัตโนมัติ, พวงมาลัยมัลติฟังก์ชั่นแบบสปอร์ตควบคุมเครื่องเสียงและปุ่มรับ-วางสายโทรศัพท์, ปุ่มสตาร์ท, เครื่องเสียงรองรับการเชื่อมต่อไร้สายผ่านบลูทูธ พร้อมยูเอสบี (USB) ช่องจ่ายไฟ 12 โวลต์ กล้องมองหลังพร้อมเซ็นเซอร์กะระยะด้านหลัง เป็นต้น

     MG ZS 2018 ติดตั้งเครื่องยนต์เบนซิน DOHC VTi-TECH 4 สูบ 1.5 ลิตร ให้พละกำลัง 114 แรงม้าที่ 6,000 รอบต่อนาที แรงบิดสูงสุด 150 นิวตันเมตรที่ 4,500 รอบต่อนาที ส่งกำลังด้วยระบบเกียร์อัตโนมัติ 4 สปีดพร้อม Manual Mode
     MG ZS 2018 ติดตั้งระบบความปลอดภัย Synchronized Protection System จำนวน 9 ระบบ เช่น ระบบเบรก ABS/EBD, ระบบควบคุมการทรงตัว SCS (Stability Control System) ระบบควบคุมการเบรกในขณะเข้าโค้ง CBC (Curve Brake Control), ระบบช่วยการออกตัวบนทางลาดชัน HAS (Hill Start Assist System), ระบบตรวจสอบความผิดปกติของลมยาง TPMS (Tire Pressure Monitor System) ฯลฯ รวมถึงถุงลมนิรภัย 6 จุด

     ตัวถังมีให้เลือกทั้งหมด 5 สี ประกอบด้วย สีแดง Scarlet Red, สีฟ้า Marina Blue, สีเงิน Silver Metallic, สีขาว Arctic White และสีดำ Black Knight มาพร้อมแพ็คเกจ i-SMART ฟรี เป็นระยะเวลา 5 ปี และรับประกันคุณภาพ 4 ปี หรือ 120,000 กม.
 
ราคาจำหน่าย MG ZS 2018 ใหม่ มีดังนี้
- รุ่น C ราคา 679,000 บาท- รุ่น D ราคา 729,000 บาท- รุ่น X ราคา 789,000 บาท
 