วันนี้(20 ก.ย. 59)โลกออนไลน์ได้แชร์ภาพป้ายบอกทางไปจังหวัดต่างๆตรงแยกไฟแดง พบเลขระยะทางตรงกับรางวัลที่ 1 และเลขท้าย 2 ตัว ถึง 3 งวด ชาวเน็ตรอลุ้นเลขตัวสุดท้ายว่าจะแม่นหรือไม่
ซึ่งป้ายดังกล่าวเป็นป้ายบอกทางแยกไปตามจังหวัดต่างๆก่อนถึงสี่แยกไฟแดง ทั้งนี้หากสังเกตตัวเลขบอกระยะทางที่เป็นกิโลเมตร จะพบว่าตัวเลขบอกระยะทางของป้ายนี้มีความบังเอิญตรงกับผลสลากกินแบ่งรัฐบาลถึง 3 งวด
เช่น ตรงไปมุกดาหาร 33 กิโลเมตร ตรงกับเลขท้าย 2 ตัว คือ 33 งวดวันที่ 16 ส.ค. 59ตรงไป อ.ธาตุพนม 84 กิโลเมตร ตรงกับเลข 2 ตัวท้ายของรางวัลที่ 1 คือ 638684 งวดวันที่ 1 ก.ย. 59เลี้ยวซ้าย อ.เลิงนกทา 50 กิโลเมตร ตรงกับเลข 2 ตัวท้ายของรางวัลที่ 1 คือ 240650 งวดวันที่ 16 ก.ย. 59
นอกจากนี้ยังมีเลขสุดท้ายคือ เลี้ยวซ้ายไป อำนาจเจริญ 90 กิโลเมตร ซึ่งชาวเน็ตต่างฮือฮาและจดจ้องว่าผลสลากกินแบ่งรัฐบาลประจำงวดวันที่ 1 ต.ค. 59 จะตรงกับเลขระยะทางตัวสุดท้ายหรือไม่ เนื่องจากว่าเลขระยะทางข้างบนบังเอิญตรงกับผลสลากกินแบ่งรัฐบาลมาแล้วถึง 3 งวด
ทั้งนี้ชาวเน็ตต่างแสดงความคิดเห็นเป็นเสียงเดียวกันว่า หากงวดนี้ผลสลากออกตรงกับเลขระยะของป้ายตัวสุดท้ายจริงๆ คงต้องมีคนไปกราบไว้พร้อมนำน้ำแดงไปบูชาแน่ๆ
ขอบคุณข้อมูลจาก Facebook Kamon Pongkan