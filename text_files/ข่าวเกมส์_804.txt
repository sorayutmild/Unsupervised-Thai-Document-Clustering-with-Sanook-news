(review) Monster Hunter Freedom Unite for iOS
                ก็กลับมาพบกันอีกครั้งสำหรับการแนะนำรวมถึงรีวิวเกมดีๆ จากเราชาว Sanook! ว่าแล้วก็มาเริ่มกันเลยดีกว่า เนื่องจากช่วงนี้เกมบนมือถือนั้นระบาดกันอย่างหนัก ทาง capcom ก็ไม่น้อยหน้าส่งเกมฟอร์มใหญ่ที่เรียกได้ว่าใครๆ ก็ต้องรู้จักเป็นอย่างดีนั้นก็คือ Monster Hunter Freedom Unite บนระบบปฎิบัติการ iOSนั้นเอง มาดูกันเลยดีกว่าจะเป็นอย่างไรบ้างถ้ามาอยู่บนเกมมือถือ
Monster Hunter Freedom Unite
เนื้อหาเกม Monster Hunter Freedom Unite for iOS
                นับตั้งแต่ ​Monster Hunter 2G Portable วางจำหน่ายครั้งแรกในประเทศญี่ปุ่นปี ​2008 บนเครื่อง PSP ก็สร้างความฮือฮาและทำยอดขายได้อย่างถล่มทลาย จนต่อมาได้ออกเวอร์ชั่นอังกฤษในชื่อ Monster Hunter Freedom Unite ในยุคที่ผู้คนต่างมีเครื่องมือสื่อสารพกพาอย่างสมาร์ทโฟนและแท็ปเล็ตกันอย่างน้อยคนละหนึ่งชิ้นติดตัวไปไหนมาไหนทำให้ตลาดเกมบนเครื่องสมาร์ทโฟนและแท็ปเล็ตกลายเป็นเป้าหมายหลักของผู้ผลิตซอร์ฟแวร์แอ็พพริเคชั่นต่างๆ จากทั่วโลกไม่เว้นแม้แต่เจ้าแห่งเกมคอนโซลอย่างญี่ปุ่น
การตัดสินใจนำ Monster Hunter Freedom Unite for iOS จากค่าย Capcom มาลงบนเครื่องสมาร์ทโฟนและแท็ปเล็ตจึงถือเป็นการเปิดตลาดใหม่และยังนำร่องการนำเกมในค่ายทุกเครือมาลงเพิ่มในอนาคต ซึ่งผลตอบรับจากเหล่าแฟนซีรีย์นี้ก็ทำให้เกมขึ้นไปอยู่อันดับ 1 ในหลายประเทศได้อย่างไม่ยากเย็น เกมในซีรีย์ Monster Hunter นั้นจะให้คุณได้สวมบทบาทเป็นนักล่ามอนสเตอร์เพื่อปฏิบัติภารกิจตามเควสท์มากกว่า 410 รายการ รูปแบบการเล่นเกมแบบเปิดที่สามารถจะเลือกทำอะไรก่อนก็ได้ มีอาวุธให้เลือกใช้มากถึง 11 ประเภทซึ่งสามารถอัพเกรดได้หลากหลายจากการนำวัถตุดิบที่ได้จากตัวมอนสเตอร์มาใช้พัฒนา มอนสเตอร์ในเกมมีมากมายหลายจำพวก อีกทั้งยังมีภารกิจย่อยในการขุดแร่ จับแมลง ตกปลา เก็บพืชพันธุ์สมุนไพร ฯลฯ​ มาใช้การผสมไอเทม
Monster Hunter Freedom Unite
เนื้อหาเกี่ยวกับเกม Monster Hunter Freedom Unite for iOS
จุดเด่นที่ช่วยเพิ่มอรรถรสของการเล่นบน iOS ให้สมบูรณ์แบบมากยิ่งขึ้น ต้องยกให้กับกราฟฟิคที่ได้รับการปรับปรุงพัฒนาใหม่จนสวยสดงดงามตามแบบฉบับ Monster Hunter ที่แม้แต่คนที่เคยเล่นภาคเก่ามาแล้วตอนสมัยเครื่อง PSP คงต้องถูกใจกับภาพที่สวยงามยิ่งขึ้น ความไหลลื่นในการปรับเฟรมเรททำได้ดี ทำให้การเล่นเกมเป็นไปอย่างไหลลื่น การโหลดเปลี่ยนไปมาระหว่างฉากสามารถทำได้รวดเร็ว และไม่พบอาการกระตุกแม้จะสู้กับมอนสเตอร์บอสตัวใหญ่แบบผู้เล่น 4 คน (ความเร็วขึ้นอยู่กับการเชื่อมต่อ Wifi ของผู้ให้บริการ)
ตัวเกมและระบบเกมภาคนี้ได้รับการถอดแบบมาครบจากต้นฉบับทั้งรูปแบบ วิธีการเล่น ซึ่งเน้นไปยังการออกล่ามอนสเตอร์ตามโลกกว้างที่มีระบบเปิด สามารถเลือกทำเควสท์ ขุดแร่ จับแมลง ตกปลา ฯลฯ เพื่อนำมาปรับปรุงชุดเกราะ อัพเกรดอาวุธ ผสมแร่ธาตุต่างๆนานา มีบริบทความลึก รายละเอียดของเกมที่มากที่สุดเกมหนึ่ง เป็นเกมที่เล่นได้อย่างยาวนาน สิ่งที่ทำให้แฟนของเกมซีรีย์หลงใหลกันถ้วนหน้านั้นต้องยกให้กับความสนุกในการออกล่ามอนสเตอร์ และการได้นำชิ้นส่วนที่ได้จากมอนสเตอร์เหล่านี้มาตีอัพเกรดเป็นอาวุธและชุดเกราะสุดสวยสุดอลังการตามแบบฉบับของเราได้อย่างที่ต้องการ โดยมีความหลากหลายของอาวุธที่มากถึง 11 ประเภทนั้น ทำให้เลือกใช้อาวุธและใช้ต่อสู้ได้ตามความชอบความถนัดตามประเภทของมอนสเตอร์ที่ต้องไปออกล่า ซึ่งอาวุธแต่ละแบบจะมีข้อดีข้อเสียแตกต่างกันไป เมื่อนำมาผสมผสานด้วยการเล่นแบบปาร์ตี้จะสร้างความแตกต่างอย่างเหนือชั้นในการออกล่ามอนสเตอร์ตัวโฉดได้อย่างดีมากยิ่งขึ้น แถมมอนสเตอร์ระดับบอสก็มีขนาดใหญ่โตมโหฬารที่แต่ละตัวจะต้องศึกษาหาจุดอ่อนเพื่อจัดการมันให้ได้
Monster Hunter Freedom Unite
                หากคุณมีหูฟังดีๆสักชุดหรือลำโพงระบบสเตอริโอแจ่มๆสักชิ้นจะยิ่งทำให้การเล่นเกม Monster Hunter Freedom Unite เพลิดเพลินโสตประสาทกระชากติ่งหูอย่างสะใจ เพราะระบบเสียงของเกมออกแบบมาให้แยกเนื้อเสียงเอ็ฟเฟ็กต่างๆได้อย่างดีเยี่ยม สามารถได้ยินเสียงวิ่งของมอนเตอร์หรือเสียงคำรามของเจ้าสัตว์ร้ายแยกซ้ายขวาตามตำแหน่ง รวมไปถึงเสียงธารน้ำ เสียงเคาะขุดแร่ธาตุ หรือแม้แต่เสียงเบ็ดตกปลาตกกระทบผิวน้ำ
                สำหรับการควบคุมนั้นออกแบบมาเพื่อรองรับจอแบบทัชสกรีนที่หากใช้เวลาปรับตัวสักพักก็จะคุ้นเคยชินกับเมนู ไม่ว่าจะกดโจมตี เคลื่อนไหว ใช้ไอเทม หลีกหลบ เปลี่ยนมุมมอง เรียกได้ว่าออกแบบมาเป็นอย่างดี สามารถควบคุมได้ไม่แพ้กับการเล่นผ่านจอยควบคุม โดยในเวอร์ชั่น iOS นี้ได้เพิ่มระบบล็อกเป้าอัตโนมัติมาให้เพื่อเพิ่มความสะดวกในการโจมตีอีกด้วย หากการเล่นผ่านจอทัชสกรีนไม่สะดวก คุณก็สามารถหาซื้อจอยประเภท MFi หรือจอยที่เชื่อมต่อผ่านบลูทูธ ซึ่งแบบที่มีจอยสติ๊กสองด้านคล้ายบน PSP ก็มีวางจำหน่าย
Monster Hunter Freedom Unite
                นอกจากนี้ การเล่นสามารถเชื่อมต่อกับระบบ Wifi เพื่อเล่นกับผู้เล่นอื่นทั่วโลกหรือออกล่ามอนสเตอร์ร่วมผจญภัยกับเพื่อนได้มากสูงสุดถึง 4 คนด้วยกัน การเล่นเชื่อมต่อผ่านระบบ Wifi ทำได้ดีเล่นได้ต่อเนื่องไม่ติดขัด (หากระบบ Wifi มีความเสถียรและเร็วเพียงพอ) ได้ทำการทดสอบการเล่นผ่านระบบ Wifi นอกบ้านอาทิเช่น True Wifi หรือ AIS Wifi ก็สามารถเล่นได้ราบลื่นอย่างน่าประทับใจ ถือได้ว่าเป็นการสร้างประสบการณ์เล่นเกมที่สนุกสนานมากยิ่งขึ้น
                เพื่อให้การเล่นแบบ Wifi หรือกับผู้เล่นคนอื่นได้อย่างสมบูรณ์จึงได้มีการเพิ่มระบบแชตพูดคุยกับผู้เล่นคนอื่นทั้งแบบแยกกรุ๊ปห้องหรือแยกกรุ๊ปปาร์ตี้แบบ 4 คน ซึ่งจะมีระบบแจ้งเตือนเป็นเครื่องหมายตกใจ (!) ทางด้านขวามือ หากมีสมาชิกในกรุ๊ปส่งข้อความมา ถือว่าเป็นระบบที่ทำให้ไม่ขาดการติดต่อกับสมาชิกหรือเพื่อนไป
สิ่งที่น่าเสียดายซึ่งเป็นจุดเด่นของหลายเกมที่นำมาลง iOS แต่ Monster Hunter ภาคนี้ไม่ได้นำมาใช้ ได้แก่ระบบการเก็บเซฟผ่าน iCloud ซึ่งทำให้เราสามารถเล่นข้ามไปมาระหว่างเครื่องในระบบ iOS ได้โดยไม่ต้องกลัวว่าเซฟจะหายไป อีกทั้งระบบการเซฟระหว่างเล่นเกมที่เหมาะสำหรับเครื่องพกพาตามสมัยนิยมก็ไม่มีใส่มาให้
Monster Hunter Freedom Unite
จุดเด่นและจุดด้อย
จุดเด่น
 
- กราฟฟิคที่ปรับปรุงใหม่อย่างสวยงาม
 
- เกมเล่นได้อย่างไหลลื่น รวดเร็ว
 
- ความสนุก ระบบ รายละเอียด ถอดต้นฉบับมาได้ครบถ้วนสมบูรณ์
 
- รายละเอียดเกมสูง เล่นได้นาน
 
- รองรับระบบ Wifi เล่นกับเพื่อนได้สูงสุด 4 คน
 
- ระบบแชทพูดคุยในเกม
 
- มีระบบรองรับการควบคุมด้วยจอยแยกแบบ MFi
จุดด้อย
 
- ราคาที่อาจจะสูงไปสักหน่อย
 
- การควบคุมผ่านระบบทัชสกรีนยังใช้งานยาก
 
- ไม่มีระบบเซฟแบบ iCloud
 
- ไม่มีระบบเซฟเกมระหว่างเล่นเควสต์ ต้องเล่นให้จบหรือรีไทร์ออกมาเท่านั้น
Monster Hunter Freedom Unite
Score : 9.5
 