ปฏิเสธไม่ได้เลยว่าเวทีการประกวดนางงาม ถือใบเบิกทางให้กับหญิงสาวผู้ที่ได้รับตำแหน่งให้กลายเป็นคนดังในช่วงข้ามคืน เพราะนอกจากชื่อเสียง เกียรติยศแล้ว ซึ่งที่ผู้ครองตำแหน่ง Miss Universe จะได้รับเป็นสิทธิพิเศษนั่นก็คือเงินรางวัลก้อนโตตลอดการดำรงตำแหน่งนางงามตลอด 1 ปี
Sanook! Money ได้รวบรวมข้อมูลเกี่ยวกับเงินรางวัลทั้งผู้ได้รับตำแหน่ง Miss Universe รวมถึงรองอันดับที่หนึ่งและรองอันดับที่สองมาฝากกัน
ข้อมูลจากเพจเฟสบุ๊ก Sashes&ScriptsOfficial โพสต์ข้อความระบุว่า ผู้ชนะการประกวด Miss Universe นอกจากจะได้รับมงกุฎมูลค่า 300,000 เหรียญสหรัฐ หรือราว 10.5 ล้านบาท และได้รับเงินเดือนๆ ละ 20,000 เหรียญสหรัฐฯ หรือราว 700,000 บาท ตลอด 1 ปีเต็ม นอกจากนี้ยังได้รับสิทธิพิเศษจากสปอนเซอร์ไม่ว่าจะเป็นเครื่องสำอางและเสื้อผ้าหรู อพาร์ทเม้นต์ใจกลางนิวยอร์ก พร้อมเบี้ยเลี้ยงชีพประจำวัน และสิทธิประโยชน์อื่นๆ อีกมากมาย
รองชนะเลิศอันดับที่ 1 จะได้รับเงินรางวัลมูลค่า 3,000 เหรียญสหรัฐ คิดเป็นเงินไทยราว 100,000 บาท
รองชนะเลิศอันดับที่ 2 จะได้รับเงินรางวัลมูลค่า 2,000 เหรียญสหรัฐ คิดเป็นเงินไทย 65,600 บาท
ส่วนผู้ที่เข้ารอบสุดท้ายและกึ่งรอบสุดท้ายจะได้รับเงินรางวัลมูลค่า 1,000 เหรียญสหรัฐ คิดเป็นเงินไทย 32,800 บาท และ 500 เหรียญสหรัฐ คิดเป็นเงินไทย 16,400 บาทตามลำดับ
นอกจากนี้ ผู้ที่ได้รับรางวัลพิเศษนั้นจะได้รับเงินรางวัลมูลค่า 1,000 เหรียญสหรัฐ คิดเป็นเงินไทย 32,800 บาท
สำหรับผู้เข้าประกวดที่ไม่เข้ารอบนั้นจะได้รับสิทธิพิเศษจากสปอนเซอร์ทั้งชุดว่ายน้ำ เดรส เครื่องสำอางรวมถึงบริการซักรีด
อย่างไรก็ตาม นางงามผู้คว้าตำแหน่ง Miss Universe ใช่ว่าจะได้เงินรางวัลเพียงอย่างเดียว เพราะเธอจะต้องทำภารกิจเพื่อสังคมอีกด้วย