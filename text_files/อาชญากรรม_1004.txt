จากกรณีเกิดเหตุคดีฆาตกรรมโหดเหี้ยม 2 นักท่องเที่ยวชาวอังกฤษ นายเดวิด และ นางสาวฮานนาห์ ที่เกาะเต่า จ.สุราษฎร์ธานี ซึ่งหลังจากตรวจดีเอ็นเอผู้ต้องสงสัยไม่ตรงกัน ทำให้ตำรวจต้องเริ่มต้นค้นหาคนร้ายใหม่ โดยยังต้องการหาตัวชายชาวเอเชียที่ปรากฏในกล้องวงจรปิด ซึ่งสันนิษฐานว่าเป็นแรงงานต่างด้าว ส่วนเพื่อนของผู้เสียชีวิตนั้น เจ้าหน้าที่ไทยได้อนุญาตให้กลับประเทศได้แล้ว
ล่าสุด ผู้สื่อข่าวรายงานว่า (19 ก.ย.) จากกรณีมีข่าวลือในโลกออนไลน์ว่า ตำรวจจับคนร้ายได้แล้ว เนื่องจากผู้ใช้เฟซบุ๊กรายหนึ่งอ้างว่า ตนเองอยู่ในพื้นที่เกาะเต่า โดยระบุว่าตำรวจจับคนร้ายได้ตั้งแต่วันจันทร์ และคนร้ายคือชายชาวต่างชาติ พร้อมอ้างอีกว่าคนร้ายคือเพื่อนของผู้เสียชีวิต ที่มีพฤติกรรมรักร่วมเพศ แล้วมาพบเหตุการณ์ที่เพื่อนชายไปมีเพศสัมพันธ์กับผู้หญิง จึงคว้าจอบทำร้ายทุบตีจนเสียชีวิต และฆ่าผู้หญิงเป็นศพที่สอง โดยมีการต่อสู้กันและคนร้ายมีบาดแผล และหลังจากก่อเหตุคนร้ายเรียกแท็กซี่ไปคลินิกเพื่อล้างแผล เหตุการณ์ทั้งหมดตำรวจได้สอบพยานแวดล้อม โดยเฉพาะคนขับแท็กซี่ที่พาคนร้ายไปยังห้องพัก และสอบสวนคนร้ายก็รับสารภาพ ซึ่งผู้โพสต์เฟซบุ๊กระบุว่ารู้สึกงงที่ตำรวจไม่เปิดเผยข้อมูล และปล่อยให้คดียืดเยื้อ
ด้าน พลตำรวจเอกสมยศ พุ่มพันธุ์ม่วง ผู้บัญชาการตำรวจแห่งชาติ กล่าวถึงกระแสข่าวดังกล่าวว่า เป็นความเข้าใจผิดอย่างแน่นอน เชื่อว่าบุคคลดังกล่าวมีเจตนาสร้างเรื่องให้เกิดความสับสน ยืนยันหากตำรวจจับผู้กระทำผิดได้คงไม่เก็บไว้ เพราะเป็นคดีสำคัญและตำรวจได้ลงพื้นที่ติดตามคดีอย่างใกล้ชิดมาโดยตลอด