(ขอบคุณภาพจากคุณ Athiwat Sanpawat)
รถเก๋งซิ่งชนรถตู้นิสสันเสียหลัก พลิกคว่ำตลบบนทางด่วน สาวท้อง 5 เดือน กระเด็นตกจากรถดับคาที่
(29 ก.ย.) เมื่อเวลา 15.00 น. เจ้าหน้าที่ตำรวจ สน.ทางด่วน ศูนย์ควบคุมจราจรด่วน 1 ได้รับแจ้งเหตุรถยนต์ป้ายแดงพลิกคว่ำบนทางด่วนเฉลิมมหานคร (ทางด่วนขั้นที่ 1) บริเวณใกล้กับจุดทางลงถนนพระราม 4 จึงได้เดินทางไปตรวจสอบ
ที่เกิดเหตุเลยจุดทางลงถนนพระราม 4 ประมาณ 50 เมตร บนถนนทางด่วนฝั่งขาเข้า มุ่งหน้าดินแดง พบรถยนต์ตู้นิสสัน เซเรน่า สีดำ ทะเบียนป้ายแดง สภาพรถพังเสียหาย กระจกรถแตกละเอียด ตัวรถยุบหลายแห่งจากแรงชนขอบทาง อีกทั้งยังพบผู้โดยสารกระเด็นออกมาจากตัวรถเสียชีวิต ทราบชื่อคือ น.ส.จุฑามาศ โชติวงศ์สุโรจน์ อายุ 36 ปี สภาพศพมีบาดแผลฉกรรจ์หลายแห่งและกำลังตั้งครรภ์ได้ 5 เดือน
นอกจากนี้ห่างจากจุดเกิดเหตุอีก 20 เมตร พบรถเก๋งโตโยต้า อัลติส สีขาว จอดนิ่งสนิทอยู่ริมทาง สภาพรถด้านหน้ากันชนแตก พบ นายภูมิชนันท์ เรืองชัยนันท์ อายุ 23 ปี ยืนรอให้การกับเจ้าหน้าที่ ด้วยสภาพตื่นตกใจกับเหตุการณ์ มีบาดแผลตามร่างกายเล็กน้อย โดย นายภูมิชนันท์ ได้เข้าไปก้มกราบศพผู้เสียชีวิต เพื่อขอขมาศพ พร้อมกับยอมรับว่าขับรถมาด้วยความเร็วสูง
จากการสอบสวนเบื้องต้น ทำให้ทราบว่า ขณะเกิดเหตุรถเก๋งโตโยต้าได้ขับมาด้วยความเร็วสูง ขับส่ายไปส่ายมา จนเสียหลักไปพุ่งชนรถตู้ของผู้เสียชีวิต เป็นเหตุทำให้รถตู้เกิดพลิกคว่ำบนทางด่วน ผู้เสียชีวิตกระเด็นออกมาจากรถและเสียชีวิตคาที่
นอกจากนี้ยังมีรายงานว่า หลังจากเกิดเหตุ สามีของ น.ส.จุฑามาศ เมื่อพบว่าภรรยาเสียชีวิตพร้อมกับลูกในท้อง ถึงกับเกิดอาการคลั่ง พยายามจะกระโดดทางด่วนเพื่อฆ่าตัวตาย แต่เจ้าหน้าที่กู้ภัยได้ช่วยห้ามเอาไว้ได้ทัน