(19 ม.ค.) 13.00 น. บรรยากาศโดยรอบของบริเวณ ศาลา 2 ศาลาธรรมานุภาพ วัดกลางพระอารามหลวง ต.ในเมือง อ.เมือง จ.บุรีรัมย์ ซึ่งเป็นสถานที่สำหรับจัดพิธีบำเพ็ญกุศลศพ "ปอ ทฤษฎี สหวงษ์" เริ่มมีผู้สื่อข่าวจากหลากหลายสำนัก รวมถึงแฟนคลับและชาวจังหวัดบุรีรัมย์ เดินทางมาร่วมพิธีรดน้ำศพของพระเอกอย่างเนืองแน่น
ขณะที่ "ผศ.เกรียงศักดิ์ ชูสุวรรณ" รองอธิการบดี มหาวิทยาลัยราชภัฏบุรีรัมย์ ซึ่งเป็นเพื่อนร่วมงานของ "ผศ.สงวน สหวงษ์" บิดาของ "ปอ ทฤษฎี" ได้ทำหน้าที่เป็นตัวแทนจากอธิการบดี เข้ามาติดต่อจองศาลาและจัดเตรียมสถานที่ อีกทั้งยังให้นักศึกษาจากมหาลัยราชภัฏบุรีรัมย์คอยดูแลและอำนวยความสะดวกแก่ผู้ที่มารอรับศพของพระเอกหนุ่ม
สำหรับกำหนดการพิธีทางศาสานาในวันนี้ จะมีพิธีรดน้ำศพ ในเวลา 16.00 น. และสวดอภิธรรมเป็นคืนแรก ในเวลา 19.00 น. โดยเบื้องต้น "ครอบครัวสหวงษ์" จะรับหน้าที่เป็นเจ้าภาพและมี "นายเนวิน ชิดชอบ" ประธานสโมสรบุรีรัมย์ยูไนเต็ดและอดีตสมาชิกสภาผู้แทนราษฎรและรัฐมนตรีหลายสมัย และ "นางกรุณา ชิดชอบ" ภรรยา พร้อมด้วยนักกีฬาฟุตบอลทีมสโมสร บุรีรัมย์ ยูไนเต็ด ร่วมเป็นเจ้าภาพเช่นเดียวกัน
นอกจากนี้แล้วก็ยังมีพวงหรีดจากเหล่าศิลปินดาราที่ส่งมาร่วมแสดงความเสียใจต่อการจากไปของพระเอกหนุ่มอยู่อย่างต่อเนื่อง อาทิ หนุ่ม ศรราม, ญาญ่า อุรัสยา, เจมส์ มาร์, ซี ศิวัฒน์ - เอมี่ กลิ่นประทุม, เคลลี่ ธนะพัฒน์ ฯลฯ
นอกจากนี้ พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ โปรดให้ผู้แทนพระองค์ นำน้ำหลวงอาบศพมาประทานให้แก่พระเอกหนุ่ม ปอ ทฤษฎี สหวงษ์ 
14.00 น. อาน้ำอ้อย เดินทางมาถึงบริเวณที่จัดงานก่อนที่ขบวนนำศพของพระเอกหนุ่มจะเดินทางมาถึงยังศาลา 2 ธรรมานุภาพ วัดกลางพระอารามหลวงเพื่อทำพิธีรดน้ำศพ
14.10 น. ร่างของพระเอกหนุ่ม "ปอ ทฤษฎี" เดินทางมาถึง ศาลา 2 ธรรมานุภาพ วัดกลางพระอารามหลวง โดยมีคุณแม่ "พิศมัย สหวงษ์" เป็นผู้ถือภาพวางหน้าศพ และญาติสนิทในครอบครัวเป็นผู้ช่วยถือตะเกียงและกระถางธูปนำศพเดินตามอย่างใกล้ชิด ซึ่งบรรยากาศโดยรอบในบริเวณที่จัดงานเต็มไปด้วยความโศกเศร้ามีเสียงร่ำไห้จากประชาชนและแฟนคลับที่เดินทางมาร่วมรับศพของพระเอกหนุ่มดังอยู่เป็นระยะ
15.00 น. ระหว่างรอเวลารดน้ำศพ "ปอ ทฤษฎี" ในช่วง 16.00 น. ตามกำหนดการที่วางไว้ ได้มีฝนตกหนักโดยรอบบริเวณ นับตั้งแต่ขบวนรถนำร่างของพระเอกหนุ่มเดินทางมาส่งยังศาลา
15.15 น. โบว์ แวนดา และ น้องมะลิ เดินทางมายังศาลา 2 ธรรมานุภาพ วัดกลางพระอารามหลวง พร้อมทักทายแขกรวมถึงญาติผู้ใหญ่ที่มารอร่วมพิธีรดน้ำศพพระเอกหนุ่ม ปอ ทฤษฎี
15.24 น. นักแสดงหนุ่ม ทีน สราวุฒิ เพื่อนสนิทของ ปอ ทฤษฎี ได้เดินทางมาถึงวัดกลางพระอารามหลวง พร้อมกับภรรยา เพื่อมาร่วมพิธีรดน้ำศพพระเอกหนุ่มในเย็นวันนี้
15.50 น. พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ โปรดให้ผู้แทนพระองค์ ท่านสุริยพันธุ์ ราชวังเมือง นำน้ำหลวงอาบศพและพวงมาลาหลวง มาประทานให้แก่พระเอกหนุ่ม ปอ ทฤษฎี สหวงษ์ ณ ศาลา 2 ธรรมานุภาพ วัดกลางพระอารามหลวง
ซึ่งหลังจากนั้นทางครอบครัวก็ได้ให้เหล่าญาติผู้ใหญ่ ได้เข้าร่วมรดน้ำศพพระเอกหนุ่มรวมไปถึงบุคคลทั่วไป ที่มาร่วมไว้อาลัยกันอย่างเนื่องแน่นศาลา โดยบรรยากาศเต็มไปด้วยความโศกเศร้า
18.00 น. หลังจากพิธีรดน้ำศพ ปอ ทฤษฎี ได้เสร็จสิ้นลง คุณพ่อสงวน คุณแม่พิศมัย อาน้ำอ้อย โบว์ แวนดา น้องมะลิ ป๊อปปี้ และ ปิน รวมถึงคณะญาติจนผู้ที่เกี่ยวข้องก็ได้ทำการนำร่างของพระเอกหนุ่มบรรจุลงยังหีบศพที่เตรียมไว้ ซึ่งตลอดพิธีการเป็นไปด้วยความโศกเศร้าและอาลัยรักอย่างยิ่ง
20.00 น. นางกรุณา ชิดชอบ ภรรยาของนายเนวิน ชิดชอบ อดีตนักการเมืองชื่อดัง และประธานสโมสรฟุตบอล บุรีรัมย์ ยูไนเต็ด ให้สัมภาษณ์กับสื่อมวลชนว่า 
"ที่บ้านเราสนิทกับปอและโบว์ดี เพราะทุกๆ เทศกาลเขาจะมาร่วมสนุกกับเรา แม้จะเป็นช่วงที่เขาขาเจ็บเขาก็ยังไปดูแข่งรถ เราไม่ใช่ญาติแต่เหมือนญาติเพราะเราเจอกันบ่อยมาก และติดตามข่าวเขามาตลอด 
อย่างตอนเขาตัดเท้าเราก็ทราบ เลยสั่งทำเสื้อ fight for Por ให้เด็กๆ ในทีมใส่ลงสนามเลย ซึ่งเราไม่ทำขายเพราะเราทำเพื่ออยากให้มีปาฏิหาริย์ อยากทำอะไรก็ได้ให้ปอรู้ว่ายังมีคนรักเขาเยอะแยะ คนทั้งประเทศส่งใจไปช่วยเขา อะไรที่ทำได้ก็จะทำ
เขาทั้ง 2 คนเป็นคนง่ายๆ ทั้งปอและโบว์ มันเกิดจากความผูกพันธ์ติดตามข่าวเขาทุกวัน  จริงๆ เราทราบแล้วว่าเขาเสียตั้งแต่ 11 โมง เราก็ตกใจ เขียนข้อความเอาไว้แต่ไม่กล้าลงเพราะทางโรงพยาบาลยังไม่ได้มีประกาศออกมา ทุกอย่างมันรู้สึกอยู่ข้างในว่าทำไมเขาไปไวแบบนี้ มันไม่ควรเลย 
ส่วนหนึ่งเห็นภาพน้องมะลิจากสื่อ ก็สงสารลูกเขาเพราะยังเล็กมากที่ต้องมารับรู้เรื่องแบบนี้ ความรู้สึกของคนเป็นแม่มันรู้ว่า คนที่นอนป่วยอยู่ก็ทุกข์อยุ่แล้ว คนไปเฝ้าก็ทุกข์ อยู่แล้ว 
กับโบว์เองตอนนี้เราคงยังไม่คุยอะไรกัน ตอนนี้เพราะเขายังเศร้าอยู่ ตอนนี้รู้สึกว่ามีพ่อของปอที่พอตั้งหลักได้ ส่วนโบว์ยังเศร้าอยู่ ใจยังไม่นิ่งพอ คงต้องรอให้ใจเขานิ่งพอก่อน ค่อยคุยกันว่าอยากให้เราทำอะไรหรือช่วยเหลืออะไร เราก็พร้อมที่จะช่วยเหลือ"
(ก่อนหน้านี้มีเสื้อ Fight for POr ออกมา คราวนี้จะมีอีกไหม?) "ขอคิดดูก่อนค่ะ เพราะทำอะไรเราก็ไม่อยากให้คนกล่าวหาว่าเราเกาะกระแสปอ จริงๆ การที่น้องมะลิใส่เสื้อ บุรีรัมย์ยูไนเต็ดเราก็ไม่ได้ต้องการจะเกาะกระแส ถ้าคนที่รู้จักเขาดี จะรู้ว่าเขามาซื้อของที่ช็อปเราบ่อยมาก 
มันไม่จำเป็นที่เราต้องไปเกาะกระแสเพราะเราสนิทกันอยู่แล้ว ปอเขาเคยไปที่บ้านแล้วเด็กรับใช้เขาก็ไม่รู้เรื่อง ยังบอกให้ปอช่วยยกนั่นนี่ เขาก็ช่วย วันนี้เราพยายามทำให้ดีที่สุดสำหรับเขา อะไรที่ช่วยได้เราก็ช่วย 
ก็อยากขอบคุณสื่อทุกท่านที่เป็นระเบียบเรียบร้อยมาก เพราะเราเห็นข่าวตอนที่ออกจากกรุงเทพฯ มาเราก็ตกใจ วันนี้ได้สัมผัสกับสื่อจริงๆ ก็โอเคค่ะ จริงๆ เราก็ไม่ได้มีอะไร แค่เห็นข่าวแล้วตกใจไม่อยากให้ภาพนี้เกิดขึ้น กับคนที่กำลังโศกเศร้าอยู่แค่นั้นเอง"
