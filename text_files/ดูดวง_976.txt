เอาใจสาวๆ ที่รักการทำสีผมเป็นชีวิตจิตใจชอบเปลี่ยนสีเปลี่ยนทรงไปเรื่อยๆ แต่สาวๆรู้รึเปล่าว่าสีผมนั้นเสริมดวงได้เช่นกันนะคะ
ถ้าอยากรู้ว่าเกิดปีไหนควรทำผมสีใด และสีผมเสริมดวงได้อย่างไรมาดูกันเลยกับข้อมูลที่ Sanook! Horoscope นำมาฝากกันค่ะ...
 เลือกทรงผมสีผมเสริมดวงตามปีเกิด
สาวปีชวด
ทรงผมที่ถูกโฉลกกับเธอที่สุดคือลักษณะผมที่ตัดสั้นแบบสาวทันสมัยให้ดูคล่องแคล่ว แต่มีความเก๋ไก๋แบบน่ารักๆ สีผมที่ถูกโฉลกกับเธอที่สุดหนีไม่พ้นสีผมโทนน้ำตาลอ่อนหรือบรอนด์เพื่อเสริมความอ่อนหวานให้ใบหน้าของเธอ
สาวปีฉลู
ทรงผมที่ถูกโฉลกกับเธอที่สุดหนีไม่พ้นผมปล่อยยาวสยาย หรือหากในเวลาทำงานก็เพียงรวบตึงไว้ทางด้านหลังแบบเรียบๆ สีผมเข้มๆ ไม่จัดจ้าน จะเหมาะกับบุคลิกของเธอคนนี้ที่สุด
สาวปีขาล
ทรงผมที่เหมาะกับเธอเป็นทรงผมโมเดิร์นทันสมัยอินเทรนด์แต่จัดทรงง่ายๆ เพราะสาวปีขาลไม่ชอบการทำอะไรที่ยุ่งยาก ส่วนสีผมที่เหมาะกับเธอที่สุดเป็นเฉดสีเข้มหรือน้ำตาลธรรมชาติ จะถูกโฉลกกับสาวที่เกิดปีนี้ที่สุด
สาวปีเถาะ
ทรงผมที่เหมาะกับเธอเป็นทรงผมสั้นที่มีความพลิ้วไหวในตัว ดูอ่อนหวานแต่ทะมัดทะแมง สีผมธรรมชาติ หรือไฮไลท์สีบรอนด์อ่อนๆ เหมาะกับเธอที่สุด
สาวปีมะโรง
ทรงผมยาวทำลอนใหญ่ๆ หยิกแบบทันสมัยเน้นความเป็นธรรมชาติไม่ต้องประดิษฐ์จนเกินไป สีผมเข้มตามธรรมชาติแบบไม่มีไฮไลต์ถูกโฉลกกับเธอที่สุด
สาวปีมะเส็ง
ผมยาวเหยียดตรงเป็นมันวาวแบบสาวสุขภาพผมดีนี่แหละใช่เลย สีผมที่ถูกโฉลกกับเธอเป็นผมสีดำเหมาะที่สุด หรือสาวคนไหนอยากแอบเปรี้ยวนิดๆ จัดน้ำเงินเข้มจะช่วยเสริม บุคลิกให้เธอมั่นใจมากขึ้น
เลือกทรงผมสีผมเสริมดวงตามปีเกิด
สาวปีมะเมีย
ทรงผมที่เหมาะสมและถูกโฉลกกับเธอที่สุด จะเป็นทรงผมที่ดูยุ่งๆ เซอร์ๆ แต่ดูทันสมัย ไม่ใช่ยุ่งเหยิงแบบเพิ่งตื่นนอน สีผมที่เหมาะกับเธอที่สุดคือสีบรอนด์และสีแดง โดยจะเป็นลักษณะไฮไลต์หรือทำทั้งศรีษะก็ได้ แต่ที่สำคัญคือจะต้องให้ดูทันสมัยคล่องแคล่วเหมาะกับบุคลิกของเธอ
สาวปีมะแม
ทรงผมยาวสยายแบบเป็นลอนเบาๆ ถ้าหากชอบมัดผมก็รวบแบบหลวมๆ แล้วปล่อยผมลงมาเคลียหน้าให้ดูเซ็กซี่แบบคลาสสิก จะเข้ากับบุคลิกของเธอที่สุด ส่วนสีผมที่เหมาะ คือ สีน้ำตาลเข้มแบบธรรมชาติถูกโฉลกกับเธอที่สุด
สาวปีวอก
ทรงผมที่เหมาะกับเธอที่สุดคือ ทรงผมที่สนุกสนาน ก็หมายความว่าเธอคนนี้เป็นคนไม่ชอบอะไรเดิมๆ ซ้ำซาก ทรงผมอะไรก็ได้ขอให้ได้เปลี่ยนบ่อยๆ เป็นพอ เพื่อเพิ่มเพิ่มสีสันเสริมสร้างบุคลิกภาพให้ดูครึกครื้น ร่าเริง แจ่มใสนั่นเอง
สาวปีระกา
ทรงผมที่จัดทรงง่ายๆ และใช้เวลาไม่มากนักเหมาะกับเธอที่สุด อาจจะเป็นผมบ๊อบที่ตัดตรงหรือสไลซ์เล็กน้อยเหมาะกับเธอที่สุดแล้ว ส่วนเรื่องสีผมก็เน้นสีธรรมชาติน้ำตาลหรือสีช็อคโกแลตบวกกับการทำไฮไลต์นิดให้พอดูไม่เชยจนเกินไปก็จะเริ่ดแบบสุดๆ
สาวปีจอ
ทรงผมที่เหมาะกับเธอคือทรงผมออกแนวเซ็กซี่ ม้วนลอนผมให้สยายๆ ฟรุ้งฟริ้งแบบไม่ได้ตั้งใจ หรือปล่อยให้ผมลงมาปรกหน้าบ้างจะเหมาะกับบุคลิกของเธอมาก สีผมที่เหมาะกับเธอที่สุดคงหนีไม่พ้นสีน้ำตาลประกายแดง หรือแดงอมม่วงแลดูเข้ากันสุดๆ
สาวปีกุน
ทรงผมที่เธอต้องการคือทรงผมแบบธรรมมชาติ จัดแต่งทรงง่ายๆ ปล่อยผมสยายแบบสบายๆ หรือรวบผมไว้บ้างในบางวันจะเหมาะกับเธอที่สุด สีผมเข้มโทนสุภาพเป็นสีที่ถูกโฉลกกับเธอ
