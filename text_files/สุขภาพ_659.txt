ปกติแล้วคุณสระผมบ่อยแค่ไหน? ทุกวัน วันเว้นวัน สองวันครั้ง หรืออาทิตย์ละครั้ง เรารู้สึกผู้หญิงที่สระผมวันละ 2 ครั้ง เช้าครั้ง เย็นครั้ง พูดง่ายๆ คือสระผมทุกครั้งที่อาบน้ำ เขาอาจจะเหงื่อออกง่าย และผมสั้น จึงไม่ขี้เกียจสระผม แต่การสระผมบ่อยๆ ไม่ว่าจะเป็นผู้หญิงผมยาวๆ หรือผู้ชายผมสั้นๆ จะมีปัญหาอะไรหรือไม่?
 
สระผมบ่อยๆ ทำให้ “ผมร่วง” จริงหรือไม่?
ตามปกติแล้ว ใน 1 วัน เราอาจพบว่ามีเส้นผมหลุดร่วงได้วันละ 30-70 เส้น หากเกินวันละ 70 เส้น ถือว่า “ผมร่วงมากผิดปกติ”
อาจจะคิดว่า คนที่สระผมบ่อยๆ อาจทำให้ผมร่วงมากกว่าคนอื่นๆ แต่อันที่จริงแล้ว หากไม่ได้สระผมนานๆ โดยเฉพาะคนที่มีหนังศีรษะมัน หรือหนังศีรษะมันมากกว่าปกติ อาจจะพบว่ามีเส้นผมร่วงมากกว่า 200 เส้นได้เลยทีเดียว ซึ่งก็ยังถือว่าเป็นจำนวนที่ยังปกติอยู่
ดังนั้น การสระผมบ่อยๆ อาจจะไม่ได้ทำให้ผมร่วงมากขึ้น แต่อาจเป็นการทำให้หนังศีรษะแห้งจนเกินไป จนอาจเป็นสาเหตุของรังแค หรือหนังศีรษะมันมากขึ้น (เพราะหนังศีรษะแห้งเกินไปจนต้องผลิตน้ำมันออกมาเคลือบ)
 
คำแนะนำในการสระผม

ควรสระผมบ่อยที่สุดแค่วันเว้นวัน ไม่ควรสระผมทุกวัน ยกเว้นออกกำลังกายทุกวันจนเหงื่อออกมาก
สำหรับคนที่หนังศีรษะมันมาก สามารถสระผมทุกวันได้ แต่ไม่ควรสระผมมากกว่าวันละครั้ง
ไม่ควรสระผมด้วยด้วยน้ำร้อน หรือน้ำอุ่นจัด เพราะจะทำให้หนังศีรษะ และผมแห้งได้
หลังสระผม อย่าลืมบำรุงเส้นผมด้วยครีมนวดผม โดยเน้นที่ปลายผมเท่านั้ ไม่จำเป็นต้องลงที่โคนผม เพราะมีน้ำมันตามธรรมชาติหล่อเลี้ยงบำรุงโคนผมอยู่แล้ว
อาจเลือกใช้ยาสระผมที่ไม่มีสารซัลเฟต (Sulphates) ที่เป็นสารที่อยู่ในยาสระผมบางชนิด เป็นตัวทำให้ยาสระผมมีฟองมากขึ้น ในบางรายหากใช้ยาสระผมที่มีสารซัลเฟต อาจทำให้เส้นผม และหนังศีรษะแห้ง รวมไปถึงเกิดอาการระคายเคืองต่อดวงตา และหนังศีรษะ และยังทำให้สีผมที่ย้อมหรือโกรกมาหลุดออกไปได้ง่ายขึ้นอีกด้วย

 
>> ผมร่วงแค่ไหน ถึงเรียกว่า “ผมร่วง” มากจริงๆ?
>> “สระผม”ถูกวิธี ช่วยลด “ผมร่วง” ได้
>> 6 สาเหตุ “ผมร่วง” ที่คุณอาจไม่เคยรู้