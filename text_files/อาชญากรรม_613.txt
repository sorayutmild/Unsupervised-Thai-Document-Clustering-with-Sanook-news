(17 ม.ค.) เจ้าหน้าที่ตำรวจชุดสืบสวน ภ.จว.ปทุมธานี นำตัวผู้ต้องหาก่อเหตุร่วมกันฆ่า นายธนวิชญ์ เกโส อายุ 19 ปี นักศึกษาชั้นปีที่ 1 คณะนิเทศศาสตร์ สาขาภาพยนตร์ มหาวิทยาลัยกรุงเทพ โดยถูกแทงด้วยอาวุธมีด เข้าที่หน้าอก 1 แผลเสียชีวิตที่โรงพยาบาลฯ เหตุเกิดเมื่อช่วงเย็นวันที่ 15 ม.ค. ที่ผ่านมา
โดย สภ.คลองหลวง จ.ปทุมธานี สามารถจับกุมผู้ต้องหา จำนวน 6 ราย ทราบชื่อคือ 1.นายสิทธิโชค โพธิ์สุวรรณ อายุ 21 ปี 2.นายธนัท หล่อเวสารัชกร อายุ 21 ปี 3.นายเอ (นามสมมุติ) อายุ 18 ปี 4. นายชัชนันท์ ปุญกัญญา อายุ 19 ปี 5.นายอิสรา อุดมพาณิชย์ อายุ 20 ปี 6.นายธีรดล ภูวดลศิริ อายุ 21 ปี พร้อมด้วยของกลาง เสื้อยืดสีขาว 2 ตัว กางเกงยีนส์ขายาว 1 ตัว กางเกงขาสั้นสีฟ้า 1 ตัว ตามข้อกล่าวหา ร่วมกันฆ่าผู้อื่นโดยเจตนา, พยายามฆ่าผู้อื่น
นายฉัตรนันท์ ให้การว่า เมื่อประมาณเดือน ต.ค. 2557 ได้ไปนั่งดื่มสุราที่ร้านอาหารภายในซอยรังสิตภิรมย์ แล้วถูกนายอณิวัชร์ เพื่อนผู้ตาย ชกต่อยจึงทำให้มีสาเหตุโกรธเคืองกัน กระทั่งเมื่อวันที่ 15 ม.ค.ที่ผ่านมา ช่วงเวลาประมาณ 16.00 น. ได้พบกับนายอณิวัชร์ และนายธนวิชญ์ ที่ตึกเรียนภายในมหาวิทยาลัย จึงได้ไปเรียกพรรคพวกมาเพื่อแก้แค้น โดยนายสิทธิโชคนำอาวุธมีดติดตัวมาด้วย และเมื่อสบโอกาส ขณะที่นายอณิวัชร์เข้าห้องน้ำที่อาคารเรียนชั้น 4 จึงได้เข้าไปรุมทำร้ายนายอณิวัชร์
และในขณะเดียวกันนายธนวิชญ์ ผู้ตาย เห็นเพื่อนถูกรุมทำร้ายจึงเข้าไปช่วยเหลือ ในระหว่างชุลมุนทะเลาะกันอยู่ นายสิทธิโชค ได้นำอาวุธมีดที่ติดตัวมาด้วย แทงเข้าไปที่บริเวณกลางอกของนายธนวิชญ์ จนเป็นเหตุให้นายธนวิชญ์ล้มฟุบลงในห้องน้ำเสียชีวิต จากนั้น จึงได้หลบหนีไป กระทั่งเจ้าหน้าที่ตำรวจสามารถจับกุมตัวได้
ต่อมาเวลา 14.30 น. เจ้าหน้าที่ได้คุมตัวผู้ต้องหาทั้งหมดไปทำแผนประกอบคำรับสารภาพ ในที่เกิดเหตุบริเวณห้องน้ำของอาคารเรียน ตึก เอ4 บรรยากาศภายในมหาวิทยาลัย มีเหล่านักศึกษาต่างพากันมาดูด้วยความสนใจ โดยมีกำลังเจ้าหน้าที่ตำรวจเข้ากันพื้นที่ เพื่อป้องกันเหตุการณ์รุมประชาทัณฑ์
เมื่อนำตัวผู้ต้องหาลงจากรถคุมขัง จังหวะนั้นได้มีกลุ่มนักศึกษา ซึ่งเป็นกลุ่มเพื่อนของผู้ตายประมาณ 6-7 คน พากันกรูเข้ามาเพื่อจะรุมประชาทัณฑ์ทำร้ายผู้ต้องหา เจ้าหน้าที่ตำรวจจึงต้องคุมสถานการณ์นำกลุ่มผู้ต้องหาไว้ในรถก่อน และยุติการทำแผนประกอบคำรับสารภาพ จากนั้น ได้คุมตัวผู้ต้องหาทั้งหมดส่งศาลธัญบุรี จ.ปทุมธานี เพื่อดำเนินคดีตามกฏหมายต่อไป
ขอบคุณที่มาจาก ข่าวสดออนไลน์