จากกระแสวิพากษ์วิจารณ์ประเด็นเรื่องของการคบซ้อนซ่อนผู้หญิงสองคนไว้ในหัวใจของ ป๊อบ ปองกูล เจ้าตัวยังคงถูกกระหน่ำด้วยคอมเมนต์ส่งผ่านในโซเชียลมีเดียอย่างหนักหน่วง ถึงวันนี้ (25 ก.พ.) หลังการเปิดใจของ ป๊อบ ปองกูล หลายคนทำความเข้าใจได้ว่าเป็นเรื่องของหัวใจ แต่ก็อีกบางมุมของคนที่มองพฤติกรรมนี้เป็นเรื่องไม่เหมาะสมอย่างมาก
ซึ่งจากประโยคของ ป๊อบ ปองกูล ที่ระหว่างเปิดใจประเด็นคบซ้อน เขาได้พูดถึงโลก 2 ใบที่เขาได้สร้างขึ้นให้ผู้หญิงที่ชื่อ ปลา ภรรยาในปัจจุบัน กับผู้หญิงที่ชื่อ โบว์ ที่เขายังผูกพันด้วย นั่นเป็นโลกแห่งความรักของ ป๊อบ ปองกูล ที่เขาเองได้สร้างขึ้นมานานเกือบ 10 ปี
มาดูในมุมโลกอีกใบแห่งความเป็นตัวตนและชีวิต จิตใจเนื้อแท้ของ ป๊อบ ปองกูล ที่บางคนอาจจะไม่เคยได้รู้จักเขา ซึ่งถูกนำมาถ่ายทอดโดย เบลล์-ชายชาญ ใบมงคล หรือ เบลล่า ครีเอทีฟคนดังจากโครงการก้าวคนละก้าว ผ่านเฟซบุ๊ก Chaichan Baimongkol ซึ่งเขาได้เขียนเรื่องราวของ ป๊อบ ปองกูล ไว้อย่างดีทีเดียว พร้อมกับระบุว่า "คนทุกๆ คนมีทั้งด้านที่ดี และด้านที่น่าเกลียดผมจึงขอนำด้านที่ดีงามของเขามาเล่า เผื่อว่าจะบรรเทาความโกรธที่ทุกท่านมีต่อเขาได้บ้าง"  เรื่องราวทั้งหมดมีดังนี้ 

 
FB: Chaichan Baimongkolเรื่องราวของ ป๊อบ ปองกุล อีกมุมที่ไม่มีใครรู้เช่นกัน
นอกจากนี้ ชายชาญ หรือ เบลล่า ยังระบุเหตุการณ์ในวันนั้นไว้อีกว่า "เด็กๆ ที่บ้านรู้สถานการณ์ก็ช่วยกันพับถุง ประดิษฐ์ของใช้จากกล่องนม สานตะกร้ากันแต่ก็ได้รายได้มาเล็กน้อยเท่านั้น นึกไม่ออกว่าจะทำยังไงถึงจะได้เงินก้อนมาโปะส่วนที่แหว่งหายไปหลายแสนบาทได้ ช่วงนั้นผมกำลังถ่ายรายการเกี่ยวกับเด็กๆ อยู่พอดี จึงเข้าไปสัมภาษณ์ ทั้งเด็กๆ ทั้งเจ้าบ้าน และได้รับคำร้องขอให้ช่วยเหลือ วันนั้นก้าว...ยังไม่เกิด"
"ผมเอาเรื่องนี้ไปปรึกษาเพื่อนคนหนึ่ง เข้าไปเล่าให้เขาฟังว่า เด็กๆ กำลังเดือดร้อน จากเดิมเด็กๆ ที่นี่ก็เป็นเด็กเร่ร่อน ถูกทอดทิ้ง และได้กลับมามีชีวิตใหม่ กับครอบครัวใหม่อีกครั้งที่บ้านแห่งนี้ แต่เด็กๆ มีปัญหาเรื่องการศึกษา เพราะเงินก้อนที่ทางบ้านเด็กแห่งนี้เตรียมไว้ โดนโกง"
"ผมกับเขาเห็นตรงกันว่านี่คือความผิดพลาดในการบริหารเงินของผู้ใหญ่ ที่สุดท้ายมีผลกระทบต่อเด็กๆ และคงเป็นบทเรียนบทใหญ่ของพวกเขาแล้ว เราคงไม่สามารถไปทวงเงินหรือเรียกร้องความยุติธรรมอะไรให้พวกเขาได้ แต่เราช่วยพวกเขาได้...ตามกำลังที่เรามี"
"เพื่อนคนนี้ รวบรวมพรรคพวกๆ นักร้องดารา มาจัดงานคอนเสิร์ตเล็กๆ ทำเสื้อ ทำขนม ทำของที่ระลึก และชวนน้องๆ ที่บ้านเด็กแห่งนี้มาร่วมขายของในงานด้วย รายได้ทั้งหมดไม่หักค่าใช้จ่ายมอบให้บ้านเด็กแห่งนี้ทั้งหมดเขาตั้งชื่องานคอนเสิร์ตการกุศลครั้งนี้ว่า "จะ Learn" 
"เมื่อจบงาน...บ้านเด็กได้เงินกลับไปมากกว่าที่ขาดหายไปซะอีก เด็กๆ ได้เรียนอย่างไม่มีอุปสรรค ผู้ใหญ่ในบ้านได้รับโอกาสแก้ปัญหาและบทเรียน ที่เหลือคือความสุขจากการได้เป็นผู้ให้ของเพื่อนผมคนนี้ เราทั้งสองคนเป็นกัลยาณมิตรที่ดีต่อกันมาตลอด และทุกครั้งที่เราพบกันจะเป็นเรื่องของการให้ความช่วยเหลือตลอด...ผมไม่เคยปฏิเสธเขา เขาเองก็ไม่เคยปฏิเสธผมเลย"
"ล่าสุด เขาติดต่อมาว่า พี่เบลล์ผมอยากได้คลิป video พี่ตูนหน่อยได้ไหมครับ อยากที่จะส่งต่อให้กำลังใจผู้ป่วยมะเร็งสมองคนหนึ่ง ซึ่งเขาชอบพี่ตูนมาก ผมติดต่อพี่ตูนไปทันที ซึ่งพี่ตูนก็ใจดีถ่าย video และส่งต่อ ของที่ระลึกไปให้ผู้ป่วยท่านนั้นอย่างเร่งด่วน"
 
"ผมส่งคลิปนั้นไปให้เพื่อนคนนี้ด้วย เขาดีใจมากที่ได้ช่วยเหลือคน แม้จะเป็นเรื่องกำลังใจเล็กๆ น้อยๆ แม้ว่าคนคนนั้นจะไม่ใช่แฟนเพลงของเขา"
"สำหรับผม "ป๊อบ ปองกูล" เป็นคนดีคนหนึ่ง ผมกับเขาร่วมกันช่วยเหลือแก่คนตกทุกข์ได้ยากมาหลายครั้ง จนผมเองรู้สึกเป็นทุกข์ที่มีข่าวเกี่ยวกับตัวเขาออกมาอย่างนั้น ป๊อบโดนด่าด้วยถ้อยคำหยาบคาย โดนดูถูก โดนถากถาง จากหลายคนที่ตัดสินเขาเพราะได้รับรู้เรื่องราวจาก "โลกใบหนึ่ง" ของเขาเท่านั้น
"ผมไม่ได้บอกว่าการที่เขาเคยทำดีจะลบล้างการกระทำใดๆ ของเขาได้ แต่ผมจะบอกว่า ขณะนี้เขาคือคนที่ระทมทุกข์ กับโลกที่เขาสร้างมันขึ้นมาอย่างหนักหน่วง แค่นั้นก็หนักมากแล้ว"
"จะเป็นไปได้ไหมว่าพวกเราช่วยกันเก็บความไม่พอใจเอาไว้ และปล่อยให้เวลาได้ทำหน้าที่ของมันเถิด โลกใบหนึ่งอาจจะเป็นโลกที่ทำร้ายทั้งตัวเขาเองและคนรอบข้าง"
"แต่โลกอีกใบนั้น เขาคือชายผู้โอบอ้อมอารี และพร้อมจะช่วยเหลือผู้ตกทุกข์ได้ยากอย่างไม่ลังเล คนทุกๆ คนมีทั้งด้านที่ดี และด้านที่น่าเกลียด ผมจึงขอนำด้านที่ดีงามของเขามาเล่า เผื่อว่าจะบรรเทาความโกรธที่ทุกท่านมีต่อเขาได้บ้าง โปรดอย่าได้ซ้ำเติมเขาอีกเลยถือว่าผมกราบขอทุกๆ ท่านอีกคนหนึ่งครับ"
>> อ่านข่าวดราม่าทุกประเด็นของ "ป๊อบ ปองกูล"
>> “ป๊อบ ปองกูล” สะกิดราคาหุ้นต้นสังกัดตกใจวูบนิดๆ รับตลาดหุ้นครึ่งวันเช้า
>> "ป๊อบ ปองกูล" กับ 5 เหตุผลที่แฟนๆ ควรจับตาเขาในฐานะโค้ช "The Voice"
>> 7 เพลงรัก "ป๊อบ ปองกูล" ที่ไม่มีใครไม่รู้จัก
>>“ป๊อบ ปองกูล” เปิดใจปมคบซ้อน ถีบราคาหุ้นต้นสังกัดพุ่งเหินฟ้า!