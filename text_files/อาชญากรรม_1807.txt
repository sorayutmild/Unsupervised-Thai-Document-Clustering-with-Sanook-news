"พ.ต.ท.สันธนะ" เปิดข้อมูลลับปมสังหารโหด 8 ศพกระบี่ อ้างกลุ่มผู้เสียผลประโยชน์ 50 ล้าน จ้าง "เจ๊ ชุมพร" ฆ่า - พร้อมให้ข้อมูล ผบ.ตร.
พ.ต.ท.สันธนะ ประยูรรัตน์ เปิดเผยข้อมูลลับที่อ้างว่า ได้จากบุคคลใกล้ชิดในพื้นที่ ในคดีฆ่าล้างครัว นายวรยุทธ สังหลัง ผู้ใหญ่บ้านหมู่ 1 อำเภออ่าวลึก จังหวัดกระบี่ ว่ามูลเหตุฆ่าล้างครัวที่แท้จริง มาจากเรื่องผลประโยชน์ มูลค่า 40-50 ล้านบาท ที่มีกลุ่มผู้เสียผลประโยชน์ว่าจ้างผู้หญิงคนหนึ่งที่รู้จักกันในนาม "เจ๊ ชุมพร" ด้วยค่าจ้าง 2 ล้านบาท และจ่ายล่วงหน้าแล้ว 1 ล้านบาท ให้สังหารนายวรยุทธ โดยประเด็นที่ตำรวจระบุว่า การฆ่าโหดเพราะเรื่องที่ดินที่มีการนำไปจำนองไว้กับ นายซูริก์ฟัต บ้านนบวงศ์สกุล หรือ บังฟัต นั้น เป็นเพียงประเด็นรองที่บังฟัตได้ประโยชน์จากการสังหาร นายวรยุทธ 
ทั้งนี้ พ.ต.ท.สันธนะ ไม่ได้ให้ข้อมูลลึกกว่านี้ โดยขอให้เป็นหน้าที่ของตำรวจ และสื่อมวลชน นำไปสืบสวนขยายผลต่อ แต่ส่วนตัวพร้อมเข้าให้ข้อมูลกับ ผู้บัญชาการตำรวจแห่งชาติ และชุดสืบสวน ซึ่งหากจะมีการเรียกผู้ที่มีข้อมูลเชิงลึกเข้าให้ข้อมูลเพิ่มเติม ก็ต้องมีมาตรการคุ้มครองพยานที่ดี