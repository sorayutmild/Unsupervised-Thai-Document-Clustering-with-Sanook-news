เกือบ 1 สัปดาห์ที่นางสาวยิ่งลักษณ์ ชินวัตร อดีตนายกรัฐมนตรี หลบหนีไม่ไปฟังคำพิพากษาที่ศาลฎีกาแผนคดีอาญาของผู้ดำรงตำแหน่งทางการเมือง ล่าสุดทีมข่าวพีพีทีวีได้รับข้อมูลสำคัญเป็นการเคลื่อนไหวในเช้าวันที่ 24 สิงหาคม ของอดีตนายกรัฐมนตรีพร้อมสามี และนายตำรวจคนสนิท
วันนี้ (31 ส.ค.60) ทีมข่าวพีพีทีวี ได้รับข้อมูลจากแหล่งข่าว ว่า ในเวลา 09.44 น.ของวันที่ 24 สิงหาคม รถยี่ห้อ Toyota Fortuner TRD Sportivo ของ นางสาวยิ่งลักษณ์ และรถของนายอนุสรณ์ อมรฉัตร สามีของนางสาวยิ่งลักษณ์ ขับออกจากบ้านไปในทิศทางเดียวกัน จากนั้นในเวลา 09.58 น. รถของพ.ต.อ.วทัญญู วิทยผโลทัย หรือสารวัตรหนุ่ย ก็ขับออกมาจากบ้านไปในทิศทางเดียวกัน และจนถึงขณะนี้ยังไม่ปรากฎข้อมูลว่ารถ Toyota Fortuner TRD Sportivo  อยู่ที่ใด ขณะนี้ตำรวจกำลังอยู่ระหว่างแกะรอยเส้นทางของรถทั้ง 3 คัน
หากไล่เรียงเหตุการณ์ทั้งหมด จะพบว่า วันที่ 23 สิงหาคม หลังจากนางสาวยิ่งลักษณ์ ทำบุญที่บ้าน เธอเดินทางไปทำบุญต่อที่วัดระฆังโฆสิตาราม จากนั้นไปทานอาหารที่โรงแรมเอส ซี ปาร์ค ร่วมกับคนสนิทรวม 14 คน ก่อนทั้งหมดจะแยกออกเป็น 2 ชุด คือ ชุดแรกประกอบด้วย
นางสาวยิ่งลักษณ์  นางสาวชยิกา วงศ์นภาจันทร์ หลานสาว  และ พ.ต.อ.วทัญญู วิทยผโลทัย ผู้ติดตาม กับอีกชุดที่สมาชิกที่เหลือ โดยชุดของนางสาวยิ่งลักษณ์เดินทางกลับบ้านย่านโยธินพัฒนา จากนั้นตลอดทั้งวันมีรถเข้าออกที่บ้านหลายสิบคัน ก่อนที่ 21.00 น. จะมีรถกระบะของตำรวจขับออกมา
และเช้าวันที่ 24 สิงหาคม รถของนางสาวยิ่งลักษณ์  รถของสามีนางสาวยิ่งลักษณ์  และรถของพ.ต.อ.วทัญญู ขับออกมาจากบ้านในช่วงเวลาเกือบ 10.00 น.
ขณะที่โพสต์สุดท้ายในเฟซบุ๊กส่วนตัวของ นางสาวยิ่งลักษณ์ ถูกโพสต์ในเวลา 11.10 น. ซึ่งขณะนี้กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี หรือ ปอท. ยังอยู่ระหว่างการตรวจสอบ ว่า โพสต์ดังกล่าวโพสต์ขึ้นจากที่ใด