ความคืบหน้าคดีกราบรถ ล่าสุดหนุ่มจักรยานยนต์คู่กรณีของ นายอัครณัฐ อริยฤทธิ์วิกุล หรือ น็อต ดาราและนักแสดง ผ่าตัดจมูกเรียบร้อยแล้ว ขณะที่แม่ออกมาโวยหนุ่มน็อตแอบบันทึกเสียงขณะไกล่เกลี่ย จึงไม่ยอมความ เพราะไม่จริงใจ
วันนี้ (9 พ.ย.) ผู้สื่อข่าวรายงานว่า คนขี่รถจักรยานยนต์ คู่กรณี นายอัครณัฐ อริยฤทธิ์วิกุล หรือ น็อต ดาราและนักแสดง เข้าผ่าตัดจมูกเสร็จเรียบร้อยแล้ว หลังถูกทำร้ายร่างกาย และถูกสั่งให้กราบรถ ซึ่งคณะแพทย์โรงพยาบาลเลิดสิน ระบุว่า หลังผ่าตัดโพรงจมูกเสร็จ ไม่พบอาการแทรกซ้อนอื่นๆ มีเพียงอาการฟกช้ำเล็กน้อย แต่อาจต้องใช้เวลาพักฟื้นนานกว่า 1 เดือน กว่ากระดูกจะเชื่อมต่อกัน
ขณะที่แม่ผู้เสียหายออกมาประกาศไม่ยอมความ เพราะนายอัครณัฐแอบบันทึกเสียงระหว่างไกล่เกลี่ย ทำให้รู้สึกว่า ไม่มีความจริงใจ
ส่วน นายสงกานต์ อัจริยะทรัพย์ ทนายความ มั่นใจว่าจะสามารถเอาผิดนายอัครณัฐข้อหาทำร้ายร่างกายจนได้รับบาดเจ็บสาหัสได้ ซึ่งเป็นคนละข้อหาที่ตั้งไปก่อนหน้านี้ รวมถึงมีอัตราโทษสูงกว่า เหตุที่นายสงกานต์มั่นใจ เพราะแพทย์ลงความเห็นว่า ผู้เสียหายต้องรักษาตัวต่อเนื่องมากกว่า 1 เดือน