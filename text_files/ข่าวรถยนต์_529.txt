     ขึ้นชื่อว่ารถยุโรป ใครๆก็อยากครอบครองเป็นเจ้าของด้วยกันทั้งนั้น (ถ้าไม่นับค่าซ่อมบำรุงนะ) ด้วยสมรรถนะที่เหนือขั้นกว่ารถญี่ปุ่น งานประกอบสุดเนี๊ยบ แถมยังได้ภาพลักษณ์ดูดีเวลาขับไปไหน แล้วจะดีแค่ไหนถ้ารู้ว่ารถยุโรปมือสองรุ่นปีใหม่ๆ ก็ซื้อขายกันในราคารถญี่ปุ่นเท่านั้น
      คราวนี้ Sanook! Auto จึงขอแนะนำ 10 รถยุโรปมือสองในราคาเทียบเท่ารถคอมแพ็คญี่ปุ่นป้ายแดงให้คุณผู้อ่านพิจารณากันครับ
 

Mercedes-Benz C-Class W204 (Pre-facelift) รุ่นปี 08-11ราคาประมาณ 890,000 - 1,200,000 บาท
     แบรนด์ 'เมอเซเดส-เบนซ์' ถือว่าได้รับความนิยมจากเศรษฐีชาวไทยเป็นอย่างมากอยู่แล้ว แถมขับไปไหนก็ยังหล่อหรู แถมราคายังไม่ตกลงมาง่ายๆ (เพราะตกลงมาเยอะแล้ว) ซึ่ง 'ซี-คลาส' โมเดล W204 ก็ถือเป็นทางเลือกที่ได้รับความนิยมไม่น้อย แม้จะเป็นรุ่นเล็ก แต่หากใช้กันในครอบครัวก็ถือว่าไม่เลว
 
 

BMW 3-Series E90 (LCI) รุ่นปี 10-12ราคาประมาณ 690,000 - 1,190,000 บาท
     BMW ก็ถือเป็นอีกแบรนด์ยุโรปที่ได้รับความนิยมจากคนไทยเช่นกัน ด้วยภาพลักษณ์ที่หลายคนมองว่าสปอร์ตกว่ารถเบนซ์ จึงกลายเป็นที่นิยมในกลุ่มคนทำงานอายุน้อย ขณะที่รุ่นเครื่องยนต์ดีเซลใน 320d ก็ถือว่าแรงเอาการ แถมประหยัดกว่าซิตี้คาร์ญี่ปุ่นด้วยซ้ำ
 
 

Volvo S60/V60 (ก่อนไมเนอร์เชนจ์) รุ่นปี 12-14ราคาประมาณ 790,000 - 1,200,000 บาท
     ถ้าอยากได้รถปีใหม่ๆหน่อย ก็ต้องไปดูวอลโว่เลย เพราะราคาป้ายแดงต่ำกว่าเบนซ์และบีเอ็มฯ อยู่พอสมควร (แถมวอลโว่ยังขึ้นชื่อเรื่องราคาขายต่อตกฮวบด้วย) ซึ่งแน่นอนว่าความปลอดภัยถือเป็นไฮไลท์ของวอลโว่รุ่นนี้ แถมยังได้เครื่องยนต์เบนซินเทอร์โบ 1.6 ลิตร บล็อกใหม่ ที่แรงและประหยัดอยู่เหมือนกัน
 
 

Mercedes-Benz E-Class W211 (Facelift) รุ่นปี 07-10ราคาประมาณ 750,000 - 1,200,000 บาท
     ถ้าอยากเล่นรถที่มีขนาดใหญ่ ก็ลองดู 'อี-คลาส' โมเดล W211 ก็ถือว่าเป็นตัวเลือกที่ไม่เก่าจนเกินไป พอคบหาได้อยู่ มีให้เลือกทั้งเครื่องยนต์ติดตั้งก๊าซ CNG จากโรงงาน ไปจนถึงบล็อก 2.5 ลิตร (แต่ที่นิยมกันมากจะเป็นเครื่องยนต์ 1.8 ลิตร ในรุ่น E200)
 
 

BMW 5-Series LCI E60 รุ่นปี 08-10ราคาประมาณ 750,000 - 1,390,000 บาท
     ถ้าอยากได้ภาพลักษณ์สปอร์ตโฉบเฉี่ยวขึ้นมาอีกนิด บีเอ็มฯ ซีรี่ย์ 5 โมเดล E60 รุ่นปรับโฉมแล้ว ก็ถือว่าหล่อเหลาเอาการ (บางคนชอบหน้าตามากกว่า F10 โฉมใหม่ด้วยซ้ำ) ถ้าให้ดีควรจัดเครื่องยนต์ดีเซลในรุ่น 520d ที่พ่วงกับเกียร์แบบไฟฟ้า รับรองว่าจะลืมรถญี่ปุ่นไปอีกนาน (จนกว่าจะต้องเข้าศูนย์นั่นแหละ)
 
 

MINI Cooper R56 (LCI) รุ่นปี 11-14ราคาประมาณ 890,000 - 1,500,000 บาท
     อยากได้รถวัยรุ่นก็จัดให้ได้ เพราะราคาของ MINI Cooper ก็ถือว่าตกมาจากป้ายแดงพอควร แต่ด้วยความที่เป็นรถเฉพาะกลุ่ม ทำให้หาสภาพเดิมยากหน่อย เพราะเจ้าของก็มักจับตกแต่งชิ้นส่วนนู่นนี่ให้เข้ากับตัวเอง ส่งผลให้ราคาขึ้นกับความพอใจของผู้ขายด้วย แถมยังมีรุ่นพิเศษให้เลือกอีกมากมายนับไม่ถ้วน ถ้าอยากได้จริงๆอาจต้องศึกษากันสักนิด
 
 

BMW 7-Series E66 (LCI) รุ่นปี 06-08ราคาประมาณ 850,000 - 1,150,000 บาท
     แม้ว่า บีเอ็มฯ ซีรี่ย์ 7 รุ่นปรับโฉม โมเดล E66 จะเก่าปีไปสักนิด แต่ก็ยังหรูแบบไม่ต้องอายใคร แถมยังได้ตัวถังแบบฐานล้อยาวซึ่งการันตีความสบายของเบาะนั่งด้านหลัง ส่วนเรื่องซ่อมบำรุงก็อาจจะหนักหน่อย เพราะถือเป็นรุ่นหรูสุดของค่าย
 
 

Lexus CT รุ่นปี 11-13ราคาประมาณ 850,000 - 1,200,000 บาท 
     อาจจะผิดคอนเซ็พท์ไปนิดเพราะเป็นรถจากฝั่งญี่ปุ่น แต่ความหรูก็ไม่แพ้กัน ซึ่ง Lexus CT มีจุดเด่นอยู่ที่เครื่องยนต์แบบไฮบริด ให้ความประหยัดทั้งในเมืองและนอกเมือง แถมราคายังถูกกว่าพรีอุสป้ายแดงด้วยซ้ำ
 
 

MINI Countryman R60 รุ่นปี 13-16ราคาประมาณ 1,190,000 - 1,800,000 บาท
     ถ้าอยากได้รถแนวเอสยูวีลุยๆหน่อย MINI Countryman ก็เป็นอีกหนึ่งทางเลือก แถมยังได้ภาพลักษณ์วัยรุ่นชิคๆ ตามสไตล์รถมินิแล้ว ยังถือว่าเป็นมินิที่มีขนาดตัวถังใหญ่ที่สุดเท่าที่เคยผลิตมาอีกด้วย ใช้งานในครอบครัวได้หายห่วงแน่นอน
 
 

BMW X1 (Pre LCI) รุ่นปี 11-13ราคาประมาณ 900,000 - 1,400,000 บาท
     BMW X1 ก็เป็นอีกหนึ่งทางเลือกเช่นกัน แม้จะไม่ได้สมบุกสมบันขนาดรุ่นพี่อย่าง X3 หรือ X5 แต่ก็อเนกประสงค์กว่ารถเก๋งทั่วไปแล้ว มีให้เลือกทั้งขุมพลังเบนซิน 1.8 ลิตร ไปจนถึงดีเซลเทอร์โบ 2.0 ลิตร ซึ่งราคามือสองก็ห่างกันพอสมควร
 
 