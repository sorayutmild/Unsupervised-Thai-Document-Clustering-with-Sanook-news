ถือเป็นอีกหนึ่งพระเอกซุป'ตาร์ ที่หลายคนตั้งหน้าตั้งตารอฟังคำชี้แจงมากที่สุดในเวลานี้เลยก็ว่าได้ สำหรับคุณพ่อลูกสอง "ปีเตอร์ คอร์ป ไดเรลดัล" หลังเจ้าตัวถูกปลดกลางอากาศจากบทนำในละครเรื่อง "สายลับรักป่วน" ของผู้จัดใหญ่ "แป๊ป ณฤทธิ์ ยุวบูรณ์" เนื่องจากพฤติกรรมเบี้ยวกองละครถึงสองครั้งสองครา จนบรรดาแฟนคลับอดสงสัยไม่ได้ว่าเกิดอะไรขึ้นกับพระเอกสุดที่รักกันแน่!!
ซึ่งล่าสุด หนุ่มปีเตอร์เดินทางมาร่วมงานแถลงข่าวเปิดตัวภาพยนตร์ "ละติจูดที่ 6" ภาพยนตร์ที่เกี่ยวกับความขัดแย้ง ความรักและความศรัธทาในพื้นที่ชายแดนใต้ เจ้าตัวก็ได้ถือโอกาสใช้พื้นที่สื่อเพื่อชี้แจงข้อเท็จจริงเกี่ยวกับกระแสข่าวที่เกิดขึ้นทั้งหมด ไม่ว่าจะเป็นเรื่องการทำงานหรือเรื่องส่วนตัวให้ทุกคนได้เข้าใจตรงกันว่า...
เราหายหน้าไปไหนมาตั้ง 3 - 4 เดือน ?"ก็อย่างบอกไปบนเวทีครับ คือเรากำลังเร่งถ่ายทำภาพยนตร์ละติจูดที่ 6 ให้มันเสร็จสิ้น รวมถึงงานเบื้องหลังต่างๆ ซึ่งเอาจริงๆ ผมไม่ได้หายไปไหนหรอก ผมแค่วุ่นอยู่กับการทำงาน แต่ที่ไม่สามารถออกมาชี้แจงได้ก็เพราะผมติดสัญญา
เนื่องจากภาพยนตร์เรื่องนี้มันมีหลายองค์กรที่เกี่ยวข้อง รวมถึงเรื่องของศาสนาที่มันค่อนข้างละเอียดอ่อน ก็เลยทำให้ผมไม่สามารถพูดอะไรออกไปได้มาก เพราะเกรงว่าจะทำเกิดการเข้าใจผิดในบางมุม แถมบางฉากในหนังที่เราถ่ายทำไปในตอนแรกมันก็ผิดกฏอีกเนื่องจากเราไม่รู้ ก็เลยส่งผลให้มีคิวเพิ่มและต้องต้องถ่ายทำกันใหม่อีก"
แสดงว่าสาเหตุหลักที่เราเบี้ยวงานละครก็เป็นเพราะวุ่นอยู่กับงานตรงนี้ ?"ใช่ครับ และผมต้องใช้โอกาสนี้ขอโทษพี่แป๊ป ขอโทษช่อง 3 ขอโทษผู้ใหญ่และผู้เกี่ยวข้องทุกท่านด้วยนะครับ"
เราได้มีโอกาสเคลียร์กับทางช่องบ้างหรือยัง ?"ยังเลยครับ แต่คิดว่าน่าจะได้โทรหาวันนี้ล่ะครับ เพราะหนังก็ได้แถลงข่าวอย่างเป็นทางการแล้ว หลังจากเก็บเป็นความลับมานาน"
ส่วนตัวเราเองอึดอัดไหม เพราะเหมือนก็รู้ความจริงอยู่แต่บอกใครไม่ได้ ?"อึดอัดมากครับ เพราะภาพที่ออกมามันก็ดูเป็นแบดบอยเนอะ แต่ไม่ซีเรียสหรอกครับ เพราะการทำหนังเรื่องนี้ผมถือว่ามันเป็นสิ่งที่ดี อาจจะเรียกว่าเป็นการเบี้ยวงานเพื่อชาติเลยก็ได้ (หัวเราะ)"
จริงไหมกับกระแสข่าวที่บอกว่าเราโดนผู้จัดละครหลายท่านแบน ?"เอ่อ...ผมมองว่ามันเป็นการที่เรายังไม่ได้อธิบายความจริงมากกว่าครับ (ยิ้ม)"
กลัวไหมพอรับงานกระทบกันแบบนี้จะทำให้มันส่งผลต่อความน่าเชื่อถือของเรา ?"ไม่เป็นไรหรอกครับ แต่ผมเชื่อว่าถ้าได้อธิบายความจริงแล้วผู้จัดท่านอื่นน่าจะเข้าใจผมมากขึ้น"
ตั้งใจจะทำยังไงกับชีวิตในวงการของเรา ?"ตอนนี้ก็มีติดต่อให้เล่นละครเยอะแยะไปหมดครับ ประมาณ 4 - 5 เรื่อง แต่ว่ายังไม่ได้ตอบรับเรื่องไหนอย่างเป็นทางการ เพราะผมกำลังเริ่มโปรเจคทำรายการโทรทัศน์ของตัวเองอยู่ครับ"
แล้วกับเรื่องที่เขาบอกว่าเราไปเกี่ยวข้องกับยาเสพติด เป็นเรื่องจริงด้วยไหม ?"ไม่จริงหรอก แต่เราก็ขำๆ กันไปครับ เพราะผมและทีมงานภาพยนตร์เรื่องนี้ก็รู้กันอยู่แล้วว่าอะไรคือเรื่องจริง"
แต่มันก็ยังมีภาพที่เราควงสาวอื่นไปทานข้าวซึ่งไม่ใช่ภรรยา ?"อ๋อ...คนในภาพเป็นน้องทีมงานคนหนึ่งในอีเว้นท์ที่ผมเคยออกก่อนหน้านี้ครับ เขากำลังพาผมเดินออกไปด้านหลังงานแล้วบังเอิญมีคนถ่ายติดไว้ จากนั้นก็เอามาลงข่าวเท่านั้นเองไม่มีอะไรเลย"
จริงไหมกับกระแสข่าวที่บอกว่าเราหย่ากับครอบครัว ?"มันมีข่าวแบบนี้มาทุกคู่อยู่แล้วครับเวลามีใครยุ่งงาน แต่ผมยืนยันนะว่าขาเตียงผมยังแข็งแรง ไม่ได้มีปัญหาอะไรหรอก ยังรักกันเหมือนเดิม ยังอยู่ด้วยกันตลอดถ้าผมไม่ไปออกทริป (หัวเราะ)"
แสดงว่าเราไม่ค่อยมีเวลาให้ครอบครัวสักเท่าไหร่ ?"ผมเป็นคนที่เวลาน้อยตั้งแต่แรกอยู่แล้วครับ เพราะผมทุ่มเทกับงาน แต่ถามว่าทะเลาะกันมากไหม คือมันก็ไม่ได้มากกว่าปกติหรอกครับ (หัวเราะ)"
อัพเดทนิดหนึ่งพัฒนาการของน้องพูม่าตอนนี้เป็นยังไงบ้าง ?"น้องเดือนกว่าแล้วครับ โตขึ้นเรื่อยๆ แต่ว่าเขาติดแม่มากกว่า ถามว่าเสียดายไหมที่ไม่มีเวลาให้เขา มันก็ต้องมีเป็นธรรมดาอยู่แล้ว แต่งานมันก็จำเป็นต้องทำเนอะ"
ภรรยาเราไม่งอนบ้างเลยเหรอ ?"งอนอยู่แล้วครับ (หัวเราะ) แต่เขาก็เข้าใจครับว่าเราวุ่นอยู่กับการทำงานจริงๆ"
ยืนยันครั้งสุดท้ายว่าไม่มีการหย่าขาดแน่นอน ?"ยืนยันครับผม ไม่มีอะไรเลยจริงๆ"
ตัวอย่างใหม่พร้อมภาพนิ่งจากภาพยนตร์ "ละติจูดที่ 6"