ส่อบานปลายเรื่อยๆ กรณี 6 สาวพริตตี้รถเสียหลักคว่ำข้างทาง ทำให้มีผู้เสียชีวิต 1 ศพ ล่าสุดแก๊งสาวออกโรงประณามคนขับ หลังให้การโยนความผิดให้เพื่อนที่เสียชีวิตทั้งหมด
จากกรณีอุบัติเหตุรถเก๋งเสียหลักตกข้างถนนสายกาญจนบุรี-ศรีสวัสดิ์ บริเวณทางโค้งหักศอกบ้านหนองบัว อ.เมืองกาญจนบุรี เมื่อช่วงเย็นวานนี้ (10 พ.ค.) เป็นเหตุทำให้มีผู้ได้รับบาดเจ็บ 5 คน และเสียชีวิต 1 ศพ ผู้ประสบเหตุทั้งหมดเป็นกลุ่มพริตตี้สาวสวยที่กำลังจะเดินทางไปทำงานที่ อ.ศรีสวัสดิ์ แต่มาประสบอุบัติเหตุเสียก่อน
ล่าสุดเพจเฟซบุ๊ก มันทุกเม็ด ได้ติดตามประเด็นดังกล่าวต่อเนื่อง เนื่องจากยังไม่สรุปได้แน่ชัดว่าเพราะเหตุใดถึงเกิดอุบัติเหตุดังกล่าวขึ้น โดยทางเพจดังกล่าวอ้างว่า ผู้เสียชีวิตจากเหตุครั้งนี้เป็นหนึ่งในผู้โดยสารที่อยู่บนรถ แต่ขณะเดียวกัน หญิงสาวผู้ขับขี่รถคันดังกล่าวได้ให้การกับเจ้าหน้าที่ตำรวจในเบื้องต้น อ้างว่าผู้เสียชีวิตเป็นคนขับ
ขณะเดียวกัน กลุ่มเพื่อนสาวของผู้เสียชีวิตก็ได้ออกมาเรียกร้องและโพสต์ข้อความเป็นธรรมให้กับเพื่อนผู้ล่วงลับ ยืนยันผู้เสียชีวิตขับรถไม่เป็น เพราะเหตุใดถึงโยนความผิดให้กับคนที่เสียชีวิตไปแล้ว ไม่มีสิทธิ์จะพูดอะไรได้ทั้งนั้น ทำให้ประเด็นนี้เริ่มกลายเป็นที่สนใจในโซเชียลมีเดียขึ้นมา
นอกจากนี้ยังมีการแชร์ภาพและคลิปที่คล้ายกับเป็นช่วงเวลาก่อนเกิดเหตุเพียงไม่นาน เป็นการไลฟ์สดภาพบนรถยนต์คันดังกล่าว ระหว่างที่กลุ่มสาวพริตตี้ทั้ง 6 คนอยู่ระหว่างเดินทางไปทำงานด้วยกัน ที่เผยให้เห็นว่าผู้เสียชีวิตไม่ได้เป็นผู้ขับขี่รถแต่อย่างใด ขณะที่เพื่อนของผู้เสียชีวิตที่ได้รับบาดเจ็บและรอดชีวิตจากเหตุการณ์ครั้งนี้ ต่างก็มาโพสต์ขอความเป็นธรรม และตำหนิหญิงสาวคนขับรถที่ให้การกับเจ้าหน้าที่ตำรวจแบบโยนความผิด ซ้ำยังอ้างข้อมูลเกี่ยวกับการเสพสารเสพติดระหว่างขับขี่ด้วย
>> เสียหลักแหกโค้ง 6 สาวเดินสายงานชงเหล้า รถคว่ำตกถนน ดับคาที่ 1 ศพ