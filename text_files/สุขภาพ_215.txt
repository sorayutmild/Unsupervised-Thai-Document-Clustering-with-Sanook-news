สาวๆ หนุ่มๆ คนไหนที่กำลังรักษาหุ่น หรือพยายามลดน้ำหนักเพื่อโอกาสพิเศษๆ ในชีวิต ไม่ว่าจะงานแต่งงานตัวเอง งานแต่งงานเพื่อน รับปริญญา มีตติ้งเพื่อนเก่า หลายคนอาจจะเคยได้ยินเสียงลือเสียงเล่าอ้างถึงสูตร “มะนาวโซดา” ที่ว่ากันว่าเพียงวันละแก้ว ก็จะช่วยคุณสาวๆ ลดน้ำหนักได้ง่ายๆ มันจะง่ายอย่างที่คิดจริงหรือไม่ Sanook! Health จะมาบอกความจริงให้ฟังกันค่ะ
มะนาวโซดา ช่วยลดน้ำหนักได้จริงหรือ?
ถ้าให้ตอบตรงๆ มะนาวโซดาไม่ได้มีสรรพคุณในการช่วยลดน้ำหนัก หรือละลายไขมันอะไรโดยตรงหรอกค่ะ แต่อาจจะมีประโยชน์ต่อร่างกายในทางอ้อมมากกว่า
ประโยชน์ที่แท้จริงของมะนาวโซดา
ช่วยลดระดับน้ำตาลในเลือด ลดคอเลสเตอรอล ต้านเชื้อแบคทีเรีย และเพิ่มการหลั่งกรดในกระเพาะอาหาร เพราะฉะนั้นใครที่มีปัญหาอาหารไม่ย่อย หรือเพิ่งซัดบุฟเฟ่ต์แล้วรู้สึกอึดอัด ไม่สบายท้อง ก็ดื่มมะนาวโซดาได้เลย นอกจากนี้ การมีน้ำมะนาวโซดาติดตู้เย็นเอาไว้ ในเวลาที่เราเหนื่อยๆ ต้องการความสดชื่น แทนที่เราจะเอื้อมไปหยิบน้ำอัดลม หรือน้ำหวานๆ เราก็มาหยิบมะนาวโซดาหอมๆ ซ่าๆ สดชื่นแทน ไม่มีแคลอรี่ ซึ่งก็ช่วยลดความเสี่ยงในการเป็นโรคอ้วน เบาหวาน หรือน้ำตาลในเลือดสูงในระยะยาวได้ค่ะ
สูตรมะนาวโซดาง่ายๆ เพื่อสุขภาพที่ดี

เทโซดาลงไปราว 1/3 ของภาชนะ (แก้ว ขวด หรือเหยือก)
บีบมะนาวลงไป 1 เสี้ยว ไม่ต้องเยอะ พอได้กลิ่นหอมๆ
เติมน้ำเปล่าลงไปจนเต็ม คนให้เข้ากัน
นำเข้าตู้เย็น เพื่อความสดชื่น

ข้อควรระวังในการดื่มมะนาวโซดา
สามารถดื่มได้ทุกเวลา แต่หากดื่มตอนเช้า ควรรีบทานอาหารเช้าทันที หรือเปลี่ยนไปทานหลังมื้ออาหารแทน เพราะมะนาวโซดาจะเร่งการหลั่งกรดในกระเพาะอาหาร อาจทำให้แสบท้องได้
>> “โซดาผสมมะนาว” ลดเสี่ยงมะเร็ง-ช่วยดีท็อกซ์ได้จริงหรือ?
>> 10 อาหาร “ดีท็อกซ์” ร่างกาย ขับของเสีย-ทานง่ายถ่ายคล่อง
 