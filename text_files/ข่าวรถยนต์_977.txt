    ปัจจุบันมีของกระจุกกระจิกสำหรับใช้งานในรถมากมายให้เลือกซื้อ ซึ่งของบางชิ้นก็ช่วยเพิ่มความสะดวกสบายกับผู้ขับขี่ แต่ของบางชิ้นกลับเป็นอันตรายอย่างคาดไม่ถึง
     Sanook! Auto จึงขอแนะนำ 5 ไอเท็มติดรถที่ควรโยนทิ้งไปซะดีกว่า เพราะสิ่งเหล่านี้อาจทำให้เกิดอุบัติเหตุได้ไม่รู้ตัว
1.ยางปูพื้นแบบแข็ง
     ปกติแล้วรถแทบทุกคันจะมาพร้อมพรมปูพื้นนุ่มๆ มาให้จากโรงงาน ซึ่งพรมเหล่านี้จะมีที่ยึดช่วยป้องกันไม่ให้ขยับอยู่แล้ว แต่ศูนย์บริการส่วนใหญ่มักแถมผ้ายางแบบนิ่มมาให้ด้วย ซึ่งแม้ว่าจะขยับได้บ้าง แต่ก็ไม่เป็นปัญหามากนัก เพราะตัวยางมีความยืดหยุ่นอยู่แล้ว
     แต่หลายคนลือกซื้อยางปูพื้นแบบแข็งมาใช้งาน ซึ่งเป็นอันตรายมากกว่า เพราะพื้นยางอาจเลื่อนไปขัดกับแป้นเบรก จนทำให้กดเบรกได้ไม่ลึกเท่าที่ควร เสี่ยงต่อการเกิดอุบัติเหตุตามมาได้
2.ที่เสียบช่องเข็มขัดนิรภัย
     รถยนต์รุ่นใหม่จะมีระบบเตือนไม่คาดเข็มขัดนิรภัย แต่หลายคนที่ติดนิสัยไม่ชอบคาดเข็มขัด ก็มักจะซื้อที่เสียบช่องเข็มขัดลายน่ารักๆ มาเสียบแทน รู้ไหมว่าหากเกิดอุบัติเหตุขึ้นมา ตัวคุณอาจกระเด็นทะลุกระจกออกไปเลยก็ได้นะ!
3.การบูรติดรถยนต์
     กลิ่นของการบูรจะทำให้จมูกโล่ง สดชื่น แต่หากทิ้งถุงการบูรเอาไว้ในรถท่ามกลางสภาพอากาศร้อนระอุ จะส่งผลให้การบูรระเหิดไปอย่างรวดเร็ว บางครั้งอาจละลายติดกับคอนโซลจนเกิดเป็นคราบไม่น่ามอง แถมยังอาจทำให้ชิ้นส่วนทั้งหลายแตกหักได้ด้วย
4.เบาะรองนั่ง
     คนที่มีรูปร่างเล็กมักจะซื้อเบาะรองนั่งมาหนุนเพื่อให้มองเห็นหน้ารถได้ชัดเจนขึ้น แต่ทางที่ดีควรเลือกเบาะรองนั่งที่ไม่มีอาการลื่น โดยเฉพาะเมื่อวางบนเบาะนั่งหุ้มหนัง เพราะเมื่อจำเป็นต้องเบรกอย่างรุนแรง เบาะรองนั่งอาจลื่นจนทำให้นั่งอยู่ในท่าทางที่ไม่เหมาะสมได้
5.ปลอกหุ้มพวงมาลัย
     ปลอกหุ้มพวงมาลัยลายการ์ตูนน่ารักๆ จะทำให้เส้นรอบวงของพวงมาลัยมีขนาดใหญ่ขึ้น ส่งผลให้จับได้ไม่ถนัดเท่าที่ควร หากเกิดเหตุไม่คาดคิด อาจทำให้หมุนพวงมาลัยได้ไม่ทันท่วงที แถมอาจจะทำให้มือลื่นหลุดจากพวงมาลัยอีกต่างหาก แต่หากพวงมาลัยรถยนต์ที่ใช้อยู่มีขนาดเล็กเกินไปจริงๆ ก็ให้เลือกที่หุ้มพวงมาลัยที่ไม่ใหญ่เทอะทะจนเกินไป และต้องกระชับพอดีกับพวงมาลัย ไม่ลื่นหลุดได้ง่าย
     ไอเท็มเหล่านี้ถือเป็นอุปกรณ์ที่เกินความจำเป็นในการใช้รถ หากไม่จำเป็นจริงๆ ก็ไม่ควรนำมาใช้ครับ
 