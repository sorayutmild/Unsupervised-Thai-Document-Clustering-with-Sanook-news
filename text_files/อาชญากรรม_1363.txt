ผบ.ตร. นั่งหัวโต๊ะถกคดีหวย 30 ล้าน เชื่อทำเป็นแก๊งคล้ายครูจอมทรัพย์ ขณะ ผบช.ก. รู้แล้วใครเจ้าของขออุบชื่อ ยันคดีใกล้จบ ปัดตำรวจเอี่ยว

พล.ต.อ.จักรทิพย์ ชัยจินดา ผบ.ตร. เดินทางมาเป็นประธานในการประชุม คดีหวย 30 ล้าน ในพื้นที่จังหวัดกาญจนบุรี โดย พล.ต.ท.ฐิติราช หนองหารพิทักษ์ ผู้บัญชาการสอบสวนกลาง เปิดเผยก่อนการประชุมว่า ขณะนี้การสอบสวนหาพยานหลักฐานของกองบังคับการสอบสวนกลาง ร่วมกับ กองบังคับการปราบปราม มีความคืบหน้าจนได้พยานหลักฐานมาพอที่จะพิสูจน์ได้ว่าใครเป็นเจ้าของลอตเตอรี่ตัวจริงแล้ว แต่ยังไม่สามารถเปิดเผยได้เนื่องจากจะต้องรวบรวมพยานหลักฐานให้ครอบคลุมชัดเจนก่อน
เบื้องต้น เชื่อว่าคดีนี้มีรูปแบบแผนประทุษกรรม คล้ายกับคดีนางจอมทรัพย์ แสนเมืองโคตร ที่มีการกระทำกันเป็นขบวนการ ช่วยเหลือกันและพบข้อสงสัยว่าอาจจะมีตำรวจเข้าไปช่วยเหลือ
แต่ทั้งนี้ การสอบสวนตำรวจกองปราบฯ ก็จะเอาข้อมูลในสำนวนของตำรวจภูธรภาค 7 มาเทียบเคียง และใช้บางส่วนที่เป็นประโยชน์เพื่อการคลี่คลายคดีให้ได้
โดย คาดว่าจะสรุปชัดเจนได้ว่า ใครเป็นเจ้าของรางวัลตัวจริง ภายในสิ้นเดือนนี้ และผู้ที่โกหกสร้างพยานหลักฐานเท็จก็จะต้องถูกดำเนินคดี แต่จากข้อมูลทราบว่ายังไม่พบว่ามีตำรวจชั้นผู้ใหญ่เกี่ยวข้องกับขบวนการ เป็นเพียงกลุ่มบุคคลที่มีความเชื่อว่าฝ่ายของตัวเองเป็นเจ้าของตัวจริง จึงเข้าไปมีส่วนร่วมในขบวนการดังกล่าวด้วย
ส่วนประเด็นว่าการสืบสวนขัดแย้งกับตำรวจภูธรภาค 7 หรือไม่นั้น ผู้บัญชาการสอบสวนกลาง ระบุว่า แนวทางการสอบสวนของแต่ละหน่วยงานแตกต่างกัน ซึ่งที่ผ่านมากองบัญชาการสอบสวนกลางมีพื้นฐานการทำคดีที่หลากหลายและมีหลายคดีมีความใกล้เคียงกับคดีนี้จึงเชื่อว่าแนวทางการสอบสวนของตำรวจสอบสวนกลางจะสามารถหาข้อมูลได้ชัดเจน