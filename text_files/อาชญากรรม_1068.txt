วิศวกรสาวโร่แจ้งความโดนเพื่อนชายออฟฟิศเดียวกันถ่ายคลิปขณะเข้าห้องน้ำ
(30 พ.ค.) สน.บางซื่อ รับแจ้งเหตุจาก น.ส.ทิชชี่ (นามสมมุติ) อายุ 27 ปี พนักงานบริษัทวิศวกรแห่งหนึ่งย่านพญาไท ซึ่ง น.ส.ทิชชี่ (นามสมมติ) ได้มาขอลงบันทึกประจำวันเนื่องจากโดนเพื่อนร่วมงานผู้ชายแอบถ่ายคลิปในห้องน้ำ นอกจากนี้ผู้เสียหายได้นำโทรศัพท์มือถือ ยี่ห้อเอชทีซี สีดำ จำนวน 1 เครื่องมอบให้เจ้าหน้าที่ไว้เป็นหลักฐานด้วย
จากการสอบสวน น.ส.ทิชชี่ (นามสมมติ) ให้การว่าเมื่อเวลาประมาณ 18.30 น. ของวันที่ 28 พ.ค.ที่ผ่านมา ขณะเข้าไปทำธุระส่วนตัวภายในห้องน้ำหญิงชั้น 9 ตึกชินวัตร 2 ตนเห็นโทรศัพท์ยื่นมาจากห้องข้าง ๆ และได้ตะโกนถามไปว่าใครตนจึงรีบออกมาจากห้องน้ำ จนกระทั่งพบ นายโชติวิทย์ (ขอสงวนนามสกุล) อายุ 28 ปี เพื่อนร่วมงานที่แผนกเดียวกัน ซึ่งตนได้ถามกลับไปว่่าถ่ายอะไรและขอดูโทรศัพท์ แต่ปรากฏว่านายโชติวิทย์ปฏิเสธไม่ให้ดู  
ทั้งนี้ น.ส.ทิชชี่ (นามสมมติ) ให้การต่ออีกว่า หลังจากเกิดเหตุตนได้นำเรื่องไปแจ้งให้หัวหน้ารับทราบ หัวหน้าจึงเรียกตัวนายโชติวิทย์ มาสอบถามซึ่งนายโชติวิทย์ให้การรับสารภาพว่าเป็นคนถ่ายจริง ตนได้ขอยึดโทรศัพท์ไว้และนำไปกู้ไฟล์ที่ถูกลบทิ้งปรากฏว่ามีภาพของตนจริง นอกจากนี้ยังพบภาพของผู้หญิงที่ตกเป็นเหยื่ออีกหลายราย ตนจึงตัดสินใจเดินทางมาแจ้งความลงบันทึกประจำวัน เพราะไม่อยากให้ นายโชติวิทย์ไปกระทำแบบนี้กับใครอีก 
อย่างไรก็ตาม เจ้าหน้าที่ตำรวจได้ทำการสอบปากคำผู้เสียหายและลงบันทึกประจำวันไว้เรียบร้อย และดำเนินการเรียกหัวหน้า และนายโชติวิทย์มาสอบสวนต่อไป 