(29 ธ.ค.) ความคืบหน้ากรณีหนุ่มวัย 18 ปี ถูกแฟนสาวล่อลวงออกมาหา ก่อนจะถูกหนุ่มรุ่นพี่ราดน้ำมันและจุดไฟเผาร่างทั้งเป็น เมื่อวันที่ 27 ธ.ค. ที่ผ่านมา อาการของเหยื่อหนุ่มเริ่มดีขึ้นตามลำดับ แพทย์ระบุว่ามีบาดแผลถูกไฟไหม้ถึง 63% ยังคงมีความเสี่ยงอาการแผลติดเชื้อและโรคแทรกซ้อน ส่วนเรื่องคดีล่าสุดมีการอนุมัติออกหมายจับ 2 ผู้ต้องหาที่ร่วมกันก่อเหตุแล้ว
พ.ต.ต.นิยม สุ่ยวงศ์ สว.สส สภ.กระทุ่มแบน เปิดเผยถึงความคืบหน้าคดีที่สังคมให้ความสนใจ ล่อลวงหนุ่มอายุ 18 ปี ก่อนจะราดน้ำมันและจุดไฟเผาทั้งเป็น ล่าสุดศาลได้อนุมัติออกหมายจับ นายพชร เทียนชูศักดิ์ หรือ กัส อายุ 19 ปี นักศึกษาวิทยาลัยเทคนิคราชสิทธาราม บางบอน พร้อมกับ นางสาวจันทราลักษณ์ ลั่นสิน หรือ ออย อายุ 20 ปี นักศึกษามหาวิทยาลัยราชภัฏบ้านสมเด็จเจ้าพระยา
ขณะนี้เจ้าหน้าที่ตำรวจยังคงติดตามไล่ล่าจับกุมตัวผู้ต้องหาทั้ง 2 มาทำดำเนินคดีตามกฎหมายต่อไป คาดว่าน่าจะสามารถจับกุมตัวได้เร็วๆ นี้ ส่วนอาการบาดเจ็บของหนุ่มวัย 18 ปี เริ่มดีขึ้นตามลำดับ บาดแผลถูกไฟไหม้เริ่มแห้ง แต่ยังคงต้องเฝ้าดูภาวะเสี่ยงโรคแทรกซ้อนอีกสักระยะ โดยแพทย์ยังต้องดูแลอย่างใกล้ชิดต่อไป
ส่วนเหตุการณ์ที่เกิดขึ้นนับเป็นเหตุการณ์ระทึกขวัญของผู้คนในโลกออนไลน์ รวมทั้งญาติพี่น้องของเหยื่อหนุ่มวัย 18 ปี โดยเฉพาะ นางสุคนธ์ แสงชื่น อายุ 64 ปี ซึ่งเป็นย่าของหนุ่มวัย 18 ปี ที่รู้สึกตกใจกับเหตุการณ์ที่เกิดขึ้นกับหลานชาย และรู้สึกคับแค้นใจกับผู้ต้องหาที่ก่อเหตุลักษณะนี้ ที่ไม่ต่างกับเจตนาฆ่าคนให้ตาย
นางสุคนธ์ เปิดเผยว่า หลานชายเป็นลูกชายคนเดียวของลูกชาย ปกติเป็นเด็กดี เป็นที่รักของคนในครอบครัว หลานเป็นคนสมาธิสั้น ไม่ค่อยมีอารมณ์เกรี้ยวกราดกับใคร ส่วนแฟนสาวของหลาน ทราบว่าชื่อ น.ส.ออย เพิ่งคบหากันได้เดือนเศษๆ หลานเคยพามาหาที่บ้าน 2 ครั้ง ซึ่งพ่อแม่ก็รู้สึกเป็นห่วง เพราะทราบว่า น.ส.ออย ก็เพิ่งเลิกรากับแฟนเก่าและยังติดต่อกันอยู่บ้าง
ผู้เป็นย่ายังได้เล่าอีกว่า ก่อนเกิดเหตุสัก 2-3 วัน พ่อของเหยื่อหนุ่มบังเอิญไปเห็นข้อความในเฟซบุ๊กของลูกชาย มีเรื่องราวทะเลาะไม่เข้าใจกันเรื่องหึงหวง อีกทั้งฝ่ายหญิงยังด่าทอโยงถึงบุพการีของเหยื่อหนุ่ม ทำให้พ่อแม่รู้สึกเป็นห่วง แต่นึกไม่ถึงว่าจะถูกล่อลวงออกไปและก่อเหตุจุดไฟเผาทั้งเป็นดังกล่าว
นางสุคนธ์ เชื่อว่า ผู้ก่อเหตุทั้ง 2 ได้ร่วมกันวางแผนมาอย่างดี ฝ่ายหญิงน่าจะรู้เห็นเป็นใจ ให้แฟนเก่าตัวเองมาเล่นงานหลานชาย ซึ่งการกระทำดังกล่าวถือว่าเป็นสิ่งที่โหดเหี้ยมผิดมนุษย์อย่างยิ่ง หวังว่าเจ้าหน้าที่จะจับกุมตัวทั้ง 2 คน ให้ได้ ทางครอบครัวต้องการให้ดำเนินคดีจนถึงที่สุด