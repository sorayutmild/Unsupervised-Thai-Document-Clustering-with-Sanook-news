 
ไพรัตน์ ธารไชย นายกสมาคมอุทยานแห่งชาติ พูดถึงประเด็นจ่อแจ้งโทษ วิเชียร ชิณวงษ์ หัวหน้าเขตรักษาพันธุ์สัตว์ป่าทุ่งใหญ่นเรศวรด้านตะวันตก กรณีไม่เก็บค่าธรรมเนียมค่าเข้าพื้นที่อุทยานแห่งชาติฯ 
โดยในงานเสวนาเรื่อง การจัดการสัตว์ป่าเมืองไทย กรณีทุ่งใหญ่นเรศวร ฝั่งตะวันตก บางช่วงบางตอนได้พูดถึงประเด็นดังกล่าวโดยบอกว่า 
"พระราชบัญญัติอุทยานแห่งชาติ มีกำหนดว่าให้สามารถที่จะเก็บขาเข้าได้ คือคนที่เข้าไปเที่ยวสามารถชำระค่าเข้าได้อันนั้นเป็นเรื่องของอุทยานแห่งชาติ แต่ในเรื่องของสัตว์ป่ากฎหมายเน้นว่าต้องการที่จะดูแลรักษาสัตว์ป่าไม่ให้สัตว์ป่าสูญพันธุ์ เพราะว่าสัตว์ป่าคือส่วนหนึ่งของระบบนิเวศเพื่อความสมดุลของระบบนิเวศ" 
"กฎหมายสัตว์ป่าโดยหลักไม่ได้เปิดให้ท่องเที่ยว เพียงแต่ว่าในระยะหลังมีพื้นที่บางพื้นที่ในเขตรักษาพันธุ์สัตว์ป่า เขตห้ามล่าสัตว์ป่าที่มีความอุดมสมบูรณ์ ทางกรมอุทยานสัตว์ป่าและพันธุ์พืช มีการออกระเบียบบางพื้นที่สามารถที่ใช้พักผ่อนและสันทนาการได้ จะเก็บค่าตอบแทนในการ คนที่เข้าไปเที่ยวสามารถชำระค่าเข้าได้อันนั้นเป็นเรื่องของอุทยานแห่งชาติ บางแห่งประกาศเก็บ บางแห่งก็ไม่ได้ประกาศเก็บ แต่สามารถทำเรื่องขออนุญาตเข้าไปได้ และบางแห่งก็ใช้ความคุ้นเคยกับหัวหน้าอุทยาน ผมเชื่อว่าสื่อคงจะทราบดี ที่สามารถทำเรื่องเข้าไปศึกษาวิจัย หรือถ่ายทำสารคดีได้"
 "แต่เหตุการณ์คน 4 คนเข้าไปอยู่ในพื้นที่เขตรักษาพันธุ์สัตว์ป่า ขออนุญาตเข้าไปแต่ทางการยังไม่เซ็นอนุญาต เขาก็เข้าไปก่อน ถามว่าทำไมเข้าไปได้ เขาอาจจะมีคนรู้จักอยู่ในวงการป่าไม้ คนในวงการป่าไม้ก็ติดต่อไป ทางหน่วยงานก็ประสานในพื้นที่ พื้นที่ก็เห็นว่า คน 4 คนเข้ามาโดยที่ผ่านมาทางหน่วยงานเขาก็อาจจะอนุโลมเข้าไปได้อยู่ระหว่างที่จะทำหนังสือขออนุญาตกัน อันนี้เป็นเรื่องที่เชื่อว่าปกติ"
"แต่คน 4 คนไม่ได้เข้าไปพักตรงนั้น ตามที่เขากำหนด แต่มีตั้งแคมป์อีกทีนึง เขาก็เป็นห่วง เหมือนแขกมาบ้านแล้วไม่เจอเขาก็ต้องไปดู เขาเลยอยากจะรู้ว่าไปไหนกันเพราะในเขตป่ามีสัตว์ดุร้ายเยอะ เลยตามไปดู ปรากฏว่าไปเจอซากสัตว์ เจอปืน มันไม่ใช่วัตถุประสงค์ที่จะไปพักผ่อนแล้ว เป็นการทำผิดกฎหมาย ต้องดำเนินคดี"
"ถามว่าถ้าเป็นเจ้าหน้าที่ จะมาดูเรื่องคนทำผิดกฎหมายกับมาดูเรื่องค่าเข้าเล็กๆ น้อยๆ มันเหมาะสมที่ไหน ผมถามสังคมครับ มันไม่ใช่ อย่างนี้มันเหมาะสมที่ไหน ทำไมคุณไม่เก็บค่าเข้า มันไม่ใช่เรื่อง เรื่องหลักฐานที่เขาทำผิดก็ไม่ครบ สื่อต้องการแบบนั้น ไม่ได้ต้องการว่าเขาเข้าไปได้อย่างไร ในเมื่อเหตุการณ์เกิดขึ้นมาแล้ว ผมว่ามันส่อ ความเห็นผมว่าส่อเจตนาครับ สมาคมเราเฝ้าดูอยู่ตลอด และเราไม่ยอมนะครับในกรณีนี้" 
 