     รถรุ่นใหม่ๆที่มาพร้อมกุญแจรีโมทแบบ Keyless Entry จะมาพร้อมกุญแจลับที่ซ่อนไว้ภายใน รู้ไหมว่าประโยชน์ของกุญแจพิเศษดอกนี้ มันเอาไว้ใช้ทำอะไรได้บ้าง?
 
1.ใช้เป็นกุญแจสำรองหากแบตเตอรี่หมด
     กุญแจรีโมทแบบ Keyless Entry นอกจากจะต้องมีแบตเตอรี่ในชุดกุญแจแล้ว ตัวรถยังจำเป็นต้องมีแบตเตอรี่ด้วยเช่นกัน เพื่อส่งสัญญาณเชื่อมต่อกับตัวรีโมทอยู่ตลอดเวลา ดังนั้น หากแบตเตอรี่ส่วนใดส่วนหนึ่งเกิดหมด ก็สามารถถอดกุญแจสำรองดอกนี้ เพื่อใช้ไขประตูเข้าไปในรถได้เช่นกัน
     ตำแหน่งของรูกุญแจนั้น อาจติดตั้งไว้ต่างที่กันไปตามรถแต่ละยี่ห้อ บางรุ่นถูกติดตั้งไว้เฉพาะฝากระโปรงท้ายเท่านั้น บางรุ่นติดตั้งไว้กับที่เปิดประตูฝั่งคนขับก็มีเช่นกัน แต่โดยปกติกุญแจดอกนี้จะไม่สามารถสตาร์ทเครื่องยนต์ได้ หรืออาจกระตุ้นให้สัญญาณกันขโมยทำงานอีกด้วย (ในกรณีที่รีโมทแบตหมด แต่แบตรถยังมีอยู่) ซึ่งรถบางรุ่นจำเป็นต้องวางรีโมทไว้กับเซ็นเซอร์ก่อน เพื่อให้สามารถสตาร์ทเครื่องยนต์ได้ตามปกติ
 

2.ใช้เก็บของมีค่าเมื่อต้องฝากกุญแจรถไว้กับผู้อื่น
     กุญแจสำรองที่แยกมาจากกุญแจรีโมท สามารถใช้เป็นกุญแจล็อกกล่องเก็บของได้ (ขึ้นกับรุ่นรถ) ในกรณีที่นำรถไปฝากไว้กับผู้อื่น เช่น ร้านล้างรถ, บริการรับจอดรถ ฯลฯ ซึ่งเจ้าของรถสามารถเก็บสิ่งของมีค่าไว้ในกล่องเก็บของ แล้วใช้กุญแจสำรองล็อค จากนั้นให้นำติดตัวไปด้วย ทิ้งไว้เฉพาะกุญแจรีโมทกับเจ้าหน้าที่เท่านั้น ก็จะช่วยป้องกันของหายได้ในระดับหนึ่งแล้วครับ
 
3.ใช้สำหรับปลดล็อกเกียร์
     รถยนต์จากฝั่งญี่ปุ่นส่วนมากจะมีระบบ Shift Lock มาให้ ช่วยให้สามารถเลื่อนเกียร์จากตำแหน่ง P มาเป็นตำแหน่ง N หลังจากดับเครื่องยนต์ ซึ่งมีประโยชน์ในกรณีจำเป็นต้องจอดรถขวางคันอื่น รถบางยี่ห้อจะออกแบบระบบดังกล่าวให้เป็นลักษณะรูเสียบกุญแจ ซึ่งก็ต้องใช้กุญแจสำรองที่ว่านี้ในการเสียบลงไป แล้วค่อยดึงคันเกียร์จากตำแหน่ง P มาเป็น N นั่นเอง
 