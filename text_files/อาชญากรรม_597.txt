เมื่อเวลาประมาณ 19.00 น. (31 พ.ค.) ร.ต.ท.พิชิตชัย รูปคม พนักงานสอบสวน สภ.ธาตุพนม จ.นครพนม ได้รับแจ้งว่า มีเหตุคนถูกทำร้ายร่างกายถูกแทงด้วยอาวุธมีด ที่บ้านหัวบึงทุ่ง ม.3 ต.ธาตุพนมเหนือ อ.ธาตุพนม จ.นครพนม ถูกส่งตัวไปรักษาที่โรงพยาบาลและเสียชีวิตในเวลาต่อมา
ตรวจสอบที่เกิดเหตุ พบบริเวณหน้าบ้านดังกล่าว มีกองเลือดเต็มพื้น ส่วนผู้บาดเจ็บถูกนำตัวส่งไปรักษาที่โรงพยาบาลอำเภอธาตุพนม ตรวจสอบที่เกิดเหตุพบมีดปลายแหลมความยาวประมาณ 30 เซนติเมตร ตกในที่เกิดเหตุ
ทราบชื่อผู้เสียชีวิตคือ นางจิราวรรณ์ อายุ 36 ปี สอบสวนทราบชื่อผู้ก่อเหตุคือ นายรัชชา ปราณะ อายุ 30 ปี ซึ่งได้หลบหนีไปหลังก่อเหตุ เจ้าหน้าที่จึงได้เร่งสืบสวนติดตามจับกุมตัวมาดำเนินคดี เบื้องต้นก่อนเกิดเหตุจากการสอบสวนของเจ้าหน้าที่ตำรวจ ทราบว่าผู้ตาย เป็นคนหน้าตาดี และเคยมีครอบครัวมาก่อน มีลูก 2 คน ก่อนเลิกกับสามี และมาคบหากับผู้ก่อเหตุ
แต่เนื่องจากผู้ตายหน้าตาดี และมีหนุ่มมาติดพัน ทำให้แฟนหนุ่มที่คบหากันไม่พอใจ เกิดความหึงหวง และเคยมีปากเสียงทะเลาะกันหลายครั้ง จนพ่อแม่ผู้ตาย กีดกันไม่ให้คบหา เป็นสาเหตุให้เกิดความแค้น เคยข่มขู่จะทำร้ายฆ่าผู้ตายมาหลายครั้ง
จนกระทั่งก่อนเกิดเหตุได้มีการนัดตกลงปัญหากันหน้าบ้านผู้ตาย โดยผู้ก่อเหตุได้ขับรถจักรยานยนต์มาจอด และเดินเข้าไปพูดคุยหน้าบ้าน แต่ไม่ลงตัว จึงใช้อาวุธมีดที่พกมาด้วย จ้วงแทงผู้ตายแบบไม่ยั้งมือนับ 10 แผล และโดนบริเวณสำคัญคือต้นคอ 1 แผล ก่อนวิ่งหนีไป
ญาติเข้าช่วยเหลือนำตัวส่งโรงพยาบาล แต่ไม่เป็นผล เนื่องจากถูกแทงจุดสำคัญด้วยอาวุธมีดยาวหลายจุด ทำให้เสียชีวิต
นอกจากนี้ภายหลังตรวจสอบยังพบว่าผู้ก่อเหตุมีการโพสต์ข้อความผ่านเฟซบุ๊ก เกี่ยวกับความในใจระบุว่า มีความโกรธแค้นผู้ตายจากการหึงหวงที่คบหากับชายอื่น และข่มขู่จะฆ่าล้างแค้นหากมีโอกาส จนกระทั่งเกิดเหตุสลดดังกล่าว โดยตำรวจจะได้เร่งสืบสวนติดตามตัวผู้ก่อเหตุมาดำเนินคดีตามกฎหมายต่อไป
