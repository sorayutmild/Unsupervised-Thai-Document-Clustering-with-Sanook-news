หนุ่มใหญ่เจ้าของฟาร์ม บินตรงออสเตรเลียแจ้งความที่ไทย คู่หมั้นสาวไทยหลอกให้หลงรัก อ้อนขอเงินเปิดบริษัท อ้างจะหานักเรียนไทยไปเรียนต่อ สูญเงินไปกว่า 15 ล้านบาท
เจ้าหน้าที่ตำรวจ สภ.หาดใหญ่ จ.สงขลา ได้เปิดเผยว่า เมื่อวานนี้ (4 มิ.ย.) มีหนุ่มใหญ่ชาวออสเตรเลีย บินตรงข้ามทวีปมาเข้าแจ้งความร้องทุกข์กับเจ้าหน้าที่ตำรวจ หลังถูกแฟนสาวหญิงชาวไทย หลอกลวงให้เปิดบริษัทรับเด็กนักเรียนไทยไปศึกษาที่ออสเตรเลีย สูญเงินไปกว่า 15 ล้านบาท ก่อนจะชิงหนีหายตัวไป
นายมัลคอม แมคเคอร์ลี่ อายุ 43 ปี ชาวออสเตรเลีย ได้เดินทางเข้าพบเจ้าพนักงานสอบสวน สภ.หาดใหญ่ เพื่อแจ้งความจับ นางสมพร (นางสมมุติ) อายุ 29 ปี ชาว อ.บางกล่ำ จ.สงขลา โดย นายมัลคอม ให้การว่าตนมีฟาร์มหัวหอมอยู่ที่ออสเตรเลีย และได้รู้จักกับ นางสมพร ซึ่งทำงานอยู่ที่ฟาร์มของตน ตั้งแต่ปี 2552 ก่อนจะตกหลุมรักกัน ถึงขั้นวางแผนจะแต่งงานกัน
หลังจากคบหากันได้สักพัก นางสมพร ได้กลับมาเยี่ยมบ้านที่เมืองไทย และชักชวนให้ร่วมกันทำบริษัทรับเด็กนักเรียนไทยไปศึกษาที่ออสเตรเลีย ซึ่งได้จดทะเบียนเปิดบริษัทที่ อ.หาดใหญ่ ใช้เงินทุนไป 1 ล้านบาท โดย นางสมพร ได้ดูแลจัดการบริหารเองทั้งหมด
ระหว่างนั้น นางสมพรก็ยังอยู่ที่เมืองไทย ติดต่อขอให้โอนเงินมาช่วยเรื่องค่าใช้จ่ายอยู่หลายครั้ง รวมเป็นจำนวนเงินกว่า 12 ล้านบาท แต่ละครั้งก็ขอให้โอนเงินไปไม่ต่ำกว่าครั้งละ 1 ล้านบาท จนกระทั่งเมื่อช่วงปลายปี 2555 ที่ผ่านมา ตนได้เดินทางมาสู่ขอหมายหมั้นกับนางสมพร ซึ่งเรียกค่าสินสอด 2,999,999 บาท ก่อนจะอยู่ฮันนีมูนที่เมืองไทย
ต่อมา เมื่อช่วงต้นปี 2556 นายมัลคอม รู้สึกตัวว่าน่าจะถูก นางสมพรหลอกลวง เนื่องจากฝ่ายหญิงตีตัวออกห่าง ไม่ยอมพบหน้า จึงได้ให้ทนายดำเนินการตรวจสอบ ก็พบว่าบริษัทที่ทำร่วมกันได้ปิดตัวไปแล้ว อีกทั้งยังพบว่าเป็นบริษัทบังหน้า หาแรงงานไทยไปทำงานที่ออสเตรเลียอย่างผิดกฏหมาย และตลอดเวลาที่ผ่านมาตนไม่เคยได้รับส่วนแบ่งในกิจการใดๆ เลย
ซึ่งจากการตรวจสอบพบว่านางสมพรนำเงินกว่า 15 ล้านบาท ไปซื้อบ้าน ซื้อที่ดินและรถยนต์ ตั้งตนเป็นเศรษฐีนีที่เมืองไทย และเคยออกอุบายทำให้ชาวต่างชาติตายใจในลักษณะนี้มาแล้วหลายราย ตนจึงตัดสินใจบินมาเมืองไทยเพื่อแจ้งความดำเนินคดี เพื่อเป็นอุทาหรณ์ให้ชาวต่างชาติคนอื่นๆ ระมัดระวังความสัมพันธ์กับสาวไทย
นอกจากนี้ นายมัลคอม ยังบอกอีกว่า ขณะนี้มีรายการข่าวชื่อดังของออสเตรเลีย ติดต่อมาทำสกู๊ปข่าวเพื่อสะท้อนปัญหาการถูกหลอกลวงดังกล่าวแล้ว ซึ่งเหตุการณ์นี้อาจจะส่งผลกับความน่าเชื่อถือของแรงงานไทยที่ไปทำงานในประเทศออสเตรเลียด้วย
อย่างไรก็ตาม ในส่วนของรูปคดี ทางเจ้าหน้าที่ตำรวจจะออกหมายเรียกตัว นางสมพรเพื่อให้มารับทราบข้อกล่าวหา ฐานยักยอกทรัพย์ผู้อื่น ซึ่งหากยังนิ่งเฉย จะดำเนินการออกหมายจับต่อไป