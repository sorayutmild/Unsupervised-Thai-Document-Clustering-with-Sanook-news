สำนักข่าวต่างประเทศรายงานว่า นาย "หวัง" นักธุรกิจชายชาวจีน จ่ายเงินกว่า 1.29 ล้านบาท เพื่อเหมาโรงภาพยนตร์ IMAX ดูภาพยนตร์เรื่อง "Transformers : Age of Extinction" โดยเขาต้องการแสดงให้แฟนเก่าของเขาที่เลิกกันไปนานกว่า 7 ปีเห็นว่า เขานั้นมีเงินมากพอ และร่ำรวย
ทั้งนี้ แฟนสาวของเขาที่เลิกลากันไปนั้นให้เหตุผลในการเลิกกันว่า ชายหนุ่มชาวจีนคนนี้มีฐานะยากจน ไม่มีเงินเพียงพอที่จะจ่ายค่าตั๋วภาพยนตร์ได้ โดยหลังจากที่เขากับแฟนเลิกกัน เขาก็ได้เดินทางย้ายจากหนานจิง บ้านเกิดของเขา ไปอยู่ที่เมืองแห่งความแออัดและแสงสีอย่างปักกิ่ง ตั้งใจทำงานอย่างหนัก เริ่มก่อร่างสร้างตัวทำธุรกิจของตัวเอง จนในที่สุดเขาก็สามารถมีเงินมหาศาลได้อย่างทุกวันนี้ และได้ตัดสินใจแบ่งเงินครึ่งหนึ่งของเงินเดือนเพื่อซื้อตั๋วโรงภาพยนตร์ IMAX ทั้งหมด 4 โรง ดูภาพยนตร์เรื่อง Transformers 4 และหลังจากที่เขาซื้อตั๋วโรงภาพยนตร์ทั้งหมดแล้วนั้น เขาได้ถ่ายภาพตั๋วภาพยนตร์และนำมันทั้งหมดโพสต์ลงโซเชียลเน็ตเวิร์คของประเทศจีน หรือ Weibo พร้อมเขียนข้อความประกอบภาพว่า เขาตั้งใจทำงานอย่างหนักตลอดระยะเวลา 7 ปีที่ผ่านมา เพื่อที่จะมีเงินและร่ำรวยในอนาคต จนกระทั่งในตอนนี้เขาสามารถทำสิ่งเหล่านี้ประสบความสำเร็จแล้ว
อย่างไรก็ตาม หลังจากที่เขาได้โพสต์ลง Weibo ชาวเน็ตของจีนต่างก็รีโพสต์ข้อความของเขามากมาย โดยจากการที่มีคนสนใจโพสต์นี้เป็นจำนวนมาก ทำให้นายหวังตัดสินใจแจกตั๋วจำนวนกว่า 1,590 ใบ ให้กับคนที่มารีโพสต์ข้อความของเขาได้ไปชมภาพยนตร์ Transformers 4 ฟรี