ตำรวจ สน.ทองหล่อ จับกุม เบล บุษญา ลูกสาวบรรยิน ตั้งภากรณ์ พร้อมพวกรวม 3 คน ขณะขับรถเบนซ์หรูคาด่าน ตรวจพบฉี่ม่วง 
(9 มี.ค.) เมื่อเวลา 03.00 น. ขณะที่เจ้าหน้าที่ตำรวจฝ่ายป้องกันและปราบปราม สน.ทองหล่อ ตั้งด่านตรวจอยู่บริเวณหน้า สวนเบญจกิติ ถนนสุขุมวิท มีรถยนต์นั่งส่วนบุคคล ยี่ห้อ เบนซ์ รุ่น CLS 350 สีขาว หมายเลขทะเบียน 2244 กรุงเทพมหานคร ขับเข้ามาบริเวณด่านตรวจ
โดยเมื่อเจ้าหน้าที่ขอตรวจค้น พบผู้ขับขี่ และผู้โดยสาร ภายในรถ รวม 3 คน คือ นายพร อายุ 39 ปี, นายเว อายุ 38 ปี และนางสาวบุษญา ตั้งภากรณ์ หรือ เบล อายุ 30 ปี บุตรสาว พ.ต.ท.บรรยิน ตั้งภากรณ์ ซึ่งจากการตรวจค้นในรถ เจ้าหน้าที่พบ ยาอี ริมินไฟว์ 2 เม็ด ซึ่งเป็นของนายพร เจ้าหน้าที่ได้เชิญตัวบุคคลทั้ง 3 คน ไปที่ สน.ทองหล่อ และจากการตรวจปัสสาวะทั้ง 3 เบื้องต้นพบว่า ปัสสาวะเป็นสีม่วง จำนวน 2 ราย พนักงานสอบสวนจึงแจ้งข้อกล่าวหา นายพรอายุ 39 ปี ฐานครอบครองวัตถุออกฤทธิ์ประเภท 2 (อีริมินไฟว์) และแจ้งข้อหา นายเว อายุ 38 ปี และนางสาวบุษญา ตั้งภากรณ์ หรือ เบล อายุ 30 ปี เสพยาเสพติดให้โทษประเภท 1 เมทแอมเฟตามีน (ยาอี) โดยขณะนี้ได้ควบคุมตัวทั้งหมดส่งศาลอาญากรุงเทพใต้แล้ว
ทั้งนี้ พนักงานสอบสวน สน.ทอง หล่อ ได้ยื่นคำร้องต่อศาลอาญากรุงเทพใต้ส่งตัว นางสาวบุษญา หรือ เบล ไปควบคุมตัวเพื่อตรวจพิสูจน์สารเสพติด โดยต่อมาศาลมีคำสั่งส่งตัวผู้ต้องหาไปควบคุมเพื่อการตรวจพิสูจน์และแจ้งคณะกรรมการฟื้นฟู ซึ่งผู้ต้องหาได้ยื่นคำร้องขอปล่อยชั่วคราวต่อคณะกรรมการฟื้นฟูและมีคำสั่งอนุญาตให้ประกันตัวออกไป

เผยนาทีรวบ "เบล บุษญา" ลูกสาวบรรยิน ก่อนสารภาพเสพยาอี ล่าสุดได้ประกันตัวแล้ว

สำหรับ นางสาวบุษญา ตั้งภากรณ์ หรือ เบล เป็นบุตรสาวของ พ.ต.ท.บรรยิน ตั้งภากรณ์ อดีตรัฐมนตรีช่วยว่าการกระทรวงพาณิชย์ เรียนจบจากสหรัฐอเมริกา มีความเชี่ยวชาญด้านแฟชั่น และดีไซเนอร์ และเคยลงสมัครรับเลือกตั้งสมาชิกสภาผู้แทนราษฎร สังกัดพรรคเพื่อไทย จ.นครสวรรค์ เขต 1 เมื่อปี 2562


ผู้สมัคร ส.ส. โพสต์โต้ หลังชาวเน็ตตั้งข้อสังเกต ตัวจริงกับในรูป "ไม่ตรงปก"
จับ "บรรยิน ตั้งภากรณ์" อดีต รมช.พาณิชย์ เอี่ยวคดีฆ่าพี่ชายผู้พิพากษา
