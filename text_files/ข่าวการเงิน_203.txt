คนงานพานาโซนิค เข้าโครงการจำใจจากเกือบ 400 คน รับค่าชดเชยบวกเงินพิเศษ หลังบริษัทปิดการผลิต 2 แผนก แจงย้ายฐานการผลิตไปมาเลเซียกับอินเดีย
เมื่อวันที่ 1 ต.ค. เว็บไซต์ข่าวแรงงาน (voicelabour) รายงานว่า บริษัทพานาโซนิค แอ็พไลแอ็นซ์(ประเทศไทย) จำกัด ตั้งอยู่นิคมอุตสาหกรรมเวลโกรว์ จ.ฉะเชิงเทรา ได้เปิดจ่ายเงินค่าชดเชยและเงินพิเศษให้คนงานพานาโซนิคกว่า 300 คน ที่ได้เข้าโครงการสมัครใจลาออก ตามที่บริษัทได้เปิดให้คนงานเข้าโครงการ โดยมีข้อเสนอจ่ายค่าชดเชยตามกฎหมาย เงินพิเศษตามอายุงาน ค่าตกใจ 2 เดือน และโบนัส 9-10 เดือน ซึ่งทางบริษัทได้มีการประกาศล่วงหน้าตั้งแต่เดือนเมษายน 2558 ให้เข้าโครงการในวันที่ 1 พฤษภาคม-มิถุนายน 2558 ซึ่งมีคนงานที่เข้าโครงการสมัครใจลาออกเกือบ 400 คน
นายเฉลย สุขหิรัญ ประธานสหภาพแรงงานพานาโซนิคแห่งประเทศไทย ได้กล่าวถึงสถานการณ์การเปิดโครงการสมัครใจลาออกของบริษัทว่า บริษัทได้ชี้แจงต่อคนงานว่า ต้องการปิดแผนกการผลิต 2 แผนกคือ แผนกผลิตหม้อหุงข้าวกับแผนกผลิตกระติกน้ำร้อนโดยใช้หลักการเปิดสมัครใจลาออก แทนการเลิกจ้างโดยจะจ่ายค่าชดเชยให้ตามกฎหมายพร้อมเงินพิเศษ
การปิดแผนกงานครั้งนี้ นายจ้างอ้างว่า ต้องการปิดการผลิตเพราะต้องการปรับโครงสร้างใหม่ จึงต้องยุบบางแผนกลง และสหภาพแรงงานเพิ่งทราบจากผู้บริหารบริษัทอีกว่า ได้มีการย้ายฐานการผลิตแผนกกระติกน้ำร้อนไปยังนิคมอุตสาหกรรมอมตะนคร จังหวัดชลบุรี ส่วนหม้อหุงข้าวได้ย้ายฐานไปประเทศมาเลเซีย กับอินเดีย
ซึ่งในส่วนของโรงงานในนิคมอมตะนครได้เปิดให้มีคนงานส่วนหนึ่งย้ายตามไปด้วย แต่ส่วนใหญ่ต้องให้เข้าโครงการสมัครใจลาออก ด้วยทั้งสองแผนกการผลิตนั้นคนงานส่วนใหญ่ทำงานมานาน อายุงานเฉลี่ยก็เป็น 10 ปี และอายุคนงานก็เฉลี่ยที่ 37-54 ปีแล้วได้ค่าชดเชยอยู่ที่ประมาณ 15-20 เดือน บวกเงินขอบคุณและเงินพิเศษอื่นๆ อีก
“ในฐานประธานสหภาพแรงงานรู้สึกเสียดายเพราะคนที่ออกเป็นกลุ่มสมาชิกรุ่นเก่าและกรรมการส่วนหนึ่งที่ต้องจำใจสมัครใจลาออกไปซึ่งในส่วนของแผนกหม้อหุงข้าวถือว่าเป็นสมาชิกที่ร่วมกันทำงานมานานให้กับบริษัทและเป็นรุ่นก่อตั้งสหภาพแรงงานด้วย ซึ่งตอนนี้ก็คงต้องมาปรับกระบวนการในสหภาพแรงงานและปรึกษาหารือกับกรรมการสหภาพแรงงานใหม่ที่จะเข้ามาช่วยกันทำงานองค์กร”นายเฉลยกล่าว