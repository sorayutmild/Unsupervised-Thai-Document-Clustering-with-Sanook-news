จากกรณีพบศพชายถูกฆ่าหั่นศพ ทิ้งในร่องน้ำคลองชลประทาน ทราบชื่อในเวลาต่อมา คือ นายถาวร อินตะจันทร์ อายุ 41 ปี ถูกฆ่าหั่นศพ เป็น 5 ชิ้นส่วน คือ ถูกตัดศีรษะ ลำตัว แขน ขา และนำไปโยนทิ้งที่ร่องน้ำในคลองชลประทาน หลังโรงเรียนเทศบาล 1 อ.เมือง จ.จันทบุรี โดยผู้ต้องสงสัยคือนายยศ จันทร์แก้ว อายุ 61 ปี ซึ่งมีศักดิ์เป็นน้าชาย ซึ่งมีอาการทางประสาทด้วยนั้น
ความคืบหน้าล่าสุด (2 พ.ย.) เจ้าหน้าที่ตำรวจชุดสืบสวน สภ.เมืองจันทบุรี ได้จับกุมตัว นายยศ จันทร์แก้ว ได้แล้ว โดยผู้ต้องหารับสารภาพว่าฆ่าโหดหลานชายตัวเองจริง โดยให้การว่า สาเหตุมาจากไปทวงเงิน 1,200 บาท กับ นายถาวร อินตะจันทร์ หรือ ต๋อย ผู้เสียชีวิต แต่ถูกหลานชายปฏิเสธ และถูกทำร้ายร่างกายโดยทุบตีก่อน จึงเกิดความโมโหและผูกใจเจ็บ ก่อนจะกินเหล้าย้อมใจและลงมือ โดยใช้จังหวะที่หลานชายนั่งดูทีวีอยู่ภายในร้านก๋วยเตี๋ยว ใช้ค้อนปอนด์ทุบไปที่ศีรษะ จำนวน 2 ครั้ง ก่อนที่หลานชายจะล้มฟุบไป
จากนั้นได้ใช้มีดทำครัวที่อยู่ภายในร้านปาดไปที่คอและตัดศีรษะโยนทิ้งร่องน้ำ หลังจากนั้นก็ใช้มีดตัดที่แขนทั้ง 2 ข้างออก และใช้มีดเล่มเดียวกันตัดที่ช่วงเอว แต่ตัดไม่ได้เพราะติดกระดูกช่วงเอวจึงได้ไปใช้มีดอีโต้มาสับกระดูก ก่อนที่จะนำชิ้นส่วนโยนทิ้งร่องน้ำ หลังโยนชิ้นส่วนของหลานเสร็จสิ้น ก็ได้กับมาที่ร้านเพื่อล้างทำความสะอาดและหลบหนีไป โดยก่อนถูกจับกุมกำลังไปหาคนรู้จัก เพื่อให้พาไปมอบตัวกับเจ้าหน้าที่ตำรวจ แต่มาโดนจับได้เสียก่อน
ทั้งนี้ ทางเจ้าหน้าที่ตำรวจจะได้มีการแถลงข่าวในวันพรุ่งนี้ เวลา 09.00 น. ที่กองบังคับการตำรวจภูธรจังหวัดจันทบุรี และนำตัวไปทำแผนประกอบคำรับสารภาพต่อไป