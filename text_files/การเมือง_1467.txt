ส่งทนายยื่นคำให้การคัดค้าน กองทุนฟื้นฟูฯ ฟ้องแพ่ง ซื้อขายที่ดินรัชดาฯ ปี 46 เป็นโมฆะ ขอที่ดิน 772 ล้านคืน ศาลนัดไต่สวน 21 ธ.ค.นี้ บ่ายครึ่ง
วันนี้ (26 พ.ย.) นายฉัตรทิพย์ ตัณฑประสาสน์ ทนายความ คุณหญิงพจมาน ณ ป้อมเพชร อดีตภริยา พ.ต.ท.ทักษิณ ชินวัตร อดีตนายกรัฐมนตรี กล่าวถึง คดีที่กองทุนเพื่อการฟื้นฟูและพัฒนาระบบสถาบันการเงิน ยื่นฟ้องคุณหญิงพจมานต่อศาลแพ่ง ขอให้เพิกถอนการจดทะเบียนขายโฉนดที่ดินรัชดาภิเษก 4 แปลงจำนวน 33 ไร่เศษมูลค่า 772 ล้านบาท เมื่อวันที่ 30 ธ.ค.46 และให้ส่งมอบการครอบครองที่ดินคืน ว่า หลังจากที่อัยการยื่นฟ้องคดีเมื่อวันที่ 18 ก.ย. ทนายความได้ยื่นคำให้การของคุณหญิงพจมานให้ศาลแพ่งแล้ว เมื่อวันที่ 25 พ.ย.ที่ผ่านมา ซึ่งจะครบกำหนดยื่นคัดค้านวันที่ 26 พ.ย.
สำหรับรายละเอียดคำคัดค้าน ระบุว่า การร้องขอให้สัญญาซื้อขายที่ดินเป็นโมฆะ และให้ศาลสั่งเพิกถอนการจดทะเบียนขายที่ดินนั้น เป็นการไม่ถูกต้อง และไม่เป็นธรรม เนื่องจาก ดำเนินการตามขั้นตอนที่กองทุนฟื้นฟูฯ กำหนด และเป็นผู้พิจารณาขายที่ดินให้หลังการชนะประกวดราคาที่กระทำอย่างเปิดเผย ขณะที่คดีซึ่งศาลฎีกาแผนกคดีอาญาของผู้ดำรงตำแหน่งทางการเมืองมีคำพิพากษา นั้น เป็นเรื่องที่เห็นว่า พ.ต.ท.ทักษิณ กระทำผิด พ.ร.บ.ว่าด้วยการป้องกันและปราบปรามการทุจริตแห่งชาติ พ.ศ.2542 มาตรา 100 และ 122 เรื่องการให้ความยินยอมคู่สมรส ไม่ได้วินิจฉัยว่า การขายที่ดินโดยกองทุนฟื้นฟูฯ ขัดต่อกฎหมาย หรือดำเนินการไม่ชอบ และศาลฎีกาฯ ไม่ได้มีคำสั่งให้ริบที่ดิน หรือเงินซื้อขายที่ดิน หากทำนิติกรรมซื้อขายที่ดินดังกล่าวจะเป็นโมฆะ ก็ต้องให้เป็นโดยตัวเอง ด้วยเหตุที่ว่าการซื้อขายที่ดินนั้นขัดกฎหมาย มีผู้ได้รับความเสียหาย แต่ที่ดินแปลงดังกล่าวกองทุนฟื้นฟูฯ ได้รับเงินราคาที่เหมาะสมจากการประกวดราคา
ทนายความคุณหญิงพจมาน กล่าวอีกว่า คุณหญิงพจมานยังได้ฟ้องแย้งในสำนวนคดีดังกล่าว เรียกค่าเสียหายจากกองทุนฯ และเรียกเงินจำนวน 772 ล้านบาท ที่ชำระเป็นค่าที่ดินไปแล้วคืนด้วย เพราะหากจะมีการฟ้องเรียกที่ดินคืน ฝ่ายกองทุนฟื้นฟูฯ จะต้องคืนเงินให้คุณหญิงพจมานด้วย เนื่องจากการซื้อขายที่ดินดำเนินการตามกฎทุกอย่าง สำหรับคดีนี้ ศาลแพ่งรับเป็นคดีดำหมายเลข 5379/2552 กำหนดนัดไต่สวนในวันที่ 21 ธ.ค.นี้ เวลา 13.30 น. และนัดพร้อมคู่ความในวันที่ 25 ม.ค.ศกหน้า เวลา 13.30 น.
 