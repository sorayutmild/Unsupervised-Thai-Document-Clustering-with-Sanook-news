(18 ก.พ.) ความคืบหน้ากรณี ส.ต.ท.นรภัทร เพชราภรณ์ ปลัด อบต.สวนแตง อ.ละแม จ.ชุมพร ก่อเหตุใช้อาวุธปืนยิงใส่ น.ส.ภาดา ยังสถิตย์ รองปลัด อบต.สวนแตง เสียชีวิต และมีผู้ได้รับบาดเจ็บอีก 1 คน เหตุเกิดที่ห้างสรรพสินค้าเทสโก้โลตัส สาขาชุมพร เมื่อช่วงเย็นวานนี้ (17 ก.พ.) ตามที่ได้รายงานข่าวไปแล้วนั้น ล่าสุด ส.ต.ท.นรภัทร ได้เดินทางมามอบตัวที่ สภ.เมืองชุมพร แล้ว
พ.ต.อ.ภคพล ทวิชศรี ผกก.สภ.เมืองชุมพร เปิดเผยว่า เมื่อช่วงสายที่ผ่านมา ส.ต.ท.นรภัทร ได้เดินทางเข้ามอบตัวกับเจ้าหน้าที่ตำรวจ หลังจากที่มีการอนุมัติออกหมายจับไปในช่วงเช้า ส.ต.ท.นรภัทร ถูกควบคุมตัวเข้าห้องสอบสวนทันที ใช้เวลาการสอบสวนประมาณ 1 ชั่วโมง จึงแล้วเสร็จ
จากการสอบปากคำ ส.ต.ท.นรภัทร ให้รับสารภาพว่า ก่อเหตุใช้อาวุธปืน .45 ยิงใส่ น.ส.ภาดา กับเพื่อนชาย เพราะโกรธแค้นและหึงหวง เมื่อเห็นภาพ น.ส.ภาดา กำลังเดินอยู่กับชายคนอื่น หลังก่อเหตุได้หลบหนีอยู่ในพื้นที่ ไม่ได้ยิงตัวตายตามที่ข่าวในโลกออนไลน์ ก่อนที่ตนจะตัดสินใจเข้ามอบตัวกับเจ้าหน้าที่ตำรวจ
เบื้องต้น เจ้าหน้าที่ได้แจ้ง 3 ข้อหา ได้แก่ ฆ่าผู้อื่นโดยเจตนา พยายามฆ่าผู้อื่น และพกพาอาวุธปืนและยิงปืนในที่สาธารณะ ก่อนจะถูกควบคุมตัวไปฝากที่ศาลจังหวัดชุมพรต่อไป
อ่านข่าวที่เกี่ยวข้อง: ช็อค! หึงโหดปลัด อบต.ชุมพร ยิงแฟนเก่าดับกลางห้าง