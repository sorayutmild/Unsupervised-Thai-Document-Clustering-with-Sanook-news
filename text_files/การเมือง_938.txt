สำนักข่าวอิศรา เปิดขุมกำลังรบสองฝั่ง ฝั่งแรกประกอบไปด้วยรัฐบาล ศรส.และคนเสื้อแดง กับอีกฝั่ง กปปส. โดยมีข้อความทั้งหมดคือ 
"จากการข่าว คนเสื้อแดงสายฮาร์ดคอร์ใน กทม. จะมีลักษณะการก่อเหตุที่แบ่งกันเป็นทีม หากทีมไหนลงมือก่อเหตุก็จะหนีออกจากพื้นที่ กทม.และพื้นที่ปริมณฑลทันที เพราะเกรงว่าจะถูกไล่ล่าจากฝั่งตรงข้าม และจะเปิดโอกาสให้ทีมอื่นลงมือต่อ เมื่อเรื่องเงียบลงก็จะกลับเข้ามาในพื้นที่"
เหตุการณ์ยิงถล่มกลุ่มผู้ชุมนุม "คณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์ อันมีพระมหากษัตริย์ทรงเป็นประมุข" (กปปส.) ที่จังหวัดตราด และการยิงระเบิดเอ็ม 79 ที่บิ๊กซี ราชดำริ เป็นสัญญาณบ่งบอกได้อย่างดีว่าการเมืองไทยเข้าสู่โหมดห้ำหั่นกันเต็มอัตราศึก
เกมแย่งชิงอำนาจที่ต่างฝ่ายต่างขั้วไม่มีท่าทีจะยอมกัน และไม่มีใครใส่เกียร์ถอยหลังได้ "ประชาชน" จึงไม่ต่างอะไรกับ "ตัวประกัน" ที่ต้องสังเวยให้กับกระดานแห่งอำนาจ
สำนักข่าวอิศรา www.isranews.org ได้รวบรวมข้อมูล "ด้านการข่าว" ที่ประเมินข่าวเชิงลึก ที่เกี่ยวกับความเคลื่อนไหวของ "รัฐบาล-ศรส.-คนเสื้อแดง" และ "กปปส." เพื่อฉายภาพให้เห็นชัดเจนมายิ่งขึ้น ว่าทั้ง 2 ฝ่าย มีการจัดแถว "กองกำลัง" อย่างไร
"กปปส." แบ่งเป็น 1.กลุ่มติดอาวุธในพื้นที่ชุมนุม 2.กลุ่มติดอาวุธนอกพื้นที่การชุมนุม
- กลุ่มติดอาวุธในพื้นที่ชุมนุม จะแบ่งเป็น 2 ส่วน 1.เป็น "การ์ด กปปส." ที่มีการเกณฑ์-สมัคร-อาสา มาจาก "ภาคใต้" โดย "หัวหน้าการ์ด" บางคนมีความสนิทชิดเชื้อกับ "นักการเมืองภาคใต้" เป็นอย่างดี แต่ส่วนใหญ่ "การ์ด กปปส." จะเป็น "นักเลง-พวกใจถึง" มากกว่า ซึ่งมีจำนวนหลักร้อย
อาวุธของ "การ์ด กปปส." จะเป็นอาวุธที่ใช้ป้องกันตัว หรือป้องกัน "แกนนำ กปปส." ส่วนใหญ่จะเป็นปืนสั้น-ปืนพก ที่มีติดตัวกันมาอยู่แล้ว
2.เป็น "การ์ด กปปส." ที่มีข่าวทางลับมาตลอดว่าเป็น "คนมีสี" แต่เป็น "คนมีสีรับจ็อบ" ทำงานนอกเวลา คอยดูแลสถานที่และรักษาความปลอดภัยให้กับ "แกนนำ" เมื่อรับงานเสร็จก็เข้าไปปฏิบัติหน้าที่ "ราชการ" ตามเดิม
ซึ่ง "การ์ดคนมีสีรับจ็อบ" ตามการข่าวแล้ว ไม่เคยออกนอกพื้นที่การชุมนุม และจะไม่ปฏิบัติการพิเศษเด็ดขาด จะรักษาหน้าที่ดูแลสถานที่และรักษาความปลอดภัยเป็นหลัก
-กลุ่มติดอาวุธนอกพื้นที่การชุมนุม ตามการข่าวมีการเรียกขานกลุ่มนี้ว่า "ป็อปคอร์น" หรือ "นิรนาม" ผลงานชิ้นโบว์แดงคือการชุมนุมที่เขตหลักสี่ และสะพานผ่านฟ้าลีลาศ ซึ่ง "ป็อปคอร์น" หรือ "นิรนาม" จะมีการใช้อาวุธหนัก และมีความชำนาญสูง
"พวกป็อปคอร์น ผมคิดว่าแม้แต่คุณสุเทพ (เทือกสุบรรณ เลขาธิการ กปปส.) ก็ไม่รู้ว่าพวกนี้คือใคร แต่ก็พอเดากันออก พวกป็อปคอร์นมาอาสาช่วย กปปส.เอง ไม่มีการร้องขอ คุณสุเทพขอบคุณบนเวทีกปปส.หลายครั้ง เพราะเขาไม่รู้จริงๆว่าป็อปคอร์นคือใคร" แหล่งข่าวจากหน่วยข่าวด้านความมั่นคงกล่าว
นี่คือ "กองกำลัง" ที่คอยช่วย "กปปส." ทั้งช่วยทางเปิด-ช่วยทางลับ-ช่วงทางอ้อม
"รัฐบาล-ศรส.-คนเสื้อแดง" ปฏิเสธไม่ได้ว่า "กองกำลัง" ที่คอยช่วยอยู่เบื้องหลังคือ "คนเสื้อแดง" สายฮาร์ดคอร์
การข่าวระบุว่า "แดงฮาร์ดคอร์" คือ "นักรบ" ที่ได้รับการฝึกฝนอย่างดี เพื่อสู้ศึกกับ "รัฐบาลอภิสิทธิ์" เมื่อปี 2552 และ ปี 2553 และมาเคลื่อนไหวอีกครั้งในช่วงการชุมนุมของ "กปปส." โดยส่วนหนึ่งเป็น "ทหารพรานเก่า" ส่วนหนึ่งได้รับการฝึกจนมีความชำนาญในการใช้อาวุธ
โดยสามารถจำแนก "แดงฮาร์ดคอร์" ออกเป็น 2 สายหลัก 1. "แดงฮาร์ดคอร์" ที่เคลื่อนไหวอยู่ใน กทม. 2. "แดงฮาร์ดคอร์" ที่เคลื่อนไหวต่างจังหวัด
-"แดงฮาร์ดคอร์" ที่เคลื่อนไหวในกทม. จะปักหลักอยู่ที่นนทุบรี ปทุมธานี ดอนเมือง สายไหม ซึ่งแต่ละพื้นที่จะมี "แดงฮาร์คอร์" อยู่ประมาณ 20 คน โดยจะสลับผลัดเปลี่ยนกันก่อเหตุ
"จากการข่าวคนเสื้อแดงสายฮาร์ดคอร์ใน กทม. จะมีลักษณะการก่อเหตุที่แบ่งกันเป็นทีม หากทีมไหนลงมือก่อเหตุก็จะหนีออกจากพื้นที่ กทม.และพื้นที่ปริมณฑลทันที เพราะจะเกรงว่าถูกไล่ล่าจะฝั่งตรงข้าม และจะเปิดโอกาสให้ทีมอื่นลงมือต่อ เมื่อเรื่องเงียบลงก็จะกลับเข้ามาในพื้นที่" แหล่งข่าวจากหน่วยข่าวด้านความมั่นคงกล่าว
ว่ากันว่า "แดงฮาร์ดคอร์" ใน กทม.มี "นักการเมือง" หลายคนคอยชุบเลี้ยงอยู่
-"แดงฮาร์ดคอร์" ที่เคลื่อนไหวต่างจังหวัด ส่วนใหญ่จะแบ่งความรับผิดชอบตามพื้นที่ ในภาคอีสานเป็นที่รู้กันตามหน้าสื่อว่า "ขวัญชัย ไพรพนา" มีหน้าที่รับผิดชอบ
แต่ที่ถูกจับตามากที่สุดชั่วโมงนี้ คงหนีไม่พ้น "แดงฮาร์ดคอร์" จากภาคตะวันออก โฟกัสไปที่จังหวัดตราด ซึ่งเกิดเหตุลอบยิง "กปปส." จังหวัดตราด เมื่อวัน 22 กุมภาพันธ์ 2557 ที่ผ่านมา
ตามจังหวะที่ "ดาบแดง" ฮาร์ดคอร์ตัวพ่อจากจังหวัดชลบุรี หลุดปากบนเวที "นปช.ลั่นกลองรบ" ว่าพี่น้องเสื้อแดงจังหวัดตราด ต้อนรับ "ผู้ชุมนุม กปปส." อย่างดี จน "ธิดา ถาวรเศรษฐ" ประธาน นปช. และ "วรชัย เหมะ" อดีตส.ส.สมุทรปราการ ต้องออกมาเบรกกลางเวที
ชื่อของ "ดาบแดง" จึงถูกสปอร์ตไลท์จับทันที
แต่เมื่อไล่เรียงความสัมพันธ์ "ดาบแดง" กับ "แกนนำแดงฮาร์ดคอร์" ในจังหวัดตราดแล้วจะพบว่า "แดงฮาร์ดคอร์" ที่ปักหลักอยู่จังหวัดตราด ชลบุรี จันทบุรี เคลื่อนไหวในทิศทางเดียวกันมาตลอด
โดยในจังหวัดตราดมี "แดงฮาร์ดคอร์" ชื่อย่อ "ส." ลูกน้องคนสนิทของ "คนมีสี" อดีตรองเลขาธิการนายกรัฐมนตรี ในรัฐบาล พ.ต.ท.ทักษิณ ชินวัตร คอยเคลื่อนไหวจัดกิจกรรมอย่างหนักมาต่อเนื่อง
"หลังจากนี้ต้องจับตาความเคลื่อนไหวของแดงฮาร์ดคอร์ต่างจังหวัดอย่างหนัก เพราะเมื่อมีคู่ขัดแย้งไปจัดเวทีชุมนุมในถิ่นฐานของคนเสื้อแดงแล้ว การเผชิญหน้าจึงเกิดขึ้นได้ง่าย" แหล่งข่าวจากหน่วยข่าวด้านความมั่นคงกล่าว
นี่คือความเคลื่อนไหวของ "คนเสื้อแดง" ที่จะคอยเป็นฐานค้ำยันความเป็นอยู่ของ "รัฐบาลยิ่งลักษณ์"
ทั้งหมดคือ "กองกำลัง" ของทั้ง "รัฐบาล-ศรส.-คนเสื้อแดง" และ "กปปส." ที่จะใช้ต่อสู้เพื่อเดิมพัน "อำนาจ" ในกระดานการเมืองไทย
ขอบคุณข้อมูลจาก สำนักข่าวอิศรา 