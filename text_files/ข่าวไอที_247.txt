iPhone รุ่นใหม่สำหรับปี 2015 หรือตามข่าวลือในขณะนี้เรียกว่า iPhone 6s นั้น เริ่มมีข้อมูลต่าง ๆ ออกมาให้เห็นแล้วแม้จะยังไม่สามารถยืนยันได้ว่าจริงหรือไม่ เราลองมาดูกันว่าตามข่าวลือต่าง ๆ มีอะไรน่าสนในและมีความเป็นไปได้บ้าง

ตัวเครื่องและดีไซน์
เมื่อช่วงเดือนเมษายนที่ผ่านมา เว็บไซต์ MacRumors อ้างอิงรายงานจาก Economic Daily News ของไต้หวัน ซึ่งได้ออกมาเปิดเผยว่า iPhone รุ่นใหม่ หรือตามรายงานเรียกว่า iPhone 6s รุ่นหน้าจอเล็กกว่า และ iPhone 6s Plus รุ่นหน้าจอใหญ่กว่า จะเลือกใช้อะลูมิเนียมเกรด 7000 เป็นวัสดุหลักของตัวเครื่อง ซึ่งมีความแข็งแรงกว่า 60% เมื่อเทียบกับอะลูมิเนียมทั่วไป และมีความหนาแน่นเพียง 1 ใน 3 ของสแตนเลส ซึ่งหมายความว่าจะทำให้มีตัวเครื่องมีน้ำหนักเบานั่นเอง (ที่มา)

iPhone 6s 7000 Series Aluminum
นอกจากนี้แล้วนักออกแบบชื่อดัง Martin Hajek ก็ได้ดีไซน์คอนเซ็ปต์ iPhone 6s ที่ มีตัวเครื่องสีโรสโกลด์ (Rose Gold) ซึ่งเป็นโทนสีเดียวกับ Apple Watch บางสื่อก็คาดว่าจะเป็นสีใหม่สำหรับ iPhone โดยสีโรสโกลด์เกิดจากการนำทองคำบริสุทธิ์ เงิน และทองแดง มาผสมในอัตราส่วนที่กำหนดไว้ ซึ่งสีดังกล่าวสื่อถึงความรักที่มีคุณค่า เหมาะกับการนำมาทำเครื่องประดับ อย่างอุปกรณ์สวมใส่ Apple Watch ที่เป็นทองคำ 18 กะรัต สีโรสโกลด์ (18-Karat Rose Gold) ซึ่งราคาสูงมาก อยู่ที่ $17,000 หรือประมาณ 555,000 บาท (ที่มา)

การแสดงผลและหน้าจอแสดงผล
เมื่อเดือนมีนาคมที่ผ่านมา เว็บไซต์ DigiTimes รายงานว่า Apple วางแผนจะเปิดตัว iPhone ทั้งหมด 3 รุ่น 3 ขนาดหน้าจอ ในช่วงครึ่งหลังของปี 2015 นี้ ซึ่งก็เป็นช่วงที่ทาง Apple มักจะเปิดตัวสมาร์ทโฟนรุ่นใหม่ในทุกปีที่ผ่านมา โดยทั้ง 3 รุ่นนั้นมีชื่อเรียกตามข่าวว่า iPhone 6c หน้าจอ 4 นิ้ว ตัวนี้ใช้ชิปเซ็ต Apple A8, iPhone 6s หน้าจอ 4.7 นิ้ว และ iPhone 6s Plus หน้าจอ 5.5 นิ้ว ทั้ง 2 รุ่นนี้ใช้ชิปเซ็ต A9 นอกจากนี้แล้ว ทั้ง 3 รุ่นยังรองรับเทคโนโลยี NFC และมีเซ็นเซอร์สแกนลายนิ้วมือ Touch ID ด้วย (ที่มา)
ในเดือนพฤษภาคม นักวิเคราะห์ชื่อดังจาก KGI คาดการณ์ว่า iPhone 6s และ iPhone 6s Plus ทั้งคู่จะมีหน้าจอที่เรียกว่า Force Touch แบบเดียวกับ Apple Watch ความพิเศษของหน้าจอนี้คือนอกจากจะรับรู้ว่ามีการสัมผัสแล้ว ยังสามารถรับรู้ถึงแรงสัมผัสได้ด้วย โดยจะใช้อิเล็กโทรดขนาดจิ๋วรอบ ๆ จอภาพ Retina ที่มีความยืดหยุ่นเพื่อแยกแยะระหว่างการแตะเบา ๆ กับการกดแรง ๆ ถึงขนาดที่แยกแยะได้ว่าใช้นิ้วใดกดสัมผัสบนหน้าจอ (ที่มา)

ประสิทธิภาพการทำงาน
iPhone 6s รุ่นใหม่นี้จะใช้ชิปประมวลผล A9 ซึ่งตามรายงานจะมี Samsung เป็นผู้ผลิต โดยใช้กระบวนการผลิตที่ 14 นาโนเมตร (ปัจจุบัน A8 ใช้เทคโนโลยีระดับ 20 นาโนเมตร) โดยชิปรุ่นใหม่นี้มาพร้อมเทคโนโลยีแบบใหม่ที่เรียกว่า FinFET ที่ช่วยให้การทำงานมีประสิทธิภาพสูงมากขึ้นกว่าเดิมราว 20% และลดการใช้พลังงานได้ราว 35% (ที่มา)
iPhone 6s จะมาพร้อมระบบปฏิบัติการ iOS 9 คาดว่า Apple จะประกาศเปิดตัวในงาน WWDC 2015 ช่วงเดือนมิถุนายนนี้ และปล่อยเวอร์ชั่นทดสอบหรือ Beta ให้กับนักพัฒนาทันทีหลังจบงานเปิดตัว

ข้อมูลจาก TrendForce ที่น่าสนใจคือ iPhone ทั้ง 2 รุ่นใหม่จะมีแรมประเภท LPDDR4 นอกจากจะเร็วกว่า LPDDR3 แล้วยังประหยัดพลังงานกว่าด้วย ซึ่งเหมาะกับสมาร์ทโฟนที่มีหน้าจอขนาดใหญ่ และเพิ่มขนาดจาก 1GB เป็น 2GB ใช้กระบวนการผลิตที่ 25 นาโนเมตรหรือ 20 นาโนเมตร โดยคาดการณ์ว่าความต้องการใช้แรมประเภทนี้จะเพิ่มเป็น 20,000 หน่วยต่อเดือน ในขณะที่การผลิตทั่วโลกอยู่ที่ราว 1.08 ล้านหน่วยต่อเดือน คิดเป็นสัดส่วน 2% สำหรับ iPhone รุ่นใหม่นี้
iPhone รุ่นใหม่จะมีความจุเริ่มต้น 32GB ซึ่งจะไม่มีความจุ 16GB แล้ว และเป็น NAND flash แบบ triple-level cell (TLC) แบบเดียวกับความจุ 64GB และ 128GB ที่ใช้บน iPhone 6 กับ iPhone 6 Plus ตามรายงานคาดการณ์ว่าจะมีความต้องการเพิ่มขึ้นอีกกว่า 50% คิดเป็น 18% ของปริมาณความต้องการใช้ NAND flash ทั้งหมดของปีนี้

กล้องถ่ายรูป
ทั้งจาก KGI, IHS และสื่อจีน ต่างก็ให้ข้อมูลตรงกันว่า iPhone 6s จะมาพร้อมกล้องถ่ายรูปความละเอียด 12 ล้านพิกเซลจริง หลังจาก Apple คงความละเอียดกล้องอยู่ที่ 8 ล้านพิกเซลตั้งแต่ iPhone 4s ถึงจน iPhone 6 ในปัจจุบัน
นายเควิน หวัง (Kevin Wang) ผู้บริหารจาก IHS ซึ่งเป็นบริษัทเกี่ยวกับการวิจัยเทคโนโลยีในประเทศจีน ได้โพสต์ข้อความยืนยันผ่านบัญชี Weibo ของตนเองว่า iPhone 6s ทั้ง 2 รุ่นของปีนี้จะมีกล้องถ่ายรูปที่มีความละเอียดสูงขึ้นคือ 12 ล้านพิกเซล แต่ขนาดเซ็นเซอร์พิกเซลจะเล็กลงกว่าเดิม (กล้องของ iPhone 6 มีพิกเซลขนาด 1.5 ไมครอน และรูรับแสงขนาด ƒ/2.2)
ก่อนหน้านี้ Ming-Chi Kuo นัก วิเคราะห์ชื่อดังจาก KGI Securities ผู้ที่เคยออกมาให้ข้อมูลมากมายเกี่ยวกับ iPhone, iPad และ Apple Watch ก่อนเปิดตัวอย่างเป็นทางการที่ค่อนข้างแม่นยำ ได้ออกมาให้ข้อมูลสเปคของ iPhone 6s กับ iPhone 6s Plus จะใช้ชิปประมวลผล A9, มีแรม 2GB และมาพร้อมกล้องถ่ายรูปความละเอียด 12 ล้านพิกเซล
ในขณะที่แหล่งข่าวจากจีนก็รายงานว่า iPhone 6s จะมีกล้องความละเอียด 12 ล้านพิกเซล ซึ่งข้อมูลก็เหมือนกับแหล่งข่าวและหลายสื่อได้คาดการณ์ไว้ แต่แหล่งข่าวจากจีนเผยว่ากล้องรุ่นใหม่นี้จะมาพร้อมเทคโนโลยีเซ็นเซอร์สี่สี RGBW ซึ่งเพิ่มส่วนของ White pixels มาช่วยปรับปรุงความคมชักดของภาพ ทำให้ภาพที่ได้นั้นคมชัดขึ้น เก็บรายละเอียดของภาพได้ดีกว่า และสว่างกว่าระบบ RGB แบบเดิม ผลิตโดย Sony

วันเปิดตัว ราคา และการวางจำหน่าย
ตามรานงานจากเว็บไซต์ PhoneArena คาดว่าจะมีการเปิดตัว iPhone 6s ในวันศุกร์ ซึ่งเป็นวันที่ Apple จัดงานเปิดตัว iPhone รุ่นก่อน ๆ โดยในปีนี้จะตรงกับวันที่ 18 เดือนกันยายน
ตามรายงานจาก TrendForce ผู้ให้บริการทางการการตลาดเกี่ยวกับเทคโนโลยีอุตสาหกรรม ให้ข้อมูลว่า iPhone 6s จะมี 2 รุ่นเช่นเดียวกับ iPhone 6 คือขนาดหน้าจอ 4.7 นิ้ว และ 5.5 นิ้ว โดยจะเริ่มเข้าสู่กระบวนการผลิตในช่วงเดือนมิถุนายนนี้ และเริ่มจัดส่งสินค้าในไตรมาส 3 ของปีนี้ คาดการณ์ว่าอยู่ที่ประมาณ 24 ล้านเครื่อง หากรวมไตรมาส 4 ของปีนี้ด้วยน่าจะมีการจัดส่งรวมกว่า 50 ล้านเครื่อง คิดเป็น 35% ของยอดการจัดส่ง iPhone ทั้งหมด และจะส่งผลให้ยอดขาย iPhone รวมในปี 2015 พุ่งสูงกว่า 230 ล้านเครื่อง อัตราเติบโตกว่า 20%
จากเว็บไซต์ udn.com ของจีนรายงานว่า iPhone 6s จะเปิดตัวเร็วขึ้นเพื่อการลุยตลาดและให้ทันกับการแข่งขันตลาดสมาร์ทโฟน ซึ่งนักเคราะห์จาก KGI เคยคาดการณ์ไว้ว่าจะทำยอดขายได้ราว 80 – 90 ล้านเครื่องในปี 2015 นอกจากนี้ iPhone รุ่นใหม่นี้จะรันระบบปฏิบัติการ iOS 9 ที่จะเปิดตัวอย่างเป็นทางการในงาน WWDC เดือนมิถุนายนนี้ รวมถึง OS X 10.11 ก็จะเปิดตัวในงานนี้เช่นกัน

สำหรับราคาของ iPhone รุ่นใหม่นี้คงไม่แตกต่างไปจากราคา iPhone 6 ที่วางขายในปัจจุบันหรืออาจมีราคาเท่ากัน แล้วปรับราคา iPhone 6 ลงมาเล็กน้อย และสำหรับวันวางจำหน่ายในไทยคาดว่าช่วงเดือนพฤศจิกายนเหมือนตอนที่วาง จำหน่าย iPhone 6
อย่างไรก็ตามข้อมูลทั้งหมดนี้เป็นข่าวลือและการคาดการณ์จากหลายสื่อเท่า นั้น ซึ่งไม่สามารถยืนยันได้ว่า iPhone รุ่นใหม่จะมีสเปค หน้าตาเป็นอย่างไร เอาเป็นว่าดูกันไปเรื่อย ๆ ระหว่างรอการเปิดตัวอย่างเป็นทางการนะครับ