"หนุ่ย" ศราวุฒิ มาสุข ปีกตัวจี๊ดของทีมชาติไทย และทีม "สวาดแคท" นครราชสีมา มาสด้า เอฟซี เข้าประตูวิวาห์หวานชื่นกับ "น้องออม" วชิราภรณ์ ตรีเนตร สาวเมืองปากน้ำโพ "เจ้าหนุ่ย" ศราวุฒิ มาสุข ปีกจอมกระชากทีม นครราชสีมา มาสด้า เอฟซี วัย 25 ปี ทีมกำลังเตรียมตัวสู้ศึกฟุตบอลคัดบอลโลกในนามทีมชาติไทย ลั่นระฆังวิวาห์กับ "น้องออม" วชิราภรณ์ ตรีเนตร  สาวเมืองนครสวรรค์ เป็นที่เรียบร้อย เมื่อวันที่ 16 พ.ค.ที่ผ่านมา โดยอดีตดาวเตะ จามจุรี ยูไนเต็ด และ เอสซีจี เมืองทองฯ ได้ขออนุญาต "ซิโก้" เกียรติศักดิ์ เสนาเมือง กุนซือทีมชาติไทย เพื่อมาเข้าพิธีแต่งงานตามแบบไทยๆ ที่ได้ฤกษ์ในวันเสาร์ที่ผ่านมา
ซึ่งดาวเตะทีมชาติไทย ที่สร้างชื่อจากการซัดประชัย เอาชนะ อินโดนีเซีย 1-0 ในซีเกมส์ครั้งที่ผ่านมา ได้หอบสินสอดเป็นเงินสดจำนวน 1,000,990 บาท ,ทองคำหนักหนัก 10 บาท และ แหวนเพชร แหวนทอง อีกทั้งรถยนต์ "นิสสัน เทียน่า" อีก 1 คัน ทั้งนี้ "เจ้าหนุ่ย" กับ "น้องออม" คบหาดูใจกันมากว่า 8 ปี ตั้งแต่สมัยสมัยเรียนชั้นมัธยมศึกษา ที่ จ.นครสวรรค์ ก่อนจะลงเอยกันในท้ายที่สุด
หลังจากนี้ ศราวุฒิ มาสุข จะเดินทางเข้าแคมป์ทีมชาติไทยในทันที เพื่อเตรียมลงสนามอุ่นเครื่องกับ เกาหลีเหนือ ในวันพุธที่ 20 พ.ค.
และ เจอ เวียดนาม ในศึกฟุตบอลโลกรอบคัดเลือก ในวันอาทิตย์ที่ 24 พ.ค. เวลา 19.00 น. ช่องไทยรัฐทีวี ถ่ายทอดสดทั้ง 2 นัด วันนี้เราไปชมภาพน่ารักๆ ในงานแต่ง รวมถึงความหวานที่ทั้งคู่มีให้กันมาตลอด 8 ปี *เครดิตภาพจากเฟซบุ๊ค Wachiraporn Treenet  และ Sarawut Masuk
<< คลิกเพื่อชมภาพแบบจุใจ>>
 