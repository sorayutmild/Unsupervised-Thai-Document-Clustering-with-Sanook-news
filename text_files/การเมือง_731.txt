พ.อ.ประพัฒน์ จันทร์โอชา บิดาของ พล.อ.ประยุทธ์ จันทร์โอชา นายกรัฐมนตรี เสียชีวิตแล้วอย่างสงบ สิริอายุ 97 ปี 
ผู้สื่อข่าวรายงานว่า (6 ม.ค.) เมื่อช่วงบ่ายที่ผ่านมา พ.อ.ประพัฒน์ จันทร์โอชา บิดาของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เสียชีวิตแล้วอย่างสงบ สิริอายุ 97 ปี โดยจะมีพิธีพระราชทานน้ำหลวงอาบศพในเวลา 17.00 น. ของวันที่ 8 ม.ค. ที่วัดโสมนัสราชวรวิหาร
ก่อนหน้านี้ ที่ทำเนียบรัฐบาล เมื่อเวลา 11.20 น. ภายหลังเสร็จสิ้นภารกิจที่ทำเนียบรัฐบาล พล.อ.ประยุทธ์ ได้รีบออกจากทำเนียบรัฐบาลและเดินทางไปยังโรงพยาบาลศิริราชทันที หลังจากที่คณะแพทย์แจ้งอาการป่วยของ พ.อ.ประพัฒน์ ผู้เป็นบิดา
ทั้งนี้ พ.อ.ประพัฒน์ จันทร์โอชา รักษาอาการโรคหลอดเลือดสมองตีบ และมีอาการสมองเสื่อม มีสติสัมปชัญญะไม่ครบถ้วน มาก่อนหน้านี้เป็นระยะเวลานานพอสมควร 