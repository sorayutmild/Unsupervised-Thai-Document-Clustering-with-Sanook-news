จุดจบ Kinect จุดจบโมชั่นคอนโทรลเลอร์
Kinect
ในการเล่นเกมนั้น ที่ผ่านๆมาตั้งแต่อดีตจนถึงปัจจุบัน เกมเมอร์ทั้งหลายก็จะเล่นเกมโดยการใช้จอย เม้าส์และคีย์บอร์ด มาโดยตลอด จนกระทั่งเมื่อมีเทคโนโลยีก้าวหน้ามากขึ้น การเล่นเกมในรูปแบบใหม่ๆก็ถูกเพิ่มเข้ามาในวงการเกม ซึ่งก็เคยได้รับความนิยมในช่วงหนึ่งอย่างกระดานเกมเต้น หรือจอยกีตาร์สำหรับเล่นเกมดนตรี แต่สุดท้ายเกมเมอร์ก็เบื่อและกลับมาใช้อุปกรณ์เดิมๆเล่นเกมเหมือนเดิม เช่นเดียวกับระบบการเล่นเกมด้วยอุปกรณ์โมชั่นเซนเซอร์ ตรวจจับการเคลื่อนไหวของร่างกาย ไม่ว่าจะเป็น Wii Remote, PS Move และ Kinect ที่ออกมาสร้างความฮือฮาแปลกใหม่ให้กับวงการเกมส์อย่างมาก แต่สุดท้ายแล้วเป็นอย่างไรล่ะ เกมเมอร์ก็เลิกนิยมและก็หันไปจับจอบ เม้าส์ คีย์บอร์ดแบบเดิมๆในการเล่นเกม
ความนิยมในการใช้จอยโมชั่นคอนโทรลเริ่มลดลง เมื่อเครื่อง Wii ของปู่นินเทนโดที่เป็นผู้ริเริ่มการนำระบบโมชั่นคอนโทรลเข้ามาใช้ มีเกมทำป้อนให้น้อยลงเรื่อยๆ อันเนื่องมาจากเกมโมชั่นคอนโทรลนั้นพัฒนายุ่งยากมากระบบเกมปกติ แถมยอดขายเกมก็ไม่ได้มากนัก สุดท้ายเครื่อง Wii จึงไม่มีเกมใหม่ๆออกมาและยกเลิกผลิตไปในที่สุด ซึ่งปัญหาเดิมๆก็ยังคงสืบทอดมายัง Wii U คือไม่มีค่ายเกมไหนๆพัฒนาเกมป้อนออกมาให้มากนัก และเป็นสาเหตุสำคัญที่ทำให้นินเทนโดขาดทุนยับถึงสองหมื่นกว่าล้านเยนในปีที่ผ่านมา
ทางด้านโซนี่ก็ดูเหมือนจะมีลางบอกเหตุล่วงหน้าว่าระบบโมชั่นคอนโทรลนั้นไม่ได้รับความนิยมแล้ว จึงได้ไม่พยายามผลักดันการขายจอย PS Move ต่อ และใช้วิธีผนวกระบบเข้ากับจอย PS4 แทนเลย โดยยังมีระบบโมชั่นคอนโทรลในจอย PS4 แต่ก็เอาไว้ใช้งานเพียงนิดๆหน่อยๆเท่านั้น เพื่อให้เกมเมอร์ได้ประโยชน์สองต่อ คือสามารถใช้จอยเล่นเกมแบบปกติก็ได้ หรือจะใช้เป็นโมชั่นคอนโทรลก็ได้เหมือนกัน
แต่ในขณะที่สองค่ายทั้งโซนี่และนินเทนโด ดูจะยอมโบกมือลาระบบโมชั่นคอนโทรลไปแล้ว แต่ก็ยังคงมีค่ายหนึ่งที่ดูจะไม่ยอมแพ้ ยังคงเน้นทำระบบโมชั่นคอนโทรลออกมาขายต่อไป นั่นคือ Kinect ของไมโครซอฟต์ ที่พวกเขาคุยโวว่ามันเป็นนวัตกรรมที่ทำให้เกมเมอร์ได้รับความบันเทิงสมบูรณ์แบบ ด้วยการบังคับขาย Kinect มัดรวมกับเครื่อง Xbox One ตัวใหม่ แต่ผลสุดท้ายก็ทำยอดขายได้น้อยกว่า PS4 แต่ไม่เน้นโมชั่นคอนโทรลเลอร์แล้ว จึงไม่ขาย PS4 พร้อมกล้อง
Kinect
หลังจากยอมถือทิฐิมานาน สุดท้าย Xbox One ของไมโครซอฟต์ก็ยอมกลับคำอีกครั้ง (หลังกลับคำมาหลายรอบ) ยอมขายเครื่อง Xbox One แบบไม่พ่วง Kinect ในราคาที่ถูกลงเหลือ $399 จาก $499 เพื่อเป็นตัวเลือกให้ผู้ที่ไม่เล่นโมชั่นคอนโทรลซื้อกัน อันเป็นผลมาจากยอดขายในเดือนเมษายนที่ Xbox One ขายได้น้อยสุดๆ ซึ่งทั้งยอดขายที่ต่ำของ Xbox One และการยกเลิกขาย Kinect นั้นมันสะท้อนให้เราเห็นอย่างหนึ่งว่า "เกมเมอร์ปัจจุบันนี้ ไม่ต้องการเล่นเกมด้วยระบบ Montion Controller แล้วจริงๆ"
ทว่าถึงแม้ไมโครซอฟต์จะประกาศเลิกขาย Kinect พ่วงแล้ว แต่พวกเขาก็ยังคงยืนยันคำเดิมว่า จะยังไม่ยกเลิกที่จะทำ Kinect มาขายต่อไป เพราะพวกเขาเชื่อว่า Kinect คืออุปกรณ์ที่ทำให้ความบันเทิงใน Xbox One สมบูรณ์แบบที่สุดสมกับฉายาของมันว่า The All in One Entertainment System ซึ่งเกมเมอร์สมัยนี้ดูเหมือนจะไม่ต้องการแล้ว เขาต้องการเพียงแต่เกมสนุกๆใหม่ๆออกมาให้เล่นเรื่อยๆก็พอ ระบบการเล่นยุ่งยากเขาไม่ต้องการ ดังจะเห็นได้จากเกมเมอร์ฝรั่งจำนวนไม่น้อย ที่พิมพ์ความเห็นแสดงความดีใจ ที่ Xbox One ยกเลิกขายพ่วง Kinect เสียที