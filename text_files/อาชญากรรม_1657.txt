ศาลอาญา นัดตรวจพยานหลักฐานคดีที่ พันตำรวจโทแพทย์หญิงอัญชุลี ธีระวงศ์ไพศาล หรือหมอแอร์ จิตแพทย์ประจำโรงพยาบาลตำรวจ เป็นโจทก์ฟ้อง นางสาววิชชุดา ลีนุตพงษ์ หรือ "ไฮโซตั๋ม" ฐานหมิ่นประมาท ด้วยการโฆษณา
คดีนี้โจทก์ฟ้องว่า นางสาววิชชุดา ได้โพสต์ข้อความลงเฟซบุ๊กตั้งแต่ต้นเดือน กุมภาพันธ์ 2558 และให้สัมภาษณ์หมิ่นประมาทผ่านหนังสือพิมพ์หลายฉบับทำนองว่า พันตำรวจโทแพทย์หญิงอัญชุลี เป็นมือที่ 3 และเป็นสาเหตุให้ นางสาววิชชุดา กับแฟนหนุ่มเลิกรากัน
เมื่อถึงเวลานัด หมอแอร์ และไฮโซตั๋ม เดินทางมาศาล โดยหมอแอร์ แถลงนำพยานเข้าสืบจำนวน 5 ปาก และศาลได้สอบคำให้การไฮโซตั๋ม จำเลย ซึ่งให้การปฎิเสธ พร้อมแถลงขอนำพยานเข้าสืบต่อสู้จำนวน 5 ปาก เช่นกัน ศาลจึงนัดสืบพยานโจทก์ วันที่ 19 มิถุนายน 2559
และภายหลังหมอแอร์ ปฎิเสธกรณีโพสต์เฟสบุ๊กถึงการเข้ารับราชการตำรวจ โดยระบุว่าไม่ได้เจาะจงถึงบุคคลใด และแอดมินเพจเป็นผู้นำมาโพสต์ลงโซเชียลมีเดียเท่านั้น
นอกจากนี้มีรายงานว่าในห้องพิจารณาคดี เกือบจะเกิดความชุลมุนขึ้นเนื่องจากคู่ความทั้งสองฝ่าย แสดงอาการไม่พอใจกัน ศาลจึงได้ห้ามปรามให้ทุกคนอยู่ในความสงบ