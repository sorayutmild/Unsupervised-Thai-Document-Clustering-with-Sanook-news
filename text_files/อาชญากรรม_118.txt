@ บก.สส.งัดเทคนิคไล่ล่าคนร้าย
ที่กองบังคับการสืบสวนสอบสวน (บก.สส.) กองบัญชาการตำรวจนครบาล (บช.น.) ถนนพญาไท พล.ต.ต.ชาญเทพ เสสะเวช รอง ผบช.น. เรียกตัวแทนจากกองบังคับการปราบปราม (บก.ป.) กองบัญชาการตำรวจสอบสวนกลาง (บช.ก.) กองบังคับการสืบสวนสอบสวน (บก.สส.) สำนักงานตรวจคนเข้าเมือง (สตม.) กลุ่มงานเก็บกู้และตรวจพิสูจน์วัตถุระเบิด (EOD) บช.น. กองพิสูจน์หลักฐานกลาง (พฐ.) เพื่อหาชนิดวัตถุระเบิดและการสืบสวนติดตามหาตัวคนร้าย
โดยไม่อนุญาตให้สื่อมวลชนเข้าสังเกตการณ์ภายในห้องประชุม โดยที่ประชุมต้องการให้เร่งสรุปหาพยานหลักฐานเพิ่มเติม โดยเฉพาะการสืบสวนด้านเทคนิค อาทิ การติดตามไล่ภาพกล้องวงจรปิดหาบุคคลต้องสงสัยบริเวณโดยรอบทั้งหมด การหาข้อมูลกลุ่มชาวต่างชาติต้องสงสัย โดยเฉพาะชาวตะวันออกกลาง เนื่องจากพบภาพชายต้องสงสัยมีลักษณะคล้ายคลึงกันกับคนสัญชาติดังกล่าว ไล่เช็กถิ่นที่อยู่อุยกูร์
ส่วนข้อมูลที่มีการตรวจสอบเพิ่มเติมนั้น จะมีการนำข้อมูลของถิ่นที่พักอาศัยของชาวตะวันออกกลาง โดยเฉพาะชาวอุยกูร์ ที่มีข้อมูลยืนยันเบื้องต้นว่าอยู่บริเวณย่านนานา ซอย 3, 5, 9, 11 รวมถึงตรวจสอบชนิดดินปืนของวัตถุระเบิด ซึ่งขณะนี้ยังไม่ทราบว่าที่มาที่ไปเป็นอย่างไร แต่มีการสืบค้นข้อมูลคดีเก่าที่เกี่ยวข้องกับระเบิดที่ผ่านมา
@ ตามหาตุ๊กตุ๊ก-จยย.รับจ้าง
รายงานข่าวแจ้งว่า ชุดสืบสวนรวบรวมข้อมูลคดีระเบิดพบลักษณะเหตุระเบิดคล้ายกับที่ศาลท้าวมหาพรหมคือ เหตุระเบิดที่ท่าน้ำสาทรที่เพิ่งเกิดเหตุระหว่างประชุม และเหตุระเบิดซอยสุขุมวิท 71 ปี 55 ซึ่งคนร้ายเป็นชาวอิหร่าน เนื่องจากลักษณะระเบิดคนร้ายใช้ลูกปลายใส่ทำเป็นสะเก็ดระเบิด เชื่อการประกอบระเบิดน่าเป็นกลุ่มก่อการร้ายชาวตะวันออกกลาง
ข่าวแจ้งว่า ในที่ประชุมสั่งการฝ่ายสืบสวนติดตามหาคนขับรถตุ๊กตุ๊กส่งคนร้าย และคนขี่รถจักรยานยนต์รับจ้างไปส่งคนร้ายหลังก่อเหตุ ล่าสุด จากการสอบสวนพยานทราบว่ามือวางระเบิดก่อเหตุแล้วขึ้นรถจักรยานยนต์ฮอนด้า เวฟ สีแดง-ดำ ไม่ทราบหมายเลขทะเบียน จากการตรวจกล้องวงจรปิดพบหลบหนีไปลงที่ซอยสีลม 9 จากนั้นโดยสารรถแท็กซี่ไปสนามบินดอนเมือง ชุดสืบสวนทราบตัวโชเฟอร์แท็กซี่แล้ว กำลังติดตามมาให้ปากคำแล้ว
@ สอบพยานชี้พูดอังกฤษเป็นคำๆ
ผู้สื่อข่าวรายงานว่า เจ้าหน้าที่ได้นำผู้ขี่มอเตอร์ไซค์รับจ้างที่รับชายเสื้อเหลืองไปจากราชประสงค์ ได้ข้อเท็จจริงว่า ชายดังกล่าวให้ไปส่งที่ถนนนราธิวาสราชนครินทร์ โดยใช้เส้นทางสีลม ศาลาแดง แล้วไปลงที่ซอยแห่งหนึ่งที่มีเกสต์เฮาส์หรือโรงแรมอยู่ โดยชายดังกล่าวใช้ภาษาอังกฤษ แต่พูดด้วยคำสั้นๆ นอกจากนี้ยังสอบพยานอีกรายที่ให้การว่า หลังจากนั้นพบว่าชายดังกล่าวเรียกแท็กซี่ไปยังสนามบินสุวรรณภูมิ
แหล่งข่าวเปิดเผยว่า ชุดสืบสวนนำกล้องวงจรปิดบริเวณที่เกิดเหตุมาตรวจสอบ พบว่ามีชายคนหนึ่งลุกขึ้นจากเก้าอี้ก่อนที่ชายเสื้อเหลืองที่ลงมือก่อเหตุจะนั่งเก้าอี้แทน ทางฝ่ายสืบสวนกำลังตรวจสอบบุคคลตามภาพวงจรปิดดังกล่าวเพื่อนำมาสอบสวนหารายละเอียดต่อไป