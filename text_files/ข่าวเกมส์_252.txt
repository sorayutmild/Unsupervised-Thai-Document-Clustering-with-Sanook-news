ระบบเกมส์สุดห่วย
ในวงการเกมส์นั้นก็คล้ายๆกับวงการอื่นๆเหมือนกันครับ จะมีอยู่บางช่วงที่แฟชั่นหรือเทรนด์ระบบการเล่นแบบใหม่ๆ หรือฟีเจอร์ใหม่ๆที่เป็นเทรนด์ดังเพิ่มเข้ามา ซึ่งมันก็มีทั้งระบบหรือฟีเจอร์เทรนด์ดีๆ ที่เกมเมอร์ชื่นชอบ และอยากให้มีใช้อยู่ต่อไป แต่ก็มีเทรนด์ระบบหรือฟีเจอร์บางตัว ที่เกมเมอร์ไหนก็ต้องร้องยี้ ไม่อยากได้ไม่อยากให้ตัวเกมส์ใส่ระบบนั้นๆเข้ามาในเกมเลย เพราะมันอาจจะน่าเบื่อ ตกเทรนด์ หรือไม่ก็เอาเปรียบเกมเมอร์เกินไป โดยทางสื่อเกมต่างประเทศได้มีการรวบรวมข้อมูลระบบหรือฟีเจอร์ของเกมที่ทำตามกระแสเทรนด์ 10 อันดับที่ยังคงมีการทำอยู่ออกมา ในอดีตมันอาจเป็นระบบที่ดี แต่ปัจจุบันมันเป็น 10 ระบบเกมส์สุดห่วยที่เกมเมอร์จำนวนมากไม่ต้องการที่สุด 10 อันดับ นั่นก็คือ
10. ยัดเยียดโหมดฝึกหัดยาวยืด น่าเบื่อหน่ายให้ทำ
เป็นฟีเจอร์อย่างหนึ่งของเกมสมัยนี้ ที่นิยมทำกันนับตั้งแต่ประมาณ 2-3 ปีที่ผ่านมา โดยผู้เล่นทุกคนจะต้องผ่านโหมดการฝึกสอนวิธีเล่นเสียก่อน เพื่อที่จะไปเล่นโหมดการเล่นจริงได้ ซึ่งบางเกมสามารถข้ามได้ แต่บางเกมก็ข้ามไม่ได้ ต้องทำทุกครั้ง ไม่ว่าจะเคยเล่นแล้ว หรือเป็นเซียนเป็นเทพมาจากไหน ก็ต้องเล่นโหมดฝึกก่อนตลอด สร้างความน่าเบื่อให้เกมเมอร์ที่ไม่อยากเล่นโหมดฝึกหัด แถมบางเกมท่านยังยัด Trophy หรือ Achievement โหมดฝึกหัดมาอีก บรรดาเกมเมอร์นักล่ารางวัลจึงจำใจต้องเล่นโหมดฝึกหัดอย่างเลี่ยงไม่ได้
ระบบเกมส์สุดห่วย
สวัสดีเกมเมอร์ ก่อนอื่นเราจะมาฝึกสอนวิธีเล่นกันก่อนนะ ZZZzzzz...
9. ระบบฟื้นเลือดราวกับยอดมนุษย์ ที่ไม่สามารถอธิบายได้
ถ้ายังจำกันได้ พวกเกมยิง FPS สมัย 10 กว่าปีก่อน ยังใช้ระบบเลือดของผู้เล่นเป็นเปอร์เซ็นต์ โดยตอนแรกจะเต็ม 100 เปอร์เซ็นต์ ถ้าโดนยิงก็จะลดลงเรื่อยๆตามดาเมจที่โดน สามารถฟื้นฟูได้ด้วยการใช้ไอเทมฟื้นพลังเท่านั้น ซึ่งเล่นแล้วก็สมจริง Make Sense ดี แต่สมัยนี้มันกลายเป็นอะไร? เกมยิง FPS แทบทุกเกม ไม่มีพลังชีวิตบอกแล้ว มีแค่หน้าจอสีแดงๆ บอกว่าตูบาดเจ็บอยู่นะ เท่านั้นเอง แล้วพอพักทิ้งไว้สักครู่ แม่เจ้า! อาการบาดเจ็บมันหายไปแล้ว กลับมาฟิตปั๋งดังเดิม ราวกับใช้พลังฟื้นฟูเหมือนพวกยอดมนุษย์ อย่าง Wolverine, X-men ไรพวกนี้เลย ทั้งๆที่จริงแล้วตัวที่เราเล่นมันก็แค่ทหารทั่วไปเองไม่ใช่เหรอ ตรงนี้ก็ไม่แน่ใจเหมือนกันว่าเกมไหนที่มันริเริ่มใช้ระบบนี้เป็นเกมแรก จะว่าไปมันก็ทำให้เล่นง่ายสะดวกขึ้นเยอะบางคนก็ชอบ แต่สำหรับเกมเมอร์ผู้ชอบความสมจริงเขาบอกว่า ระบบนี้มันโคตรห่วยจริงเลยให้ตาย
ระบบเกมส์สุดห่วย
โดนยิงก็แค่จอแดง เดี๋ยวก็หาย
8. บั๊ก ชื่อตัวละคร ชื่อสถานที่ ค้างในหน้าจอเกม
ระบบที่น่ารำคาญ มักโผล่ในเกมแนว Adventure คือเมื่อเราเลื่อนเม้าส์หรือเคอร์เซอร์ตัวละครเกมไปยังตัวละคร หรือสถานที่ต่างๆ มันจะมีแถบชื่อโผล่มาบอกทุกครั้ง ว่าไอ้หมอนี่ หรือที่นี่มันมีชื่อว่าอะไร จริงๆแล้วมันก็เป็นระบบที่ดี ช่วยบอกข้อมูลผู้เล่นได้ แต่ที่มันน่ารำคาญก็คือ มันมักจะแถมบั๊กชื่อไม่ยอมหายไปจากหน้าจอเนี่ยดิ ซึ่งสุดท้ายเกมเมอร์ที่หมดความอดทนกับบั๊กพวกนี้ก็ลงความเห็นว่า มันมีวิธีอื่นๆดีๆมากมาย ที่จะบอกชื่อตัวละครหรือสถานที่ได้ โดยไม่ต้องใช้ไอ้แถบป้ายชื่อโผล่ออกมาค้างๆคาๆแบบนี้ หนักก็มีบั๊กฉากหายเลยก็มี ไม่เว้นเกมดังๆอย่าง Batman และ Assassin's Creed
ระบบเกมส์สุดห่วย
เอิ่ม... ที่นี่มันที่ไหน แล้วผมเป็นใคร?
7. Digital Rights Management หรือ DRM
เรียกเป็นภาษาไทยง่ายๆก็คือ ระบบจัดการสิทธิของเจ้าของลิขสิทธิ์ผ่านทางข้อมูลดิจิตอล เพื่อป้องกันการโดนก็อปปี้ คัดลอก หรือการโกงต่างๆ ของผู้เล่นเกมส์ ซึ่งผลประโยชน์ทั้งหมดทั้งปวง มันอยู่ที่เจ้าของลิขสิทธิ์เกมล้วนๆ แต่สร้างความยุ่งยากวุ่นวายในการเล่นให้กับเหล่าเกมเมอร์ แม้ว่าเกมเมอร์คนนั้นจะซื้อของแท้มาเล่นก็ตาม ตัวอย่างที่บอกว่าเกมเมอร์จำนวนมากไม่ชอบระบบนี้ ก็ไม่ต้องไปดูไหนไกลเลยครับ Diablo III และ Simcity ภาคใหม่นั่นแหละ ที่บังคับให้ต้องเล่นออนไลน์ตลอด วันไหนเน็ตเน่า หรือ Server ล่ม เกมเมอร์ก็อดเล่นตามระเบียบครับ ถามว่าเกมเมอร์ผิดเหรอถึงเล่นไม่ได้? เงินก็จ่ายซื้อแผ่นแท้มาเล่นนะเฟ้ย
ระบบเกมส์สุดห่วย
เฮ้! คุณไม่ใช่เจ้าของแผ่นเกมคนเดิมนี่หว่า เราไม่ยอมให้บันทึกข้อมูลการเล่นนะ
6. มีการแบ่งแยกเชื้อชาติ เพศ อยู่มากมายในเกม
ระบบเกมตัวนี้ ไม่ได้ขึ้นอยู่กับเทรนด์หรืออะไรเลยครับ มันอยู่ที่คนทำเกมล้วนๆ ว่าต้องการสร้างเนื้อหาเกมออกมาแบบไหน ซึ่งส่วนมากนั้นเกมมักจะสร้างโดนอเมริกาและญี่ปุ่นซะส่วนมาก ดังนั้นพวกตัวละครที่เป็นชาวอเมริกา และญี่ปุ่นก็เลยจะได้บทตัวเอก ส่วนประเทศอื่นๆก็จะได้รับบทตัวประกอบแบบใช้แล้วทิ้ง มาไม่ทันไรก็ตาย และยิ่งถ้าเป็นประเทศคู่อริยิ่งได้รับบทตัวร้ายเสมอๆ อย่างเช่นเยอรมัน รัสเซีย อิรัก อัฟกานิสถาน และเกาหลีเหนือ เป็นต้น ส่วนเรื่องการแบ่งแยกเพศ ประเด็นก็อยู่ตรงที่ ตัวเอกของเกมมักเป็นตัวละครชาย ส่วนตัวละครหญิงมักจะได้รับบทเป็นตัวละคร Service มาพร้อมกับชุดสุดเช็กซี่แทน ซึ่งเกมสมัยนี้ โดยเฉพาะเกมญี่ปุ่นมักขายตัวละครหญิงในทำนองเอาใจชายหนุ่มเสมอๆ น้อยนักที่จะมีเกมที่เป็นตัวเอกหญิงแบบไม่เน้นเซ็กซี่ออกมา แต่ถึงกระนั้นผมเชื่อว่าเกมเมอร์ชายทั้งหลายก็ยังชอบอยู่
ระบบเกมส์สุดห่วย
ตัวละครหญิงในเกมสมัยนี้มันก็นะ... บะละฮึ่ม!
5. ระบบเกมไหนดัง ลอกๆทำตามกันไป
เกมไหนที่เคยทำแล้วประสบความสำเร็จ เราก็จะได้เห็นเกมที่คล้ายแบบนั้นทำตามออกมากันเกลื่อน แรกๆมันก็ดีครับ แต่หลังๆบอกได้เลยว่ามันจะเกลื่อนเกินไปไหม อย่างเกมซอมบี้ยุคนี้แทบจะนับไม่ถ้วนแล้วว่ามันมีกี่เกมบ้าง เกมแนว Action Hunting พอ Monster Hunter ดัง ก็มีเกมทำนองเดียวกันออกมาเพียบ นี่ยังไม่นับพวกรายละเอียดยิบๆย่อยที่ลอกตามกันมาอีก อย่างเช่นเกมแนว Action Shooter แบบมุมมองบุคคลที่ 3 ที่เห็นครึ่งตัว พอ Resident Evil 4 ทำแล้วคนชอบ เกมหลังๆก็แห้ทำแบบเดียวกันให้เพียบ ไม่ว่าจะเป็น Gear of War หรือ Dead Space แม้ว่าเนื้อหาเกมมันจะคนละเรื่องก็ตาม แต่ระบบการเล่นมันคล้ายกันมาก ซึ่งดูแล้วไอ้ระบบเกมรูปแบบนี้ก็ท่าทางจะยังคงใช้กันอยู่ไปอีกยาวๆ
ระบบเกมส์สุดห่วย
เบื่อหรือยังกับไอ้เกมมุมกล้องแบบนี้ จะใช้อีกนานไหม?
4. Quick-Time Events หรือ QTE
เจ้านี่แหละครับ ระบบสุดกากที่เกมเมอร์บ่นไม่อยากได้กันทั่วโลก ไม่อยากได้ตรงไหนเหรอครับ ก็ตรงที่ถ้ากดพลาดแม้ทีเดียว มันทำให้ตัวละครเราตายได้ทันทีแบบพริบตา ต่อให้พลังเต็มมาหรือมีไอเทมฟูลออฟชั่นแค่ไหนก็ตาม ซึ่งเจ้าระบบเนี้ยมันบ่งบอกถึงความขี้เกียจพัฒนาเกมของทางผู้ทำเกมด้วย เพราะแทนที่จะสร้างฉากให้ผู้เล่น เล่นไปแบบปกติ กลับทำเป็นคัทซีนดำเนินเรื่อง แล้วให้ผู้เล่นกดดำเนินเรื่องแทน กดได้ก็รอด กดพลาดก็ตาย มีอยู่แค่นี้เอง ซึ่งคัทซีนพวกนี้ ถ้าดูตอนไม่เคยดูมันก็รู้สึกสนุกอยู่หรอกครับ แต่พอกดไม่ผ่าน เห็นฉากเดิมๆบ่อยๆไปนานๆเข้า จากความสนุกมันกลายเป็นความหงุดหงิดแทนนะครับท่านผู้พัฒนาเกมทั้งหลาย
ระบบเกมส์สุดห่วย
กดพลาดครั้งเดียว "ตาย" เริ่มใหม่ยาว
3. เกมแบบดาวน์โหลด คิดราคาเท่าแผ่นเกม
อันนี้ไม่ใช่ระบบเกมครับ แต่เป็นเทรนด์การตลาดของค่ายเกมแบบไม่รู้ว่าตัวไหนมันเป็นคนคิดขึ้นมา ถึงได้คิดราคาเกมแบบดาวน์โหลดแพงเท่ากับแบบแผ่นเกม แล้วแบบนี้คนไหนเขาจะไปซื้อแบบดาวน์โหลดกันล่ะครับ ในเมือราคามันเท่ากัน แต่แบบหนึ่งมีกล่อง มีแผ่น มีปก มีคู่มือสวยงามให้สะสม ส่วนอีกแบบไม่มีอะไรเลย ต้องเสียเวลาโหลด แถมเสียพื้นที่ Memory Card หรือพื้นที่ HDD ในการเก็บข้อมูล ไม่มีอะไรให้ดูน่าภูมิใจด้วย แต่...ราคาเท่ากัน ที่หนักกว่านั้นคือตัวดาวน์โหลดบางตัว มันแพงกว่าแผ่นเกมส์ก็มีด้วย แค่เพิ่ม DLC ห่วยๆกากๆนิดหน่อย อย่างสกินชุดตัวละคร อวาตาร์ ภาพอาร์ท ฯลฯ มันจะมีคนอยากได้สักแค่ไหนกัน ของไม่จีรังเป็นไฟล์ดิจิตอลพวกนี้
ระบบเกมส์สุดห่วย
ราคาเท่ากัน ก็ซื้อแผ่นเกมสิครับ คุ้มกว่าเยอะ!
2. Motion Control
ระบบการเล่นเกมที่เรียกได้ว่าเป็นนวัตกรรมใหม่ของวงการเกมก็ว่าได้ ในสมัยที่นินเทนโดทำเครื่อง Wii ออกมาเป็นครั้งแรก แต่ว่าตอนนี้เทรนด์การเล่นระบบนี้มันแทบไม่มีใครอยากจะเล่นอีกต่อไปแล้ว เพราะเกมเมอร์ส่วนมากอยากจะเล่นเกมแบบสบายๆไม่ยุ่งยากกันมากกว่า สุดท้ายเครื่อง Wii ก็ไม่ได้รับความนิยมเท่าแต่ก่อนอีกต่อไปแล้ว เช่นเดียวกับ PS Move ของโซนี่ และ Kinect ของไมโครซอฟท์ ที่อยู่ในช่วงขาลงเช่นกัน แม้ MS จะพยายามเน้นที่ Kinect แต่เกมเมอร์ส่วนมากก็ไม่ได้สนใจมันสักเท่าไหร่ ผมเชื่อว่า ถ้า MS ทำ Xbox One ในราคาถูก ไม่มัดขายพร้อม Kinect จะทำยอดขายได้มากกว่านี้แน่นอน
ระบบเกมส์สุดห่วย
สมัยก่อน: โห! ใช้รีโมทเล่น แปลกใหม่ไม่เหมือนใคร. 
สมัยนี้: ขี้เกียจฟ่ะ เล่นจอยแบบเดิมๆแหละดีแล้ว.
1. Day One/On-Disc DLC
มาถึงอันดับหนึ่งกันจนได้ครับ และก็เป็นสิ่งที่ผมว่ามันเหมาะสมกับอันดับหนึ่งเหมือนกัน กับระบบเกมเทรนด์นี้ เริ่มจากเทรนด์ไร้สาระที่เป็นนิสัยเสียของพวกเกมเมอร์บางคนก่อนครับ นั่นก็คือการที่จะต้องซื้อเกมในวันแรกเล่นให้ได้ไม่ว่าจะอะไรก็ตาม ซึ่งศัพท์เขาจะเรียกกันว่า พวกเห่อ Day1 ครับ คนไทยบางคนจะเรียกว่า พวก "ซูเนโอะ" ความคิดของพวกนี้ผมว่าคงไม่ต่างอะไรกับพวกที่มา Comment เป็นคนแรกแล้วเชื่อว่าไอ้นั่นมันจะใหญ่ขึ้น พวกชอบซื้อเกม Day1 เล่นก็เหมือนกัน ต่อให้เสียเงินแพงแค่ไหนก็จะยอมจ่าย เพื่อให้ได้เล่นก่อนใคร แล้วจะได้ไปอวดกับคนอื่นๆได้ว่านี่ตูได้เล่นแล้วนะ เล่นไปถึงนี่แล้วหรือเล่นจบแล้ว ก็ไม่เข้าใจเหมือนกันว่าเป็นความสุขอย่างหนึ่งในชีวิตเกมเมอร์ประเภทนี้หรืออย่างไร
แต่ทางค่ายเกมต่างๆก็รู้ดีครับ ว่ามีเกมเมอร์พวกนี้อยู่เยอะ เขาก็เลยมักปล่อยโปรโมชั่น Day1 Edition ออกมาล่อให้เกมเมอร์พวกนี้แหละไปซื้อมาเล่นกันในวันแรก ด้วยการแจก Code ปลด DLC เพิ่มตัวละครนั้นนี้ เพิ่มชุดพิเศษอย่างนู้นอย่างนี้ ทั้งๆที่จริงๆแล้ว มันไม่ใช่ DLC อะไรเลยครับ มันเป็นไฟล์เกมที่มีอยู่แล้วในแผ่นเกมนั่นแหละ แต่ค่ายเกมมันเอาออก แล้วเอามาใช้ขายหรือล่อให้คนซื้อเกมวันแรกนี่แหละ พอทีหลังมีแฮกเกอร์ปลด DLC พวกนี้ออกมาให้รู้ว่า มันเป็น On-Disc DLC เท่านั้นแหละ พวกซื้อ Day1 ออกมาโวยกันใหญ่ว่าถูกหลอก ว่าจริงๆแล้วมันอยู่ในเกมอยู่แล้ว ทำไมไม่ให้ใช้เลย จะล็อคไว้ขายเป็น DLC ทำไม ซึ่งสุดท้ายแล้วเกมเมอร์ส่วนมากก็พากันออกมาแอนตี้ On-Disc DLC กันครับ เพราะเห็นว่าเป็นการตลาดที่เอาเปรียบเกมเมอร์ไปหน่อย แม้จะรู้ตัวว่ามันทำออกมาล่อให้ซื้อ Day1 ก็ตาม
ระบบเกมส์สุดห่วย
ตัวละครใหม่เหรอ... จริงๆแล้วพวกข้าซ่อนอยู่ในแผ่นเกมแต่แรกแล้วเฟ้ย!!
สำหรับเทรนด์ระบบเกมที่เกมเมอร์ส่วนมากไม่ชอบ ที่สำรวจมาได้ก็มี 10 ข้อดังที่เห็นแหละครับ ถ้าเพื่อนๆเกมเมอร์คิดเพิ่มได้อีกก็บอกกันเพิ่มเติมได้ที่ด้านล่างได้เลยครับ