หากใครเล่น social network แล้วเพื่อนมากๆ อาจจะเคยได้รับ forward message ในกลุ่มเฟซบุ๊ค หรือไลน์ส่งต่อๆ กันมา โดยมีข้อความเตือนว่า หมอที่ศิริราชฝากเตือนทุกคน ห้ามทานหอยแครง เพราะมีเชื้อที่ล่อให้เซลล์มะเร็งก่อตัวในร่างกาย ยิ่งหากเป็นผู้หญิง จะเป็นสาเหตุที่ทำให้เกิดเนื้องอก หรือซีสต์ได้อีกด้วย
 
หอยแครง อันตราย?
แท้ที่จริงแล้ว ข้อความเหล่านี้ เป็นความเชื่อที่ผิด เพราะ ดร. เจษฎา เด่นดวงบริพันธ์ อาจารย์ภาควิชาชีววิทยา จุฬาลงกรณ์มหาวิทยาลัย ได้ให้คำตอบไว้ว่า หอยแครงก็เป็นเพียงสัตว์ชนิดหนึ่ง ที่ส่วนของเนื้อที่เราบริโภคกัน ไม่ได้มีเชื้ออะไรที่ก่อให้เกิดมะเร็งเลย
 iStock
หอยแครง ไม่อันตราย?
อย่างไรก็ตาม ถึงแม้ว่าหอยแครงจะไม่ได้ก่อให้เกิดโรคมะเร็งอย่างที่เข้าใจกัน แต่อย่างไรเสียหอยแครงก็ยังเป็นสาเหตุที่ก่อให้เกิดความผิดปกติของร่างกายได้ เช่น ท้องเสีย ท้องร่วง หากหอยที่รับประทานไม่ได้รับการทำความสะอาดที่มากพอ หรือมีการปรุงที่ไม่สุกดี การลวกหอย จี่หอยด้วยความร้อนที่ไม่เพียงพอต่อการฆ่าเชื้อโรคที่มากับหอย อาจทำให้เราได้รับเชื้อโรคนั้นๆ จนเกิดเป็นอาการท้องเสียท้องร่วง อาเจียน อาหารเป็นพิษ หรืออาจได้รับพยาธิได้
 
กินหอยอย่างไรให้ปลอดภัยต่อร่างกาย
นอกจากการเลือกซื้อหอยจากแหล่งผลิตที่น่าไว้ใจแล้ว ควรล้างหอยให้สะอาด เอาคราบขี้โคลนดำๆ ออกให้หมด จากนั้นจะนำไปปรุงอาหารด้วยวิธีลวก ต้ม ปิ้ง ย่าง หรืออะไรก็ได้ตามใจชอบ แต่ขอให้ปรุงหอยให้สุก อย่าปรุงแบบสุกๆ ดิบๆ จนเห็นเลือดแดงๆ (รู้ว่าอร่อย แต่อย่าเสี่ยงดีกว่า นอนโรงพยาบาลเสียอีกหลายพัน ไม่คุ้มหรอก)
นอกจากนี้น้ำจิ้ม หรือเครื่องเคียงต่างๆ ที่ทานคู่กับหอยแครง ก็ควรเลือกใช้แต่ส่วนผมที่สะอาด ดี มีคุณภาพ ไม่ใช้ของเก่าเก็บอย่างกระเทียมขึ้นรา หรือน้ำมะนาวปลอมมาทำน้ำจิ้ม นอกจากจะไม่อร่อยแล้ว ยังอาจมีกรด หรือส่วนประกอบแปลกปลอมที่ทำให้ระคายเคืองลำไส้ หรือผนังกระเพาะอาหาร หรืออาจทำให้เกิดอาการปวดท้อง ท้องร่วง ท้องเสียได้เช่นกัน
 
 
คราวนี้ก็แชร์กันใหม่ ทานหอยได้ ปลอดภัย ไม่ก่อมะเร็ง-เนื้องอก หากทำให้สะอาด และปรุงให้สุก 100% ค่ะ