หลังจากที่ "เจ้าแหลม" ศรีสะเกษ นครหลวงโปรโมชั่น แชมป์โลกชาวไทย สามารถป้องกันตำแหน่งแชมป์ไว้ได้เป็นครั้งที่ 2 ด้วยการเป็นฝ่ายชนะคะแนน "เอล กัลโล่" ฮวน ฟรานซิสโก เอสตราด้า ผู้ท้าชิงชาวเม็กซิกัน ที่เดอะ ฟอรั่ม, อิงเกิลวูด แคลิฟอร์เนีย ประเทศสหรัฐอเมริกา เมื่อวันอาทิตย์ที่ผ่านมา สิ่งที่แฟนๆหลายคนคิดต่อก็คือใครจะก้าวขึ้นมาเป็นผู้ท้าชิงรายต่อไป หรืออาจจะเปิดโอกาสให้กับ ฮวน เอสตราด้า กำปั้นชาวเม็กซิกัน ได้มีโอกาสแก้มือหลังเจ้าตัวยังคาใจกับผลการแข่งขันซึ่งล่าสุด "เสี่ยฮุย" สุรชาติ พิสิฐวุฒินันท์ ผู้จัดการแชมป์โลกชาวไทย ได้เผยว่า ไฟต์หน้ามีโอกาสสูงที่จะเกิดการรีแมตช์ อย่างไรก็ตามยังไม่มีการกำหนดอย่างชัดเจน อาจจะมีนักมวยรายอื่นได้โอกาสชิงแชมป์ก็เป็นได้ ขึ้นอยู่กับการหารืออย่างเป็นทางการกับ 360 โปรโมชั่นอีกครั้งโดยโปรโมเตอร์ดังมองว่าถึงเวลานี้ "เจ้าแหลม" ไม่น่าจะต้องกลัวใครอีกแล้ว พร้อมเจอกับใครก็ได้ทั่วโลก แต่ขอยกเว้นประเทศเดียวคือ เม็กซิโก ที่ตนจะไม่ยอมให้กำปั้นในสังกัดเดินทางไปชกแน่ เพราะมีบทเรียนมาแล้วในการป้องกันแชมป์โลกสมัยแรกของ ศรีสะเกษ กับ คาร์ลอส คูเอดราส นักชกเจ้าถิ่น ที่เกมต้องยุติในยกที่ 8 ก่อนรวมคะแนนเนื่องจากเกิดอุบัติเหตุหัวชนกัน และทำให้กำปั้นชาวไทยต้องเสียแชมป์