(11 พ.ย.) เมื่อเวลา 02.00 น. ผู้สื่อข่าวรายงานว่า นักศึกษาจากมหาวิทยาลัยชื่อดังใน จ.ชลบุรี จำนวน 5 คน ได้เข้าแจ้งความและชี้ตัวกับเจ้าหน้าที่ตำรวจ สภ.แสนสุข ภายหลังทางเจ้าหน้าที่ตำรวจได้ทำการจับกุมตัว นายภาม รังสี อายุ 50 ปี ผู้กำกับภาพยนตร์ กับ นายวิทิต แลต อายุ 40 ปี อดีตนักแสดงชื่อดัง ในข้อหาทำอนาจาร
ผู้เสียหายประกอบด้วย น.ส.นาน ,น.ส.ลูกเกด ,น.ส.หงส์ ,น.ส.นุ่น และ น.ส.พลอย (นามสมมติ)ทั้งหมดเป็นนักศึกษามหาวิทยาลัยชื่อดังในจังหวัดชลบุรี ให้การกับทางพนักงานสอบสวน สภ.แสนสุขว่า ทางผู้กำกับภาพยนตร์ได้ประกาศรับสมัครหญิงสาว เข้าแสดงภาพยนตร์เรื่องหนึ่งผ่านเว็บไซต์ หลังจากนั้นมีการนัดแนะดูตัวและเทสต์หน้ากล้อง
ต่อมา ทางผู้กำกับ ได้นัดให้ไปพบที่ร้านอาหารแห่งหนึ่งในบางแสน และนั่งรับประทานอาหารกันจนถึงเวลาเทียงคืน ทางนายภามและนายวิทิตจึงพานักศึกษาทั้งหมดไปที่โรงแรมแห่งหนึ่งที่ชายหาดบางแสน เพื่อทำการเทสต์หน้ากล้อง โดยพาเข้าไปในห้อง หลังจากนั้นก็ทำการปิดไฟ พร้อมกับเริ่มลวนลาม ซึ่งทางผู้เสียหายเห็นว่าถูกหลอกเพราะภายในห้องไม่มีกล้อง จึงพยายามโทรติดต่อเพื่อนชายที่รออยู่ข้างนอก ทางเพื่อนชายจึงพังประตูเข้ามาช่วย
หลังจากนั้น นายภามกับนายวิทิต จึงหลบหนีออกจากโรงแรม โดยขับรถเก๋งยี่ห้อมาสด้า 2 สีขาว หมายเลขทะเบียน 2ก-8496 กรุงเทพมหานคร หลบหนีเข้าตัวเมืองชลบุรี กลุ่มผู้เสียหายขับรถตามไปจนถึงตลาดใหม่ชลบุรี แล้วขับรถพุ่งชน จนรถนายภามและนายวิทิตไปต่อไม่ได้ ทางเจ้าหน้าที่ตำรวจ สภ.แสนสุขจึงสามารถจับกุมตัวมาได้
น.ส.นาน (นามสมมติ) อายุ 21 ปี เผยว่า ตนเองกับเพื่อนอีก 4 คน พบประกาศผ่านทางเว็บไซต์ว่า รับสมัครหญิงสาวเข้าแสดงภาพยนตร์จึงได้ส่งรูปไป หลังจากนั้นทางผู้กำกับได้นัดพบที่ร้านอาหารในบางแสน ทางผู้กำกับบอกว่าคัดหญิงสาวจากจำนวน 30 คน เหลือแค่ 5 คนเท่านั้น โดยบอกว่าภาพยนตร์ที่จะถ่ายทำเป็นแนวออกเซ็กซี่ มีเปลือยบ้างในบางฉาก ทางตนเองพอรับได้ หลังจากนั้นทางผู้กำกับพยายามพูดเกี่ยวกับเรื่องเซ็กซ์หมู่ และพูดจาเรื่องบนเตียงตลอด และยังบอกว่าโอกาสหน้าอนาคตจะมีระดับเสี่ยพาไปเลี้ยง มีเงินมีทองมากมาย
นอกจากนั้นยังบอกด้วยว่า "น้องๆ ไม่ต้องกลัวนะพี่มีเงิน พี่ไปหาซื้อบริการเองก็ได้" และหว่านล้อมต่างๆ นานา และบอกว่ายอมหรือไม่ถ้าเปลือยช่วงล่างให้ดูก่อน ตอนแรกบอกว่าจะให้ถ่ายเรื่อง เศียรสยอง แต่มาถึงบอกว่าเรื่องนั้นเต็มแล้ว จะเปิดกล้องเรื่องใหม่แนวเซ็กซี่
ขอบคุณที่มาจาก ข่าวสดออนไลน์