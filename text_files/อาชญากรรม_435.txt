เมียวัยดึกใช้มีดทำครัวแทงอกข้างซ้ายผัวหนุ่มดับ สุดเคืองหลังไม่ยอมให้ร่วมหลับนอนด้วย แล้วผู้ตายบอกจะไปนอนกับสาวคนอื่น
ผู้สื่อข่าวรายงานว่า (7 ก.พ.) สน.บางขุนนนท์ รับแจ้งเหตุมีคนถูกแทงเสียชีวิตภายในแคมป์คนงาน หลังร้านอาหารเจ๊นกทะเลเผา ถนนริมทางรถไฟ แขวงบางขุนศรี เขตบางกอกน้อย ที่เกิดเหตุพบศพนายอุทัย แพงศรี อายุ 39 ปี คนงานในแคมป์ดังกล่าว นอนเสียชีวิตจมกองเลือด บาดแผลถูกแทงที่หน้าอกด้านซ้าย 1 แผล ใกล้กันพบมีดทำครัวตกอยู่ เจ้าหน้าที่ควบคุมตัวคนร้ายไว้ได้ ทราบชื่อนางฉงเอี้ยน พะเทศ อายุ 61 ปี ภรรยาของผู้ตาย
สอบสวนนางฉงเอี้ยน ซึ่งอยู่ในอาการมึนเมา กล่าวว่า ตนอยู่กินกับผู้ตายมา 5-6 ปี ตลอดเวลาที่อยู่ด้วยกันมีปากเสียงกันมาตลอด ก่อนเกิดเหตุตนนั่งดื่มสุรากับผู้ตาย ต่อมาผู้ตายได้ขอร่วมหลับนอนแต่ตนปฎิเสธ ทำให้ผู้ตายไม่พอใจบอกว่าจะไปมีอะไรกับหญิงสาวคนอื่น ตนเกิดความไม่พอใจจึงคว้ามีดทำครัวออกมาไล่แทง เบื้องต้น เจ้าหน้าที่ตั้งข้อหาฆ่าผู้อื่นโดยเจตนา ก่อนคุมตัวไปดำเนินคดีตามกฎหมายต่อไป