ทำความรู้จัก แพทย์หญิง พรรณประภา ยงค์ตระกูล หรือ หมอบุ๋ม ผู้ช่วยโฆษก ศบค. ดีกรีนางสาวไทย คนที่ 44 ของไทย 
วานนี้ (15 พ.ค.) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ในฐานะ ผอ.ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) หรือ ศบค. ได้มอบหมายทางวาจาแต่งตั้งให้ แพทย์หญิง พรรณประภา ยงค์ตระกูล ที่ปรึกษารัฐมนตรีว่าการกระทรวงสาธารณสุข เป็นผู้ช่วยโฆษก ศบค. ตั้งแต่วันนี้เป็นต้นไป
ล่าสุด หมอบุ๋ม ได้ทำหน้าที่ ผู้ช่วยโฆษก ศบค. เต็มตัวแล้ว โดยรับหน้าที่เป็นผู้แถลงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) หรือ โควิด-19 ในไทย ทุกวันเสาร์และอาทิตย์ เริ่มต้นเมื่อวันที่ 23 พ.ค. ที่ผ่านมา

สำหรับประวัติของ แพทย์หญิง พรรณประภา ยงค์ตระกูล หรือ หมอบุ๋ม ผู้ช่วยโฆษก ศบค. ดีกรีนางสาวไทย คนที่ 44 ของไทย มีดังนี้
แพทย์หญิง พรรณประภา ยงค์ตระกูล ชื่อเล่น บุ๋ม เกิดเมื่อวันที่ 12 ก.ค.2531 ที่กรุงเทพมหานคร ตอนอายุ 18 ปี ได้ตำแหน่งรองอันดับ 2 มิสทีนไทยแลนด์ ประจำปี 2006 พ่วงรางวัลมิสฮีรูดอยด์ หรือ สาวผิวเนียนใสไร้แผลเป็น
เมื่ออายุ 20 ปี และเป็นนิสิตคณะแพทยศาสตร์ ปี 3 จุฬาลงกรณ์มหาวิทยาลัย ได้สวมมุงกุฎ นางสาวไทย ประจำปี 2551 หรือ นางสาวไทย คนที่ 44 พร้อมรางวัล Miss Healthy และ นางงามผิวสวย  สัดส่วน 32 - 22 - 35 น้ำหนัก 47 กิโลกรัม ส่วนสูง 169 เซนติเมตร โดยติดหมายเลข 17 ในการประกวด
หมอบุ๋ม บอกว่า ฝันที่อยากเป็นนางสาวไทยตั้งแต่เด็กๆ และเลือกเรียนแพทย์เนื่องจากอยากสร้างประโยชน์ให้กับสังคม แต่มีความสนใจงานพิธีกร เพราะเป็นตัวของตัวเอง รวมถึงเห็นว่าการสื่อสารเป็นเรื่องสำคัญสำหรับแพทย์มาก
ปัจจุบัน หมอบุ๋ม แพทย์หญิง พรรณประภา ยงค์ตระกูล อายุ 32 ปี เข้าพิธีวิวาห์แล้วเมื่อปี 2560 และเคยเป็นอดีตผู้ประกาศข่าวราชสำนักของสำนักข่าวไทย ช่อง 9 MCOT HD30 รวมถีงเป็นเจ้าของ Panprapa Clinic คลินิกเวชกรรมความงามแบบครบวงจร
ทั้งนี้ หมอบุ๋ม เคยตกเป็นข่าวเมื่อต้นปี 2555 หลังถูกสามีเพื่อนหมอหอพักเดียวกันแอบถ่ายคลิป ขณะเปลี่ยนเสื้อผ้าภายในหอพักแพทย์โรงพยาบาลศูนย์ลำปาง จนต้องขอโอนย้ายไปทำงานยังโรงพยาบาลที่ทางกระทรวงสาธารณสุขได้ส่งตัวไป เพื่อป้องกันเหตุที่อาจจะเกิดขึ้นอีก 