ตำรวจ-ทหารนำกำลังเข้าตรวจสอบค้นบ้านหรู ย่านบางพลัด คุมตัวไฮโซแม่ลูกนามสกุลดัง พร้อมยึดของกลางต้นกัญชา 21 ต้น
(16 พ.ค.) เจ้าหน้าที่ตำรวจปราบปรามยาเสพติด พร้อมกับเจ้าหน้าที่ทหาร ได้นำกำลังเข้าตรวจค้นบ้านหลังหนึ่ง ย่านบางพลัด หลังได้รับแจ้งว่ามีการลักลอบปลูกกัญชาเพื่อเสพเอาไว้เป็นจำนวนมาก อีกทั้งยังได้ควบคุมตัว นางสาวกานต์นิธิ ปัจฉิมสวัสดิ์ และ นางสาวอัสริลณ์ จิตตะเสวีย์ เจ้าของบ้านดังกล่าวเอาไว้
กรณีดังกล่าวสืบเนื่องจาก เจ้าหน้าที่ชุดสืบสวนตรวจสอบว่าบ้านหลังดังกล่าว มีการลักลอบปลูกต้นกัญชาและเสพยาเสพติดผิดกฎหมาย จึงได้ใช้อำนาจตามรัฐธรรมนูญแห่งราชอาณาจักรไทยฉบับชั่วคราว พ.ศ. 2557 มาตรา 44 พร้อมคำสั่ง คสช.ที่ 13/59 เข้าตรวจค้นบ้านดังกล่าวกล่าว ก่อนจะพบ ต้นกัญชา ปลูกในกระถาง จำนวน 21 ต้น จึงได้ตรวจยึดเอาไว้
จากการสอบถาม นางสาวอัสริลณ์ ยอมรับสารภาพว่า ต้นกัญชาทั้งหมดเพิ่งนำมาปลูกใส่กระถางไว้ในบ้าน เพื่อเอาไว้เสพและจัดปาร์ตี้สังสรรค์กับกลุ่มเพื่อน เจ้าหน้าที่จึงได้ควบคุมตัวไปตรวจหาสารเสพติดที่โรงพยาบาล ก่อนจะพบว่ามีสารเสพติดในร่างกายอยู่จริง
อย่างไรก็ตาม เจ้าหน้าที่ได้แจ้งข้อหาเบื้องต้นฐานผลิตยาเสพติดให้โทษประเภท 5 (กัญชา) อย่างผิดกฎหมายและเสพกัญชา ก่อนจะนำตัวดำเนินคดีตามกฎหมายต่อไป