ผู้สื่อข่าวรายงานว่า (25 พ.ค.) ที่หน้ากองบังคับการสถานีตำรวจภูธรจังหวัดกาฬสินธุ์ เจ้าหน้าที่มีการแถลงข่าวการจับกุมตัว นายธวัชชัย หรือ เบล อายุ 24 ปี ผู้ต้องหาในคดีฆ่า น.ส.รัตนา หรือ เจี๊ยบ อายุ 34 ปี แล้วทิ้งศพไว้ที่บริเวณป่าชุมชนบ้านคำม่วง ต.คำบง อ.ห้วยผึ้ง ตั้งแต่ช่วงต้นเดือนพ.ค. จนวันที่ 22 พ.ค. มีชาวบ้านมาเก็บเห็ดแล้วพบศพเป็นโครงกระดูก
จึงแจ้งเจ้าหน้าที่ทำการตรวจสอบและสามารถจับกุมตัวผู้ก่อเหตุได้ พร้อมของกลาง ก้อนหินขนาดใหญ่น้ำหนัก 8 กิโลกรัมที่ใช้ในการก่อเหตุ, สร้อยด้ายถักของผู้ต้องหา 1 เส้น, พระเครื่องของผู้ต้องหา 1 องค์, โทรศัพท์มือถือของผู้ตายจำนวน 2 เครื่อง, เสื้อคลุมผู้ตาย 1 ผืน และจักรยานยนต์ยี่ห้อฮอนด้า MSX สีดำที่ใช้ในการก่อเหตุ 1 คัน
สืบเนื่องจาก เมื่อวันที่ 22 พ.ค. 60 เวลาประมาณ 11.30 น. พนักงานสอบสวนเวร สภ.ห้วยผึ้ง รับแจ้งจากนายวันชัยผู้ใหญ่บ้านคำม่วง หมู่ที่ 15 ต.คำบง อ.ห้วยผึ้ง จ.กาฬสินธุ์ ว่าพบโครงกระดูกมนุษย์ ที่บริเวณป่าชุมชนบ้านคำม่วงฯ จากนั้นจึงแจ้งผู้บังคับบัญชาไปตรวจทีเกิดเหตุพร้อมเจ้าหน้าที่พิสูจน์หลักฐานจังหวัดกาฬสินธุ์
เมื่อไปถึงทีเกิดเหตุพบโครงกระดูกมนุษย์เพศหญิง ส่วนสูงประมาณ 150 ซม.ลักษณะนอนตะแคงขวา สวมเสื้อยืดแขนสั้นสีเทา กางเกงยืดขายาวสีดำลายลูกปลา ลักษณะกะโหลกศีรษะมีรอยร้าว
และบริเวณที่พบโครงกระดูก พบยางรัดผมสีชมพูและพระเครื่อง 1 องค์ ห่างไปอีกประมาณ 1 กิโลเมตร พบโทรศัพท์มือถือสภาพถูกทุบทำลาย 1 เครื่อง จากนั้นจึงส่งศพตรวจพิสูจน์ที่สถาบันนิติวิทยาศาสตร์จังหวัดขอนแก่น
จากนั้นเจ้าหน้าที่ตำรวจจึงวางแผนสืบสวนโดยลงพื้นที่เกิดเหตุอีกครั้ง พบสร้อยคออีก 1 เส้น อยู่ที่เกิดเหตุและพบโทรศัพท์มือถือ จำนวน 1 เครื่อง ห่างจากที่เกิดเหตุไปประมาณ 1 กม. จึงนำหลักฐานทั้งสองอย่างที่ตรวจพบมาตรวจสอบ
จากการตรวจสอบโทรศัพท์มือถือ ทำให้ทราบว่าผู้ตายคือ น.ส.รัตนา หรือ เจี๊ยบ ส่วนสร้อยคอตรงกับสร้อยที่พบขณะที่นายธวัชชัย หรือ เบล ผู้ต้องสงสัยถ่ายรูปลงเฟซบุ๊ก จึงได้ติดตามตัวและทราบว่าเกี่ยวข้องกับยาเสพติดและหลบหนีการประกันตัวในศาลคดียาเสพติด
ต่อมาวันที่ 24 พ.ค. 60 ทราบว่านายธวัชชัย หรือ เบล เดินทางมาที่โรงพยาบาลส่งเสริมสุขภาพบ้านดงอุดม ต.คำบง อ.ห้วยผึ้ง จ.กาฬสินธุ์ เพื่อมาขอเงินจากมารดา ชุดจับกุมจึงนำกำลังไป เมื่อไปถึงพบรถจยย.ซึ่งขับขี่โดยนายธวัชชัย หรือ เบล ขับเข้ามา จึงได้แสดงตัวเป็นเจ้าหน้าที่ขอทำการตรวจค้น ผลการตรวจค้นไม่พบสิ่งผิดกฎหมาย แต่ได้ตรวจปัสสาวะพบมีสารเสพติดในปัสสาวะ จึงนำตัวมาซักถามที่ สภ.ห้วยผึ้ง
และเมื่อซักถามถึงกรณีพบศพ น.ส.รัตนา หรือเจี๊ยบ นายเบล ได้ให้การรับสารภาพ ได้ใช้ก้อนหินทุบศีรษะจำนวน 2 ครั้ง จน น.ส.รัตนา แน่นิ่งสลบไป ตนจึงได้เดินทางกลับมาที่บ้านพักที่บ้านคำม่วงฯ กระทั่งถูกเจ้าหน้าที่ตำรวจทำการจับกุมตัวพร้อมแจ้งข้อหา ฆ่าผู้อื่นโดยเจตนา
ส่วนสาเหตุในการก่อเหตุครั้งนี้ผู้ต้องหาให้การว่าตนและผู้ตายได้ค้าขายยาบ้ามาด้วยกัน แต่ผู้ตายมักจะเบี้ยวเงินมาหลายครั้ง จึงเกิดความแค้น ในวันเกิดเหตุจึงได้ลวงผู้ตายให้มารับยาบ้าที่ป่า เมื่อผู้ตายมาถึงจึงได้ก่อเหตุโดยใช้ก้อนหินทุบศีรษะผู้ตาย 2 ครั้งจากนั้นจึงได้รีบหลบหนีไป