ขอขอบคุณภาพจาก สำนักข่าวไทย
ผู้สื่อข่าวรายงานว่า (13 ก.พ.) พล.ต.ท.ประวุฒิ ถาวรศิริ ผู้ช่วยผู้บัญชาการตำรวจแห่งชาติ และโฆษกสำนักงานตำรวจแห่งชาติ และ น.ส.ปนัดดา วงศ์ผู้ดี ประธานองค์กรทำดี และดาราชื่อดัง ร่วมแถลงข่าวจับกุมนายรัชชานนท์ (ขอสงวนนามสกุล) อายุ 34 ปี
หลังจากถูกตำรวจกองบังคับการปราบปรามความผิดเกี่ยวกับการค้ามนุษย์ หรือ ปคม. จับกุมได้ที่ อ.บ่อทอง จ.ชลบุรี เมื่อคืนที่ผ่านมา หลังจากไดรับการประสานจาก น.ส.ปนัดดา ว่าชายคนดังกล่าวข่มขืนบุตรสาวของตัวเอง เป็นเวลากว่า 2 ปี
จากการสอบปากคำผู้ต้องหา มีอาชีพเป็นช่างทำผ้าม่าน หลังจากเลิกกับภรรยา ได้นำบุตรสาว 3 คนไปดูแล จนกระทั่งข่มขืนลูกสาวคนโตอายุ 12 ปี เป็นเวลา 2 ปี หลังเกิดเหตุได้หนีไปที่สำนักสงฆ์ อ.บ่อทอง เพื่อเตรียมบวชหนีความผิด
โดยตำรวจเปิดเผยว่าผู้ต้องหาเป็นคนเก็บกด มีโลกส่วนตัวสูง ชอบเล่นเกม เพราะแต่งงานมีบุตรตั้งแต่อายุยังน้อย แต่ไม่ดื่มสุรา หรือยาเสพติด เชื่อว่าน่าจะเคยก่อเหตุกับญาติตัวเอง ซึ่งอยู่ระหว่างการสอบสวนเพิ่มเติม
ด้าน น.ส.ปนัดดา กล่าวว่า ผู้เสียหายได้มีโอกาสไปเยี่ยมแม่ที่ จ.ปราจีนบุรี รู้สึกทนกับพฤติกรรมของพ่อไม่ไหว รวมทั้งผู้ต้องหาเริ่มลวนลามน้องสาวคนเล็ก จึงตัดสินใจบอกความจริงกับแม่ จากนั้นแม่จึงเข้าแจ้งความดังกล่าว
เบื้องต้น เจ้าหนาที่ตำรวจแจ้งข้อหา กระทำชำเราเด็กอายุไม่เกิน 13 ปี ซึ่งมิใช่ภรรยาของตน แม้เด็กจะยินยอมก็ตาม ซึ่งมีอัตราโทษจำคุกตั้งแต่ 7-20 ปี และปรับตั้งแต่ 14,000-40,000 บาท หรือจำคุกตลอดชีวิต