     จากกรณีอุบัติเหตุที่เกิดขึ้นกับสไตลิสต์สาวชื่อดังที่ จ.เชียงใหม่ หลายคนอาจสงสัยว่าแท้จริงแล้ว "เส้นก้างปลา" หมายถึงอะไร และรถยนต์สามารถวิ่งบนเส้นก้างปลาได้หรือไม่?
     เส้นก้างปลา เป็นหนึ่งในเครื่องหมายจราจรบนพื้นทางประเภทบังคับ ซึ่งตามกฎหมายเรียกว่า "เขตปลอดภัย" หรือ "เกาะสี" มีลักษณะเป็นแถบหรือเส้นทึบสีขาวหรือสีเหลือง ตีทแยงกับแนวทิศทางการจราจร หรือเป็นลักษณะก้างปลา ล้อมรอบด้วยเส้นทึบสีขาวหรือสีเหลือง อาจตีไว้กลางถนน หรือริมด้านใดด้านหนึ่งของถนน หมายความว่า "ห้ามมิให้ผู้ใดขับรถล้ำเข้าไปในพื้นที่ดังกล่าว" หากเปรียบง่ายๆ ให้ระลึกว่า "เขตปลอดภัย" ก็คือเกาะกลางถนนหรือฟุตบาท ที่ไม่สามารถขับรถล้ำเข้าไปได้นั่นเอง

     ทั้งนี้ "เส้นกลางปลา" มีความแตกต่างจาก "เขตห้ามหยุด" ซึ่งมีลักษณะเป็นเส้นทึบสีเหลือง ลากทแยงมุมตัดกัน 45 องศา ซึ่งสามารถขับผ่านไปได้ แต่ไม่สามารถหยุดทับเส้นได้ เนื่องจากจะก่อให้เกิดการกีดขวางจราจรนั่นเองครับ

     หากผู้ใดฝ่าฝืนเส้นจราจรดังกล่าว จะมีความผิดตาม พ.ร.บ.จราจรทางบก พ.ศ.2522 ข้อหาฝ่าฝืนเครื่องหมายบนพื้นทาง มีอัตราโทษปรับสูงสุดไม่เกิน 1,000 บาท
 