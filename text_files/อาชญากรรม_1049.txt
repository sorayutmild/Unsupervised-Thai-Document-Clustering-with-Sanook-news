วานนี้ (17 ส.ค.63) หลังจากที่ เจ้าหน้าที่ตำรวจ จ.ตรัง นำโดย พล.ต.ต.ถาวร แสงฤทธิ์  ผบก.ภ.จว.ตรังและพ.ต.อ.สานิต  พลเพชร  ผกก.สภ.เมืองตรัง  พร้อมเจ้าหน้าที่พิสูจน์หลักฐานตรัง แพทย์โรงพยาบาลศูนย์ตรัง เข้าทำการชันสูตรพลิกศพผู้เสียชีวิต ภายในบ้านหลังหนึ่ง ต.โคกหล่อ อ.เมือง จ.ตรัง ที่เกิดเหตุเป็นบ้าน 2 ชั้น มีรถยนต์เอนกประสงค์ของธนาคารจอดอยู่ในบ้าน 1 คัน

สาวผู้จัดการแบงก์ถูกยิงดับพร้อมลูกชาย-ลูกสาว นอนสิ้นใจ  3 ศพ ไม่ชัดใครเป็นคนยิง

จากการตรวจสอบสถานที่เกิดเหตุภายในห้องนอน สภาพศพผู้เสียชีวิตแต่ละคนอย่างละเอียด ทั้ง 3 ศพแล้ว พบว่า นางสาธิตา อายุ 45 ปี ผู้เป็นแม่ ถูกยิงด้วยอาวุธปืน .38 เข้าที่บริเวณต้นคอ ลำตัว รวม 2 นัด นอนเสียชีวิตบนที่นอน ส่วน เด็กหญิง บี (นามสมุติ) อายุ 14 ปี ลูกสาวของนางสาธิตา ถูกยิงด้วยอาวุธปืนเข้าที่ขมับและลำตัวรวม 3 นัด นอนเสียชีวิตบนที่นอนกับแม่
ส่วนศพ นายเอ (นามสมมุติ) อายุ 16 ปี ลูกชายคนโต มีบาดแผลถูกยิงเข้าที่ปาก 1 นัดนั่งเสียชีวิตที่มุมห้อง ในมือมีปืน .38 ตกอยู่ ในเบื้องต้นเจ้าหน้าที่ทุกฝ่ายเชื่อว่า ลูกชายน่าจะเป็นคนก่อเหตุ ยิงแม่และน้องก่อนมายิงตัวเอง อาวุธปืนทะเบียนมีชื่อแม่เป็นเจ้าของ กระสุนปืนถูกยิงออกไป 9 นัด ชุดแรกยิงไป 6 นัด ชุดที่ 2 บรรจุไปอีก 6 นัดยิงไป 3 นัด เหลือในโม่ 3 นัด แต่จะต้องรอผลพิสูจน์เขม่าดินปืนที่ผู้ตายทั้ง 3 ศพและเขม่าดินปืนผู้เกี่ยวข้อง อีกทั้งรอผลการผ่าพิสูจน์ศพทั้ง 3 ศพที่ โรงพยาบาลมหาวิทยาลัยสงขลานครินทร์ ก่อน จึงจะสรุปพยานหลักฐานทางนิติวิทยาศาสตร์ได้ว่า ใครเป็นผู้ก่อเหตุและสรุปรูปคดีได้ 
ในเบื้องต้น นายพีระวัฒน์  สามีและพ่อของผู้ตาย และญาติๆ ไม่ติดใจว่าจะมีคนร้ายเข้ามาก่อเหตุยิงลูกและภรรยา เพราะเมื่อเวลา 09.00 น วันนี้มีการประชุมผู้จัดการสาขาใน จ.ตรัง แต่นางสาธิตา ไม่ไปประชุม เพื่อนๆ จึงโทรตามหลายครั้งไม่มีคนรับ เพื่อนโทรไปหานายพีระวัฒน์ สามี ซึ่งเป็นผู้จัดการธนาคารสาขา อ.ลำทับ กระบี่ สามีจึงให้ญาติมาดูที่บ้าน โดยที่นางสาวนิตยา น้องสาวนางสาธิตา มาตามที่บ้านพัก ปรากฏว่าบ้านปิดประตูแต่รถยนต์ประจำตำแหน่งผู้จัดการจอดอยู่ เรียกก็ไม่ตอบ จึงทุบกระจกและเปิดกลอนเข้าไปในบ้านชั้น 2 ตรงห้องนอนพบแม่ลูก 3 ศพนอนเสียชีวิต ในห้องนอน จึงรีบแจ้งตำรวจมายังที่เกิดเหตุ
จากการสืบสวนของเจ้าหน้าที่ตำรวจ พบว่า นางสาธิตา นั้นมีอาการป่วยเข้ารับการรักษาอาการซึมเศร้า ที่โรงพยาบาลมาตลอด  ส่วนลูกชายน้องเอเก็บตัวและชอบเล่นเกม  มูลเหตุจูงใจที่ให้มีการก่อเหตุสะเทือนขวัญในครั้งนี้  มีการยิงกัน 3 ศพในครั้งนี้ เป็นเรื่องส่วนตัวภายในครอบครัว ไม่มีบุคคลอื่นเป็นผู้ก่อเหตุเพราะไม่มีพยานหลักฐานอะไรมายืนยัน  เป็นเรื่องที่ 1 ใน 3 คนเป็นคนก่อเหตุใช้อาวุธปืนยิง 2 คน ส่วนผลการพิสูจน์เขม่าดินปืนและผ่าพิสูจน์ศพ จะได้รับทราบว่าใครเป็นผู้ก่อเหตุเพื่อสรุปผลของคดีได้
 
 