ผู้สื่อข่าวรายงานว่า ขณะนี้ได้มีเกษตรกรหนุ่มแหวกแนวความคิดไม่เหมือนใคร ปลูกพืชเกษตรระยะสั้น สับปะรด กล้วยหอมทอง เมล่อน ในพื้นที่สวนยางพารา อายุ 1- 4 ปี ของชาวบ้าน โดยดูแลสวนยางพาราขณะปลูกผลไม้ให้เจ้าของสวนยางพาราแค่เข้ามาใส่ปุ๋ยตามเวลาเท่านั้น ซึ่งในขณะนี้ปลูกไปแล้ว 350 ไร่ ในพื้นที่ตำบลโคกยาง อำเภอเหนือคลอง จังหวัดกระบี่
นายสุวิทย์ บุญประสพ หนุ่มชาวสวนวัย 36 ปีใน ม.9 ต.เขาพนม อ.เขาพนม จ.กระบี่ จบปริญญาตรี สาขาเทคโนโลยีการผลิต มหาวิทยาลัยราชภัฏภูเก็ต กล่าวว่า หลังจากเรียนจบออกมามุ่งมั่นที่จะทำการเกษตร เนื่องจากทางบ้านมีอาชีพทำสวนยางพาราและสวนปาล์มน้ำมัน แต่ไม่ใช่การปลูกยางพาราและปลูกปาล์มน้ำมัน โดยหันมาปลูกพืชทางการเกษตรระยะสั้น อย่างกล้วยหอมทอง สับปะรด เมล่อน ซึ่งเป็นที่ต้องการของตลาด

นายสุวิทย์ กล่าวว่า ตนได้ใช้พื้นที่สวนยางพาราที่มีอายุ 1- 4 ปี ของชาวบ้าน ในพื้นที่ ต.โคกยาง อ.เหนือคลอง โดยจะดูแลสวนยางพาราขณะปลูกพืช ซึ่งได้ดำเนินการในลักษณะนี้มาแล้วเป็นเวลา 2 ปี โดยปลูกสับปะรด พันธุ์ภูเก็ต 5 แสนต้น ในพื้นที่ 150 ไร่ จำหน่ายในราคาส่งลูกละ 9-10 บาท ตามไซซ์ของสับปะรด ทำรายได้อยู่ที่ 4 ล้านบาทต่อปี และปลูกกล้วยหอมทอง 150 ไร่ ขายกิโลละ 13-15 บาท โดยสามารถตัดขายครั้งละประมาณ 40,000 บาท นอกจากนั้นยังปลูกเมล่อน พันธุ์หยกเทศ และซันสวีท ในโรงเรือนจำนวน 5 โรงเรือน ซึ่งสามารถจำหน่ายได้ในราคากิโลละ 150 บาท ตกเดือนละ 2 แสนบาท ทำให้มีรายได้ขณะนี้ปีละ 5 ล้านบาท

นายสุวิทย์ กล่าวอีกว่า นอกจากนั้นยังส่งเสริม แนะนำให้ชาวบ้านในพื้นที่ที่สนใจ ปลูกพืชระยะสั้นภายในสวนยางพารา เพื่อเป็นรายได้เสริม โดยจะเป็นพ่อค้าคนกลาง รับซื้อสินค้าทางการเกษตรจากชาวบ้าน เพื่อส่งจำหน่ายให้อีกทอดหนึ่ง นอกจากนั้นยังรับจ้างปลูกพืชระยะสั้น เช่น สับปะรด กล้วยหอม มะละกอ ฯลฯ ให้กับเจ้าของพื้นที่ที่สนใจแต่ขาดประสบการณ์ ในราคาเป็นกันเองอีกด้วย