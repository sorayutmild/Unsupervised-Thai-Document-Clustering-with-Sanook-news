ทำเอาหลายคนอึ้งไปตามๆ กัน เมื่อมีกระแสข่าวเม้าท์ออกมาว่า ภาพยนตร์เรื่องฟรีแลนซ์ ที่ได้ตัวพระเอกอารมณ์ดี "ซันนี่ สุวรรณเมธานนท์" กับนางเอกพันล้าน "ใหม่ ดาวิกา" มาประกบคู่กันครั้งแรก แต่ค่าตัวของทั้งสองต่างกันลิบลับ ทั้งๆ ที่ฝ่ายชายเป็นตัวดำเนินทั้งเรื่อง ได้ค่าตัวเพียง 5 แสน แต่ฝ่ายหญิงเป็นเพียง 5 ตอน ได้ค่าตัวทะลุไป 2 ล้านบาท
พอมีโอกาสได้เจอ ซันนี่ จึงได้ถามถึงข้อเท็จจริง ซึ่งเจ้าตัวก็ได้ออกมาชี้แจงให้ฟังว่ารายละเอียดเรื่องค่าตัวเป็นความลับของทางบริษัท แต่ยืนยันว่าไม่ได้เป็นอย่างที่ข่าวออกแน่นอน
ตอนนี้รายได้ของหนังเรื่องฟรีแลนซ์อยู่ที่เท่าไหร่?"น่าจะ 88 ล้านครับ เราไม่ได้วางเป้าไว้แต่แรกอยู่แล้ว เรารับเพราะอยากเล่น แต่ผมว่า 88 ล้านก็เยอะนะครับ มันแค่รายได้กรุงเทพและปริมณฑล"
เห็นว่าไปโปรโมทที่กัมพูชามา?"ใช่ครับ มีคนมาพากย์เสียงแทนด้วย"
หลายคนสงสัยถึงเรื่องค่าตัว มีกระแสบอกว่าเราได้ทั้งเรื่อง 5แสน แต่ใหม่ ดาวิกา เล่น 5ตอน ได้สองล้าน?"ผมจะบอกที่นี่ที่เดียว และไม่ขอบอกอีกนะครับว่า ผมแอบดูในสัญญาใหม่แล้ว ใหม่จะได้เป็นโรเลอร์เบส และขนมโรตีบอย เกมส์เต้น ใช่ ส่วนของผม ผมขอแค่ทามาก็อต ผมก็ไม่เข้าใจเหมือนกัน ใหม่จะเอาโรเลอร์เบสไปทำไม ผมดูในสัญญาแล้ว เพราะฉะนั้นไม่เป็นความจริงแน่นอนครับ"
งงไหมที่คนเอาเรื่องค่าตัวมาเปรียบเทียบ?"ไม่งงหรอกครับ ซึ่งมันไม่ใช่เรื่องจริง เรื่องจริงเราจะรู้กันแค่ในบริษัท"
จากสัญญาที่เซ็นเราได้รับเงินจากรายได้ของหนัง หรือได้รับมาก้อนเดียวจบ?"มันแล้วแต่ว่าคนจะตกลงกันยังไง แต่สิ่งที่ข่าวออกมาไม่เป็นความจริง"
แต่มีคนค่อนข้างเชื่อไปแล้ว ทำให้คิดว่าเราแสดงบทบาทเยอะกว่าใหม่ แต่ทำไมได้ค่าตอบแทนน้อยกว่า?"มันไม่เกี่ยวหรอกครับว่าใครแสดงอะไรเยอะกว่า มันเป็นแค่การตกลงว่าตกลงยังไงครับ แต่สิ่งที่ข่าวพูดมามันไม่ใช่เรื่องจริง"
ใหม่ให้สัมภาษณ์ว่าเป็นการตกลงระหว่างบริษัทกับผู้จัดการส่วนตัว ดังนั้นนักแสดงจะไม่ค่อยรู้เรื่อง?"ใช่ เราไม่มีทางรู้อยู่แล้วครับ ผมแอบดูมาเลยรู้ว่าใหม่ได้โรเลอร์เบสกับโรตีบอย ใหม่บอกหนูอยากกิน"
พอมีกระแสข่าวออกมา เรารู้สึกอย่างไร?"ถ้ามันไม่ใช่ความจริง ผมก็ไม่เป็นไรอยู่แล้วครับ ผมสบายดี ได้ทามาก็อตไปผมยิ้มแล้วครับ ให้อาหารมันทุกวัน"
นอยด์กับข่าวบ้างไหม?"ไม่นอยด์เลยครับ ใครจะเข้าใจยังไงได้หมดเลย เพราะผมรู้ว่าเรื่องจริงเป็นอย่างไร"
ยังมีอีกกระแสว่าพอหนังจบ เรายังตามจีบใหม่อยู่?"เพราะข่าวนี้จะทำให้เขาเกลียดผมเนี้ย ไม่ได้จีบอะไรเลย วันนี้ก็เพิ่งเจอ หลังไม่ได้เจอนาน เราเป็นคนรู้จักกันปกติของคนร่วมงาน ไม่มีไลน์หาหรืออะไร ก็เพิ่งได้เจอ ได้คุยกัน ไม่ได้จีบเลยครับ"
ขอบคุณภาพประกอบจากอินสตาแกรม davikah