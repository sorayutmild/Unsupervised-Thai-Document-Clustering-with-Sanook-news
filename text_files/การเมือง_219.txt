ผู้สื่อข่าวรายงานว่า (11 พ.ค.) เฟซบุ๊กนายณัฐวุฒิ ใสยเกื้อ แกนนำ นปช. โพสต์ข้อความหลังเกิดเหตุการที่กลุ่มผู้ชุมนุม นปช.บริเวณถนนอักษะแสดงความไม่พอใจ เนื่องจากมีแม่ค้าสาว จากข้าวหมกไก่ร้านดัง ที่มีคนติดต่อให้มาแจกกับกลุ่มผู้ชุมนุม โพสต์ภาพลงเฟซบุ๊กโชว์เงินและโพสต์ข้อความในเชิงดูหมิ่น โดยนายณัฐวุฒิ ได้ชี้แจงถึงกรณีดังกล่าว ดังนี้
สถานการณ์เข้มข้น ทุกประเด็นเป็นเรื่องใหญ่ แม้กระทั่ง....
ข้าวหมกไก่!?!?
ร้านที่มาบริการที่อักษะแล้วโชว์สัญลักษณ์นกหวีดจนพี่น้องส่งเสียงมานั้น ตรวจสอบแล้วพบว่ามีผู้ปรารถนาดีติดต่อมาให้ ตั้งใจจะดูแลพี่น้องอิสลาม
แกนนำส่วนกลางไม่ได้ตรวจสอบลงลึกเพราะเห็นว่ามาจากแดงแท้ แต่พอโพสต์แสดงตัวก็สั่งยุติทันที ตอนนี้หาร้านใหม่มาแทนแล้ว
ไม่รู้ทางร้านเขารู้สึกยังไง แต่ถ้าเป็นผมทำการค้าคงเสียดายไม่น้อย
ข้าวหมกไก่วันละ 2,000 จาน จานละ 35 บาท รวมยอดขายต่อวัน 70,000 บาท
ถ้าชุมนุม 10 วันก็ 700,000 บาท 1 เดือน 2,100,000 บาทเห็นๆ
ตั้งแต่วันนี้หายวับ!
ต่างกับพี่น้องเสื้อแดง ช่วงแรกที่กปปส.คนเยอะหลายคนเข้าไปทำธุรกิจ ร้านอาหารก็หลายร้านฟาดกำไรเป็นกอบเป็นกำ เขาบอกว่าทำตามหน้าที่ อาหารก็ไม่เคยเอาของไม่ดีมาใช้ทุกอย่างเป็นไปตามจรรยาบรรณของคนค้าขาย
บางคนบอกขายอยู่หลายวันก็ได้กำไรกปปส.นี่แหละมาบริจาคช่วยนปช.
จริงๆทำธุรกิจกับการแสดงออกทางการเมืองมันคนละเรื่องกัน แต่ต่างคนต่างความคิด ถ้าเป็นร้านนกหวีดแล้วไม่อยากขายคนเสื้อแดงก็ตามสบาย
นปช.จัดให้อยู่แล้ว