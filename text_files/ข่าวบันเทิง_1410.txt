หลังจากที่โลกโซเชียลมีเดียได้ทราบข่าวอาการป่วยของอดีตดาราหนุ่ม "ธีร์-ภูมิธนะวัชร์ บุญลือประดิษฐ์" ที่พบว่ากำลังป่วยวัณโรคทับตับและต่อมน้ำเหลือง ทำให้ร่างกายซูบผอมลงไปแทบจำไม่ได้ กลายเป็นผู้ป่วยติดเตียงมา 4-5 เดือน อีกทั้งยังกำลังประสบปัญหาอย่างหนัก เพราะขาดทุนในการรักษาอาการป่วยอย่างต่อเนื่อง
ล่าสุดผู้สื่อข่าวได้ลงพื้นที่ใน จ.เชียงใหม่ เพื่อไปเยี่ยมและสอบถามอาการของ ธีร์ ภูมิธนะวัชร์ อดีตนักแสดงหนุ่มวัย 41 ปี ปัจจุบันอาศัยอยู่ในหมู่บ้านเอื้ออาทรป่าตัน ตำบลป่าตัน อำเภอเมือง จังหวัดเชียงใหม่ โดยมี นางบุญลือ ผู้เป็นแม่คอยดูแลกันเพียงลำพัง ที่ผ่านมาใช้เก็บเงินในการรักษาตัวแทบจะหมดแล้ว ทำให้ประสบปัญหาความขัดสนเป็นอย่างมาก
ธีร์ ภูมิธนะวัชร์ เปิดเผยว่า ตนทิ้งวงการบันเทิงออกมาและย้ายมาอยู่ที่เชียงใหม่กับแม่ ตั้งแต่ช่วงต้นปี 2562 โดยเปิดร้านขายของที่หน้ามหาวิทยาลัยเชียงใหม่ พร้อมกับทำงานเป็นพนักงานบริษัทไปด้วย กระทั่งเมื่อเดือนกุมภาพันธ์ที่ผ่านมา ตนเริ่มมีอาการไม่สบายต่อเนื่อง
>> "เอมมี่ แม็กซิม" ประกาศขอความเมตตาช่วยเหลือ "ธีร์" อดีตดาราป่วยหนักเป็นวัณโรค
ต่อมาจึงได้ไปหาหมอเพื่อรับการรักษา แต่พบว่าป่วยเป็นวัณโรคทับตับและต่อมน้ำเหลือง ทำให้ร่างกายทรุดและซูบผอมลงไปอย่างรวดเร็ว และทำงานไม่ได้อีก จึงจำเป็นต้องลาออกจากงานและรักษาตัว เวลาผ่านไปตนใช้เงินที่มีทั้งหมดราวๆ 2 แสนบาท ใช้ในรักษาตัว อีกทั้งแม่ก็ป่วยเป็นโรคเบาหวาน ทำให้ตอนนี้ไม่เหลือเงินเก็บเลย จำเป็นต้องโร่ขอความช่วยเหลือไปยังพี่น้องเพื่อนฝูงและคนรู้จักในวงการบันเทิง ซึ่งได้รับความช่วยเหลือเป็นอย่างดี แม้ว่าจะเป็นคนละเล็กๆ น้อยๆ แต่ก็พอประทังชีวิตตัวเองกับแม่ได้อยู่

กระแสที่สังคมให้กำลังใจกลับมา ก็ทำให้ตนมีกำลังใจและรักษาตัว ตอนนี้อาการดีขึ้นบ้างแล้ว แม้จะยังต้องรักษาตัวอยู่อย่างต่อเนื่อง อย่างไรก็ตามยอมรับว่ามีความจำเป็นและต้องการความช่วยเหลืออยู่อย่างต่อเนื่อง เพราะตัวเองไม่มีรายได้ใดๆ เลย ไม่สามารถทำงานได้ หากเป็นได้ยังต้องการความช่วยเหลืออยู่ จนกว่าตัวเองจะหายดีและกลับไปทำงานได้
อดีตนักแสดงหนุ่ม ยังบอกด้วยว่า ทุกวันนี้มีค่าใช้จ่ายเดือนละหมื่นกว่าบาท ส่วนใหญ่เป็นค่ายาและรักษาพยาบาลอาการป่วยของตัวเอง นอกจากนี้มีค่าเช่าห้องและค่าน้ำค่าไฟรวมแล้วเดือนละประมาณ 5,000 บาท ก่อนหน้านี้ที่ล้มป่วยหนักจนไม่สามารถช่วยเหลือตัวเองได้ มีเพียงแม่อายุ 76 ปี ที่คอยช่วยดูแลใกล้ชิด ปราศจากการเหลียวแลจากพี่น้องที่มีอยู่ทั้งหมดรวมทั้งตัวเอง 5 คน บางวันแทบจะไม่มีอะไรกิน
ธีร์ ภูมิธนะวัชร์ ยอมรับทั้งน้ำตาว่า เมื่อไม่นานมานี้เคยคิดฆ่าตัวตาย เพื่อจบปัญหาทั้งหมด แต่ก็คิดเป็นห่วงแม่ เพราะไม่มีใครดูแลท่านได้ จึงตัดสินใจกัดฟันขอสู้ชีวิตต่อ รวมทั้งได้รับการหยิบยื่นความช่วยเหลือจากพี่น้องเพื่อนฝูงในวงการที่เคยร่วมงานกันมา รวมทั้งได้กำลังใจและตั้งใจว่าจะต้องพยายามรักษาตัวให้กลับไปหายดีเป็นปกติให้ได้
ทั้งนี้ หากเป็นไปได้และมีโอกาสอยากจะกลับไปทำงานในวงการบันเทิง และได้เป็นนักแสดงอีกครั้ง ไม่ว่าจะบทบาทไหนก็ตาม และตนขอขอบคุณทุกกำลังใจและความช่วยเหลือจากสังคม ที่เป็นเหมือนการชุบชีวิตใหม่ให้กับตัวเอง