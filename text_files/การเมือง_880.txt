"ปิยบุตร แสงกนกกุล" โพสต์แสดงความเสียใจถึงเพื่อนร่วมอุดมการณ์ ทนงศักดิ์ วันอยู่ อดีต ส.ส.อนาคตใหม่ พระนครศรีอยุธยา ประสบอุบัติเหตุเสียชีวิตกะทันหัน
(5 ก.ค.) เมื่อช่วงเช้าที่ผ่านมา นายปิยบุตร แสงกนกกุล เลขาธิการพรรคอนาคตใหม่ ได้โพสต์เฟซบุ๊กข้อความแสดงความอาลัยถึงการจากไปของอดีตผู้สมัคร ส.ส.ของพรรค นายทนงศักดิ์ วันอยู่ หรือ พี่ตู่ อดีตผู้สมัคร ส.ส. จังหวัดพระนครศรีอยุธยา เขต 4 หลังประสบอุบัติเหตุทางรถยนต์เสียชีวิต เมื่อวันที่ 4 กรกฎาคมที่ผ่านมา โดยมีข้อความระบุว่า
"พรรคอนาคตใหม่สูญเสียเพื่อนร่วมอุดมการณ์ คุณทนงศักดิ์ วันอยู่ อดีตผู้สมัคร ส.ส. จังหวัดพระนครศรีอยุธยา เขต 4 ไปอย่างไม่คาดคิดด้วยอุบัติเหตุทางรถยนต์เมื่อช่วงค่ำของวันที่ 4 กรกฎาคม 2562
ผมขอแสดงความเสียใจกับภรรยา ลูกวัยกำลังโตทั้ง 2 คน และครอบครัวของคุณทนงศักดิ์ที่ต้องสูญเสียหัวหน้าครอบครัวไปอย่างกะทันหัน
จุดเริ่มต้นของการเป็นผู้สมัคร ส.ส. พรรคอนาคตใหม่ของคุณทนงศักดิ์น่าประทับใจมาก คุณทนงศักดิ์เป็นชาวนาจาก จ.พระนครศรีอยุธยา ขณะที่กำลังทำนาก็เปิดคลิปวีดิโอฟังไปเรื่อยๆ จนได้ฟังคลิปสัมภาษณ์ของ ธนาธร จึงรุ่งเรืองกิจ ช่วงกำลังเริ่มก่อตั้งพรรคอนาคตใหม่
เมื่อได้ฟังคำสัมภาษณ์ คุณทนงศักดิ์ก็รู้สึกว่าสิ่งที่ได้ฟังตรงกับความเชื่อและอุดมการณ์ของเขา จึงตัดสินใจอาสาเข้ามาทำงานกับพรรคอนาคตใหม่ทันที
คุณทนงศักดิ์ เป็นคนธรรมดา เป็นชาวนาตัวจริง ที่ประสบปัญหาเดียวกันกับพี่น้องชาวนาไทยทั่วประเทศ คือทำนามาทั้งชีวิต แต่ยังคงมีหนี้สินเพิ่มขึ้นติดตัวเต็มไปหมด ขายข้าวได้ในราคาถูก ในขณะที่ต้นทุนทางการผลิตสูงลิบ
ด้วยความมั่นใจว่าเข้าใจความลำบากและปัญหาของชาวนาอย่างแท้จริง บวกกับความเชื่อมั่นในหลักการประชาธิปไตย อยากเห็นประชาชนมีส่วนร่วมในการปกครองท้องถิ่น อยากพัฒนาอาชีพเกษตรกรให้ทันสมัยพ้นจากความยากจน จึงยื่นใบสมัครเป็นผู้สมัคร ส.ส. พรรคอนาคตใหม่ เพื่อเป็นตัวแทนของชาวนาไปแก้ไขปัญหาผ่านการทำงานในสภาฯ
คุณทนงศักดิ์ส่งตัวเองเรียนจนจบการศึกษาระดับปริญญาตรีศิลปศาสตรบัณฑิต และกำลังศึกษาต่อระดับปริญญาโทด้านการจัดการ สถาบันรัชต์ภาคย์
เขาเป็นคนอัธยาศัยดี ใครได้พบก็ประทับใจ ทักทายทุกคนด้วยรอยยิ้ม และกำลังใจในการทำงานที่เต็มเปี่ยมอยู่เสมอ
คุณทนงศักดิ์เดินหน้าทำงานในพื้นที่จังหวัดพระนครศรีอยุธยา พื้นที่ภาคกลาง ช่วยก่อร่างสร้างพรรคอนาคตใหม่ และรณรงค์หาเสียงเลือกตั้งอย่างแข็งขัน
ช่วงท้ายของการหาเสียงเลือกตั้ง ผมและทีมยุทธศาสตร์พรรคเลือกให้ คุณทนงศักดิ์เป็นตัวแทนพี่น้องภาคกลาง เป็นตัวแทนของพี่น้องชาวนาไทย ขึ้นเวทีปราศรัยใหญ่ครั้งสุดท้าย ก่อนเข้าคูหา พรรคอนาคตใหม่ เมื่อวันที่ 22 มีนาคม 2562
ด้วยความมุ่งมั่นตั้งใจในการทำงาน อยากเห็นความเท่าเทียมทางสังคม และชีวิตความเป็นอยู่ที่ดีขึ้นของพี่น้องชาวนาไทย หลังจากผลการเลือกตั้งออกมา แม้ว่าจะไม่ได้รับเลือกตั้ง คุณทนงศักดิ์ก็ยังเดินหน้าทำงานในพื้นที่กับพรรคต่ออย่างไม่ย่อท้อ และกำลังจะได้รับการแต่งตั้งเป็น ผู้ชำนาญการประจำตัวสมาชิกสภาผู้แทนราษฎรของ ดร.สุรชัย ศรีสารคาม อดีตปลัดกระทรวงเทคโนโลยีสารสนเทศและการสื่อสาร อีกด้วย
ผม และพรรคอนาคตใหม่จะเดินหน้าสานต่อความเชื่อ อุดมการณ์ ความฝัน ความหวัง ของคุณทนงศักดิ์ต่อไป ขอแสดงความเสียใจกับครอบครัวของคุณทนงศักดิ์อีกครั้งครับ"