ในบางครั้งการทำงานของกล้องบน iPhone อาจเกิดการผิดเพี้ยนหรือถ่ายภาพไม่ได้ในบางขณะ เพราะสาเหตุในหลายๆ ด้าน อย่างเช่น การดูแลรักษาของผู้ใช้เองไม่ดีเท่าที่ควร เปียกน้ำ ตกหล่นหรือบางกรณีอาจเกิดจากแอพพลิเคชั่นบางตัว ที่ไม่ได้ติดตั้งผ่านระบบตามปกติหรือใช้แอพฯ เถื่อน ก็อาจเป็นสาเหตุในการที่ทำให้กล้องไม่ทำงานหรือถ่ายภาพออกมาไม่ดีได้
 ผู้ใช้จึงต้องหมั่นดูแล และตรวจเช็คอยู่เสมอ ทั้งในเรื่องของความสะอาดและการอัพเดตแอพฯ ให้รองรับการใช้งานในปัจจุบันได้เสมอ

เมื่อเครื่อง iPhone ที่ใช้อยู่เกิดอาการกล้องไม่ทำงาน ถ่ายภาพไม่ได้แล้ว ก็ควรที่จะต้องมาตรวจเช็คกันว่าเกิดปัญหาจากจุดใด ซึ่งจะได้ทำการแก้ไขกันตามอาการและสภาพที่เป็น บางครั้งไม่จำเป็นต้องนำเครื่องไปให้ร้านตรวจเช็คทุกครั้ง เพียงแต่การปรับแก้บางส่วนหรือการทำความสะอาด ก็พอจะช่วยแก้ไขปัญหาไปได้มากแล้ว แต่ถ้าไม่แน่ใจ ก็ลองมาดูวิธีการตรวจสอบในทีละจุด ว่าจะมีแนวทางแก้ไขอย่างไรได้บ้าง

1. ในกรณีที่เปิดแอพ Camera แล้วกดปุ่มใดๆ เพื่อแต่ภาพ แต่แอพไม่สามารถถ่ายภาพได้ อาจต้องบังคับปิดแอพฯ ด้วยการ Forced Close ด้วยการกดปุ่ม Home สองครั้ง จากนั้นเลื่อนแอพ Camera ให้ปิดการทำงาน แล้วลองเปิดแอพฯ เพื่อลองถ่ายรูปใหม่อีกครั้ง

2. แต่ถ้ามองไม่เห็นแอพกล้องอยู่บนหน้า Home ให้ลองใช้การค้นหาผ่าน Spotlight หากไม่พบแอพฯ อาจเกิดจากถูกออกไปหรือต้องตรวจสอบให้แน่ใจว่า ไม่ได้จำกัดการทำงานของแอพฯ เอาไว้ ด้วยการเข้าไปที่ การตั้งค่า > ทั่วไป > การจำกัด

3. แต่หากว่าสามารถถ่ายภาพได้ แต่ภาพที่ออกมาไม่ชัดเท่าที่ควรหรือหลุดจากโฟกัส ภาพเบลอ สิ่งนี้ให้ลองเช็คที่บริเวณหน้าเลนส์ว่ามีสิ่งสกปรกหรือรอยใดๆ เกิดขึ้น จนทำให้ภาพที่ได้นั้นไม่ชัดเจน ให้ใช้ผ้านุ่มเช็ดทำความสะอาดในเบื้องต้นเสียก่อน

4. หากภาพที่ได้นั้นมืดหรือมีสีดำ ตรวจเช็คบริเวณหน้าเลนส์ ว่ามีชิ้นส่วนหรือเคสปิดบังเลนส์บางส่วนอยู่หรือไม่ ให้ขยับหรือเปลี่ยนเคสใหม่อีกครั้งหนึ่ง

5. หากยังไม่สามารถใช้ iPhone ถ่ายภาพได้ตามปกติ อาจใช้วิธีปิดและเปิดเครื่องใหม่อีกครั้ง

6. กรณีที่ถ่ายภาพนิ่งแล้วยังเบลอหรือหลุดโฟกัสบ้างเล็กน้อย ให้ใช้วิธีแตะโฟกัสบนหน้าจอไปยังจุดที่ต้องการหรือในช่วงที่กำลังถ่ายภาพ ให้ขยับ iPhone หรือเลื่อนตำแหน่งออกมา เพื่อให้ iPhone โฟกัสภาพใหม่อีกครั้ง

7. ลองสลับการทำงานระหว่างกล้องหน้าและกล้องหลังบนไอโฟน เพื่อทดสอบว่ากล้องยังทำงานได้ตามปกติหรือไม่หรือเกิดปัญหาจากกล้องใดกันแน่ เพื่อที่จะแก้ไขปัญหาหรือส่งซ่อมต่อไป
แต่ในกรณีที่ภาพหรือสีออกมาผิดเพี้ยน อาจเกิดจากความผิดปกติของเซ็นเซอร์บน iPhone ซึ่งอาจเป็นผลเกิดจากการกระแทกหรือความเสียหายที่รุนแรง จำเป็นต้องส่งศูนย์หรือร้านซ่อมมากกว่าการแก้ไขด้วยตัวเอง สิ่งเหล่านี้เป็นวิธีการแบบง่ายๆ ในการแก้ไขกล้องบน iPhone ไม่ทำงาน ถ่ายภาพไม่ได้ ได้รูปไม่ชัด


ขอบคุณเนื้อหา และภาพประกอบ