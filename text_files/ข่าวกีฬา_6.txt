ควันหลงหลังการขึ้นชกไฟต์หมื่นล้าน ระหว่าง ฟลอยด์ เมย์เวทเธอร์ จูเนียร์ นักชกจากสหรัฐอเมริกา วัย 38 ปี ที่เอาชนะคะแนน แมนนี่ ปาเกียว ยอดกำปั้นชาวฟิลิปปินส์ วัย 36 ปี ไปอย่างเป็นเอกฉันท์ แต่ว่าค้านสายตาแฟนมวยทั่วโลก ล่าสุด เดลี่ เมล สื่อชั้นนำเมืองผู้ดี ตีข่าวว่า การชกไฟต์นี้ ปาเกียว อาจจะเป็นฝ่ายชนะคะแนนเหนือ ฟลอยด์ เมย์เวทเธอร์ เนื่องจากพบว่าใบให้คะแนนของกรรมการทั้ง 3 คน ที่ถูกแทนด้วยชื่อ ไวท์ (สีขาว), บลู (สีน้ำเงิน) และ พิงค์ (สีชมพู) ไม่ตรงกับมุมที่ชกของทั้ง ฟลอยด์ เมย์เวทเธอร์ และ แพ็คแมน

สำหรับการชกไฟต์แห่งศตวรรษเมื่อวันที่ 2 พฤษภาคมที่ผ่านมา (ตามเวลาท้องถิ่น) ฟลอยด์ เมย์เวทเธอร์ อยู่ในมุมน้ำเงิน ส่วน ปาเกียว อยู่ในมุมแดง ซึ่งไม่ตรงกับใบให้คะแนนที่ออกมา เพราะใบให้คะแนนระบุว่า มุมเรด (สีแดง) เป็นฝ่ายชนะ และนั่นก็หมายถึง ปาเกียว จะต้องเป็นฝ่ายชนะคะแนน ไม่ใช่ เดอะ มันนี่ ขณะเดียวกันสื่อเจ้านี้ยังได้ตั้งข้อสงสัยด้วยว่า นี่คือการล็อกผลหรือเปล่า หรือเป็นความบังเอิญเพียงเท่านั้น รวมถึงผลการชกที่ออกมาอาจเป็นทฤษฎีสมคบคิดที่เคลือบแฝงเจตนาบางอย่างหรือไม่ แต่ทั้งนี้ในส่วนท้ายของใบให้คะแนนมีการรับรองจากคณะกรรมการกีฬา ประจำมลรัฐเนวาด้า ของ โมเร็ตติ ที่เขียนกำกับไว้ว่าให้ ฟลอยด์ เมย์เวทเธอร์ ชนะคะแนนอย่างเป็นเอกฉันท์ อย่างไรก็ดีข่าวที่ออกมาล่าสุดก็ยิ่งทำให้การชกไฟต์นี้เต็มไปด้วยความสงสัยจากแฟนมวยทั่วโลกมากขึ้นไปอีก

อ่านลิ้งก์ข่าวต้นฉบับได้ที่นี่ http://www.dailymail.co.uk/sport/boxing/article-3067387/Conspiracy-accident-Floyd-Mayweather-Manny-Pacquiao-marked-wrong-corners-judges-scorecard.html