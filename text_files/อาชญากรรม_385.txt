ขอขอบคุณภาพและข้อมูลจาก จส.100
ผู้สื่อข่าวรายงานว่า (12 ม.ค.) ความคืบหน้ากรณี นางบุญเลี้ยง (นามสมมุติ) แจ้งว่าลูก 2 คน หายไปเมื่อวันที่ 9 ม.ค.จากคอนโดไพฑูรย์ ตึก 3 ต.บ้านฉาง อ.เมือง จ.ปทุมธานี โดยหายไปพร้อมคนรู้จัก โดยเด็กที่หายไปคือ ด.ญ.เอ (นามสมมุติ) อายุ 13 ปี และ ด.ช.บี (นามสมมุติ) อายุ 11 ปี
เด็ก 2 คนไปกับเพื่อนบ้าน ชื่อ ฟ้า อายุ 19 ปี ,และ ณัฐ อายุ 25 ปี ไม่ทราบชื่อจริง ทั้งสองคนเป็นสามีภรรยากัน และมีประวัติเรื่องยาเสพติด รู้จักกัน 1 เดือน วันที่หายทั้งคู่บอกว่าจะพาเด็กไปกินหมูกระทะ โดยก่อนหน้านี้ทั้งคู่เคยมาพาเด็กไปมาแล้ว ทำให้แม่เด็กไว้ใจอนุญาตให้ไปอีก แต่เด็กสองคนไม่ได้กลับบ้านตั้งแต่วันที่ 9 ม.ค. เมื่อไปถามสองสามีภรรยาก็บอกว่า เอาเด็กมาส่งที่หน้าปากซอยบ้านแล้ว และให้เด็กเดินเข้าบ้านเอง
ล่าสุด เมื่อช่วงเย็นที่ผ่านมา เด็กทั้งสองคนกลับบ้าน และบอกว่าถูกจับไปกักขัง โดยคนที่พาไปเป็นสามีภรรยา พักอยู่คอนโดข้างๆ กัน ไม่ได้พาไปกินหมูกะทะ แต่ถูกพาขังอยู่ที่บ้านฝ่ายชาย แถวคลองสาม จากที่สอบถามหลายครั้ง ด.ญ.เอ บอกว่าถูกคนร้ายฝ่ายชายล่วงละเมิดทางเพศ 3 ครั้ง และถูกข่มขู่ไม่ให้บอกใคร ทั้งนี้ ครอบครัวพาไปตรวจร่างกายที่รพ.แล้ว
ด้าน ร.ต.ท.ชัยสิทธิ์ ขัดผาบ พนักงานสอบสวน สภ.เมืองปทุมธานี กล่าวว่า ต้องรอผลตรวจจาก รพ.ที่จะออกในวันพรุ่งนี้ เนื่องจากเอกสารที่แพทย์ให้ เป็นเพียงใบยืนยันว่ามาตรวจร่างกายจริงเท่านั้น ประกอบกับชื่อสามีภรรยาที่เป็นคนร้าย ผู้ปกครองก็ไม่ทราบชื่อจริง ตำรวจขอรวบรวบรายละเอียดเพื่อดำเนินคดีต่อไป