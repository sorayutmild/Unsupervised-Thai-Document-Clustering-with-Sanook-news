ถึงแม้จะมีคำยืนยันจากผู้เชี่ยวชาญด้านแบตเตอรี่มาแล้วหลายต่อหลายครั้งว่า การชาร์จสมาร์ทโฟนทิ้งไว้ทั้งคืน ไม่เป็นอันตรายและไม่ทำให้แบตเตอรี่เสื่อม แต่บ่อยครั้งที่เรามักจะได้ยินข่าว iPhone หรือมือถือ Android ลุกไหม้เพราะเสียบชาร์จทิ้งไว้ทั้งคืน ซึ่งอันที่จริงแล้ว เหตุการณ์แบบนี้เป็นอุบัติเหตุที่เกิดขึ้นได้ยากมาก อีกทั้งยังมีวิธีการป้องกันไม่ให้เกิดขึ้นได้อีกด้วย

หลายท่านเกิดคำถามว่า สรุปแล้วการเสียบชาร์จมือถือทั้งคืน จะทำให้แบตเตอรี่เสื่อมเร็ว แถมเสี่ยงต่อการทำให้ตัวเครื่องร้อนและเกิดประกายไฟจนทำให้ตัวเครื่องไหม้ ตามข่าวที่เคยตกเป็นกระแสกันโครม ๆ จริงหรือเปล่า ด้าน Kyle Wiens ประธานของ iFixit เว็บจอมแกะชิ้นส่วนมือถือ ได้ออกมายืนยันแล้วว่า การเสียบมือถือชาร์จทิ้งไว้ทั้งคืน ไม่ส่งผลทำให้แบตเตอรี่เสื่อมแต่อย่างใด ซึ่งสาเหตุที่ทำให้แบตเตอรี่เสื่อมนั้น ส่วนใหญ่ขึ้นอยู่กับการใช้งาน และเรื่องของจำนวนรอบในการชาร์จ หรือ Cycle Count เสียมากกว่า
โดยทาง iFixit ได้อธิบายว่า ปกติแล้วสมาร์ทโฟนจะมีจำนวนรอบการชาร์จ อยู่ที่ประมาณ 400 รอบก่อนที่จะเสื่อมสภาพ ซึ่งจะมีอายุอยู่ที่ราว ๆ 1 ปีครึ่ง จากนั้นแบตเตอรี่ก็จะเก็บพลังงานได้น้อยลง จึงไม่ใช่เรื่องแปลกถ้าหากเราใช้ iPhone หรือมือถือ Android ไปแล้วประมาณปีกว่า ๆ แล้วเริ่มรู้สึกว่า แบตหมดไวกว่าเดิม เพราะนั่นคืออาการที่บ่งบอกว่า แบตกำลังเริ่มเสื่อม

สำหรับวิธีการคำนวณจำนวนรอบการชาร์จนั้น Apple เองก็เคยให้ข้อมูลในส่วนนี้เช่นกัน ซึ่งบน iPhone จะแบ่งการชาร์จออกเป็น 2 ช่วง ได้แก่ 0-80% จะเป็นการชาร์จแบบเร็ว แต่หลังจาก 80% จนถึง 100% จะเป็นการชาร์จแบบช้า ด้วยการผ่อนกระแสไฟฟ้าลงเพื่อช่วยยืดอายุของแบตเตอรี่
ซึ่งการชาร์จ iPhone นั้น สามารถทำได้ตลอดเวลาโดยไม่จำเป็นต้องปล่อยให้แบตหมดก่อน ส่วน Cycle Count จะครบ 1 รอบก็ต่อเมื่อมีการใช้แบตเตอรี่ไป 100% ตัวอย่างเช่น วันแรกใช้แบตไป 75% แล้วนำไปชาร์จใหม่จนเต็ม วันถัดมาใช้ไปอีก 25% แบบนี้ถือว่า มีการคายประจุ (ใช้งาน) ไปครบ 100% ถือว่าเป็น 1 รอบการชาร์จ (จะชาร์จกี่ครั้งก็ได้ ขอให้ครบ 100% = 1 รอบการชาร์จ)
ส่วนเรื่องการชาร์จมือถือทิ้งไว้ตอนกลางคืน ทาง iFixit ยืนยันแล้วว่า ไม่ทำให้แบตเตอรี่เสื่อมแต่อย่างใด แต่สิ่งที่ต้องให้ความสำคัญนั่นก็คือ อุปกรณ์ที่ใช้ชาร์จแบตเตอรี่ จะต้องเป็นอุปกรณ์ที่ได้มาตรฐานจากผู้ผลิต ไม่ใช่ของปลอม หรือของลอกเลียนแบบ และไม่ควรวางมือถือขณะชาร์จบนเตียงนอน เพราะเสี่ยงต่อการที่จะถูกหมอน หรือผ้าห่มปกคลุม ทำให้ไม่มีอากาศถ่ายเท และเกิดความร้อนสะสม ควรจะวางบนหัวเตียง หรือโต๊ะข้างเตียงจะดีกว่า โดยอุปกรณ์ชาร์จแบตที่ไม่ได้มาตรฐาน นอกจากจะส่งผลเสียต่อตัวสมาร์ทโฟนแล้ว ยังเสี่ยงต่อการเกิดไฟฟ้าลัดวงจร ทำให้ตัวเครื่องเกิดประกายไฟ และลุกไหม้อย่างที่เป็นข่าวได้