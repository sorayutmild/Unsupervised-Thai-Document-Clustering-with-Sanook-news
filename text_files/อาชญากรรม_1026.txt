ความคืบหน้าล่าสุด
ขี้ยาคลั่ง จี้น้องเหนือ ด.ช.2ขวบเป็นตัวประกันก่อนแทงดับ ถูกบิดาและบรรดาญาติ ประชาชนรุมประชาทัณฑ์ ขณะทำแผนประกอบคำรับสารภาพ
กรุงเทพฯ 10 ก.ค.-นายธนพล เกตุแก้ว บิดา ดช.ธนภัทร์ เกตุแก้ว หรือ น้องเหนือวัย 2 ขวบ เข้าทำร้ายนายทวีชัย นาทองบ่อ ผู้ต้องหาฆ่าบุตรของตนอย่างรุนแรง ขณะกำลังทำพิธีขอขมาใน บริษัท นัมเบอร์วัน คลีนนิ่ง เซอร์วิส ที่เกิดเหตุ จนตำรวจ สน.ประเวศ ต้องรีบนำตัวผู้ต้องหาออกมา แต่ต้องพบกับฝูงชนและบรรดาญาติดักรุมประชาทัณฑ์อีกรอบ
โดยเหตุการณ์ดังกล่าวเกิดขึ้น หลังการทำแผนประกอบคำรับสารภาพเหตุการณ์ที่นายทวีชัย เสพยาจนมีอาการคลุ้มคลั่งคิดคว้าตัวน้องเหนือเป็นตัวประกันก่อนใช้มีดแทง เข้าตามร่างกาย 8 แผลจนน้องเหนือเสียชีวิต
 
รวบหนุ่มใหญ่เมายาใช้มีดจี้น้องเหนือ ด.ช.วัย 2 ขวบ เป็นตัวประกัน ก่อนใช้มีดจ้วงแทง 8 แผล เด็กทนพิษบาดแผลไม่ไหวเสียชีวิต
       ผู้สื่อข่าวรายงานว่า (9 ก.ค.) เมื่อเวลา 13.00 น. สน.ประเวศ รับแจ้งเหตุคนร้ายก่อเหตุใช้อาวุธมีดจับเด็กเป็นตัวประกัน เหตุเกิดภายใน บริษัทนัมเบอร์วัน คลีนนิ่ง เซอร์วิส จำกัด เลขที่ 558 ซ.เฉลิมพระเกียรติ 63 แขวงดอกไม้ เขตประเวศ กทม. ที่เกิดเหตุมีชาวบ้านมุงดูเป็นจำนวนมาก บริเวณชั้นลอยพบนายทวีชัย นาทองบ่อ อายุ 47 ปี พนักงานทำความสะอาดของบริษัทดังกล่าว ใช้มีปอกผลไม้ยาวประมาณ 7 นิ้ว จี้ด.ช.ธนภัทร เกตุแก้ว หรือน้องเหนือ อายุ 2 ปี โดยเด็กอยู่ในสภาพหมดสติเลือดท่วมตัวมีบาดแผลที่บริเวณลำคอ และลำตัวหลายแผล ขณะที่นายทวีชัยมีอาการหวาดระแวงลักษณะคล้ายคนเมายา โดยทุกครั้งที่มีคนเข้าใกล้จะใช้มีดแทง ด.ช.ธนภัทร ทุกครั้ง ทำให้เจ้าหน้าที่ต้องถอยออกมาและวางแผนช่วยเหลือตัวประกัน โดยเจ้าหน้าที่ได้โทรศัพท์ติดต่อกับนางนภัคกานต์ เกตุแก้ว มารดาของเด็กก่อนเปิดลำโพงเพื่อให้เจรจากับคนร้ายแต่ไม่เป็นผล ต่อมาคนร้ายได้ร้องขอโทรศัพท์มือถือเจ้าหน้าที่จึงได้เจรจาให้แลกโทรศัพท์มือถือกับตัวประกัน เมื่อคนร้ายลงมารับโทรศัพท์มือถือ เจ้าหน้าที่จึงได้เข้าชาร์จ ตัวคนร้ายไว้ได้ก่อนควบคุมตัวมาสอบปากคำที่สน.ประเวศ ส่วนด.ช.ธนภัทร ได้มอบให้เจ้าหน้าที่กู้ชีพสิรินธรเร่งนำส่งรพ.สิรินธร เพื่อให้แพทย์ทำการรักษาอย่างเร่งด่วน แต่ ด.ช.ธนภัทร ถูกแทงที่บริเวณลำคอและลำตัวรวม 8 แผล ประกอบกับเสียเลือดมาก จึงทนพิษแผลไม่ไหวและเสียชีวิตในเวลาต่อมา
      จากการสอบสวนนายทวีชัยซึ่งยังคงให้การวกวนคล้ายคนเมายา ให้การว่า ตนทำงานเป็นพนักงานทำความสะอาดที่บริษัทนี้ได้ 7 เดือนแล้ว เมืี่่อคืนที่ผ่านมามีผู้หญิงคนหนึ่งนำยาเม็ดสีขาวมาให้ตนกิน ตนก็ไม่รู้ว่าเป็นยาอะไร ตื่นมาตอนเช้าตนก็รู้สึกไม่สบายจึงขอหยุดงาน ซึ่งนายจ้างก็ให้ตนอยู่เฝ้าบริษัท จากนั้นตนได้ออกไปซื้อเบียร์มาดื่ม 1 ขวด ก่อนขึ้นจะไปนอนพักบริเวณชั้น 2 ขณะนั้นรู้สึกหวาดระแวงรู้สึกว่าจะมีคนมาตามฆ่าตน จึงใช้มีดจี้จับน้องเหนือเป็นตัวประกันไว้ ก่อนใช้มีดแทงน้องเหนือจนเสียชีวิตดังกล่าว 
เบื้องต้น เจ้าหน้าที่ไม่ปักใจเชื่อคำให้การของคนร้ายซึ่งยังคงให้การวกวนไปมา และจากการตรวจปัสสาวะพบปัสสาวะเป็นสีม่วง เมื่อตรวจสอบประวัติของคนร้ายพบว่าเคยต้องคดีจำหน่ายเฮโรอีนเมื่อปี 2537 ในท้องที่สน.ทุ่งมหาเมฆ และถูกศาลพิพากษาจำคุก 5 ปี โดยจะควบคุมตัวผู้ต้องหาส่งไปตรวจหาสารเสพติดที่โรงพยาบาล และรอสอบปากคำอย่างละเอียด อย่างไรก็ตามจะแจ้งข้อหาฆ่าผู้อื่นโดยเจตนาไว้ก่อนควบคุมตัวดำเนินคดีตามกฎหมายต่อไป
      ด้านนายธนพล เกตุแก้วและนางนภัคกานต์ เกตุแก้ว บิดาและมารดาน้องเหนือ เดินทางมาที่รพ.สิรินธร โดยทั้งสองได้เข้าไปในห้องฉุกเฉินเพื่อดูหน้าลูกเป็นครั้งสุดท้าย ซึ่งทั้งคู่อยู่ในอาการเศร้าเสียใจ ร้องไห้ตลอดเวลา จากนั้นแพทย์ได้ย้ายศพน้องเหนือมาเก็บไว้ที่ห้องเก็บศพ โดยนางนภัคกานต์ กล่าวทั้งน้ำตา ว่า ก่อนเกิดเหตุตนได้พาพนักงานของบริษัทไปทำความสะอาดที่โรงเรียนแห่งหนึ่งย่านวัชรพล โดยฝากลูกไว้กับพี่เลี้ยงที่บ้าน เมื่อออกจากบ้านได้เพียง 20 นาที จากนั้นได้มีเจ้าหน้าที่ตำรวจโทรศัพท์มาหาตนแจ้งว่ามีคนร้ายจับลูกชายเป็นตัวประกัน จะให้ตนช่วยเจรจาต่อรองกับคนร้าย สำหรับผู้ต้องหาไม่มีญาติพี่น้องอยู่ตัวคนเดียว ที่ผ่านมาทราบว่านายทวีชัยติดเบียร์ชอบดื่มเป็นประจำ แต่เรื่องเสพยาเสพติดตนไม่ทราบ คาดว่าผู้ต้องหาคงเกิดความเครียด สำหรับตนเองมีลูก 2 คน คือ น้องเหนือซึ่งเป็นลูกคนโต และลูกสาวชื่อน้องเก้า อายุ1 ขวบ ขณะนี้อยู่กับยายที่จ.ร้อยเอ็ด ซึ่งตนยังทำใจไม่ได้กับเหตุการณ์ที่เกิดขึ้น

 