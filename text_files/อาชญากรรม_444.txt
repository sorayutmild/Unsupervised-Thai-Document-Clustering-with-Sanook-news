(20 ก.ย.) เจ้าหน้าที่ตำรวจ สภ.เมืองขอนแก่น ได้รับแจ้งความร้องทุกข์จาก น.ส.แก้ว (นามสมมติ) อายุ 34 ปี เป็นนักวิชาการประจำสำนักงานอบต.แห่งหนึ่ง ใน จ.นครพนม ว่า ถูกพนักงานขับรถโดยสารปรับอากาศชั้น 2 สายกรุงเทพฯ - ขอนแก่น ล่วงละเมิดกระทำอนาจารบนรถโดยสาร
โดยผู้เสียหายให้การว่า ถูก นายสมศักดิ์ สิงห์น้อย อายุ 50 ปี พนักงานขับรถโดยสารคันดังกล่าวล่วงละเมิดและกระทำอนาจาร โดยช่วงเช้ามืดวานนี้ (19 ก.ย.) ขณะที่กำลังเดินทางโดยรถโดยสารปรับอากาศของบริษัทขนส่งชื่อดังแห่งหนึ่ง เพื่อไปยัง จ.ขอนแก่น ระหว่างทางรถโดยสารถึง จ.นครราชสีมา ได้มีการเปลี่ยนกะพนักงานขับรถโดยสาร โดยพนักงานขับรถคนเดิม ได้มานอนพักอยู่ที่นั่งของพนักงาน ซึ่งเป็นบริเวณเดียวกันกับที่นั่งของตน จากนั้นพนักงานขับรถทำทีเป็นนอนหลับไม่รู้สึกตัว ก่อนจะเริ่มเอามือมาลูบไล้ที่ขาอ่อนและจับอวัยวะเพศของตนอย่างตั้งใจ จนตนตื่นตกใจกรี๊ดลั่นรถโดยสาร
ขณะที่ทางด้าน นายสมศักดิ์ ผู้ต้องหา ให้การอ้างว่า ไม่ได้ตั้งใจที่จะก่อเหตุดังกล่าวขึ้น เป็นความพลาดพลั้งและอาการละเมอระหว่างนอนหลับ เนื่องจากภายหลังทำงานขับรถโดยสาร ตนเกิดอาการอ่อนเพลียเป็นอย่างมาก อย่างไรก็ตาม เจ้าหน้าที่ตำรวจได้ควบคุมตัวพนักงานขับรถโดยสารสุดหื่นดำเนินคดีตามกฎหมายต่อไป