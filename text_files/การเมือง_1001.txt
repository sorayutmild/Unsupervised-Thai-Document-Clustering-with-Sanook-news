ผู้สื่อข่าวรายงานว่า (10 ส.ค.) เมื่อเวลา 13.50 น. น.ส.แพทองธาร ชินวัตร หรือ อุ๊งอิ๊ง บุตรสาว พ.ต.ท.ทักษิณ ชินวัตร อดีตนายกรัฐมนตรี ได้โพสต์รูปผ่านอินสตราแกรมส่วนตัว @ingshin21 ยืนยันกระแสข่าวลือที่ออกมาก่อนหน้านี้ ว่าพี่สาว เอม พินทองทา กำลังตั้งท้อง หลังเข้าพิธีแต่งงานกับแฟนหนุ่มนักธุรกิจ นายณัฐพงศ์ คุณากรวงศ์ ได้ราว 3 ปี โดย น.ส.แพทองธาร ได้โพสต์ภาพ เอม พินทองทา ขณะกำลังอุ้มท้องลงอินสตาแกรม พร้อมข้อความว่า "The most beautiful pregnant woman in the world #cantwait #auntietobe"
และในเวลาต่อมา น.ส.แพทองธาร ได้โพสต์รูป 3 อดีตนายกรัฐมนตรี พ.ต.ท.ทักษิณ ,น.ส.ยิ่งลักษณ์ ,และนายสมชาย วงศ์สวัสดิ์ สามีนางเยาวภา วงศ์สวัสดิ์ โดย พ.ต.ท.ทักษิณ ได้โอบทั้ง 2 คน โดยมีข้อความระบุว่า "วันอาทิตย์...วันครอบครัว" ซึ่งทั้งหมดได้ร่วมกันรับประทานอาหารที่ร้านอาหารจีนแห่งหนึ่งซึ่งไม่ระบุว่าเป็นประเทศใด ก่อนการเดินทางกลับประเทศไทยของ น.ส.ยิ่งลักษณ์
ทั้งนี้ นายวิม รุ่งวัฒนจินดา อดีตเลขานุการรัฐมนตรีประจำสำนักนายกรัฐมนตรี กล่าวว่า น.ส.ยิ่งลักษณ์ จะเดินทางกลับประเทศไทยในวันนี้แน่นอน ซึ่งยังไม่ชัดช่วงเวลา แต่จะอยู่ในระหว่าง 22.00-04.00 น. และไม่ทราบว่าจะเดินทางออกจากประเทศใด ส่วนกรณีญาติพี่น้องจะไปรอรับนั้นไม่มี เนื่องจากวันเดินทางไปก็ไม่มีญาติไปส่ง ซึ่งส่วนตัวก็ไม่ได้เดินทางไปรับ น.ส.ยิ่งลักษณ์ เช่นกัน เพราะ น.ส.ยิ่งลักษณ์ ระบุว่าไม่ต้องมารับ