โชเฟอร์แท็กซี่หื่น ฉุดชิงทรัพย์นักศึกษาสาว ขับออกนอกเส้นทาง หวังเข้าโรงแรมพาไปข่มขืน ตำรวจตามจับได้โดยละม่อม สารภาพเคยข่มขืนมาแล้ว 3 ครั้ง
(10 มิ.ย.) เจ้าหน้าที่ตำรวจ สน.ทองหล่อ เปิดแถลงข่าวการจับกุมตัว นายทวีศักดิ์ ปรีชานนท์ อายุ 30 ปี ชาว จ.สุพรรณบุรี ผู้ต้องหาตามหมายจับศาลจังหวัดสุพรรณบุรี ข้อหาพาผู้อื่นไปกระทำอนาจารโดยใช้กำลังประทุษร้ายและกักขังหน่วงเหนี่ยวผู้อื่น ซึ่งเจ้าหน้าที่ตามจับกุมได้ที่ห้องเช่าของผู้ต้องหา ภายในซอยอิสรภาพ 27 พร้อมกับของกลางรถยนต์แท็กซี่สีชมพู ทะเบียน ทล-5511 กทม.
สำหรับการจับกุมดังกล่าว สืบเนื่องจากเมื่อวันที่ 7 มิ.ย. ที่ผ่านมา เจ้าหน้าที่ตำรวจ สน.ทองหล่อ ได้รับแจ้งความร้องทุกข์จาก น.ส.จอย (นามสมมติ) นักศึกษามหาวิทยาลัยชื่อดังแห่งหนึ่ง ระบุว่า โบกแท็กซี่จากย่านเอกมัย ให้ไปส่งที่บ้านย่านสาธุประดิษฐ์ แต่ระหว่างทางคนขับแท็กซี่ได้ล็อคประตูรถและขู่ชิงทรัพย์ จนเอาโทรศัพท์มือถือไป และหวังจะพาเข้าไปโรงแรมม่านรูด แต่ น.ส.จอย อาศัยจังหวะทีเผลอโดดหนีลงจากรถ และจำหมายเลขทะเทียนรถคันก่อเหตุได้
ภายหลังจากได้รับแจ้งเหตุ เจ้าหน้าที่ตำรวจได้ทำการสืบสวนหาเบาะแสคนร้าย จนพบว่า นายทวีศักดิ์ เป็นผู้ขับรถแท็กซี่คันดังกล่าว ซึ่งมีพฤติกรรมเปลี่ยนอยู่แท็กซี่บ่อยๆ จึงได้รวบรวมหลักฐานและขออนุมัติหมายจับและนำกำลังเข้าจับกุมดังกล่าว แต่ นายทวีศักดิ์ เกิดขัดขืนต่อสู้เจ้าหน้าที่ ทำให้เกิดเหตุชุลมุนวุ่นวายและจับได้โดยละม่อม
นายทวีศักดิ์ ให้การยอมรับว่า เป็นผู้ก่อเหตุชิงทรัพย์และหวังจะพา น.ส.จอย ไปข่มขืนจริง เนื่องจากเกิดอารมณ์ทางเพศขึ้นมากะทันหันและขับรถออกนอกเส้นทาง แต่เหยื่อสาวเปิดประตูรถโดดหนีลงมาได้ ทั้งนี้ นายทวีศักดิ์ ได้สารภาพว่า ขับรถแท็กซี่มากกว่า 7 ปีแล้ว เคยก่อเหตุมาประมาณ 5-6 ครั้ง ข่มขืนผู้โดยสาร 3 ครั้ง ส่วนใหญ่จะเลือกเหยื่อที่เป็นนักศึกษาสาว