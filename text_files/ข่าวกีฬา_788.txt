อังเดร วอร์ด อดีตกำปั้นชาวสหรัฐฯ เจ้าของเข็มขัดรุ่นไลท์เฮฟวี่เวท 3 สถาบัน (WBA, WBO และ IBF) ที่มีโอกาสได้เดินทางไปชม ศึกกำปั้นชิงแชมป์สภามวยโลก (WBC) รุ่นซูเปอร์ฟลายเวท ที่เดอะ ฟอรั่ม, อิงเกิลวูด แคลิฟอร์เนีย ประเทศสหรัฐอเมริกา เมื่อวันอาทิตย์ที่ 25 กุมภาพันธ์ที่ผ่านมา โดยเกมการชกจบลงด้วยชัยชนะของ ศรีสะเกษ นครหลวงโปรโมชั่น แชมป์โลกชาวไทย ที่เอาชนะคะแนน ฮวน ฟรานซิสโก เอสตราด้า รองอันดับ 1 ชาวเม็กซิกัน (114-114, 115-113 และ 117-111) ป้องกันเข็มขัดแชมป์ไว้ได้เป็นสมัยที่ 2กำปั้นไร้พ่ายวัย 34 ปี ได้กล่าวถึงแชมป์โลกชาวไทย ว่า "เขาผ่านการต่อสู้มามากมายถึง 50 ไฟต์ นั่นแสดงว่าเขามีประสบการณ์บนสังเวียน รวมถึงประสบการณ์ชีวิตมากมาย เมื่อเขาเผชิญหน้ากับ โรมัน กอนซาเลซ ถึงสองครั้ง แถมยังเอาชนะได้ทั้งสองครั้ง นั่นแสดงว่าเขาก้าวข้ามระดับนักมวยธรรมดาเรียบร้อย""และจากสิ่งที่ผมได้รู้มา เขาเป็นนักมวยที่ได้รับการยอมรับมากที่สุดเท่าที่ประเทศไทยเคยมีมา เขาทำงานให้กับกองกำลังตำรวจ เขาเปลี่ยนชีวิตจากชายที่หาเศษอาหารกินตามถังขยะ แต่กับปัจจุบันเขาก้าวขึ้นมาประสบความสำเร็จชนิดที่เชื่อเลยว่าเขาคงไม่กล้าฝันถึง แต่ด้วยการที่เขาเป็นคนทำงานหนักมาตลอดนี่คือสิ่งที่เขาได้รับ""ทุกครั้งที่ผมเห็นบทสัมภาษณ์ของเขาหลังการชกจบลง สิ่งที่เขาบอกเสมอคือเขาฝึกฝนมาอย่างหนักสำหรับการต่อสู้ทุกครั้ง เขาทำมากกว่าคนอื่นเสมอ แน่นอนเมื่อคุณสามารถฝึกหนักมากกว่าที่คุณเคยทำครั้งก่อน นั่นเท่ากับเขาค้นพบเส้นทางที่จะก้าวขึ้นเป็นระดับโลก ซึ่งมันเหมาะสมกับเขาแล้ว" กำปั้นมะกันกล่าว