ความคืบหน้าคดีฆาตกรรม 2 นักท่องเที่ยวเกาะเต่า จ.สุราษฎร์ธานี ล่าสุดกลายเป็นประเด็นอีกครั้ง หลังจากที่ทางด้าน 2 ผู้ต้องหาชาวเมียนมาร์ในคดีดังกล่าว ได้ยืนยันขอกลับคำให้การรับสารภาพในคดีดังกล่าวอย่างเป็นทางการ พร้อมกับยืนยันว่าถูกทำร้ายร่างกาย เพื่อบีบคั้นให้ยอมรับสารภาพในคดีดังกล่าว
เมื่อวานนี้ (21 ต.ค.) นายรัษฎา มนูรัษฎา ทนายความอาวุโส พร้อมกับทีมทนายความสำนักงานสิทธิมนุษยชน สภาทนายความ ได้เดินทางมายื่นหนังสือต่อ นายชนินทร์ เลี้ยงสุวรรณ ผู้บัญชาการเรือนจำเกาะสมุย เพื่อขอสอบปากคำ นายวิน และ นายซอ ชาวเมียนมาร์ ผู้ต้องหาฆาตกรรม 2 นักท่องเที่ยวเกาะเต่า ซึ่งใช้เวลาสอบปากคำกว่า 5 ชั่วโมง ก่อนจะได้ข้อสรุปว่า ผู้ต้องหาทั้ง 2 คน ร้องขอความเป็นธรรมและถอนคำให้การรับสารภาพ
นายรัษฎา เปิดเผยว่า จากการสอบปากคำ นายวิน และ นายซอ ได้เรียกร้องขอความเป็นธรรมผ่านทางทีมทนายความ เพื่อนำเรื่องไปยื่นต่ออัยการจังหวัดเกาะสมุย โดยมีประเด็นเนื้อหาที่สำคัญ 3 ข้อ ได้แก่ 1. ขอปฏิเสธข้อกล่าวหาทั้งหมด ไม่ได้เป็นผู้ฆ่านักท่องเที่ยวเกาะเต่า 2. ระหว่างการสอบสวนได้ถูกล่ามแปลภาษาถีบเข้าที่หน้าอก และถูกตำรวจทำร้ายร่างกาย บีบบังคับให้สารภาพ และ 3. ขอความเป็นธรรมต่ออัยการจังหวัด เพื่อพิจารณาไต่สวนก่อนส่งฟ้องศาล
ทั้งนี้ ในช่วงเช้าวันนี้ (22 ต.ค.) ญาติของผู้ต้องหาชาวเมียนมาร์ได้เดินทางมาประเทศไทย เพื่อร่วมเรียกร้องขอความเป็นธรรมให้กับผู้ต้องหาทั้ง 2 คน แต่ยังไม่มีรายงานว่าจะเดินทางไปพบผู้ต้องหาที่เรือนจำทันทีหรือไม่
ขณะที่ทางด้าน สำนักข่าวบีบีซี ทางเพจเฟซบุ๊ก บีบีซีไทย ยังคงติดตามคดีฆาตกรรมเกาะเต่าอยู่ต่อไป ซึ่งหลังเกิดกรณีผู้ต้องหาได้กลับคำให้การอย่างเป็นทางการแล้ว ได้มีรายงานเกี่ยวกับหน้าที่ของตำรวจอังกฤษ ที่ยืนยันว่ายังมีบทบาทเพียงแค่สังเกตการณ์ในคดีนี้เท่านั้น บีบีซียังได้เปิดเผยข้อมูลเพิ่มเติมจาก นายสุรพงษ์ กองจันทึก ในฐานะหัวหน้าคณะทำงานคดีฆาตกรรมเกาะเต่าของสภาทนาย ได้รับเรื่องกรณีผู้ต้องหากลับคำให้การแล้ว ทำให้ทางอัยการต้องสั่งสอบสวนคดีนี้ใหม่อีกครั้ง
ขอบคุณข้อมูลจาก บีบีซีไทย