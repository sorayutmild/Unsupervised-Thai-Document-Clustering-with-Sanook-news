ยังคงเกิดความสูญเสียในวงการบันเทิงอย่างต่อเนื่อง ล่าสุดมีรายงานว่า "แวว จ๊กมก" หรือ "แวววาว วงษ์คำเหลา" อดีตดาวตลกหญิง และน้องสาวของ หม่ำ จ๊กมก ได้เสียชีวิตลงอย่างสงบ จากภาวะหัวใจล้มเหลวฉับพลัน
เฟซบุ๊กของ "บูม ชญาภา" ลูกสาวของดาราตลกชูษี เชิญยิ้ม และ ลูกนก ได้โพสต์ภาพไว้อาลัยถึง แวว จ๊กมก ระบุว่าขอให้ไปสู่สุคติ มีผู้เข้ามาโพสต์แสดงความคิดเห็นและร่วมไว้อาลัยเป็นจำนวนมาก ยังมีข้อมูลว่า สาวแวว เสียชีวิตจากอาการหัวใจล้มเหลว หลังจากนอนหลับพักผ่อนแล้วสิ้นลมหายใจไป
ขณะนี้ข่าวการเสียชีวิตของ แวว จ๊กมก ยังคงอยู่ระหว่างการตรวจสอบรายละเอียดที่แน่ชัด แต่ก็มีคนบันเทิงและแวดวงตลกต่างโพสต์ไว้อาลัยให้จำนวนหนึ่ง
สำหรับ แวว จ๊กมก เข้าสู่วงการเป็นดาวตลก เจริญรอยตามพี่ชาย มีผลงานเล่นละครและภาพยนตร์หลายเรื่อง กระทั่งชื่อเสียงก็ผันออกไปทำธุรกิจของตัวเอง แต่ก็ประสบความล้มเหลว ก่อนจะหายหน้าไปจากวงการ และล่าสุดเมื่อกลางปี 2558 มีข่าวถูกเจ้าหน้าที่ตำรวจควบคุมตัวเพราะมียาไอซ์ครอบครองไว้