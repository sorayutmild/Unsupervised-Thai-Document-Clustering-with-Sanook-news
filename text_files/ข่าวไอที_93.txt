iPhone 4S เปิดตัวทางการพร้อมซีพียู Dual Core, กล้อง 8MP, ระบบสั่งการเสียง Siri ก่อนวางขายจริง 14 ตุลาคม! 


เปิดตัวกันไปอย่างเป็นทางการเรียบร้อยแล้วสำหรับ iPhone 4S จาก Apple ท่ามกลางเสียงตอบรับในสังคม IT  ที่แตกออกไปเป็นสองทางทั้งฝั่งที่ชอบเสียเหลือเกินกับคุณสมบัติใหม่ๆและไม่ ชอบเลยเถอะให้ดิ้นตายเพราะไม่เห็นมันจะต่างจาก iPhone 4 รุ่นเดิมซักเท่าไหร่เลย!

โดยเจ้า iPhone 4S ที่ว่านี้จะมีรูปลักษณ์ภายนอกทุกอย่างเหมือน iPhone 4 รุ่นก่อนหน้านี้เป๊ะโดยจะเลือกใช้งานหน้าจอสุดคมชัด Retina Display ขนาด 3.5 นิ้วและฝาหลังแบบกระจกที่หลายคนโปรดปรานกันเช่นเคย ขณเดียวกันก็มีการแก้ปัญหา Death Grip หรือเสาสัญญาณดับใน iPhone 4S ให้ดียิ่งขึ้นด้วยทว่ากับภายในเครื่องแล้วแทบจะเรียกได้ว่าเป็นคนละเรื่องเลยทีเดียวเพราะ iPhone 4S จะเลือกใช้งานชิปเซ็ตซีพียู A5 แบบ Dual Core รวมไปจนถึง Dual Core GPU ตัวใหม่เหมือนอย่างใน iPad 2 ที่จะช่วยเพิ่มประสิทธิภาพในการประมวลผลกราฟฟิกขึ้นเป็น 7 เท่าเลยทีเดียว



นอกจากนี้ iPhone 4S ยังมาพร้อมกับความสามารถในการทำงานร่วมกับเครือข่ายทั้งแบบ GSM หรือ CDMA ก็ได้ (หรือที่เรียกว่า World Phone) ซึ่งนั่นก็จะหมายความว่าคุณสามารถพกพา iPhone 4S ไปใช้งานได้ในทุกที่โดยไม่มีเกี่ยงค่ายนั่นเอง (ลืมบอกไปว่า iPhone 4S รองรับ 3G ความเร็วสูงสุด 14.1Mbps ครับ) ขณะเดียวกันกล้องหลังของ iPhone 4S ก็ได้รับการอัพเกรดมาเป็นความละเอียด 8 ล้านพิกเซลพร้อมรองรับคุณสมบัติการบันทึกวิดีโอแบบ Full HD 1080p ได้อีกต่างหาก

และที่ถือเป็นไฮไลต์สำคัญอีกอย่างใน iPhone 4S ก็คือระบบสั่งการด้วยเสียงสุดอัจฉริยะที่มีชื่อว่า Siri ซึ่งคุณสามารถสั่งการด้วยประโยคที่มีความซับซ้อนมากยิ่งขึ้นได้ด้วยไม่ว่าจะ เป็นการสอบถามสภาพอากาศ, บอกเวลา, บอกทางระหว่างขับรถ, หาร้านอาหาร  รวมถึงอ่าน SMS ให้ฟังเป็นต้น

ปิดท้ายด้วยวันวางจำหน่ายและราคาของ iPhone 4S ครับ โดย iPhone 4S จะมีให้เลือกซื้อหาทั้งรุ่นสีขาวและสีดำด้วยราคา $199 สำหรับรุ่นความจุ  16GB, $299 สำหรับ 32GB และ $399 สำหรับ 64GB ซึ่งเป็นระดับความจุสูงสุดของ  iPhone ที่ไม่เคยปรากฏมาก่อนในสารบบด้วย 



ส่วนกำหนดวางจำหน่ายอย่างเป็นทางการของ iPhone 4S คือวันที่ 14 ตุลาคม 2554 นี้ใน 7 ประเทศใหญ่คืออังกฤษ, สหรัฐ,  ออสเตรเลีย, ฝรั่งเศส, เยอรมัน, แคนาดา, ญี่ปุ่น  โดยจะเปิดให้สั่งจองกันตั้งแต่วันที่ 7 ตุลาคมเป็นต้นไป หลังจากนั้น iPhone 4S ก็จะวางจำหน่ายในล็อตสองอีก 22 ประเทศในวันที่ 28 ตุลาคม ก่อนที่ iPhone 4S จะพร้อมวางจำหน่ายทั่วโลก (คาดว่าน่าจะรวมไทยด้วย) ภายในสิ้นปีนี้ครับ
บทความโดย: ekk TechXcite
ที่มา: engadget
 ร่วมเป็นแฟนเพจเรา บน Facebook..ได้ที่นี่เลย!! 

