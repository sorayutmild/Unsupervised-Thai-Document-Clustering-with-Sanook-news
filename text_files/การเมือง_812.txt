เอพี เปิดบันทึกทูตสหรัฐประจำไทย เอริก จี. จอห์น ขณะมีโอกาสพูดคุยกับ ยิ่งลักษณ์-นพดล เมื่อ 2 ปีที่แล้ว บอกคุณกำลังจับมือกับนายกฯไทย คนต่อไป
นายแกรนท์ เพ็ก ผู้สื่อข่าวเอพี รายงานข่าวเรื่อง (US envoy in 2009 forecast rise of Thaksin's sister) ทูตสหรัฐฯ คาดการณ์ถึงความรุ่งโรจน์ของน้องสาว พ.ต.ท.ทักษิณ โดยมีเนื้อหาอ้างถึงบันทึกลับที่ นายเอริก จี. จอห์น เอกอัครราชทูตสหรัฐอเมริกา ประจำกรุงเทพฯ ส่งไปถึงกระทรวงต่างประเทศสหรัฐ ในกรุงวอชิงตัน เมื่อปี 2552 และเว็บไซต์ วิกิ ลีกส์ นำมาเผยแพร่
เอพี รายงานว่า เอริก จี.จอห์น เขียนลงในบันทึก หรือ เคเบิ้ล ลงวันที่ 25พฤศจิกายน 2552 ว่า ได้มีโอกาสพบและพูดคุยกับ น.ส.ยิ่งลักษณ์ ชินวัตร กับ นายนพดล ปัทมะ อดีตรัฐมนตรีต่างประเทศ เมื่อวันที่ 23 พฤศจิกายน 2552 โดยการนัดพบกันครั้งนี้ น.ส.ยิ่งลักษณ์ ได้พูดอย่างมั่นใจเกี่ยวกับแผนปฏิบัติการยุทธศาสตร์ รวมถึงเป้าหมายต่าง ๆ ของพรรคเพื่อไทย เห็นได้ชัดว่า การเมืองไม่ได้เป็นเรื่องธรรมชาติสำหรับ น.ส.ยิ่งลักษณ์ เหมือนพี่ชาย มีบางคนคาดการณ์เอาไว้ว่า น.ส.ยิ่งลักษณ์ อาจจะมีอนาคตที่สดใสในพรรคเพื่อไทย แม้ในขณะนั้นจะยังเป็นคนเก็บเนื้อเก็บตัว
โดย ยิ่งลักษณ์ อ้างว่า ทักษิณ ไม่ใช่คนรั้น เป็นแค่นักธุรกิจที่อยากจะพูดคุยทำข้อตกลงกับรัฐบาล โดย ทูตจอห์น ระบุในบันทึกต่อไปว่า ระหว่างการพูดคุย นายนพดล กล่าวถึงการที่ ทางการไทยสั่งอายัดทรัพย์ พ.ต.ท.ทักษิณ 2,300 ล้านดอลลาร์สหรัฐ หลังเกิดการรัฐประหาร ส่วน น.ส.ยิ่งลักษณ์ บอกกับตนว่าใครบางคนอาจเข้ามาในช่วงท้ายเกมเพื่อควบคุมดูแลพรรคและทำหน้าที่นายกรัฐมนตรีคนต่อไป
นอกจากนั้น ขณะที่ น.ส.ยิ่งลักษณ์ กำลังจะกลับ นายนพดล ยังพูดติดตลกกับทูตจอห์นด้วยว่า คุณเพิ่งจะจับมือกับนายกรัฐมนตรีคนต่อไปของไทย
ผู้สื่อข่าวเอพี ตั้งข้อสังเกตว่าในช่วงเวลาเพียง 2 เดือน ก่อนหน้าที่ น.ส.ยิ่งลักษณ์ จะเข้าพบ ทูตจอห์น ในวันดังกล่าว แม้แต่คนในฝ่ายสนับสนุน พ.ต.ท.ทักษิณ เองยังไม่เชื่อว่า น.ส.ยิ่งลักษณ์ จะเข้ามามีบทบาทในพรรคเพื่อไทย โดยบันทึกลับของทูตจอห์น ลงวันที่ 9 กันยายน 2552
นายสมพงษ์ อมรวิวัฒน์ อดีตรองนายกฯ ในสมัยรัฐบาลพรรคพลังประชาชน บอกกับคนของสถานทูตสหรัฐ ในกรุงเทพฯ ว่า ตนยังมองไม่เห็นว่า น.ส.ยิ่งลักษณ์ จะเข้ามามีบทบาทสำคัญในพรรคเพื่อไทย พ.ต.ท.ทักษิณ ไม่ได้อยากเพิ่มบทบาทของน้องสาวในพรรค เพราะต้องการหาหนทางเล่นการเมืองด้วยมือตัวเองมากกว่า
ทั้งนี้ เอพี ยังระบุว่า บันทึกลับของ ทูตจอห์น เป็นส่วนหนึ่งของบันทึกลับ เอกอัครราชทูตสหรัฐ ประจำประเทศไทย กว่า 2,000 ชิ้น ที่หลุดรอดไปถึง เว็บไซต์วิกิลีกส์และสำนักข่าวเอพี ได้บันทึกลับเหล่านี้มาเป็นที่เรียบร้อย
 

 