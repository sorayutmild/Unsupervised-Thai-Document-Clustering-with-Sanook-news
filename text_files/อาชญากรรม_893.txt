เกิดเหตุหญิงสาวร่วมห้องเมายาไอซ์จนหลอน ก่อนใช้มีดปาดคอและแทงเพื่อนจนเสียชีวิต
พนักงานสอบสวน สน.สุทธิสาร พร้อมเจ้าหน้าที่กองพิสูจน์หลักฐาน เข้าตรวจสอบที่เกิดเหตุ อาคารแอลเอทาวเวอร์ ซอยอินทามระ 47 บนชั้น 9 ห้อง 918 โดยพบศพ น.ส.จารุวรรณ สังข์ปลื้ม อายุ 24 ปี พนักงานสถานบันเทิงย่านซอยคาวบอย นอนเสียชีวิตบริเวณหน้าห้องน้ำ สภาพศพถูกมีดปาดที่ลำคอและถูกแทงตามร่างกายหลายแผล ในที่เกิดเหตุยังพบคนร้ายยืนรอมอบตัว ซึ่งเป็นเพื่อนร่วมห้องของผู้ตาย ชื่อ น.ส.พรสุดา ทรงทะรักษ์ ซึ่งอยู่ในอาการเมายาเสพติด
จากการสอบถามเพื่อนข้างห้องทราบว่า ทั้งคู่มีปากเสียงกันตั้งแต่เมื่อวานนี้ ได้ยินเสียงคนทะเลาะกันตลอดทั้งคืน เบื้องต้นตำรวจสันนิษฐานสาเหตุน่าจะเกิดจากอาการเมายาและหลอน จนลงมือทำร้ายเพื่อนจนเสียชีวิต จากการตรวจปัสสาวะพบเป็นสีม่วง แต่ยังให้การวกวน เจ้าหน้าที่ตั้งข้อหาฆ่าคนตายโดยเจตนา.-สำนักข่าวไทย