ผู้สื่อข่าวรายงานว่า วันนี้ (4 มี.ค. ) เฟชบุ๊ค Policespokesmen เผยภาพล่าสุดของ ร.ต.ต.ธีรเดช เล็กภู่ รอง สว.จร. สภ.แสนสุข จว.ชลบุรี (ยศและตำแหน่งที่ได้รับการพิจารณา จากวีรกรรมช่วยเหลือเพื่อนตำรวจ กรณีเหตุปะทะที่สะพานผ่านฟ้า)ที่ยังพักรักษาตัวอยู่ที่โรงพยาบาลตำรวจ โดย พล.ต.อ.วรพงษ์ ชิวปรีชา รอง ผบ.ตร.ได้เข้าเยี่ยมอาการของ ร.ต.ต.ธีรเดช ซึ่งขณะนี้อาการดีขึ้นเป็นลำดับ ยังคงอยู่ในความดูแลของคณะแพทย์ รพ.ตำรวจ
สำหรับร.ต.ต.ธีรเดช เล็กภู่ หรือ ด.ต.ธีรเดช เล็กภู่ อายุ 44 ปี ผู้เตะระเบิดที่ถูกโยนเข้าใส่กลุ่มตำรวจ บริเวณสะพานผ่านฟ้า ซึ่งเคยเปิดใจถึงเหตุการณ์ที่เกิดขึ้นว่า ระเบิดถูกขว้างมาจากฝั่งตรงกันข้าม ซึ่งระหว่างช่องโหว่ของโล่เห็นระเบิดหล่น ตัดสินใจเตะให้พ้นตัวมากที่สุด เพราะข้างหลังมีเพื่อนอยู่ ซึ่งทำไปโดยสัญชาตญาณ พร้อมระบุว่ายังไม่เสียกำลังใจ รู้สึกภูมิใจที่ถูกยกย่องให้เป็นวีรบุรุษ พร้อมทำหน้าที่ต่อถ้าหากอาการดีขึ้น