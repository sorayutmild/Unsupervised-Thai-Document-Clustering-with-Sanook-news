กรณีโจรกราดยิงชิงทองที่จ.ลพบุรียังไม่จบ ข่าวล่าสุด ตร.ล็อกเป้าไปที่ 3 คน หนึ่งลูกผู้มีอิทธิพล สองอดีตนายทหารคนหนึ่ง และสามพลเรือนมีความชำนาญด้านปืน พอเอ่ยชื่ออดีตทหารก็มีประเด็นในโซเชียลมากมาย มีการนำภาพอดีตนายทหาร “คุณฐปนนท์ ปรีชาจารย์” มาแขวนว่าเป็นคนจี้ชิงทองและสังหารคนไป 3 คน
รายการโหนกระแสวันที่ 15 ม.ค. “หนุ่ม กรรชัย กำเนิดพลอย” ในฐานะผู้ดำเนินรายการ ผลิตในนามบริษัท ดีคืนดีวัน จำกัด ออกอากาศทุกวันจันทร์-ศุกร์ เวลา 12.20 น. ทางช่อง 3 กดเลข 33 ได้เปิดใจสัมภาษณ์คุณฐปนนท์ อดีตทหารมาพร้อมแฟนสาว และ “ปรเมศร์ อินทรชุมนุม” อธิบดีอัยการสำนักงานคดีอาญาธนบุรี
>> เกาะติดทุกข่าวกรณีโจรปล้นร้านทองลพบุรี
ภาพคุณถูกแชร์ในโลกโซเชียลบอกว่าหนึ่งในสามที่ตร.ออกหมายจับและล็อกเป้า คุณทราบเรื่องแล้ว?ฐปนนท์ : “รู้แล้วครับ ตัวผมไม่ได้เกี่ยวข้อง ผมก็งงว่าภาพมาจากไหน ผมเป็นคนลพบุรี บ้านอยู่ใกล้ๆ โรบินสันสัก 5-6 กิโล”
แล้วเป็นอดีตทหารหรือเปล่า?ฐปนนท์ : “เคยเป็นครับ หน่วยบัญชาการสงครามพิเศษ พอรู้เรื่องปืนบ้าง แต่ไม่ช่ำชอง”
วันเกิดเหตุอยู่ไหน?ฐปนนท์ : “ผมส่งแฟนขึ้นรถไปทำงาน ช่วงประมาณ 20.40 รถแฟนเข้ามา”
มีหลักฐานมั้ย?ฐปนนท์ : “ตรงนั้นมีป้อมตร. มีกล้องอยู่ครับ ผมไปขอแล้ว เขาบอกว่าตร.เอาไปแล้วครับ”
ตร.มาเอากล้องจากจุดนี้ไปแล้ว พอตร. เขามีการมาเอาภาพจากกล้องวงจรปิด แสดงว่าถูกสงสัยจริงๆ?ปรเมศร์ : “เขาก็คงดู ตอนนี้เราตามเฉพาะทางหนี เราไม่ตามต้นทาง เขาตามต้นทางรถมาจากไหน มันจะง่ายกว่าตามปลายทาง”
คุณไปส่งแฟน แต่ตร.มาเอา คุณก็ถูกเพ่งเล็งเหมือนกัน?ฐปนนท์ : “ผมเห็นรูปก็คิดว่าอาจจะใช่ คนที่แชร์มา ผมไม่ใช่ต้นทางจริงๆ”
ถึงขั้นเอาทะเบียนราษฎร์มาเปิดหมดเลย ?ฐปนนท์ : “ใช่ครับ และแชร์กันเป็นเรื่องเป็นราว”
หลังจากนั้นคุณไปไหนต่อ?ฐปนนท์ : “ผมก็ขับรถกลับบ้าน มาถึงวงเวียนศรีสุริโยทัย เห็นรถกู้ภัยขับมา ผมก็ขับตาม ระหว่างเส้นทางก็เห็นรถสายตรวจมาอีกสองคัน ตรงวงเวียนสระแก้วที่ผมมาซื้อน้ำปั่นก่อน ประมาณสองทุ่มนิดๆ”
สองทุ่มกับอีกสิบนาที ถ้าจากจุดนี้ไปโรบินสันใช้เวลานานมั้ย?ฐปนนท์ : “15 กิโล เกือบ 20 นาทีครับ”
คุณใช้รถอะไร?ฐปนนท์ : “เอ็กซ์แม็กซ์ครับ สีน้ำเงิน”
ปรเมศร์ : “จบข่าวเลย ผมว่าต้องชมตร. เขากวาดทุกจุดเท่าที่จะเห็น มันอาจจะไม่ใช่เป้าที่สงสัยแต่กวาดสอบๆ ช่วงเวลาที่ใกล้เคียง และอาจย้อนกลับไปสองสามวัน คนไปปล้นคงไม่ได้เดินไปปล้น ต้องมาดูก่อน เขากำลังสืบว่าก่อนปล้นมีพฤติการณ์ยังไง มีรถใครบ้าง หรือสงสัยว่ามีส่วนร่วมหรือเปล่า แต่ผมเข้าใจว่าตร.ทำงานกวาดทุกจุด ไม่ละเว้นจุดใดจุดหนึ่ง ก็เป็นธรรมดาที่ต้องเพ่งเล็ง”
หลังจากนั้นคุณไปไหนต่อ?ฐปนนท์ : “ผมก็ตามรถกู้ภัยตร.ไปเลย ไปเจอที่เกิดเหตุ เข้าไปดู ประมาณสามทุ่ม ไปถึงผมก็ถ่ายรูป มีไลฟ์ด้วยครับ ผมยืนดูสักพักนึงก่อน ไม่ได้เข้าไปข้างใน”

มีประเด็นที่สังคมตั้งคำถามว่าคุณอาจไปก่อเหตุ ตอน 2 ทุ่ม 45 นาที และอาจไปเปลี่ยนรถและย้อนกลับมาดูผลงานตัวเอง เป็นไปได้มั้ย?ฐปนนท์ : “ไม่จิตขนาดนั้นครับ ผมบอกเลย”
ปรเมศร์ : “อาชญากรจริงๆ เป็นไปได้ทุกเรื่อง มาดูว่าหลงเหลือมีใครเป็นพยาน แต่จุดสำคัญส่งแฟนรถอะไรก็ต้องไปดูหมด วันนั้นแฟนไปรถอะไร”
แฟน : “รถพนักงานค่ะ รถบัสเขามาส่งทุกวัน ดูได้จากกล้อง”
พอตัวคุณเอง หลายคนเขาสงสัยว่าบ้านก็อยู่ใกล้ๆ คุณอยู่ในพื้นที่ หลายคนบอกโจรคนนี้ไปไม่ไกลหรอก ที่ที่อันตรายก็อาจเป็นที่ที่ปลอดภัย คนชิงทองไม่ไปไหนไกล คนก็มองกลับมาที่คุณอีก รวมถึงรองเท้าที่คุณใส่มีแบบเขามั้ย?ฐปนนท์ : “ไม่มีครับ”
ภาพรองเท้าคุณคนก็บอกว่าคล้ายๆ กันหรือเปล่า ธรรมดาเดินขากะเผลกมั้ย?ฐปนนท์ : “ไม่ครับ แต่บางทีช่วงขาผมใหญ่ไง มันก็ขาเบียดๆ กัน”
วันนี้สิ่งที่เกิดขึ้นกับคุณ เป็นไงบ้าง?ฐปนนท์ : “ครอบครัวญาติพี่น้องทั้งหมด ทั้งพ่อ แม่ พี่ป้าน้าอา กระโตกกระตากโวยวายหมดเลย (เสียงสั่น) หาว่าผมไปทำเรื่องนี้จริงๆ เรื่องงานยังไม่มีผล ผมก็ทำงานปกติ ไม่มีอะไรเกิดขึ้น”
เคยต้องโทษอะไรมั้ย?ฐปนนท์ : “ไม่เคยเลยครับ”
เพราะเหตุใด ทำไมคนเอาชื่อคุณไปแขวน?ฐปนนท์ : “ผมก็ไม่เข้าใจเหมือนกัน ไม่รู้ต้นทางมาทางไหน ผมทราบเมื่อวาน 16.30 แฟนส่งมาให้ว่าคนแชร์หน้าพี่เต็มเลย รูปจากทะเบียนราษฎร์”
 
และมีข้อความในโพสต์นึงบอกว่าตัวคุณเองมีปืนแบบเดียวกัน?ฐปนนท์ : “ผมไม่มีปืน ผมเป็นทหารแต่ไม่มีปืน ผมรู้ตัวเองดีไม่สมควรใช้ปืน ไม่เคยซื้อ ไม่เคยขอ ไม่มีตั้งแต่เรียนทหาร”
ปรเมศร์ : “เคสแบบนี้สมัยเขาวางระเบิดซีคอน เขาไปจับคนนึงหน้าคล้ายมาก เขาอยู่บ้านไม่กล้าไปไหนเลยเพราะตร.ประกาศจับตาย สุดท้ายเขาไม่ใช่ เขารอดมาได้ ผมว่าตรงนี้ไม่เป็นไรหรอก ใจเย็นๆ”
เขากังวลใจ ไม่รู้เดินๆ อยู่จะถูกยิงตายหรือเปล่า?ปรเมศร์ : “ถ้าใช่ตร. คงมาตามตั้งแต่เมื่อคืนแล้ว ฟังดูแล้วไม่น่าห่วง มาแสดงตัวในรายการก็คือจบ ฝากบอกถึงญาติพี่น้อง ถ้าไม่สบายใจให้เดินมาหาตร. คนโพสต์ข้อความต้องระวัง ถ้าไม่ใช่ โพสต์ข้อความเป็นเท็จ 7 ปีนะ ตร.ยังห้ามเลย เพราะเขายังไม่รู้ว่าใคร”
ทำไมอยู่ดีๆ มีข่าวว่าตร.ล็อกเป้าไว้ 3 คน?ปรเมศร์ : “ข่าวมันเยอะมาก ไม่รู้ไปโกรธแค้นชิงชังใครมาหรือเปล่า”
ในข่าวบอกว่ามีตร.คนนึงปล่อยออกมา แต่ดูในรูปเหมือนเป็นคนละคน ในรูปกับขัอมูลที่ลงเป็นคนละคน?ปรเมศร์ : “นี่คืออันตรายของมีเดีย แนะนำว่าให้ไปพบตร. เอารองเท้าไปยืนยัน ดีที่สุด”
ฐปนนท์ : “เมื่อวานผมไปมาแล้ว ไปแจ้งความ ลงบันทึกประจำวัน เขาไม่ได้ถามอะไร ถ้ามีอะไรก็โดนตั้งแต่เมื่อวานแล้ว”
วันเกิดเหตุมีคนเห็นคุณไปตรงนั้นหลายคนมั้ย?ฐปนนท์ : “หลายคนครับ ผมอยู่ตรงข้างนอก ไม่ได้เข้าไปจุดเกิดเหตุ มันสับสนวุ่นวาย”
วันนี้ตร.เองลำบากใจมากๆ กับเหตุการณ์ที่เกิดขึ้น เพราะก่อนหน้านี้มีร้านไก่ทอดร้านนึงไม่ยอมให้กล้องวงจรปิด วันนี้ถามไปทางตร. ว่าได้หรือยัง เขาก็บอกว่ายังไม่ได้ แบบนี้มีความผิดมั้ย?ปรเมศร์ : “ถ้าขออาจไม่ให้ก็ได้ แต่ตร.ออกหมายเรียกให้ส่งพยานหลักฐานได้ ผมเชื่อว่าเขาทำหมดแล้วล่ะ ตร.เขาพยายามปิดข่าวไม่ให้นักข่าวรู้ ถ้าไปเอาวงจรปิดมาได้ ผมว่าเขากวาดทั้งจังหวัดหมดแล้วทุกกล้องที่มีอยู่ เชื่อผมเถอะ ผบ.ตร.ไปเองกวาดหมดแล้ว แต่อาจจะปกปิด ร้านไก่ทอดอาจชัดเจนว่าขี้เกียจพูด และเขาห้ามพูด การสืบสวนเขาให้รู้เท่าที่รู้ได้ ถามว่าตร.หนักใจมั้ย อาจหนักใจระดับหนึ่ง แต่ทั้งจังหวัดทุกกล้องได้มาหมดแล้วแหละ เชื่อผม เขานั่งดูนั่งปะติดตะต่อ ไม่อยากบอกให้ไหวตัว เวลาเขาดู ไม่ได้ดูเฉพาะหนี ถ้าผมเป็นตร. ผมจะดูต้นทางมาจากทางไหน ไม่มีอาชญากรรมไหนสมบูรณ์แบบร้อยเปอร์เซ็นต์ ตอนนี้ปัญหาจับมาแล้วใช่ตัวจริงมั้ย”

จะเป็นแพะหรือเปล่างี้เหรอ?ปรเมศร์ : “เหตุการณ์แบบนี้ปัจจุบันที่ทำงานกับตร.มา เรื่องแพะพยายามจะไม่มี สาเหตุที่เกิดแพะเพราะสังคมไปกดดันเขามากเกินไป เอามาเร็วๆ ยิ่งไม่ใช่ผบ.ตร. ไปเอง ข้างล่างก็ต้องรีบทำหาตัวมาปิดข่าว แต่นี่ผบ.ตร.ไปเองก็ไม่น่าห่วง”
วิสามัญได้มั้ย?ปรเมศร์ : “ผมว่าเขาไม่ทำ ถ้าวิสามัญคือผู้ร้ายต่อสู้”
เสแสร้งแกล้งยิงไม่ได้เหรอ?ปรเมศร์ : “ไม่มี สมัยก่อนพาไปยิงทิ้งไม่มีแล้ว ลักษณะวันนี้ผบ.ตร.ต้องให้เห็นว่าใช่ตัวจริง จะใช่ตัวจริงได้ไง ไปล้อมจับแล้วปืนกระบอกนั้นต้องอยู่ในมือ เสื้อผ้าต้องอยู่ ต้องมีพยานแวดล้อมชี้เป้าว่าเขาคือคนร้าย แต่ผมเข้าใจว่าเขาอยากได้ตัวเป็นๆ หน้าตาเป็นยังไง”
กรณีจับมาได้ โทษประหาร?ปรเมศร์ : “โทษประหารอยู่แล้ว เราเคยมีประหารชีวิตชิงโทรศัพท์แล้วแทงตายที่จ.ตรัง คดีนี้ไม่แน่อาจประหารก็ได้ การประหารชีวิตคนมันสะใจสำหรับคนเจ็บปวด แต่มันสบายใจสำหรับคนที่ถูกประหาร จบเลย แต่ถ้าเราขังไว้ไม่ให้ออก ย้อนกลับไปสมคิด ถ้าสมคิดติดคุกแล้วขัง 50 ปี ลดวันลดโทษ ออกมาอายุ 84 ออกมาแล้วมีปัญญาทำอะไร ทำไมไม่ขังไว้นานๆ ให้ทุกข์ทรมาน ต้องถามอธิบดีราชทัณฑ์ วันนี้ท่านบอกว่านักโทษแบบไหนไม่ควรได้รับวันต้องโทษ และต้องอยู่นานขนาดไหน ให้อยู่ถึง 80 ได้มั้ย ต้องเข้าใจนะ
นักโทษอยู่คุก 10 ปี ออกมากลับบ้านไม่ถูก ออกมาแล้วขอกลับไปนอนเรือนจำก่อน รุ่งเช้าให้ราชทัณฑ์ไปส่ง เยอะนะ เพราะกลับบ้านไม่ถูก ผมถึงบอกว่าคนดูสะใจถ้าถูกประหาร แต่ถ้านักอาชญาวิทยา ทำยังไงแก้ลักษณะนิสัย ถ้าแก้ไม่ได้ก็เก็บไว้นานๆ อย่างสมคิดผมว่าแก่อยู่ในนั้น ไม่ได้ออกมาทำร้ายใคร ก็อยากให้ใจเย็นๆ ถ้าลงโทษประหารบ่อยๆ ต่างชาติจะดูแคลนเราว่าไม่มีสิทธิมนุษย์ชน อย่าไปบอกว่าเปลืองข้าวสุกเลย เขาอยู่ก็ต้องใช้แรงงาน ให้ทนทุกข์ทรมาน ให้ลูกเมียมาเยี่ยมทุกวันครึ่งนาทีแล้วกลับบ้าน ถามว่าเจ็บปวดไหม มันยิ่งทรมานนะ”
เรื่องลดโทษ?ปรเมศร์ : “เราเป็นคนเขียนกฎก็อย่าไปลดสิ คนพวกนี้ถ้าจะลดวันต้องโทษได้ต้องอยู่ไม่น้อยกว่า 30 ปีจบมั้ย ออกมาก็ไปไม่เป็นแล้ว อยากให้สังคมคิดใหม่ เราเมืองพุทธเราคิดใหม่ เราเอาไว้แต่ต้องรับกรรม นั่นคือนรก ให้ทรมานดีกว่าตาย อาจมองว่าผมซาดิสต์หรือเปล่าไม่รู้นะ”
ถ้าจับคนร้ายมาได้ โทษประหาร เขาอาจติดคุกตลอดชีวิต?ปรเมศร์ : “อยู่ไปเลย 50 ปี แต่จริงไม่จริงต้องบอกรัฐมนตรีกระทรวงยุติธรรม คุกมีสองอย่าง คุกควรขังคนที่มีนิสัยโหดร้าย แล้วมีอีกระบบ ถ้าคนมีสตางค์ อย่างคดีเสือดำอยากติดสบายมั้ย มีคุกเอกชน เหมือนคอนโด แต่ออกไปไหนไม่ได้ และต้องเสียตังค์ คนรวยก็ติดไปเลย ติดห้องแอร์นอน ทีวีไม่มีดู หนังสือพิมพ์ไม่มี อาหารหูฉลามก็จ่ายเอง แต่ออกมาข้างนอกไม่ได้ แค่นี้ก็จบ ส่วนที่ต้องให้ประกันเพราะขังไม่พอจริงๆ ใครไปอยู่ในเรือนจำ ผู้ต้องขังเวลานอน มีคนเป็นเอดส์ตายในห้องขัง ที่เหลือทั้งหมดมาเกาะลูกกรงเพราะไม่กล้า หรือไปดูในหนังฝรั่งมีเตียงคู่ เตียงบนล่างแต่ประทเศไทยไมมีครับ นอนตะแคง ลุกขึ้นไปปัสสาวะ กลับมาที่นอนไม่มี”

มีคนกล่าวหาว่าเราเป็นโจรจี้ฆ่าเขา วันนี้สบายใจขึ้นมั้ย?ฐปนนท์ : “ระดับหนึ่งครับ ผมแค่ข้องใจอย่างเดียว เรื่องรูปเรื่องทะเบียนราษฎร์ที่หลุดออกมานั่นแหละ”
ปรเมศร์ : “คนเอามาได้คือข้าราชการ ต้องถามกรมการปกครองหลุดมาได้ยังไง ใครเอาออกมา เขาเช็กก็คงรู้”
ฐปนนท์ : “อยากรู้เหมือนกัน ไม่ได้มีศัตรู สาเหตุที่เอารูปมาแขวนผมก็ไม่รู้เลย ไม่ทราบเลย”
บางคนขึ้นเลยนะ ไอ้ฐปนนท์ ปรีชาจารย์ ?ปรเมศร์ : “ผมว่าไอ้คนที่ทำก็อยากจะดังเหมือนกัน ถ้าใช่เขาก็ดัง ถูกมั้ย เพราะมีรางวัลนำจับอยู่ด้วย แต่ถ้าไม่ใช่ ไอ้คนที่ขึ้นเตรียมตัวนะครับ คุก 7 ปีเรื่องพวกนี้อย่าไปเล่น อันตรายกับชีวิตคนอื่นเขา”
อยากบอกอะไรกับคนทำ?ฐปนนท์ : “ผมอยากบอกเลยนะครับว่าสิ่งที่คุณทำมันไม่ดีกับครอบครัวผมเลย ญาติพี่น้องอยู่กันไม่ได้เลย ผมอยากรู้ว่าทำเพราะอะไร ทำทำไมแค่นี้เองครับ (เสียงสั่นเครือ)”
แฟน : “ก็เป็นห่วงเขาค่ะ เขาไม่ได้ทำจริงๆ ค่ะ ไม่อยากให้เขาคิดมาก”
ตอนนี้คุณคิดมาก บอกให้ทานข้าว เขาบอกทานไม่ลง อาจารย์อยากบอกอะไร?ปรเมศร์ : “ถ้าอยากแจ้งเบาะแส ควรแจ้งไปทางช่องทางที่ควรแจ้ง ให้ตร.ไปดู อย่าไปทำแบบนี้ อย่างคนแสดงกายเลียนแบบ อย่าทำแบบนี้ บอกคุณฐปนนท์ใจเย็นๆ ไม่มีอะไร ถ้ามี คุณโดนเขาจับไปแล้ว”
แต่คนประณามเละเทะเลย ยืนยันว่าไม่มีการจับตาย นอกจากเขาสู้?ปรเมศร์ : “ผมว่าท่านผบ.ตร. ต้องเอาหน้ามาให้ดูว่าคนทำเป็นยังไง ถ้าจะมีจับตายก็มีเงื่อนไขเดียว ถ้ายิงต้องได้อาวุธที่ใช้ชัดเจน”