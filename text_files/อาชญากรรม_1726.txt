(ภาพประกอบไม่เกี่ยวกับเนื้อหาข่าว)
(17 ก.ย.) เมื่อช่วงเช้ามืดที่ผ่านมา เจ้าหน้าที่ตำรวจ สน.บางขุนเทียน ได้รับแจ้งเหตุคนร้ายเป็นชาย 2 คน ก่อเหตุฉุดหญิงสาวเสิร์ฟร้านคาราโอเกะ บริเวณซอยเอกชัย 87 หนีหายไป คาดว่าน่าจะพาไปกักขังและข่มขืนกระทำชำเราในห้องเช่าแห่งหนึ่ง จึงได้เดินทางไปตรวจสอบ
เมื่อถึงที่เกิดเหตุเจ้าหน้าที่พบ น.ส.พลอย (นามสมมติ) อายุ 16 ปี สาวเสิร์ฟเพื่อนร่วมงานของ น.ส.กวาง (นามสมมติ) อายุ 16 ปี ที่ถูกคนร้ายฉุดไปจากร้านคาราโอเกะ ยืนรอเจ้าหน้าที่ตำรวจด้วยอาการตื่นตกใจ เจ้าหน้าที่พยายามตรวจสอบห้องเช่าที่เกิดเหตุ แต่พบว่าห้องถูกปิดล็อกอย่างแน่นหนา ไม่นานนักประตูห้องก็ถูกเปิดออก น.ส.ป๋อม ได้วิ่งออกมา ก่อนเจ้าหน้าที่จะเข้าไปควบคุมตัวคนร้ายในทันที
จากการสอบสวน น.ส.พลอย เพื่อนร่วมงานของ น.ส.กวาง ให้การว่า ก่อนเกิดเหตุกำลังทำงานเสิร์ฟอยู่ที่ร้าน มีคนชื่อ นายบอย เข้ามาเที่ยวกินในร้านพร้อมกับเพื่อน 1 คน เพื่อนของนายบอยมีพฤติกรรมจีบ น.ส.กวาง ชักชวนออกไปเที่ยวต่อ แต่ฝ่ายหญิงไม่เล่นด้วย ทั้งคู่จึงได้ฉุดและปิดปาก จับ น.ส.กวาง ขึ้นรถจักรยานยนต์และขี่ออกไป ตนจึงเรียกให้พี่ผู้ชายที่ร้านขี่รถตามคนร้ายไป จนกระทั่งมาพบรถจักรยานยนต์มาจอดที่ห้องเช่าดังกล่าว จึงคิดว่า น.ส.กวาง น่าจะถูกลวงมาข่มขืนกระทำชำเรา จึงได้โทรแจ้งเจ้าหน้าที่ทันที
นอกจากนี้ น.ส.พลอย ยังเปิดเผยว่าอีก เมื่อเดือนที่แล้ว ตนก็เคยถูกคนร้ายกลุ่มเดียวกันนี้ก่อเหตุฉุดไปที่ห้องเช่าดังกล่าว ก่อนจะถูกข่มขืนกระทำชำเราและจับมัดมือมัดเท้าขังไว้ในห้อง 1 วัน โดยมีเพื่อนของนายบอยเป็นผู้ก่อเหตุ ต่อมาตนจึงทราบว่า นายบอย ได้เปิดห้องเช่าดังกล่าวเอาไว้ เพื่อฉุดผู้หญิงมาให้กลุ่มเพื่อนข่มขืน คิดเงินครั้งละ 500 บาท และทราบว่า นายบอย เพิ่งพ้นโทษออกจากคุก จึงไม่กล้าไปแจ้งความ จนกระทั่งมาเกิดเหตุซ้ำเดิมกับเพื่อนของตัวเอง
ทางด้านผู้ต้องหาที่ก่อเหตุ ทราบชื่อคือ นายยุทธนา เจนแจ้ง อายุ 30 ปี ให้การว่า รู้จักกับ นายสมหวัง จะเอ่อ หรือ บอย อายุ 23 ปี จากในเรือนจำ ก่อนเกิดเหตุตนมาหา นายสมหวัง และได้ไปเที่ยวกัน ตนรู้สึกชอบ น.ส.กวาง แต่จีบไม่ติด จึงตัดสินใจเสพยาบ้าและก่อเหตุฉุดผู้หญิงไปที่ห้องเช่าเพื่อข่มขืนดังกล่าว