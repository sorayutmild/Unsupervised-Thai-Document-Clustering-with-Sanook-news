     เทคโนโลยีในรถยนต์ปัจจุบันถูกพัฒนาไปจากสมัยก่อนค่อนข้างมาก ออปชันหลายอย่างที่เคยพบได้เฉพาะรถยนต์หรู กลับกลายเป็นอุปกรณ์มาตรฐานแม้กระทั่งในรถยนต์ราคาประหยัด เราลองไปดูกันว่า 8 ออปชันภายในรถที่กำลังจะค่อยๆ หายไปในรถรุ่นใหม่ มีอะไรบ้าง?

1.ก้านเบรกมือ
     ก้านเบรกมือในปัจจุบันเริ่มจะถูกแทนที่ด้วยสวิตช์เบรกมือไฟฟ้าขนาดเล็ก ซึ่งใช้งานง่ายและให้ความปลอดภัยมากกว่า ช่วยตัดปัญหาลืมปลดเบรกมือหรือดึงเบรกมือขึ้นไม่สุดได้ แถมยังช่วยให้ห้องโดยสารถูกสวยงามขึ้นอีกด้วย อีกทั้งสวิตช์เบรกมือไฟฟ้าส่วนใหญ่ยังมาพร้อมฟังก์ชันช่วยเหยียบเบรกอัตโนมัติขณะหยุดรถ (Auto Brake Hold) เพิ่มความสะดวกในการใช้งานในเมืองได้เป็นอย่างดี

2.กระจกหน้าต่างแบบมือหมุน
     รถยนต์ใหม่ในปัจจุบันล้วนแต่ใช้กระจกหน้าต่างแบบไฟฟ้ากันหมดแล้ว ไม่เว้นแต่รถเพื่อการพาณิชย์ทั้งกระบะและรถบรรทุก แม้ว่ากระจกแบบมือหมุนจะถูกมองว่าเชยและล้าสมัย แต่ก็มีข้อดีเรื่องอายุการใช้งานยาวนานตลอดอายุรถ เนื่องจากไม่มีจุดเสียเหมือนกับที่พบในกระจกไฟฟ้านั่นเอง

3.เครื่องเสียงซีดี
     จากที่หลายคนเคยมองว่าเทปคาสเซ็ตเป็นสิ่งล้าสมัย (โดยเฉพาะคนที่มีอายุ 30 ปีขึ้นไป) แต่ปัจจุบันเทคโนโลยีซีดี หรือ Compact Disc ก็ตามไปแบบติดๆ เนื่องจากมีระบบบลูทูธเข้ามาแทนที่ ทำให้การฟังเพลงแบบดิจิทัลเป็นเรื่องง่ายมาก สามารถดาวน์โหลดไฟล์เพลงหรือจะฟังแบบสตรีมมิ่งก็สะดวกสุดๆ แถมยังมีค่าบริการถูกกว่าการซื้อซีดีเก็บไว้เป็นไหนๆ การติดตั้งเครื่องอ่านแผ่นซีดีในรถยนต์จึงแทบไม่มีความจำเป็นอีกต่อไป

4.ที่จุดบุหรี่และที่เขี่ยบุหรี่
     สมัยก่อนรถยนต์ทุกคันจะมีที่จุดบุหรี่และถาดเขี่ยบุหรี่มาให้ แต่ในปัจจุบันช่องจ่ายไฟแบบ 12 โวลต์ ถูกใช้เป็นแหล่งจ่ายไฟสำหรับโทรศัพท์มือถือหรือกล้องติดรถเสียเป็นส่วนมาก จึงแทบไม่เห็นผู้ผลิตรถยนต์ติดตั้งที่จุดบุหรี่มาให้แล้ว ส่วนถาดเขี่ยบุหรี่ก็ถูกปรับเปลี่ยนไปเป็นพื้นที่เก็บของกระจุกกระจิกแทน

5.เสาอากาศวิทยุ
     หากเป็นช่วงสัก 25-30 ปีที่แล้ว รถคันไหนที่ใช้เสาอากาศขึ้น-ลงแบบไฟฟ้าถือเป็นสิ่งที่เท่มาก เพราะสมัยนั้นเสาอากาศรถยนต์ส่วนใหญ่ต้องใช้ระบบดึงขึ้น-ลงด้วยตัวเอง แต่ปัจจุบันรถยนต์รุ่นใหม่มีการฝังตัวรับสัญญาณเข้ากับกระจกบานหลังแทน จึงไม่มีเสาอากาศให้รกสายตาอีกต่อไป

6.ไฟหน้าแบบซีนอน (HID)
     ไฟหน้าแบบ HID (High Intensity Discharge) หรือที่เรียกกันติดปากว่าไฟหน้าซีนอน เคยได้รับความนิยมอย่างสูงในช่วงปลายยุค 1990 เป็นต้นมา แต่ปัจจุบันถูกแทนที่ด้วยเทคโนโลยี LED ไปเรียบร้อยแล้ว เนื่องจากไฟหน้าแบบ HID มีต้นทุนสูง อายุการใช้งานก็ไม่ต่างจากฮาโลเจนมากนัก อีกทั้งไฟหน้าแบบ LED ยังมีความยืดหยุ่นสูงกว่า ช่วยให้ผู้ผลิตสามารถพัฒนาต่อยอดเทคโนโลยีเกี่ยวกับไฟหน้าได้อีกเยอะ

7.กุญแจแบบเสียบแล้วไข
     กุญแจรถยนต์แบบสมาร์ทคีย์ (Smart Key) ได้รับความนิยมจากคนไทยเป็นอย่างมาก เรียกได้ว่าเป็นออปชันมาตรฐานที่มีให้แม้กระทั่งรถระดับอีโคคาร์ ซึ่งปัจจุบันกุญแจเสียบไขแบบดั้งเดิมถูกออกแบบให้เป็นกุญแจสำรองเผื่อกรณีกุญแจสมาร์ทคีย์มีปัญหาแทน

8.เครื่องยนต์ความจุสูง
     ผู้ผลิตรถยนต์ในปัจจุบันเริ่มหันมาพัฒนาเครื่องยนต์โดยใช้แนวทางการลดความจุกระบอกสูบลง แล้วใส่ระบบเทอร์โบเข้าไปแทน จึงเห็นได้ว่ารถยนต์ขนาด D-segment ในสมัยก่อนที่เคยติดตั้งเครื่องยนต์ขนาด 2.4 - 2.5 ลิตร ปัจจุบันกลายเป็นเครื่องยนต์ขนาด 1.5 ลิตร ที่อาศัยเทอร์โบในการเพิ่มแรงม้า ควบคู่ไปกับการลดอัตราสิ้นเปลืองลงได้อย่างเห็นผล
     เหล่านี้เป็นเพียงส่วนหนึ่งในอุปกรณ์มาตรฐานที่กำลังจะหายไปจากรถยนต์รุ่นใหม่ๆ เท่านั้น ไม่แน่ว่าเด็กรุ่นใหม่ในอีก 10-20 ปีข้างหน้า อาจไม่รู้จักสิ่งเหล่านี้อีกต่อไปแล้วก็เป็นได้
 