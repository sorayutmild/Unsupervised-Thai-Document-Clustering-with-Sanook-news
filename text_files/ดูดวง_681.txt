ดวงชะตาปี พ.ศ. 2565  ราศีตุลย์ หรือผู้ที่เกิดระหว่างวันที่ 16 ตุลาคม - 15 พฤศจิกายน
ปี 2565  เริ่มต้นปีด้วยดี ก็จะมีชัยชนะไปกว่าครึ่งแล้ว! ด้วยการแก้ไขปัญหา ความขัดแย้งด้วยความรัก รักอย่างจริงจัง จริงใจ ซึ่งพลังแห่งรักของดาวศุกร์ ดาวประจำตัวของชาวราศีตุลย์ ก็จะส่งเสริมให้ผ่านพ้นอุปสรรคไปได้อย่างสุขกาย สบายใจ 
มกราคม เงิน งาน ความรัก ที่เคียงคู่ไปด้วยกัน ที่อาจได้ทั้งจากงานเขียนนิยายรัก โรแมนติก การเดินทาง ท่องเที่ยว หรือการศึกษา สัมมนาระยะสั้น ก็จะมีโอกาสได้กำไร เจริญรุ่งเรือง มีชื่อเสียง และอาจทำให้ได้พบรัก เจอคนที่คิดว่าใช่ แต่ก็ควรระวัง ว่าหากเป็นรักซ้อน ก็มีเกณฑ์สูงว่ารักระหว่างทางครั้งนี้ อาจทำให้วิวาทจนแตกหักได้ แต่หากเป็นคนโสด เดือนนี้ก็ควรหลีกเลี่ยงที่จะนำพาเขา/เธอ ไปพบครอบครัว เพราะท่านอาจไม่ปลื้ม!
กุมภาพันธ์ หากเป็นธุรกิจส่วนตัว หรืออาชีพอิสระ รวมถึงจะซื้อ-ขายที่ดิน สิ่งปลูกสร้าง หรือ พนักงาน ลูกจ้างที่ได้รับผิดชอบงานสำคัญๆ ก็อาจต้องใช้ความพยายามมากขึ้น ตรวจสอบเอกสาร สัญญาให้ละเอียด แต่ก็ควรระวังการเจรจา ต่อรอง ที่อาจทำให้ได้รับลาภ ผลกำไรน้อยกว่าที่คิด เรื่องความรัก จนถึงเดือนมีนาคม ให้ความสำคัญเขา/เธอ ให้มากพอๆ กับเรื่องครอบครัวของตนเอง หลีกเลี่ยงที่จะให้เขา/เธอ อยู่อย่างโดดเดี่ยว เพราะอาจทำให้มีคนอื่นมาแทนที่ได้
มีนาคม ตัดปัญหา/แก้ไขปัญหา งานเก่า งานเดิมๆ อาจต้องใช้เวลา ความพยายามมากขึ้น แต่ก็จะทำให้มีรายได้เข้ามาอย่างต่อเนื่อง แต่หากจะเริ่มต้นใหม่ ลงทุน เริ่มงาน โครงการใหม่ๆ การติดต่อ สื่อสาร เข้าสังคมให้มากขึ้น ถึงจะอยู่ในเกณฑ์ดีที่จะมีโอกาสสำเร็จได้ง่ายกว่า เรื่องความรัก บ้าน คนในครอบครัว อาจเป็นจุดเปราะบางทำให้สัมพันธ์รักที่ชืดชา แตกหักได้อย่างรวดเร็ว แต่สำหรับคนโสด ญาติผู้ใหญ่เป็นสื่อ ก็อาจทำให้พบรัก เจอเนื้อคู่ แต่อาจต้องใช้เวลาอีกนาน กว่าจะได้ครองคู่กันอย่างแท้จริง
เมษายน รวบรัด กระชับ แต่ชัดเจนในการติดต่อ สื่อสาร หลีกเลี่ยงการพูด/เขียนที่อ้อมค้อม วกวน ชักแม่น้ำทั้งห้า ถึงจะอยู่ในเกณฑ์ดีที่จะให้งาน เงิน เป็นไปดังที่หวัง แต่หากจะหารายได้ด้วยการ “เสี่ยง” แล้ว ก็ควรพิจารณาให้รอบคอบ เพราะอาจได้มาก..เสียหมด! เรื่องความรัก เข้าสังคม ใช้สื่อออนไลน์ให้มากขึ้น ก็อาจทำให้พบรัก เจอคนที่คิดว่าใช่ แต่ก็ต้อง “เสี่ยง” เช่นกันว่า..ตาดีก็ร้าย ตาได้ก็เสีย..เสียใจ สูญเสียเงินทองของมีค่า
พฤษภาคม งานทำเงิน โดยเฉพาะจากงานบริการ ตัวแทน นายหน้า ก็จะอยู่ในเกณฑ์ดีที่จะทำให้เงินทองไหลมาเทมา แต่หากเป็นนายจ้าง ที่กำลังมอบหมายงานสำคัญให้พนักงาน หรือรับพนักงานใหม่ โดยเฉพาะที่เป็นชาวต่างชาติ ก็ควรตรวจสอบให้ดีๆ เพราะมีเกณฑ์ที่จะเจอ “คนท่าดีทีเหลว” มากกว่า เรื่องความรัก จากการทำงานร่วมกัน หรือเขา/เธอคนนั้นเป็นพนักงาน ลูกจ้าง ก็อาจทำให้พบรัก เจอเนื้อคู่ แต่หากคุณมีคู่ครองอยู่แล้ว รักซ้อนครั้งนี้..อันตราย!
มิถุนายน ให้ความรักนำทาง สัมพันธ์รักที่ราบรื่น คนรัก คู่ครอง ก็จะให้ความสำคัญกับคุณมากขึ้นอย่าง “ชี้นกเป็นไม้” ก็ยังเชื่อ! แต่หากเป็นการติดต่อ สัมพันธ์กับผู้อื่น ทั้งการงาน หรือรักใคร่เสน่หา ก็ควรระวังอาจถูกหลอกลวง หรือล่อลวงไปในทางทุจริต ที่อาจทำให้เสียเงิน เสียชื่อเสียงอีกด้วย ในเรื่องงาน หากจะเริ่มงาน เริ่มโครงการใหม่ ๆ โดยเฉพาะที่จะใช้สื่อออนไลน์เป็นหลัก ก็หลีกเลี่ยงการลอกเลียน ใช้รูปแบบซ้ำ ๆ  ไม่สร้างสรรค์ ก็จะทำให้ยากที่จะสำเร็จดังที่หวัง
กรกฎาคม ติดต่อ สัมพันธ์กับต่างประเทศ การศึกษา กฎหมาย ท่องเที่ยวจะอยู่ในเกณฑ์ดี มีผลกำไร เจริญรุ่งเรือง แต่กลางเดือนไปแล้วอย่าประมาท เพราะอาจเจออุปสรรคที่จะทำให้งานล่าช้าจนล้มเหลวได้ และหากคิดจะรวยทางลัดไม่ว่าจะเป็นวิธีใดๆ ก็ควรระวังจะสูญเสียมากกว่าที่จะได้มา ในเรื่องความรัก หากคนในอดีตจะหวนคืนกลับมา ก็อย่าประมาท เพราะหากติดต่อ สัมพันธ์ด้วย ก็จะนำความยุ่งยาก เดือดร้อนมาให้
สิงหาคม ด้วยลมปากหวานหูไม่รู้หาย ก็อาจทำให้อุปสรรคที่ผ่านเข้ามาคลี่คลาย พนักงาน ลูกจ้าง อาจได้เลื่อนตำแหน่ง ปรับเงินเดือน หรือได้งานใหม่ ในเรื่องเงิน จนถึงสิ้นปี ก็อย่าประมาท หากบริหารการเงินผิดพลาด เชื่อใจคนง่ายเกินไป หรือรีบร้อนที่รวยทางลัด โอกาสที่จะสูญเสียจะมีมากจนถึงล้มละลายไปเลย เรื่องความรัก ดับไฟแต่ต้นลม! ใส่ใจการใช้จ่ายของคู่ครองให้มากเป็นพิเศษ ที่อาจไม่ระวังจนก่อหนี้รุงรังไปอีกนาน
กันยายน อาจได้ลาภ มีผลกำไรจากธุรกิจส่วนตัว กิจการ งาน ก็จะอยู่ในระยะเจริญรุ่งเรือง แต่กลางเดือนไปแล้ว ก็ควรระวังการหาลาภที่มิควรได้จากการวิ่งเต้น ใช้เส้นอย่างลับๆ เพราะนอกจากจะสูญเสียแล้ว ยังอาจนำภัย/อันตรายมาให้อีกด้วย ในเรื่องความรัก สัมพันธ์รักที่เพิ่งเริ่มต้นโดยเฉพาะจากรักออนไลน์ หรือรักซ้อน ซ่อนรัก ก่อนจะทุ่มเทให้ทั้งหมดที่มี ก็ควรตรวจสอบให้ดีๆ เพราะมีเกณฑ์จะถูกล่อลวง ให้สูญเสียเงินทองของมีค่ามากกว่า
ตุลาคม อาจได้โชค มีลาภลอยมาให้เอง แต่จนถึงสิ้นเดือนธันวาคม ก็ไม่ควรที่จะคาดหวังกับผู้ที่ติดต่อ สัมพันธ์ด้วย ทั้งด้วยเรื่องงาน เงิน และสัมพันธ์รักที่กำลังเริ่มต้น รวมถึงเมื่อจะต้องเซ็นสัญญา ลงนามใดๆ  ก็ควรตรวจสอบให้ละเอียด เพราะมีเกณฑ์จะเป็นฝ่ายเสียรู้ เสียเปรียบ หรือถูกฉ้อโกง หลอกลวงมากกว่า แต่สำหรับสตรีราศีตุลย์ที่กำลังตั้งครรภ์ ก็ควรระวังสุขภาพให้มากๆ อย่าประมาท
พฤศจิกายน จนถึงกลางเดือนธันวาคม จะอยู่ในระยะ “ทำมาหาได้ให้ผู้อื่น” มากกว่า โดยเฉพาะ การเจรจา ต่อรองใดๆ จะมีเกณฑ์เสียรู้ เสียเปรียบ หรือถูกล่อลวงทำให้สูญเสียมากกว่า ในเรื่องความรัก หากสัมพันธ์รักกำลังมีปัญหา การเป็นฝ่าย “ยอม” เป็นผู้ “ให้” และอดทน อดกลั้นหากเขา/เธอ จะวางอำนาจ จะเอาชนะในทุกเรื่อง ถึงจะอยู่ในเกณฑ์ดีที่อาจทำให้ปัญหาคลี่คลายมากขึ้น ที่เขา/เธอ ก็จะพร้อมกลับมา
ธันวาคม ค้าขาย งานบริการ หรือตัวแทน นายหน้า ก็จะอยู่ในเกณฑ์ดีที่จะทำมาค้าขึ้น มีผลกำไร หรือจะติดต่อ ทำธุรกรรมกับธนาคารทั้งขอสินเชื่อ หรือขยายวงเงินกู้ก็จะมีโอกาสมากขึ้น รวมถึงกิจการ งานประจำ พนักงาน ลูกจ้างโดยเฉพาะที่ทำงานด้านบริการ ก็จะมีโอกาสดีๆ เข้ามาหามากขึ้น หรือนายจ้าง เจ้าของกิจการ หากรับพนักงานใหม่ ก็จะอยู่ในเกณฑ์ดี มีคนดี มาร่วมงานด้วย
อัญมณี/สี ที่เสริมสิริมงคล ไพลิน สีน้ำเงิน หรือสีฟ้า
อัญมณี/สี ที่เป็นอริ มรณะ พลอยสีแดง สีแดง, พลอยสีเขียว สีเขียวอ่อน สีไพล
วันดีที่สุดในสัปดาห์ วันศุกร์ เลขที่ต้องชะตา 6 9 4
ราศีแห่งมิตรที่ต้องชะตา ราศีเมถุน, ราศีสิงห์, ราศีธนู และราศีกุมภ์