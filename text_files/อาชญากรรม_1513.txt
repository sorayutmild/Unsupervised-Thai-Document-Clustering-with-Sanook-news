ภายหลังจากฟังคำพิพากษาจากศาลจังหวัดตลิ่งชัน ได้อ่านฟังคำพิพากษาคดีที่ นายสมชาย เวโรจน์พิพัฒน์ อายุ 56 ปี เจ้าของบริษัทไทยคาร์บอนแอนด์กราไฟต์ จำกัด ประกอบธุรกิจผลิตและจำหน่ายอะไหล่รถยนต์ เมาซิ่งรถยนต์เมอร์เซเดส เบนซ์ อี 250 สีบรอนซ์เงิน พุ่งชนรถยนต์ซูซูกิ สวิฟท์ สีขาว บนสะพานคลองตาปุ้น ถนนทวีวัฒนา-กาญจนาภิเษก พังยับเยิน วัดปริมาณแอลกอฮอล์ในเลือดได้ถึง 260 มิลลิกรัมเปอร์เซ็นต์ เป็นเหตุให้ พ.ต.ท.จตุพร งามสุวิชชากุล หรือ ตี๋  อายุ 48 ปี รอง ผกก. (สอบสวน) กก.2 บก.ป. และนางนุชนาถ งามสุวิชชากุล อายุ 44 ปี ภรรยาเสียชีวิต ส่วนลูกสาวคนเล็ก น้องแพร อายุ 12 ปี บาดเจ็บสาหัส เหตุเกิดเวลาตีหนึ่งของวันที่ 12 เม.ย. ที่ผ่านมา
>> เสี่ยเบนซ์รอดคุก! ศาลพิพากษาจำคุก 3 ปี ปรับ 1 แสน แต่ให้รอลงอาญา
นายสมชาย จำเลยในคดีได้ออกมาขอบคุณครอบครัวผู้เสียหายที่ให้อภัย ขอบคุณศาลที่ให้โอกาสในการกลับตัวเป็นคนดี รวมถึงขอบคุณสังคมที่ให้อภัย โดยหลังจากนี้จะมอบเงินให้บุตรสาวทั้ง 2 คน ของ พ.ต.ท.จตุพร คนละ 10,000 บาท ต่อเดือน และค่าใช้จ่ายให้กับครอบครัว 20,000 บาท รวมเดือนละ 40,000 บาท เป็นระยะเวลา 8 ปี พร้อมฝากไปถึงผู้เสียชีวิตว่าขอให้ไปสู่สุขคติสู่ภพภูมิที่ดี และสัญญาว่าจะดูแลบุตรสาวทั้ง 2 คนให้ดีที่สุด
ทั้งนี้ สำหรับตนเองเป็นผู้กระทำความผิด จึงไม่กล้าสอนหรือแนะนำอะไรให้กับผู้ดื่มแอลกอฮอล์ว่าควรทำตัวอย่างไร แต่สำหรับตนเองนั้นตัดสินใจจะเลิกดื่มแอลกอฮอล์ตลอดชีวิต ซึ่งตอนนี้รู้สึกโล่งใจมาก หลังจากเครียดมานานกว่า 3 เดือน
ขณะที่ บุตรสาวทั้งสองคนของผู้เสียชีวิต น้องแพร อายุ 12 ปี และ น้องพลอย อายุ 16 ปี  กล่าวว่า ในช่วงแรกยอมรับว่าเหตุการณ์ที่เกิดขึ้นส่งผลกระทบต่อจิตใจและกระทบต่อการเรียน แต่สุดท้ายสามารถผ่านมาได้เนื่องจากได้รับกำลังใจจากครอบครัว เพื่อนๆ และสังคม นอกจากนี้ ตนให้อภัยและไม่รู้สึกโกรธแค้น รวมถึงคู่กรณีได้ดูแลเป็นอย่างดี โดยหลังจากนี้จะตั้งใจเรียน เพราะมีความฝันอยากเป็นหมอจะได้รักษาคน