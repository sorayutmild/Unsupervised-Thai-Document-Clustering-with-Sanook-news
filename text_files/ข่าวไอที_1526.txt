"เฟอร์บี้" มาจากไหน ทำไมถึงฮิต?
กลายเป็นของเล่นทอล์ค ออฟ เดอะทาวน์ ไปแล้ว สำหรับตุ๊กตา "เฟอร์บี้" สัตว์เลี้ยงสุดไฮเทคที่มีลูกเล่นมากมายจนคนธรรมดาอย่างคุณ หรือดาราต้องหลงใหลชนิดที่ว่าไม่มีไม่ได้แล้ว



ตุ๊กตา "เฟอร์บี้" ถือกำเนิดขึ้นเมื่อประมาณสิบกว่าปีก่อน เป็นของเล่นประเภทสัตว์เลี้ยง มีลักษณะเหมือนนกฮูก ผลิตจากบริษัท Hasbro ในปี 2000 ช่วงนั้นได้รับความนิยมเป็นอย่างมาก ทำยอดขายทั่วโลกไปกว่า 40 ล้านตัว นับเป็นเวอร์ชั่นแรกที่เรียกกระแสได้พอสมควรก่อนจะซาลงไป อันเนื่องมาจากเฟอร์บี้พูดคุยด้วยภาษาเฟอร์บิช ที่เป็นอุปสรรคสำคัญของการสื่อสารระหว่างเจ้าของและเฟอร์บี้ หลังจากนั้น 7 ปี มีบริษัทในประเทศไทยนำเฟอร์บี้เวอร์ชั่นที่สองพร้อมความสามารถที่มากขึ้นมา วางขาย ด้วยราคาตอนนั้นอยู่ที่ 2 พันกว่าบาท แต่ยังไม่ค่อยได้รับเสียงตอบรับจากคนไทยเท่าที่ควรนัก


กาลเวลาที่ผันเปลี่ยน โลกก้าวเข้าสู่ยุคของเทคโนโลยีอย่างเต็มตัว เฟอร์บี้กลับมาอีกครั้งคราวนี้มันมากับนวัตกรรมที่ไม่ธรรมดา ด้วยคอนเซปต์ "I'm back" เฟอร์บี้ยังคงเทคโนโลยี Emoto-Tronics ช่วยให้เฟอร์บี้สนองตอบการกระทำ มีลูกเล่น การโต้ตอบกับเสียงของมนุษย์ที่มากขึ้น มีการแสดงอารมณ์บนใบหน้าที่ดูสมจริงขึ้น มีระบบเซนเซอร์ 3 จุดที่ช่วยให้อวัยวะอย่างตา, หู, ริมฝีปากสามารถขยับช่วยแสดงอาการเศร้า, ยิ้ม, หัวเราะ, ง่วงนอน อารมณ์เบื่อหรือหวาดกลัวได้

จุดเด่นของเฟอร์บี้อยู่บริเวณดวงตาที่สามารถสื่ออารมณ์กับเจ้าของด้วยไฟ LCD บ่งบอกได้ถึงอารมณ์ต่างๆได้อย่างน่าเอ็นดู การเลี้ยงเฟอร์บี้ยังควบคุมได้จากแอพพลิเคชั่น "Furby" บนสมาร์ทโฟนที่ใช้ iOS และ Android เช่นการเลือกอาหารมาป้อนให้กับเฟอร์บี้, หรือหากคุณมีเฟอร์บี้รุ่นเก่าล่ะก็ อุปสรรคเรื่องภาษาก็จะไม่มีอีกต่อไป เพราะในแอพมีแปลภาษาเพิ่มให้ด้วย เป็นต้น ซึ่งเฟอร์บี้ในรุ่นปัจจุบันจะเลี้ยงให้มันเป็นอย่างไรก็ขึ้นอยู่กับพฤติกรรม การเลี้ยงของเจ้าของมันด้วย
ทั้งนี้คงมีหลายคนสงสัยว่าเหตุใด "เฟอร์บี้" จึงกลายเป็นสัตว์เลี้ยงที่ฮอตฮิตที่สุดตอนนี้ จากการวิเคราะห์เชื่อว่าหนึ่งในสาเหตุสำคัญมาจาก "กระแส" ทางสังคม ที่ส่วนหนึ่งมาจากดาราจำนวนมากนิยมชมชอบการเลี้ยงเฟอร์บี้อย่างแพร่หลาย ส่งผลต่อคนธรรมดาที่อยากรู้อยากเห็นในคุณสมบัตอของเฟอร์บี้ รวมไปถึงความรู้สึกบางอย่างของบางคนที่เมื่อมีเฟอร์บี้อยู่ใกล้ๆ มันทำให้เรารู้สึกเหมือนกลับเป็นเด็กอีกครั้ง ช่วยผ่อนคลายความเครียด ช่วยให้หายเหงาและมีความสุขเหมือนได้คุยกับเพื่อนอีกคน เป็นต้น
อย่างไรก็ตามความฮอตฮิตของเฟอร์บี้ในตอนนี้คงไม่มีใครกล้าปฏิเสธ แต่ที่อยากเตือนไว้ก็เรื่องการสั่งซื้อออนไลน์ที่คุณต้องระวังไว้ให้มากๆ เพราะความนิยมของมันอาจเป็นลู่ทางที่ให้มิจฉาชีพมาต้มตุ๋นเราได้
>>> Furby รีวิว vs siri (TH): Furby หิวข้าวว
>>> Furby (เฟอร์บี้) ตุ๊กตาสุดฮอต เวอร์ชั่นใหม่ด้วยคำสั่งผ่าน iOS และ Android
>>> คุยกับ Furby อย่างไรให้รู้เรื่อง(ถ้าไม่ได้อ่าน...พรุ่งนี้ท่านจะคุยกับเขาไม่รู้เรื่อง) 