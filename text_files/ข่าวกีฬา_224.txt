ทีมลูกยางสาวไทยปิดฉากการแข่งขัน "วอลเลย์บอลหญิง เวิลด์ กรังด์ปรีซ์ 2015"  ไปแล้วเรียบร้อย การชิงชัยกันทั้งหมด 12 ทีม ทีมสาวจากแดนสยาม จบด้วยอันดับที่ 9 ด้วยการมี 8 คะแนน จากชัยชนะ 3 นัด จาก 9 นัดที่ลงสนาม ตลอด 3 สัปดาห์ เราจบด้วยการมีอันดับบนตารางเหนือทีมอย่าง เบลเยียม, ตุรกี และ โดมินิกัน และแน่นอนว่า ปี 2016  "วอลเลย์บอลหญิง เวิลด์ กรังด์ปรีซ์" เราจะได้เล่นในระดับ ดิวิชั่น 1 ต่อไปนี่คือเป้าหมาย ที่ทีมงานสตาร์ฟโค้ช วางไว้ตั้งแต่ก่อนทัวร์นาเม้นท์จะเริ่มขึ้น ผลงานตลอด 9 นัด เราได้รับทั้งชัยชนะ และความปราชัย แฟนวอลเลย์บอลชาวไทยเอง ก็ได้ชื่นชมผ่านหน้าจอทีวีกันไปทั่วประเทศ
แต่เวลานี้ ประเด็นที่กลายเป็นดราม่าในโลกโซเชี่ยล คือการที่ทีทมชุดนี้กลับโดนตั้งคำถาม และ เสี่ยงด่าทอว่าไม่ดีพอซะอย่างงั้น เอาละ ผมเป็นคนหนึ่งที่ได้ชมเกมตลอดทั้ง 9 แมตช์ และผมก็ยังเชื่อเสมอว่าแฟนวอลเลย์บอล กว่าค่อนประเทศไม่ได้คิดแบบนี้ โดยเฉพาะแฟนวอลเลย์บอลผู้เข้าใจใจอย่างลึกซึ้ง ว่าทัวร์นาเม้นนี้ เราคู่ควรกับ "เสียงชื่นชม" มากกว่า "เสียงก่น เสียงบ่น และเสียงด่า" กับการแข่งขันในเวทีโลก! การ "รู้ตัวเองดี" ทั้งสรีระของร่างกาย รวมถึงฝีไม้ลายมือ เราต้องยอมรับว่าเรายังก้าวข้ามไปสู่รอบสุดท้ายของของรายการนี้ยากยิ่ง  ผมเองไม่ได้โลกสวยอะไรนะครับ กีฬามันวิจารณ์กันได้ เล่นดีก็ชม...เล่นแย่ก็ควรโดนวิจารณ์ แต่ไอ้ครั้น ที่นั่งดูอยู่บ้าน เก่งแต่บนคีย์บอร์ด ด่าแหลกแบบไม่มีพื้นฐานที่แท้จริงของการเป็นคนดูกีฬา อันนี้ผมว่าควรคิดใหม่ครับ
อย่าบอกว่า "ทำไมวะ เล่นไม่ดี ตรูก็ด่าบ้าง" ถ้าพี่คิดแบบนี้ ผมก็เพลียที่จะอธิบายจริงๆครับ  เวลานี้ผมกำลังรู้สึกว่า นักกีฬาที่ทุ่มเทเวลาซ้อม ทุ่มเทสุดกำลังในแต่ละเกมที่พวกเขาอยู่ในสังเวียน กำลังถูกคนเพียงไม่กี่คน มองข้ามสิ่งที่พวกเขาทำ ในฐานะตัวแทนของชาติ ตลอด 10 ปีที่ผ่านมา ทีมชุดนี้ได้สร้างความสุข และสร้างผลงานจนก้าวมาเป็นทีมอันดับ 12 ของโลก แบบสง่าผ่าเผย กำลังถูกเล่นงานด้วย "โลกโซเชียล!"จริงอยู่....เกมนัดสุดท้าย ที่ปราชัยสาวญี่ปุ่น 0-3 เมื่อวานที่ผ่านมา ในรูปแบบของเกมที่แพ้ขาด อาจทำให้รู้สึกอึดอัดในฟอร์มการเล่น ที่ทีมสาวไทยเราทำผลงานไม่ได้ดั่งใจ สุดท้ายหลายกระทู้ในโลกออนไลน์ กลับออกแนว "กระแนะกระแหน" กันต่างๆนานา โดยที่ไม่ได้มองต้นทุนของนักกีฬาเราในเวลานี้เลย ว่าพวกเธอแข็งแกร่งขนาดแพ้ไม่เป็นเลยเชียวหรือ
 ทำไมไม่เคยคิดถึง "ประโยชน์" ที่เราได้รับ จากลงเล่นในรายการระดับโลกเช่นนี้บ้าง  ดาวรุ่งอย่าง ชัชชุอร โมกศรี, พิมพิชยา ก๊กรัมย์, จรัสพร บรรดาศักดิ์ พวกเธอได้ประสบการณ์อันล้ำค่า "ที่ไม่มีทางหาได้ในสนามซ้อม"  การเล่นต่อหน้าแฟนวอลเลย์บอลเต็มสนาม การเล่นภายใต้ความกดดัน บนวัยแค่ 15-16 ปี พวกเขาสมควรถูกด่าหรืออย่างไร? ผมย้ำด้วยความเคารพนะครับ ว่ากีฬามันมีแพ้ มีชนะ และ แน่นอน "คำวิจารณ์" คือสิ่งพึงกระทำด้วยใจหวังอยากเห็นทีมชาติไทยไปสู่ระดับต้นๆของโลก  หากจิตใจของคุณยังมองว่า ไม่อยากเชียร์ทีมชาติไทยในยามแพ้พ่ายคุณเอง.....ก็ไม่ควรเชียร์ทีมชาติไทยในยามได้รับชัยชนะเช่นกัน!!
"บ.ส้มซิ่ง"
 