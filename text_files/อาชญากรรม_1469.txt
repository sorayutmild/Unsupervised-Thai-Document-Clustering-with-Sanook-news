ข่าวสดออนไลน์รายงานว่า จากกรณี น.ส.พิลาวรรณ อารีรอบ หรือ "หมวย-พิลาวรรณ" อดีตนางแบบแม็กซิม วัย 30 ปี เข้าแจ้งความกองปราบปรามว่า ตนรับงานโชว์ตัวในราคา 5,000 บาทให้ไปร่วมงานวันเกิดของนักธุรกิจชื่อ "นายก็อต" ที่ผับไวน์ บริดจ์ เรสเตอรองต์ แต่กถูกมอมยาและเมื่อตื่นขึ้นมาก็นอนเปลือย โดนจับเปลี่ยนเสื้อผ้าสวมชุดบางๆ อยู่บนเตียงนอนภายในห้องพักโรงแรมหรูย่านหลังสวน กทม. ขณะที่นายก็อตก็อยู่ในห้องด้วย เกรงว่าอาจโดนแอบถ่ายคลิปอนาจาร ตามที่เสนอข่าวไปแล้วนั้น
ความคืบหน้า เมื่อวันที่ 13 มิ.ย. ที่กองบังคับการปราบปราม พ.ต.อ.ประสพโชค พร้อมมูล รอง ผบก.ป. เปิดเผยว่า ขณะนี้มอบหมายให้ชุดสืบสวน กก.1 บก.ป. เร่งรวบรวบพยานหลักฐานทั้งหมด โดยให้ประสานไปยังเจ้าของร้านอาหารจุดเกิดเหตุ รวมถึงโรงแรมลักซ์ เพื่อขอตรวจสอบภาพจากกล้องวงจรปิดว่าเหตุการณ์ที่เกิดขึ้นมีข้อเท็จจริงเป็นเช่นไร ส่วนผู้เสียหายส่งไปตรวจร่างกายที่โรงพยาบาลตำรวจ เพื่อหาร่องรอยการข่มขืนนำมาใช้เป็นหลักฐาน
พ.ต.อ.ประสพโชค กล่าวต่อว่า นอกจากนี้จะต้องเรียกสอบปากคำพยานแวดล้อมทั้งหมด รวมทั้งพยานในเหตุการณ์ด้วย ซึ่งเจ้าหน้าที่จะเร่งดำเนินการโดยเร็วที่สุด และพร้อมให้ความเป็นธรรมกับทั้งสองฝ่าย ส่วนกรณีนายก็อตนั้นพนักงานสอบสวนตรวจสอบข้อมูลเบื้องต้นพบว่ามีตัวตนจริง และทราบว่าเป็นนักธุรกิจ แต่ข้อมูลในรายละเอียดต่างๆ ยังเปิดเผยไม่ได้เพราะเกรงจะเสียรูปคดี หากพยานหลักฐานต่างๆ ชัดเจนเพียงพอแล้วจะให้พนักงานสอบสวนพิจารณาออกหมายเรียกนายก็อตรับทราบข้อหาต่อไป
เวลา 10.30 น. "หมวย-พิลาวรรณ" ให้สัมภาษณ์ "ข่าวสด" ว่า สภาพจิตใจเริ่มดีขึ้น วันเจอเหตุการณ์ตอนแรกไม่ได้แจ้งความเพราะตั้งสติอยู่ 1-2 วันว่าจะต้องโดนกระแสวิพากษ์วิจารณ์แน่นอน แม้เรื่องที่เกิดขึ้นจะเป็นผู้ถูกกระทำก็ตาม แต่พอมาไตร่ตรองแล้วไม่อยากให้คนอื่นต้องมาเจอเหตุการณ์เช่นนี้ และทางคู่กรณีไม่ได้แสดงความสำนึกผิดแต่อย่างใด จึงตัดสินใจแจ้งความฐานกักขังหน่วงเหนี่ยวและกระทำอนาจารเพื่อเรียกร้องความเป็นธรรม
"ก่อนหน้านี้ฝ่ายโน้นติดต่อมาตลอด แต่เป็นการแก้ตัวมากกว่าจะสำนึกผิด ทั้งที่ภาพจากวงจรปิดของโรงแรมเห็นชัดว่าหิ้วปีกหมวยเข้ามา แต่กลับบอกว่าหมวยเมาจนเดินไม่ไหว พอหมวยถามว่าแล้วแก้ผ้าหมวยทำไม เขาบอกว่าหมวยบ่นร้อนให้เขาช่วยถอดให้ หมวยเลยถามกลับไปว่าช่วยดูหน้าตาตัวเองหน่อย อีกอย่างหลักฐานชัดเจนอยู่แล้วเพราะตอนที่เพื่อนมาหาหมวยที่โรงแรมเล่าให้ฟังว่าเห็นสภาพหมวยนอนบนเตียง ใส่แค่เสื้อกั๊กบางๆ ซึ่งไม่ใช่เสื้อของตัวเอง สิ่งที่เกิดขึ้นในห้องไม่รู้ว่ามีอะไรบ้าง ไม่รู้ว่าโดนละเมิดทางเพศหรือเปล่า หรือจะถ่ายคลิปไว้ด้วยไหม"
หมวย เผยอีกว่า สิ่งที่ตนเสียใจมากที่สุดคือมีคนเข้ามาด่าเยอะมาก เนื่องจากสื่อบางสื่อลงจำนวนเงินค่าจ้างผิด จาก 5,000 บาท เป็น 50,000 บาท ทำให้ถูกมองว่าถูกจ้างไปนอนด้วยหรือเปล่า ทั้งที่ความจริงไม่ใช่ ตนได้รับเงิน 5,000 บาทเท่านั้น ที่ผ่านมามีข่าวในทางที่ไม่ค่อยดีนัก ทำให้คนเชื่อได้ง่าย อีกทั้งตอนนี้มีข่าวเกี่ยวกับสาวแม็กซิมออกมาเยอะ ไหนจะเรื่องที่ฮาร์เวิร์ด หวัง เพิ่งบวชอีกจึงถูกโยงไปว่าสร้างกระแสอยากดัง ไม่มีใครอยากดังด้วยเรื่องอาชญากรรมแบบนี้ ตนออกมาเพื่อเป็นอุทาหรณ์ให้คนอื่น และอยากขอร้องว่าอย่าเอาคำว่าแม็กซิมมาเอี่ยวกับชื่อตน ไม่อยากให้กระทบกับทางหนังสือ เวลามีข่าวอะไรก็ตามให้ใช้ชื่อ ‘หมวย-พิลาวรรณ' จะดีกว่า
ผู้สื่อข่าวถามว่าถึงการตรวจร่างกาย นางแบบสาว กล่าวว่า ไปตรวจที่โรงพยาบาลลาดพร้าว แต่ทิ้งห่างไป 3 วันทำให้หาร่องรอยการข่มขืนไม่เจอ แพทย์บอกว่าหากดื่มแอลกอฮอลล์หรือโดนวางยามาก่อน จะเป็นการกระตุ้นฮอร์โมนทำให้ไม่มีบาดแผล ยิ่งไม่ใช่ผู้หญิงบริสุทธิ์ก็จะยิ่งหาร่องรอยยาก รวมถึงยานอนหลับที่ตรวจไม่พบ แพทย์แจ้งว่าถ้าเป็นยาชนิดออกฤทธิ์เร็วก็ยิ่งเจือจางเร็วไปด้วย ประกอบกับตนทิ้งระยะห่างไป 3 วัน แต่วันนี้ไปตรวจร่างกายเพิ่มเติมที่โรงพยาบาลตำรวจ ใช้เวลาประมาณหนึ่งอาทิตย์จะทราบผล
เมื่อถามว่าอยากบอกอะไรไปถึงคู่กรณี หมวยระบุว่า "ไม่มีค่ะ รู้สึกขยะแขยงมาก เอะอะจะเอาเงินฟาดหัวตลอด ถ้าไม่สำนึกก็คุยกันด้วยกฎหมายดีกว่า"
ด้าน นายธีรกร เลิศปฏิภารกุล ผู้จัดการส่วนตัวของหมวย พิลาวรรณ ให้สัมภาษณ์ว่า จนถึงขณะนี้ยังไม่ได้รับการติดต่อจากคู่กรณีใดๆ แต่ตนกับหมวยเชื่อมั่นในหลักฐานที่มีอยู่ ทั้งกล้องวงจรปิดในโรงแรมและพนักงานต้อนรับว่าเหตุการณ์ที่เกิดขึ้นหมวยโดนมอมยาแน่นอน เพราะปกติดื่มเหล้าเพียงแก้วเดียวคงไม่ทำให้สลบได้ขนาดนั้น หลังจากมีข่าวออกไป และได้ไปออกรายการของสรยุทธ สุทัศนะจินดา ยิ่งมั่นใจว่าทางคู่กรณีไม่มีทางบิดข่าวไปเป็นอย่างอื่น
นายธีรกร ระบุว่า เป็นห่วงสภาพจิตใจของหมวย เพราะมีการบิดเบือนตัวเลขจำนวนเงินค่าจ้างที่ให้ไปถือเค้กวันเกิด จาก 5,000 บาท เป็น 50,000 บาท ทำให้คนตีความไปในเรื่องแบบว่า ทั้งที่หมวยจะไม่รับค่าจ้าง 5,000 บาทด้วยซ้ำเพราะเห็นว่าเป็นงานคนที่รู้จัก แต่ทางคนจ้างมาถือว่าให้เป็นน้ำใจ
"ตอนนี้ข่าวในอินเตอร์เน็ตลงจำนวนเงินเป็น 50,000 บาท ซึ่งไม่รู้ว่าเอามาจากไหน จะเป็นเพราะเขียนผิดหรือตั้งใจให้ดูเป็นแง่ลบ แต่กลายเป็นว่ามีคนเข้ามาด่าหมวยเยอะมาก หาว่าอย่างนั้นอย่างนี้ อยากจะบอกว่าวันๆ หนึ่งหมวยทำงานหาเงินได้ 20,000-40,000 บาทอยู่แล้ว จะไปรับงานอย่างว่าเพื่อให้ตัวเองเสียหายทำไม" นายธีรกร กล่าว และว่า ส่วนของคดีปล่อยให้ตำรวจจัดการ ตนกับหมวยพยายามช่วยเก็บรวบรวมหลักฐาน ล่าสุดเมื่อวาน (12มิ.ย.) ตอนเย็นทราบว่าคู่กรณีติดต่อตำรวจในลักษณะจะให้บิดเบือนคดี แต่เจ้าหน้าที่เห็นภาพจากกล้องวงจรปิดว่าหิ้วปีกหมวยเข้ามาในโรงแรม ฉะนั้นคงบิดเบือนยาก
"จริงๆ ก่อนหน้านี้หากคู่กรณีอยากเคลียร์ก็ยินดี ผมส่งข้อความไปบอกตั้งแต่แรกแล้วว่าคุยกันได้แบบไม่ต้องใช้ทนายและตำรวจ เพียงแค่ยอมรับผิดและขอโทษ ผมยังคุยกับหมวยเลยว่าจะคิดค่าเสียหาย 5 แสนบาท แต่หมวยบอกว่า 1-2 แสนบาทก็พอแล้วอยากให้เรื่องจบเร็วๆ ไม่อยากเป็นข่าว ไม่ออกรายการไหนด้วย เดี๋ยวคนจะหาว่าอยากดังแข่งกับเอมี่ แม็กซิม แต่ในเมื่อเป็นข่าวออกไปแล้วคงเอาเรื่องให้ถึงที่สุด" นายธีรกร กล่าว
ผู้สื่อข่าวถามว่า ผู้ที่เกี่ยวข้องกับเรื่องนี้มีทั้งหมดกี่คน ผู้จัดการส่วนตัวของหมวยเผยว่า "มี 3-4 คน คือ ก็อต จอย คิด และแจ๊ค"
ต่อมา เวลา 13.00 น. ที่ร.พ.ตำรวจ หมวย พิลาวรรณ มาพร้อมกับ นายธีรกร ผู้จัดการส่วนตัว เพื่อตรวจร่างกายหาร่องรอยการถูกกระทำชำเรา โดยนางแบบสาวเข้าไปห้องตรวจเพื่อตรวจปัสสาวะและเลือด ใช้เวลาประมาณ 1 ชม. จากนั้นเดินทางไปยังแผนกสูตินรีเวชกรรม เพื่อตรวจภายใน
ทั้งนี้ หมวยให้สัมภาษณ์เพิ่มเติมว่า มาตรวจหาร่องรอยการถูกข่มขืน น่าจะทราบผลราวๆ 1-2 อาทิตย์ ตำรวจจะเป็นคนมารับผลเอง แล้วถ้าผลออกมาเป็นอย่างที่ตนกังวล คงเอาเรื่องจนถึงที่สุดอยู่แล้ว ถ้าผลออกมาเป็นอย่างนั้นจริงก็คงเสียใจ แต่ต้องสู้ต่อไป
ด้าน นายธีรกร กล่าวว่า วันแรกที่เกิดเรื่องตนโทรศัพท์ไปหานายก็อตเพื่อเจรจาเรื่องนี้ ตอนแรกให้การปฏิเสธ วันที่สองกลับโทร.มาขอโทษ วันที่สามตนโทร.ไปหาอีกครั้งเขาบอกให้คุยกับทนาย ไม่ขอพูด และวันที่สี่ก็โทร.ไปหาทนายของผู้ชายคนนี้เพื่อถามว่าตกลงจะเอาอย่างไรก็ไม่มีการขอโทษใดๆ และทนายยังบอกอีกว่าจะไปแจ้งความก็ไป ตนจึงส่งข้อความไปหานายก็อตว่า "ผมเสนอแล้วว่าไม่ต้องใช้ทนาย แต่คุณอยากใช้เอง บ่าย 2 เจอกันที่กองปราบโชคชัย4" แต่กลับไม่มาตามนัดและไม่ตอบรับใดๆ จากนั้นวานนี้ ทนายนายก็อตโทร.มาหา 3 ครั้งแต่ตนไม่รับสาย เพราะไม่ได้อยู่ในอารมณ์เจรจา
"ต้องบอกว่าเหตุการณ์ที่หมวยเจอนั้นถือว่าโชคดีที่เพื่อนตามไปช่วยไว้ได้ทัน และก่อนหน้านี้มี 2 รายการดังติดต่อให้หมวยไปออก ซึ่งผมและหมวยเห็นตรงกันว่าไม่อยากไปออกรายการเพื่อที่ให้เป็นข่าวอีก เพราะก่อนหน้านั้นเราไม่ได้ต้องการเป็นข่าวอยู่แล้ว ส่วนเรื่องงานพรีเซ็นเตอร์ที่ดูแลให้หมวย ผมเข้าไปคุยกับเจ้าของสินค้าถึงผลกระทบหลังจากเป็นข่าวแล้ว ทางสินค้าต่างๆ บอกว่าไม่มีผลกระทบ และยังสงสารหมวยที่เกิดเหตุการณ์อย่างนี้ขึ้นด้วย ทำให้เรามาคิดว่าเรายังมีงานโดยที่เราไม่ต้องไปออกสื่อต่างๆ" นายธีรกร ระบุ