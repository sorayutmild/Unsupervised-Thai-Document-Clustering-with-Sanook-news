หนึ่งในเรื่องที่คนรักสุขภาพมือใหม่ทุกคนจะต้องเจอ คงหนีไม่พ้นเรื่องนี้ “จะกินอะไรดี ทั้งก่อนและหลังออกกำลังกาย” แน่นอนว่าเราไม่ควรปล่อยให้ท้องว่างจนเกินไป เพราะจะเปรียบเทียบไปแล้ว ร่างกายของเราก็เหมือนรถยนต์ หากไม่เติมน้ำมันก็เคลื่อนที่ไม่ได้
Sanook! Health จึงมีคำแนะนำเล็กๆ น้อยๆ เกี่ยวกับอาหารมื้อก่อนและหลังออกกำลังกายมาฝาก เพื่อที่เราจะได้ประโยชน์จากการออกกำลังกายอย่างเต็มที่
สำหรับมื้อก่อนออกกำลังกาย หน้าที่ของมันคือช่วยให้เราออกกำลังกายได้นาน และป้องกันการบาดเจ็บของกล้ามเนื้อ ดังนั้น อาหารที่ควรกินคือ โปรตีนที่ช่วยเสริมความแข็งแกร่งและคาร์โบไฮเดรตที่ช่วยให้กล้ามเนื้อมีความยืดหยุ่นมากขึ้น ลดความเสี่ยงที่จะเกิดการบาดเจ็บ

แนะนำให้เลือกโปรตีนจากไข่ต้ม อกไก่ หรือบางคนอาจจะดื่มเวย์โปรตีนก็สะดวกเช่นกัน สำหรับคาร์โบไฮเดรต คนทั่วๆ ไปอย่างเราควรจะเลือกอาหารที่ให้คาร์โบไฮเดรตเชิงซ้อนจำพวกขนมปังโฮลวีตหรือข้าวกล้อง ถั่ว ธัญพืชต่างๆ ในปริมาณที่พอเหมาะ ควรจะทานก่อนออกกำลังกายประมาณ 1 – 2 ชั่วโมง
ระหว่างการออกกำลังกายก็ควรจะจิบน้ำเป็นระยะ นอกจากจะทำให้ร่างกายสดชื่นแล้ว ยังช่วยป้องกันตะคริวที่อาจจะเกิดขึ้นเมื่อเราใช้งานกล้ามเนื้ออย่างหนักด้วย
เมื่อออกกำลังกายเสร็จแล้ว เราควรทานมื้อหลังออกกำลังกายภายในระยะเวลา 30 – 45 นาที เพื่อซ่อมแซมกล้ามเนื้อและป้องกันการสูญเสียมวลกล้ามเนื้อ โดยควรจะเน้นอาหารจำพวกโปรตีนเป็นหลัก ตามมาด้วยคาร์บอีกเล็กน้อย
ยังมีหลายๆ คนที่มีความเชื่อผิดๆ ว่าหากออกกำลังกายแล้วจะกินอะไรก็ได้ เยอะแค่ไหนก็ได้ ซึ่งเป็นความเชื่อที่ผิด ถึงจะออกกำลังกาย แต่ถ้ากินมากกว่าที่ร่างกายจะเผาผลาญได้หมด เราก็จะอ้วนอยู่ดี
ดังนั้น ควรจะใส่ใจอาหารการกินควบคู่ไปกับการออกกำลังกายอย่างสม่ำเสมอ เพื่อรูปร่างที่ดี และสุขภาพที่แข็งแรง