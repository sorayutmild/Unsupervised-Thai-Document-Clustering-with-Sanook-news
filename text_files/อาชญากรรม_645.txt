(25 ก.ค.) จากกรณีสำนักข่าวต่างประเทศได้เผยแพร่คลิปเหตุการณ์ เด็กนักเรียนไทยใช้เก้าอี้ฟาดใส่หญิงสูงวัย ซึ่งเหตุเกิดขึ้นริมถนนแห่งหนึ่งในกรุงเทพมหานคร ล่าสุดเจ้าหน้าที่ตำรวจตรวจสอบพบว่าสถานที่เกิดเหตุอยู่บริเวณป้ายรถประจำทางหน้าธนาคารกรุงไทย สาขาปทุมวัน และทราบถึงตัวหญิงผู้เสียหายที่อยู่ในคลิป รวมถึงนักเรียนที่ก่อเหตุแล้ว
โดยเมื่อเวลา 21.00 น. วานนี้ (24 ก.ค.) ที่กองกำกับการสวัสดิภาพเด็กและสตรี (กก.ดส.) พ.ต.อ.วิวัฒน์ คำชำนาญ ผกก.ดส. ได้เชิญตัว นายเอ (นามสมมุติ ) อายุ 17 ปี นักเรียนชั้น ม.6 โรงเรียนชื่อดังแห่งหนึ่งย่านปทุมวัน ผู้ที่ก่อเหตุทำร้ายร่างกาย นางสมจิตร พลายเนาว์ อายุ 50 ปี พนักงานร้านอาหารแห่งหนึ่ง ตามที่ปรากฏในคลิปวีดีโอดังกล่าว มาทำการสอบปากคำ
เบื้องต้นนายเอ ให้การยอมรับว่า เป็นผู้ก่อเหตุใช้เก้าอี้ฟาดนางสมจิตรตามคลิปที่ปรากฏจริง โดยระบุว่าในวันเกิดเหตุได้ไปเที่ยวกับเพื่อน และได้มีเรื่องทะเลาะกับชาวอินเดีย ทำให้นาฬิกา ยี่ห้ออาร์มานี่ หล่นหาย เมื่อไปสอบถามร้านอาหารริมทางทราบว่า นางสมจิตรเป็นผู้เก็บนาฬิกาไว้ จึงออกตามหากระทั่งพบตัวเลยเข้าไปสอบถาม แต่นางสมจิตร ไม่ยอมรับว่าเป็นคนเอานาฬิกาไป ด้วยความโมโหจึงลงมือค้นตัวนางสมจิตร และพบนาฬิกา จึงได้ต่อว่าไปด้วยถ้อยคำรุนแรง แต่นางสมจิตรยังไม่ยอมรับ จึงได้ใช้เก้าอี้ฟาดไป 1 ครั้ง
ทั้งนี้จากการสอบประวัติพบว่า นายเอ เป็นเด็กมีปัญหาครอบครัว พ่อเสียชีวิตและไม่ได้อยู่กับแม่ โดยพักอาศัยอยู่กับญาติ ซึ่งที่บ้านค่อนข้างมีฐานะ ส่วนนาฬิกาดังกล่าวพ่อเป็นผู้ซื้อให้เป็นของขวัญวันเกิด ราคาประมาณ 20,000 บาท นายเอจึงค่อนข้างรักมาก และถือเป็นสมบัติชิ้นสุดท้ายของพ่อที่เสียชีวิต
ภายหลังเจ้าหน้าที่ตำรวจได้นำตัวนายเอ ส่งพนักงานสอบสวน สน.ปทุมวัน เจ้าหน้าที่ตำรวจได้นำตัวนายเอ เข้าห้องสอบสวนเพื่อทำการซักถาม โดยมีผู้ปกครองซึ่งเป็นยายและน้า เข้าร่วม และจะได้นำตัวส่งศาลเยาวชนและครอบครัวกลาง ให้ศาลไต่สวนว่าพนักงานสอบสวนสามารถแจ้งข้อกล่าวหาได้โดยชอบหรือไม่ ซึ่งหากไต่สวนพบว่าพนักงานสอบสวนได้แจ้งข้อหาโดยชอบธรรม ก็จะทำการส่งตัวไปยังสถานพินิจ พร้อมทำการสอบปากคำพร้อมสหวิชาชีพ เพื่อดำเนินการตามกฎหมายต่อไป
คลิกอ่านข่าวที่เ้กี่ยวข้อง
รู้ตัวป้าแม่บ้าน ถูกนักเรียนใช้เก้าอี้ฟาดหน้าแล้วสื่อนอกแฉ! นักเรียนไทยฟาดเก้าอี้ใส่หน้าคนแก่