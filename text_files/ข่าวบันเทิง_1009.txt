ห่างหายจากวงการเพลงลูกทุ่งไปพักใหญ่ กับเจ้าของเพลงคุณลำไย ลูกนก-สุภาพร ปั้นปรือ เจ้าของบทเพลงที่โด่งดังไปทั่วประเทศ ซึ่งงานนี้ ควงแขนสามีนอกวงการ นายเดชา สุวรรณสาร เจ้าหน้าที่ศูนย์ข้อมูลฝ่ายข่าวสถานีโทรทัศน์สีกองทัพบกช่อง 7 และลูกสาว น้อง ณิชา หรือ ด.ญ.ณิชาพร สุวรรณสาร เปิดใจชีวิตครอบครัว ในรายการ บอก 9 เล่าสิบ ที่จะออกอากาศวันนี้ โดยพิธีกร หนุ่ม-กรรชัย กำเนิดพลอย และ มดดำ-คชาภา ตันเจริญ
ลูกนก เปิดใจด้วยสีหน้าอิ่มเอิบว่า ครอบครัวพ่อ แม่ ลูก มีความสุขดี เริ่มมีชีวิตที่เป็นครอบครัวมากขึ้นจากที่เคยอยู่คนเดียว  คิดอะไรคนเดียว ตอนนี้ก็เหมือนทำอะไรก็ต้องวางแผนให้ดีทุกอย่าง สามีเป็นคนดีช่วยเลี้ยงลูก และทำหน้าที่ของพ่อได้ดีมากๆ สำหรับตอนนี้ก็ทุ่มเทเวลาทั้งหมดให้กับการเลี้ยงน้องณิชาเพียงอย่างเดียว และสาเหตุที่ไม่เปิดตัว เพราะว่าก็อยู่กับบ้านไม่ค่อยได้ไปไหน จะไปก็เดินห้าง ชอปปิ้งบ้าง ซื้อกับข้าวตามซุปเปอร์มาร์เก็ตบ้าง ส่วนผลงานเพลงถ้ามีโอกาส ก็จะกลับมาร้องเพลงให้แฟนๆ ได้ฟังอีกครั้ง คาดว่าจะในเร็วๆ นี้
ส่วนข่าวลือที่บอกว่า..ลูกนกโดนคนวงในแวดวงบันเทิงเดียวกัน ทำคุณไสยใส่นั้น...เธอตอบว่า ตอนแรกตน และสามีก็ไม่เชื่อ แต่สามีมาสังเกตว่า พักหลังตนมีอารมณ์โมโหร้ายมาก เรื่องนิดเดียวก็กลายเป็นเรื่องใหญ่ ใครก็เข้าหน้าไม่ติด แถมหน้าตาก็ดูหมองคล้ำ ดูไม่มีความสุขไม่มีสง่าราศี  หลายคนก็ทัก หมอดู พระที่นับถือก็ทัก แต่ก็ไม่ได้คิดอะไรมาก จนช่วงระยะหนึ่งที่ตนรู้สึกไม่สบาย เจ็บจี๊ดๆ ที่หัวใจ บางครั้งเจ็บมากจนทนไม่ไหว ไปพบแพทย์เพื่อตรวจก็ไม่สิ่งใดผิดปกติ
จนวันหนึ่งมีโอกาสได้ไปพบอาจารย์ (พ่อปู่) ณ วัดแห่งหนึ่ง จนได้รู้ว่าตนโดนทำคุณไสยใส่ตัวเข้าให้ เป้าหมายหวังให้มีอันเป็นไปถึงแก่ชีวิต ซึ่งขณะนี้ พ่อปู่ก็ได้ทำพิธีสะเดาะเคราะห์เรียบร้อยแล้ว แล้วคนวงใน คือใคร ลูกนก ตอบแต่เพียงว่า ไม่อยากเอ่ยถึง ทราบและรู้ดีว่าเป็นใคร แต่ขอให้หยุดแต่เพียงเท่านี้ 