     ในช่วงที่ราคาน้ำมันพุ่งขึ้นรายวันเช่นนี้ หลายคนเริ่มถอดใจเตรียมหันไปคบ LPG กันบ้างแล้ว ครั้นจะไปถอยรถยนต์ไฟฟ้าก็ต้องเป็นหนี้กันไปยาวๆ อีกหลายปี Sanook Auto ก็เลยมีเคล็ด (ไม่) ลับขับรถเกียร์ออโต้ให้ประหยัดน้ำมันแบบถึงใจมาฝากกันครับ
     1.เร่งออกตัวแบบไม่ต้องรีบร้อน - เครื่องยนต์จะกินน้ำมันมากที่สุดในช่วงขณะเร่งออกตัว จึงควรเร่งออกตัวอย่างช้าๆ ไม่ต้องรีบร้อน ประคองรอบเครื่องยนต์ไม่ให้เกิน 2,000 - 2,500 รอบต่อนาที หากต้องการเปลี่ยนเกียร์ให้เร็วขึ้นก็สามารถยกเท้าออกจากคันเร่งเบาๆ จากนั้นจึงเติมคันเร่งลงไปอีกครั้ง จะช่วยลดการลากรอบเครื่องยนต์ที่เป็นสาเหตุให้กินน้ำมันเพิ่มขึ้นได้
     2.ใช้ความเร็วคงที่ 80-90 กม./ชม. - เนื่องจากช่วงความเร็วดังกล่าวเป็นช่วงที่เครื่องยนต์จะกินน้ำมันน้อยที่สุดเมื่อเทียบกับระยะทางที่วิ่งได้ ควรเลี้ยงความเร็วให้คงที่ ลดการเหยียบเบรกโดยไม่จำเป็น รวมถึงหลีกเลี่ยงการเร่งแซงที่มีผลทำให้เครื่องยนต์กินน้ำมันมากขึ้น อาจใช้เวลาถึงที่หมายนานขึ้นอีกหน่อย แต่ประหยัดน้ำมันขึ้นได้แน่นอน!
     3.ปรับอุณหภูมิแอร์สูงขึ้นเล็กน้อย - ระบบปรับอากาศของรถยนต์มีส่วนทำให้เครื่องยนต์กินน้ำมันมากขึ้น ให้ลองปรับอุณหภูมิสูงขึ้นจากปกติเล็กน้อย 2-3 องศา จะช่วยให้คอมเพรสเซอร์แอร์ทำงานน้อยลง เป็นการลดภาระของเครื่องยนต์ และช่วยให้ประหยัดน้ำมันขึ้นได้
     4.ใส่เกียร์ N ขณะติดไฟแดง - การใส่เกียร์ว่าง (N) ขณะหยุดติดไฟแดง จะช่วยลดอัตราสิ้นเปลืองลงได้ไม่ต่ำกว่า 30% เมื่อเทียบกับการใส่เกียร์ D แล้วเหยียบเบรกค้างไว้ แต่ทางที่ดีควรเหยียบเบรกหรือใส่เบรกมือเพื่อป้องกันรถไหลด้วย
     5.เติมลมยางให้เหมาะสม - การปล่อยให้แรงดันลมยางน้อยจนเกินไป จะไปเพิ่มแรงเสียดทานระหว่างหน้ายางและพื้นถนน ทำให้เครื่องยนต์กินน้ำมันมากขึ้น จึงควรเติมลมยางให้เหมาะสมตามที่ผู้ผลิตกำหนด และอย่าลืมเพิ่มลมยางมากกว่าปกติเมื่อบรรทุกผู้โดยสารและสัมภาระเต็มคัน (Full Load) รวมถึงนำสิ่งของไม่จำเป็นออกจากรถด้วย
     นอกเหนือจากเคล็ด (ไม่) ลับช่วยประหยัดน้ำมันเหล่านี้แล้ว การดูแลบำรุงรักษาเครื่องยนต์ให้เหมาะสม เปลี่ยนถ่ายน้ำมันเครื่องยนต์เมื่อถึงระยะที่กำหนด ก็มีส่วนช่วยลดอัตราสิ้นเปลืองในช่วงภาวะน้ำมันแพงได้เช่นกันครับ
 