เปิดโผ 80 รุ่นใหม่ Mobile Expo 3-6 ตุลาคมนี้ ที่ศูนย์ฯสิริกิติ์
กลับมาพบกันอีกครั้งกับ “Thailand Mobile Expo 2013 Showcase” 3-6 ตุลาคมนี้ ที่ศูนย์ฯสิริกิติ์ มหกรรมโทรศัพท์มือถือ-แท็ปเล็ตครั้งยิ่งใหญ่ส่งท้ายปี 2556 ยกระดับดีกรีความร้อนแรงของกองทัพรุ่นใหม่จัดเต็มภายในงาน พร้อมโปรโมชั่นพิเศษมากมายจากแบรนด์ชั้นนำ

นอกจากจะมีของใหม่ให้คุณสัมผัสตัวจริงก่อนตัดสินใจซื้อแล้ว รอบนี้ยังมี Gadget สุดล้ำให้คุณต้องร้องว้าว และสามารถจับจองเป็นเจ้าของได้ที่นี้ที่เดียว สำหรับวันนี้เรามาส่อง 80 รุ่นมือถือ-แท็ปเล็ตที่น่าสนใจภายในงานกันดีกว่าครับ รับรองว่าเลือกไม่ถูกอย่างแน่นอน !!
Samsung
Samsung Hero 3G
Samsung Hero 3G
ฟีเจอร์โฟนราคาเบาๆ ก็รองรับการใช้งาน 3G ครับหากคุณอยากเอาไว้ทำเป็นโมเด็มต่อเน็ต หรือเอาไว้ใช้งานทั่วไป ของ Samsung ที่ราคาถูกสุดตอนนี้คงเป็น Hero 3G สไตล์ปุ่มกดคลาสสิค นอกจากรองรับ 3G ยังติดกล้อง VGA ให้ถ่ายภาพขำๆ เครื่องเล่นเพลง MP3, วิทยุ FM มีให้ฟังแก้เหงา พร้อมแอพพลิเคชั่นโซเชี่ยลเน็ตเวิร์ค โดยเฉพาะ ChatOn ของ Samsung พรีโหลดมาในเครื่องเลย ด้วยราคาค่าตัวไม่ถึง 2 พันบาท คิดว่าไม่ต้องลังเลแล้ว แถมมีให้เลือกทั้งคลื่นความถี่ 900/2100 MHz และ 850/2100 MHz เลือกใช้งานตามเครือข่ายของคุณอีกต่างหาก
Samsung REX 70
Samsung REX 70
จากปุ่มกดมาดูมือถือทัชสกรีนจาก Samsung อีกรุ่นในกลุ่ม REX Series แม้ไม่ใช่สมาร์ทโฟนแอนดรอยด์ แต่ก็คุ้มด้วยหน้าจอทัช 3.0 นิ้ว รองรับการใช้งาน 2 ซิมการ์ดแบบ Dual-Standby เหมาะกับคนชอบคุยเยอะ ติดกล้อง 2 ล้านพิคเซล ใช้งานอินเตอร์เน็ตผ่าน WiFi หรือ Edge ที่น่าสนใจก็มีเครื่องเล่น MP3 วิทยุ เพิ่มเมมโมรี่ได้ และมีแอพพลิเคชั่นโซเชี่ยลเน็ตเวิร์คต่างๆ ติดตั้งภายในเครื่องเรียบร้อย เพียงแค่คุณกรอกรหัสก็สามารถแชทได้แล้ว ด้านราคาของ REX70 จัดได้เลยที่ 2,190 บาท
Samsung Galaxy Star Duos
Samsung Galaxy Star Duos
มาเริ่มต้นกับสมาร์ทโฟนแอนดรอยด์ราคาถูกสุดๆ จาก Samsung แถมยังรองรับ 2 ซิมการ์ดอีกด้วยสำหรับ Galaxy Star Duos สเปคหน้าจอขนาด 3.0 นิ้ว ซีพียู 1GHz รันบนระบบปฏิบัติการ Android 4.1.2 ครอบอินเตอร์เฟส TouchWiz UX ที่เราคุ้นเคยกันดี ติดกล้องความละเอียด 2 ล้านพิคเซล ลงแอพพลิเคชั่นเสริมจากบน Google Play Store แน่นอนว่าดีกว่าฟีเจอร์โฟนเดิมๆ ที่มีข้อจำกัดเรื่องแอพฯ ครับ อย่างไรก็ดีรุ่นนี้ไม่รองรับการเชื่อมต่อ 3G แลกกับราคาสุดถูกเพียง 2,790 บาท เอามาใช้เป็นเครื่องสำรองก็ดีเหมือนกันนะ
Samsung Galaxy Pocket Neo
Samsung Galaxy Pocket Neo
อยากได้ Galaxy Star แต่ไม่มี 3G จะทำยังไงดี ? เพิ่มงบอีก 400 บาทแล้วสอย Galaxy Pocket Neo เลยครับ หน้าจอขนาด 3.0 นิ้วเท่ากัน ระบบปฏิบัติการ Android 4.1.2 รองรับการเชื่อมต่อ 3G WiFi GPS ลงแอพพลิเคชั่นเสริมจากบน Google Play Store ติดกล้อง 2 ล้านพิคเซล และมีให้เลือก 3 สีสัน โดยส่วนตัวผมชอบสีดำ-ขาวครับ ส่วนสีเทาจะดูแปลกตาพอสมควร จากสเปคภายในก็น่าจะเพียงพอกับการใช้งานทั่วไป สามารถแชท Line ฟังเพลง เล่นเกมเล็กๆ น้อยๆ แถมราคาไม่แพงซะด้วย : )
Samsung Galaxy Young
Samsung Galaxy Young
อัพสเปคขึ้นมาอีกหน่อยด้วยงบประมาณราวๆ 4,000 บาท สามารถเป็นเจ้าของ Galaxy Young ได้แล้ว กับสเปคหน้าจอขนาด 3.3 นิ้ว ซีพียู 1GHz ระบบปฏิบัติการ Android 4.1.2 เช่นเดียวกับน้องเล็ก 2 รุ่นที่ผ่านมา ลงแอพพลิเคชั่นเสริมได้มากมาย เปลี่ยนธีม แชท Line Facebook ลงเกมเพิ่มตามใจชอบ รองรับการเชื่อมต่อ 3G WiFi GPS ดีไซน์เรียบง่าย ติดกล้อง 3 ล้านพิคเซล โดยทั่วไปแล้ว Galaxy Young เป็นอีกรุ่นที่น่าใช้อยู่เหมือนกัน หากมีงบไม่มากนัก และต้องการสเปคดีกว่า Galaxy Pocket Neo นั่นเอง
Samsung Galaxy Fame
Samsung Galaxy Fame
ภายใต้บอดี้เล็กกะทัดรัดของ Galaxy Fame สมาร์ทโฟน Android จากซัมซุงในราคาเพียง 5,490 บาท รุ่นนี้น่าจะเป็นโมเดลราคาถูกที่สุดที่รองรับการใช้งาน NFC ครับ สำหรับเชื่อมต่ออุปกรณ์เสริม หรือใช้ส่งไฟล์อย่างรวดเร็วกับ Device ที่รองรับ หน้าจอขนาด 3.5 นิ้ว ขนาดพอดีๆ ซีพียู 1GHz กล้อง 5 ล้านพิคเซลพร้อมออโต้โฟกัส แฟลชแอลอีดี รันบนระบบปฏิบัติการ Android 4.1.2 ดังนั้นการใช้งานฟีเจอร์ต่างๆ จึงไม่แตกต่างจาก Galaxy Young มากนัก นอกจากออฟชั่นเสริมที่เพิ่มขึ้นมาเท่านั้น เป็นอีกรุ่นที่น่าสนใจไม่น้อย แต่ก็มีหลายตัวเลือกจากแบรนด์อื่นๆ ในระดับราคาเดียวกัน งานนี้คงต้องตัดสินใจให้ดีเลยล่ะจ้า
Samsung Galaxy Ace 3
Samsung Galaxy Ace 3
เป็นอีกรุ่นของ Samsung ที่ยังยึดหัวหาดสมาร์ทโฟนระดับกลางมายาวนาน ตั้งแต่ Galaxy Cooper, Galaxy Ace 2 และล่าสุดกับ Galaxy Ace 3 หน้าจอขนาด 4.0 นิ้ว, ชิปประมวลผล Dual-Core 1GHz รองรับคอนเทนท์ระดับ HD เต็มรูปแบบ ระบบปฏิบัติการ Android 4.2.2 ครอบ TouchWiz UX ตัวล่าสุดเช่นเดียวกับ Galaxy S4 Mini ติดกล้อง 5 ล้านพิคเซล บันทึกวิดิโอ HD แม้ว่าดีไซน์จะไม่ดึงดูดวัยรุ่นเท่าไหร่ แต่ราคาขายที่ 6,900 บาท ก็ถือว่าคุ้มอยู่เหมือนกันครับ
Samsung Galaxy Core Duos
Samsung Galaxy Core Duos
จุดขายเด่นด้านการใช้งาน 2 ซิมการ์ด ชิปประมวลผล Dual-Core ตอบสนองการใช้งานครบวงจร ลงแอพพลิเคชั่นเสริมได้เพียบต้องยกให้ Galaxy Core Duos หน้าจอขนาด 4.3 นิ้ว เหมาะกับการใช้งานทั่วไป ขนาดบอดี้พอดีมือ พกพาสะดวก รันบนระบบปฏิบัติการ Android 4.1.2 ครอบบน TouchWiz UX มีบริการเสริมต่างๆ ให้ใช้งานมากมาย ติดกล้องความละเอียด 5 ล้านพิคเซล บันทึกวิดิโอ HD แบตเตอรี่อึดเพียงพอใช้งานได้เต็มวัน อยากเป็นเจ้าของรุ่นนี้สนนราคาประมาณ 7,900 บาทครับ ไม่แพงอย่างที่คิด
Blackberry
Blackberry 9220
Blackberry 9220
อยากแชทในแบบสไตล์ Blackberry ราคาถูกหน่อยตอนนี้ Blackberry 9220 ยังมีให้เลือกซื้อใช้อยู่ครับ ราคาเพียง 4,990 บาท ได้แป้นคีย์บอร์ด QWRTY สุดสมาร์ท แชทผ่าน BBM หรือแอพพลิเคชั่นโซเชี่ยลอื่นๆ ติดกล้อง 2 ล้านพิคเซล แบตเตอรี่ใช้งานได้ยาวนานครับ เนื่องจากไม่รองรับ 3G นั่นเอง โดยรวมเอาไว้พอใช้งานโทรออก รับอีเมล แชทนิดหน่อยก็โอเคอยู่ในราคาไม่ถึง 5,000 บาท
Blackberry Q5
Blackberry Q5
แม้ Blackberry 10 จะไม่ค่อยบูมในบ้านเราจากรุ่นไฮเอนด์ที่มีราคาสูง แต่เร็วๆ นี้ Q5 คาดว่าจะเปิดตัวในราคาหมื่นต้นๆ เท่านั้น กับสเปคหน้าจอขนาด 3.1 นิ้ว พร้อมแป้น QWERTY ในแบบฉบับของ Blackberry ซึ่งหลายคนชอบใช้อยู่ เชื่อมต่อ 3G WiFi GPS ครบเครื่อง ลงแอพพลิเคชั่นเสริมได้มากพอตัวบน Blackberry World ติดกล้องความละเอียด 5 ล้านพิคเซล บันทึกวิดิโอ HD1080p และแบตเตอรี่ 2180 mAh เพียงพอกับการใช้งานเต็มวัน รุ่นนี้ดูแล้วน่าสนใจครับหากคุณชอบแชท ชอบสไตล์ Blackberry อยู่แล้ว
Blackberry Z10
Blackberry-Z10
โมเดลบุกเบิกของ Blackberry 10 แม้ว่าจะเปิดตัวด้วยราคาค่อนข้างสูง แต่ตอนนี้สามารถเป็นเจ้าของได้ในราคาถูกลงมากพอสมควร กับสเปคหน้าจอขนาด 4.2 นิ้ว ชิปประมวลผล Snapdragon S4 (Dual-Core) เพียงพอกับการใช้งานบนโอเอส BB10 ครับ ลื่นมาก ! ลงแอพพลิเคชั่นเสริมจากบน Blackberry World ติดกล้อง 8 ล้านพิคเซล บันทึกวิดิโอความละเอียด Full HD เสียดายแบตเตอรี่อาจจะน้อยไปนิดนึง แต่โดยรวมแล้ว ถ้าคุณชอบสไตล์ทัชล้วนบน Blackberry 10 ลองดูรุ่นนี้ละกัน
Blackberry Q10
Blackberry-Q10
สาวก Blackkbery น่าจะต้องการสมาร์ทโฟน BB10 ตัวท็อป ราคาสูงที่สุดในตอนนี้ – Q10 โดดเด่นด้วยการออกแบบหรูหรา ดูมีระดับคล้าย Blackberry Bold 9900 สเปคโดยรวมใกล้เคียงกับ Z10 ครับ แต่ต่างกันที่ Form Factor รุ่นนี้มาพร้อมกับหน้าจอ Super-AMOLED ขนาด 3.1 นิ้ว, แป้นคีย์บอร์ด QWERTY, ชิปประมวลผล Snapdragon S4 ติดกล้อง 8 ล้านพิคเซล รองรับคอนเทนท์ Full HD แต่หน้าจออาจจะไม่เหมาะกับการดูคลิปสักเท่าไหร่ ด้านราคาก็จัดได้ที่ 22,900 บาท พอๆ กับสมาร์ทโฟนรุ่นท็อปของแบรนด์อื่นๆ เลยล่ะ
Huawei
Huawei Ascend Mate
 
Huawei Ascend Mate
สัมผัสสมาร์ทโฟนหน้าจอใหญ่เบิ้ม 6.1 นิ้ว ในราคาย่อมเยาจาก Huawei ได้แล้ววันนี้ จุดเด่นของ Ascend Mate ไม่พ้นเรื่องหน้าจอขนาดใหญ่ แสดงผลคมชัด เหมาะกับการใช้งานด้านมัลติมีเดียอย่างมาก ชิปประมวลผลภายใน Quad-Core 1.4GHz ตอบสนองการใช้งานทั่วไปได้ดี ลงแอพพลิเคชั่นเสริมจากบน Google Play Store ได้มากมาย ติดกล้องความละเอียด 8 ล้านพิคเซล บันทึกวิดิโอ HD1080p อีกอย่างที่ชอบคืองานประกอบบอดี้ทำออกมาดีทีเดียวครับ แถมแบตเตอรี่จัดเต็ม 4050 mAh อยากเป็นเจ้าของมือถือจอใหญ่จาก Huawei สนนราคาที่ 11,900 บาทเท่านั้นเอง !
Huawei Ascend P6
Huawei Ascend P6
ส่วนใหญ่สมาร์ทโฟนบางเฉียบมักจะสเปคไม่ดีนัก เพราะถูกจำกัดด้านการดีไซน์ฮาร์ดแวร์ภายใน แต่ Ascend P6 กลับทำได้ดีกว่าที่หลายคนคาดไว้ ภายใต้ความบางเฉียบเพียง 6.2 มิลลิเมตร คุณจะได้คุณสมบัติจอ HD ขนาด 4.7 นิ้ว แสดงผลคมชัด มุมมองกว้างสุดๆ รองรับการเชื่อมต่อ 3G ทุกเครือข่าย เพิ่มเมมโมรี่การ์ด MicroSD ได้ , ติดกล้องความละเอียด 8 ล้านพิคเซล (F/2.0) ถ่ายในที่แสงน้อยได้ดีเยี่ยม แบตเตอรี่ 2000 mAh ขอบเครื่องเป็นโลหะ เพิ่มความทนทาน งานประกอบทำออกมาแน่นหนาครับ สมราคา 13,990 บาท เพราะไม่มีแบรนด์ไหนทำออกมาแบบ Ascend P6 ลองเล่นแล้วจะติดใจ !
Apple
Apple iPhone 5
Apple iPhone 5
เรียกว่าเป็นรุ่นในตำนานเลยก็ว่าได้ เนื่องจาก Apple นำ iPhone 5c มาทดแทน iPhone 5 เดิมทำให้รุ่นนี้กลายเป็นอะไรที่น่าหามาครอบครองไว้ จากบอดี้โลหะ Unibody อันเป็นเอกลักษณ์เฉพาะ สเปคการใช้งานอยู่ในเกณฑ์ดี หน้าจอ Retina Display 4.0 นิ้ว, กล้อง iSight 8 ล้านพิคเซล, ชิปประมวลผล Apple A6 ฯลน และรองรับ iOS 7 เต็มรูปแบบ หากคุณคิดว่า iPhone 5c แพงเกินไป หรือไม่ถูกใจ iPhone 5 รุ่นเดิมยังคงตอบโจทย์คุณได้ครับ ติดตามโปรโมชั่นในงาน TME2013 รับรองว่า 3 ค่ายมือถือใหญ่จัดเต็มแน่นอน
Apple iPad with Retina Display
Apple iPad with Retina Display
แม้ว่าแท็ปเล็ตจอ 9.7 นิ้วอย่าง iPad จะไม่ถูกพูดถึงมากนักในงาน Thailand Mobile Expo ที่ผ่านมา แต่ก็มีจำหน่ายผ่าน 3 ค่ายมือถือชั้นนำครับ พร้อมโปรโมชั่นเด็ดสุดยอด สำหรับ iPad with Retina Display หรือ iPad 4 ยังคงโดดเด่นในด้านหน้าจอความละเอียดสูง แสดงผลคมชัดขั้นเทพ, ชิปประมวลผล Apple A6X แรงสะใจ ยังคงอัพเดท iOS 7 ใช้งานลื่นไหลสบายๆ ติดกล้อง 5 ล้านพิคเซล บอดี้โลหะให้สัมผัสพรีเมี่ยม และแบตเตอรี่ลากยาวเต็มวันได้ ราคาเริ่มต้น 20,500 บาท (Cellular+WiFi) อันนี้ยังไม่นับโปรโมชั่นนะจ๊ะ
สนับสนุนเนื้อหา: www.thailandmobileexpo.com