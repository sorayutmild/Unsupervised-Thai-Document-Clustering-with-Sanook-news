ยังคงเป็นประเด็นที่แฟนลูกหนังบ้านเราให้การจับตามองว่าสุดท้ายแล้วปัญหาระหว่าง ดัง วัน ลัม ผู้รักษาประตูทีมชาติเวียดนาม กับ เอสซีจี เมืองทอง ยูไนเต็ด ต้นสังกัดในศึกโตโยต้า ไทยลีก จะจบลงอย่างไรล่าสุด นายทวารวัย 27 ปี ก็ยังคงใช้ชีวิตอย่างอิสระเดินทางไปพักผ่อนเที่ยวทะเลอย่างสบายใจกับหวานใจ ซอนย่า ฟิตเนสไอดอลสุดเซ็กซี่ แถมยังมีการโพสต์ภาพลงในโลกโซเชียลทำให้แฟนบอลเมืองทองไม่โอเคกับการกระทำนี้โดยถึงตอนนี้เป็นเวลาเกือบหนึ่งเดือนแล้วที่ นายด่านวัย 27 ปี ยังคงไม่เข้ามารายงานตัวซ้อมกับทีมทั้งที่ยังเหลือสัญญาอยู่กับสโมสร ขณะเดียวกันเจ้าตัวก็อ้างว่าได้ยกเลิกสัญญากับทีมเป็นที่เรียบร้อยแล้วด้าน อังเดรย์ กรูชิน เอเยนต์ของนายด่านเวียดนาม ออกมาย้ำอีกครั้งว่า ดัง วัน ลัม ได้ยกเลิกสัญญากับ "กิเลนผยอง" เป็นที่เรียบร้อยแล้วผ่านทางอีเมล 2 ครั้ง เนื่องจากทางต้นสังกัดค้างจ่ายเงินค่าเหนื่อย 2 เดือนในเวลาต่อมา รณฤทธิ์ ซื่อวาจา ผู้อำนวยการเมืองทองฯ ได้ออกมาชี้แจงเรื่องดังกล่าวว่า ทางสโมสรยังคงยืนยันว่าไม่ได้ยกเลิกสัญญาแต่อย่างใด และไม่ได้ค้างจ่ายเงินเดือน แต่เป็นการขอพักชำระ 30% ในแต่ละเดือนเท่านั้น และพร้อมจ่ายในเดือน ม.ค. นี้ก่อนที่เมื่อสองวันก่อน บี บางปะกง คอลัมนิสต์คนดังได้มีโอกาสสัมภาษณ์ "พี่วิ" คุณระวิ โหลทอง บิ๊กบอสใหญ่ของกิเลนผยอง เกี่ยวกับเรื่องนี้ซึ่งได้ข้อสรุปว่า คงไม่มีการเจรจาเกิดขึ้นอีกแล้ว ทุกอย่างปล่อยให้เป็นไปตามกระบวนการที่ทำเรื่องฟ้องร้องไปถึงฟีฟ่าเท่านั้น สำหรับ ดัง วัน ลัม ที่มีคุณพ่อเป็นชาวเวียดนาม และคุณแม่เป็นชาวรัสเซีย เริ่มต้นเส้นทางลูกหนังกับ สปาร์ตัก มอสโก ก่อนย้ายมาสร้างชื่อกับ ไฮฟง ซิตี้ ในวีลีก จากนั้น เอสซีจี เมืองทอง ยูไนเต็ด คว้าตัวมาเฝ้าเสาเป็นมือหนึ่งของทีมเมื่อปี 2019 ก่อนถูก มาริโอ ยูรอฟสกี้ กุนซือคนใหม่ดร็อปเป็นมือสองในช่วงปลายปีที่ผ่านมา

 