ทีมชาติไทยลงฝึกซ้อมครั้งแรก หลังจากที่เดินทางถึงประเทศฟิลิปปินส์ เมื่อวานนี้ (16 พฤศจิกายน) โดยเฮดโค้ช เกียรติศักดิ์ เสนาเมือง ยอมรับว่าสภาพจราจรมีปัญหาพอสมควร"ฝ่ายจัดการแข่งขันก็ได้ให้มาซ้อมที่มหาวิทยาลัย ซึ่งมีการแข่งขันอยู่ ซึ่งก็อย่างที่เห็น หญ้ายังยาวและยังไม่มีการตัด แต่ก็ไม่เป็นไร เราก็ต้องดูเด็กของเรา ก็ต้องระวังเพราะสนามเป็นหลุม เมื่อวานก็ได้พักแล้ว เราก็วอร์มนิดหน่อย" ซิโก้ กล่าวเริ่ม"เราต้องป้องกันตัวเอง เพราะใกล้จะแข่งแล้ว ก็เน้นทบทวน แท็คติกวิธีการเล่น เพิ่มเติมจากเกมที่เล่นกับออสเตรเลียเราก็มาเตรียมความพร้อม เพราะการเล่นซูซูกิ คัพ ก็จะเป็นอีกแบบหนึ่ง ในระดับเอเชียเราต้องเน้นเกมรับ แต่ในระดับอาเซียนทุกทีมก็จะพยายามตั้งรับใส่ เราก็ต้องปรับ""การจราจร กรุงเทพฯรถก็ติด แต่ที่นี่ติดกว่า 3-4 เท่า เมื่อวานเดินทางแค่ 10 กิโลเมตร ต้องใช้เวลาเกือบ 2 ชั่วโมง ตรงนี้ก็เป็นปัญหาแน่นอน เราต้องเดินทางเร็วขึ้น เพราะการเดินทางก็จะทำให้เสียสมาธิ เพราะรถมันเคลื่อน มันโยกตลอด ตรงนี้เราก็พยายามทำให้นักเตะมีสมาธิ"

"ส่วนนักเตะต้องเช็คความฟิตอีกครั้ง หลายคนก็น่าจะมีความล้า แต่ทุกคนก็น่าสมบูรณ์พร้อมสำหรับเกมแรก การเล่นในช่วงบ่ายก็ถือว่าเป็นการวัดกันว่าใครฟิตกว่ากัน ก็ถือว่าอากาศร้อนเหมือน เจ้าภาพจัดมาอย่างนี้ ถ้าอยากเห็นฟุตบอลมีคุณภาพ เราก็สามารถเตะ 5-6 โมงก็ได้""แน่นอนแมตช์แรกเราต้องเก็บสามแต้ม ถ้าไม่ได้สามแต้มก็จะมีผลต่อสภาพจิตใจ เราต้องเดินทีละเกม ก็รอดูอินโดฯอีกทีว่าเป็นยังไง""การมาคราวนี้กับคราวก่อนถือว่าแตกต่างกัน เพราะการมาแข่งขันคราวก่อน ความคาดหวังไม่ได้สูง เพราะว่าเราใช้เด็กๆมาเล่น แต่ก็ถูกจังหวะที่เด็กทุกคนได้เล่นก็ได้แชมป์ แต่เราต้องระวังและห้ามประมาท เพราะทุกทีมต่างก็เตรียมตัวมาดี""อินโดนีเซีย โดนแบนมา เราก็ไม่มีข้อมูลมากมายนัก เพราะเขาไม่ได้เล่นในระดับนานาชาติ ตรงนี้ถ้ามองเรื่องความกระหาย เขาน่าจะมีมาก แต่เขาไม่ได้เล่นเกมเยือน แต่การไม่มีเกมนานาชาติ พวกเขาก็จะไม่รู้ว่าคู่ต่อสู้ไปถึงไหนแล้ว"ฟุตบอลชิงแชมป์อาเซียน กลุ่มเอ นัดแรก ทีมชาติไทย จะพบกับ ทีมชาติอินโดนีเซีย ในวันที่ 19 พฤศจิกายน พ.ศ. 2559 เวลา 15.30 น. ถ่ายทอดสดทางช่อง 7