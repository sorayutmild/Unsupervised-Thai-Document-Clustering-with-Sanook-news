
จากกรณีที่ นายรัชตะ อายุ 37 ปี  ใช้อาวุธปืนขนาด 9 มม. กระหน่ำยิงใส่ร่างของ นายประเสริฐ อายุ 82 ปี ผู้เป็นบิดา จำนวน 5 นัด จนเสียชีวิตภายในบ้าน ม.9 บ้านหนองแจง อ.ท่ายาง จ.เพชรบุรี เมื่อช่วงเวลา 19.30 น. ของวันที่ 3 มี.ค.ที่ผ่านมา ซึ่งในช่วงเช้าเพิ่งมีการจัดพิธีแต่งงานพี่สาวของนายรัชตะ
ล่าสุด (4 มี.ค.) ผู้สื่อข่าวรายงานว่า เมื่อเวลา 09.00 น. นายสยุมพร สายพิรุณทอง ทนายความ ได้นำนายรัชตะ ผู้ตกเป็นผู้ต้องหาฆ่าพ่อของตนเอง พร้อมนำอาวุธปืนขนาด 9 มม. เข้ามอบตัว ที่ สภ.ท่ายาง
โดย นายรัชตะ สารภาพว่า ตนเองทำไปเพราะบันดาลโทสะ เนื่องจากก่อนเกิดเหตุ ตนมีอาการเมาสุราจากงานเลี้ยงแต่งงานพี่สาวภายในบ้านหลังเกิดเหตุ และเมื่องานพิธีแต่งงานเสร็จในช่วงเย็น ตนได้ช่วยขนเต็นท์ไปเก็บในศาลากลางหมู่บ้าน
กระทั่งขับขี่รถจักรยานยนต์กลับเข้าบ้าน เห็นบิดากำลังพูดจาโต้เถียงและใช้กำลังทำร้ายแม่ ด้วยสาเหตุธุรกิจภายในบ้าน ตนจึงได้เข้าไปต่อว่าพ่อและเกิดการท้าทายกันขึ้น ทำให้ตนบันดาลโทสะขาดสติชักปืนจากเอวออกมายิงใส่ร่างนายประเสริฐ ผู้เป็นบิดาจำนวน 5 นัด จนร่างพ่อฟุบลงนอนจมกองเลือดอยู่ภายในบ้าน
จากนั้นตนได้วิ่งไปหลบซ่อนตัวอยู่ภายในโรงงานผลิตน้ำดื่มของนายสยุมพร ผู้เป็นนายจ้าง ซึ่งตั้งอยู่ฝั่งตรงข้ามกับบ้านตน แต่ด้วยความสำนึกผิดที่ต้องกลายเป็นผู้ต้องหาฆ่าพ่อตนเอง จึงปรึกษากับนายสยุมพร ก่อนที่นายสยุมพรจะติดต่อเจ้าหน้าที่เพื่อนำตัวนายรัชตะ พร้อมอาวุธปืนที่ใช้ในการก่อเหตุเข้ามอบตัวในวันรุ่งขึ้น
เบื้องต้น เจ้าหน้าที่แจ้งข้อหาฆ่าบุพการีโดยเจตนา และพกพาอาวุธปืนไปในเมืองหมู่บ้านทางสาธารณะ โดยไม่มีเหตุอันควรหรือเร่งด่วนตามสมควรแก่พฤติการณ์ โดยไม่ได้รับอนุญาต จากนั้นนำตัวส่งร้อยเวรสอบสวนดำเนินคดีตามกฎหมายต่อไป