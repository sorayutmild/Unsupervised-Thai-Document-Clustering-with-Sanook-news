เจ้าหน้าที่นำ ณัฐวุฒิ พร้อมแกนนำรวม 5 ขึ้นเฮลิคอปเตอร์ 3 ลำ นำตัวไปควบคุมที่ค่ายนเรศวร อ.ชะอำ จ.เพชรบุรี คุมเข้มห้ามบุคคคลภายนอกเข้าเด็ดขาด
เมื่อเวลาประมาณ 16.30 น.(19 พ.ค.) กำลังเจ้าหน้าที่ตำรวจหน่วยอรินทราช คุมตัวนายณัฐวุฒิ ไสยเกื้อ นายขวัญชัย ไพรพนา นายวิภู แถลง นายนิสิต สินธุไพร และ เจ๋ง ดอกจิก รวม 5 คน เดินทางด้วยเฮลิคอปเตอร์ของสำนักงานตำรวจแห่งชาติจำนวน 3 ลำ ไปควบคุมตัวที่กองกำกับการ 3 กองบังคับการสนับสนุนทางอากาศ ค่ายนเรศวร อ.ชะอำ จ.เพชรบุรี โดยจัดกำลังหน่วยนเรศวร 261 คอยรับตัว ซึ่งมี พล.ต.อ.อดุลย์ แสงสิงแก้ว ที่ปรึกษา สบ.10 เป็นผู้ควบคุมตัวไป และมีผู้บัญชาการตำรวจภูธรภาค 7 ผู้บังคับการตำรวจภูธร จ.เพชรบุรี รวมอยู่ด้วย ซึ่งทั้งหมดอยู่ในสภาพอิดโรยและมีสีหน้าเคร่งเครียด โดยพล.ต.ต.เทพ อมรโสภิต ผบก.ค่ายนเรศวรได้เตรียมอาคารกองกำกับการ 3 ซึ่งเป็นอาคาร 2 ชั้นไว้เป็นที่ควบคุมตัวและสอบสวนโดยมีการวางลวดหนามล้อมรอบอาคารไว้หนาแน่นและจัดกำลังไว้โดยห้ามบุคคลภายนอกและสื่อมวลชนเข้าไปในบริเวณดังกล่าวเด็ดขาด โดยก่อนหน้านี้เวลาประมาณ 16.00 น.ได้มีการนำตัวแนวร่วม นปช. จำนวน 15 คน เป็นชาย 13 หญิง 2 มาควบคุมตัวและสอบปากคำไว้ก่อนหน้าแล้วในบริเวณอาคารใกล้เคียงกัน ซึ่งได้มีการจัดที่นอนไว้รองรับการควบคุมตัวไว้ภายในอาคารด้วยเช่นกัน
ขณะที่ ผู้สื่อข่าวรายงาน นายอริสมันต์ พงษ์เรืองรอง แกนนำ นปช. ถูกจับตัวได้แล้ว ที่สถานีรถไฟฟ้าเพลินจิต ขณะนี้ถูกควบคุมตัวไปสอบสวนที่ค่ายเนรศวร เช่นกัน
 