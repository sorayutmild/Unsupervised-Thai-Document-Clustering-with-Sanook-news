ธนัตถ์ ธนากิจอำนวย หรือ ไฮโซลูกนัท ถูกยิงเข้าดวงตา คิ้วขวาแตกเลือดอาบ ขณะเข้าร่วมปราศรัยใน #ม็อบ13สิงหา 
(13 ส.ค.64) นายธนัตถ์ ธนากิจอำนวย หรือ ไฮโซลูกนัท แกนนำกลุ่มสลิ่มกลับใจ ในฐานะอดีตแนวร่วม กปปส. เดินทางมาร่วมชุมนุมกับกลุ่มทะลุฟ้า ที่อนุสาวรีย์ชัยสมรภูมิ ในการเคลื่อนขบวนไปยังบ้าน พล.อ.ประยุทธ์ จันทร์โอชา นายกรัฐมนตรี เพื่อขับไล่ให้ลาออกจากตำแหน่ง โดยกล่าวว่า ไม่ได้กังวลแม้ก่อนหน้านี้ตำรวจจะมีการเข้าสลายการชุมนุม เพราะวันนี้ได้พูดคุยกับแกนนำกลุ่มทะลุฟ้าที่จัดกิจกรรมแล้ว ซึ่งกลุ่มทะลุฟ้ายืนยันแล้วว่าจะต่อสู้แบบสันติวิธีจริงๆ ซึ่งที่ผ่านมาเห็นความผิดพลาดจากการปะทะกันในหลายๆ ครั้งที่ผ่านมา และทางกลุ่มทะลุฟ้ามองเห็นแล้วว่า ไม่ใช่แนวทางการต่อสู้ จึงได้เรียนรู้และพัฒนาแนวทางการต่อสู้เพื่อให้ได้ชัยชนะมา

ส่วนกลุ่มคนที่พยายามจะขว้างปาสิ่งของใส่เจ้าหน้าที่นั้น เชื่อว่าวันนี้จะมีน้อยลง ซึ่งอาจจะห้ามไม่ได้ แต่ไม่ว่าจะเกิดอะไรขึ้นมันไม่สามารถเทียบได้กับการบริหารงานที่ผิดพลาดของรัฐบาล จึงขอให้รัฐบาลหยุดพล่ามเรื่องข้าวของเสียหายและมารักษาชีวิตคนเมตตาเยาวชน ถ้าคิดได้ก็ลาออกไป โดยนายธนัตถ์ ได้ร่วมปราศรัยผ่านเครื่องขยายเสียง โจมตีรัฐบาล พล.อ. ประยุทธ์ จันทร์โอชา ก่อนเข้าขบวนถือป้ายร่วมเดินไปราบ 1
หลังจากที่กลุ่มผู้ชุมนุมได้เดินทางมาถึงสามเหลี่ยมดินแดงเมื่อเวลา 17.10 น. ได้มีเหตุการณ์ชุลมุนเกิดขึ้น โดยมีกลุ่มผู้ชุมนุมบางส่วนได้ทำการขว้างปาสิ่งของ พลุ และมีเสียงดังคล้ายวัตถุระเบิด และประทัดดังตลอดเวลา
 Thalufah-ทะลุฟ้า
โดยทางเจ้าหน้าที่ตำรวจได้ยิงแก๊สน้ำตาออกมายังบริเวณผู้ชุมนุมอย่างต่อเนื่อง และเวลา 17.25 น. แกนนำผู้ชุมนุมทะลุฟ้าได้ประกาศยุติการชุมนุม โดยเจ้าหน้าที่ตำรวจยังคงยิงแก๊สน้ำตาอย่างต่อเนื่อง จึงทำให้กลุ่มผู้ชุมนุมและสื่อถอยออกจากบริเวณดังกล่าวมาอยู่กันบริเวณถนนอโศก-ดินแดง ที่มุ่งหน้าไปยังอนุสาวรีย์ชัยสมรภูมิ และยังมีมวลชนบางส่วนยังคงปักหลักบริเวณนี้
มีรายงานว่า นายธนัตถ์ หรือ ไฮโซลูกนัท ได้รับบาดเจ็บบริเวณดวงตาและคิ้วขวาแตก มีเลือดไหลอาบใบหน้า ซึ่งยังไม่แน่ชัดว่ามาจากการยิงกระสุนยางหรือกระสุนจากแก๊สน้ำตา โดยผู้ชุมนุมยืนยันว่ากระสุนมาจากฝั่งตำรวจ คฝ.
17.51 น. แกนนำกลุ่มทะลุฟ้า ประกาศผ่านเครื่องขยายเสียง ขอให้มวลชนกลับบ้านทันทีหลังยุติการชุมนุม เพื่อป้องกันเหตุรุนแรงที่จะเกิดขึ้น โดยระบุว่า จะกลับมาพบกันใหม่อีก
20.15 น. เจ้าหน้าที่ยังคงใช้แก๊สน้ำตา สลายผู้ชุมนุมบางส่วนที่อยู่บริเวณหน้าแฟลตดินแดง มีการขว้างปาสิ่งของคล้ายประทัด และยังคงมีรถสัญจรผ่านบริเวณดังกล่าว

ไฮโซลูกนัท ธนัตถ์ ธนากิจอำนวย เจ้าของธุรกิจอุปกรณ์สื่อสาร-อสังหาฯ กับรายได้สุดทึ่ง

