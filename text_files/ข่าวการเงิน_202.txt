คลังเปิดเงื่อนไขการลงทะเบียนผู้มีรายได้น้อยเพื่อสวัสดิการแห่งรัฐ ต้องอายุ18 ขึ้นไป ว่างงาน หรือมีรายได้ไม่เกิน 1 แสนต่อปี โดยต้องยินยอมเปิดเผยข้อมูลรายได้ หนี้สินและทรัพย์สินให้ทราบ เปิดให้ลงทะเบียนผู้มีรายได้น้อย 15 ก.ค.- 15 ส.ค 59เท่านั้น
นายพรชัย ฐีระเวช รองผู้อำนวยการสำนักงานเศรษฐกิจการคลัง ในฐานะโฆษกสำนักงานเศรษฐกิจ การคลัง แถลงว่า ตามที่คณะรัฐมนตรีในคราวการประชุมเมื่อวันที่ 14 มิถุนายน 2559 มีมติรับทราบโครงการลงทะเบียนเพื่อสวัสดิการแห่งรัฐ ซึ่งการดำเนินการดังกล่าวจะช่วยให้รัฐบาลมีข้อมูลที่ถูกต้องและจะนำข้อมูลดังกล่าวไปใช้ในการจัดสวัสดิการเพื่อช่วยเหลือผู้มีรายได้น้อยอย่างเหมาะสมต่อไป จึงขอเชิญชวนประชาชนผู้มีรายได้น้อยมาลงทะเบียนโดยมีเงื่อนไขและวิธีการที่สำคัญ ดังนี้
1.คุณสมบัติของผู้มีสิทธิลงทะเบียน:ต้องมีคุณสมบัติ ดังนี้
1.1 มีสัญชาติไทย1.2 มีอายุตั้งแต่ 18 ปีขึ้นไป โดยต้องเกิดก่อนวันที่ 16 สิงหาคม 25411.3 ว่างงานหรือมีรายได้ไม่เกิน 100,000 บาทในปี 2558
ทั้งนี้ ผู้ลงทะเบียนจะต้องยินยอมเปิดเผยข้อมูลส่วนบุคคลของตน เช่น รายได้ การถือครองทรัพย์สิน หนี้สินที่คงค้าง เป็นต้น เพื่อให้รัฐบาลมีข้อมูลสำหรับนำไปใช้ในการจัดทำสวัสดิการของรัฐ
2. ช่วงเวลาในการลงทะเบียน: ระหว่างวันที่ 15 กรกฎาคม ถึงวันที่ 15 สิงหาคม 2559
3. หลักฐานที่ต้องใช้ในการลงทะเบียน: บัตรประจำตัวประชาชน
4. สถานที่ลงทะเบียน: สาขาของธนาคารเพื่อการเกษตรและสหกรณ์การเกษตร ธนาคารออมสินและธนาคารกรุงไทย จำกัด (มหาชน) โดยลงทะเบียนที่ธนาคารใดธนาคารหนึ่งเท่านั้น
5. วิธีการลงทะเบียน มี 2 วิธี :
วิธีที่ 1: การกรอกแบบลงทะเบียน ณ ธนาคาร ให้ดำเนินการดังนี้
1) ยื่นบัตรประชาชนให้แก่เจ้าหน้าที่ของธนาคาร2) รับแบบลงทะเบียนจากเจ้าหน้าที่ธนาคาร แล้วกรอกแบบลงทะเบียนพร้อมทั้งลงลายมือชื่อด้วยตนเอง3) เจ้าหน้าที่ธนาคารจะให้เอกสาร (เป็นหางตั๋วแผ่นเล็ก ๆ) ให้ผู้ลงทะเบียนเก็บไว้เพื่อเป็นหลักฐานการลงทะเบียน วิธีที่ 2: การกรอกแบบลงทะเบียนจากสถานที่อื่น แล้วจึงนำมายื่นที่ธนาคาร ให้ดำเนินการดังนี้
1) ดาวน์โหลดแบบลงทะเบียนจากเว็บไซต์ของกระทรวงการคลัง ธนาคารเพื่อการเกษตรและสหกรณ์การเกษตร ธนาคารออมสิน หรือธนาคารกรุงไทย จำกัด (มหาชน)
2) กรอกแบบลงทะเบียนพร้อมทั้งลงลายมือชื่อด้วยตนเอง
3) ติดต่อที่สาขาของธนาคาร โดยยื่นบัตรประชาชนพร้อมทั้งแบบลงทะเบียนตามข้อ 2) ให้แก่เจ้าหน้าที่ของธนาคาร
4) เจ้าหน้าที่ธนาคารจะให้เอกสาร (เป็นหางตั๋วแผ่นเล็ก ๆ) ให้ผู้ลงทะเบียนเก็บไว้เพื่อเป็นหลักฐานการลงทะเบียน
6. การตรวจสอบผลการลงทะเบียน: ตั้งแต่วันที่ 1 ตุลาคม 2559 เป็นต้นไป ผู้ลงทะเบียนสามารถเข้าไปที่หน้าเว็บไซต์ของกรมสรรพากร แล้วกรอกหมายเลขบัตรประจำตัวประชาชนของตน โดยระบบจะแจ้งผลการลงทะเบียนให้ทราบว่า ได้ลงทะเบียนเรียบร้อยแล้วหรือไม่
7. การจัดสวัสดิการให้แก่ผู้มีรายได้น้อย: รัฐบาลจะบูรณาการฐานข้อมูลแล้วนำไปใช้ในการจัดสวัสดิการให้แก่ผู้มีรายได้น้อยในอนาคต เพื่อยกระดับคุณภาพชีวิตของผู้มีรายได้น้อยอย่างเหมาะสมและยั่งยืน