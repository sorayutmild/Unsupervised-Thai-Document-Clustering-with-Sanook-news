[รีวิว] Samsung Galaxy Tab 7.7 แท็บเล็ตแรงจัด หน้าจอ Super AMOLED Plus ใช้งานเป็นโทรศัพท์ได้ (Samsung Galaxy Tab 7.7 review)
ถ้ากล่าวถึงผลิตภัณฑ์ในตระกูล แท็บเล็ต (Tablet) ตัวเด่นๆ นอกจาก ไอแพด 2 (iPad 2) ซึ่งใช้ระบบปฏิบัติการ iOS แล้ว อีก 1 ยี่ห้อที่ถือว่า มีแท็บเล็ต (Tablet) เปิดตัวค่อนข้างเยอะมาก นั่นก็คือ Samsung กับ Samsung Galaxy Tab นั่นเอง เรียกได้ว่า นับตั้งแต่เปิดตัว Samsung Galaxy Tab รุ่นแรก ขนาด 7 นิ้ว เมื่อปลายปี 2010 จนถึงวันนี้ แท็บเล็ตในตระกูล Galaxy Tab จากซัมซุง (Samsung) ก็มีถึง 5 รุ่นด้วยกัน ได้แก่ Samsung Galaxy Tab 7, Samsung Galaxy Tab 10.1, Samsung Galaxy Tab 8.9, Samsung Galaxy Tab 7.0 Plus และรุ่นล่าสุด Samsung Galaxy Tab 7.7 ซึ่งเว็บไซต์ TechmoBLOG จะนำมารีวิวให้ชมกันในวันนี้นั่นเอง
ย้อนกลับไปที่งาน Thailand Mobile Expo 2012 เมื่อปลายเดือนมกราคม 2555 ที่ผ่านมา ที่บูธของซัมซุง (Samsung) ได้มีการนำ Samsung Galaxy Tab 7.7 มาเปิดตัวในงานด้วยเช่นกันครับ เรียกได้ว่า Samsung Galaxy Tab 7.7 ถือเป็นแม่ทัพของ Galaxy Tab ในขณะนี้เลยก็ว่าได้ เนื่องจากมีครบทุกฟังก์ชั่นการใช้งาน และหน้าจอแบบ Super AMOLED Plus ที่ให้สีสันสว่าง สดใส และคมชัด อีกทั้ง ยังสามารถใช้เป็นโทรศัพท์ได้ในตัวอีกด้วย
ก่อนจะไปชมตัวเครื่องงามๆ มาดูสเปค Samsung Galaxy Tab 7.7 กันก่อนครับ
- จอแสดงผลขนาด 7.7 นิ้ว แบบ Super AMOLED Plus ความละเอียด 1280x800 พิกเซล- ระบบประมวลผลแบบ Dual-core Cortex A9 Processor ความเร็วในการประมวลผล 1.4GHz- ระบบประมวลผลภาพ (GPU) Mali-400MP GPU- หน่วยความจำ RAM ขนาด 1GB- ระบบปฏิบัติการแอนดรอยด์ 3.2 Honeycomb- กล้องด้านหลัง ความละเอียด 3.2 ล้านพิกเซล พร้อมแฟลช กล้องด้านหน้า ความละเอียด 2 ล้านพิกเซล สำหรับการใช้งาน Video Call- แบตเตอรี่ขนาด 5100 mAh
สัมผัสเบาๆ กับ Samsung Galaxy Tab 7.7

สำหรับ Samsung Galaxy Tab 7.7 นั้น ยังคงเป็นแท็บเล็ต (Tablet) ที่เน้นคอนเซปท์เดิมๆ นั่นก็คือ บาง และเบา ซึ่งจะเห็นได้จาก แท็บเล็ต (Tablet) รุ่นถัดจาก Samsung Galaxy Tab 10.1 เรื่อยมา จนถึง Samsung Galaxy Tab 7.0 Plus ซึ่งขนาดของ Samsung Galaxy Tab 7.7 นั้น พบว่า บางเพียง 7.89 มิลลิเมตรเท่านั้น แถมยังมีน้ำหนักเพียง 335 กรัมเท่านั้น ซึ่งเบากว่า Samsung Galaxy Tab 7.0 Plus (ที่ตัวเครื่องเล็กกว่า) 10 กรัมด้วยกันครับ

พลิกกลับมาด้านหลังตัวเครื่อง พบว่า ทำมาจากวัสดุประเภทโลหะครับ ที่ให้ความรู้สึกแข็งแรง ทนทาน ไม่ใช่กรอบหลังแบบพลาสติกก๊องแก๊งอีกต่อไป ส่วนโลโก้ Samsung ด้านหลังนั้น อยู่ในแนวเดียวกับการวางเครื่องในแนวตั้ง ซึ่งน่าจะเน้นให้เห็นว่า Samsung Galaxy Tab 7.7 นั้น เหมาะกับการใช้งานในแนวตั้ง (Samsung Galaxy Tab 10.1 โลโก้ซัมซุง อยู่ในตำแหน่งแนวนอน) อย่างไรก็ดี Samsung Galaxy Tab 7.7 รองรับการใช้งานทั้งแนวตั้ง และแนวนอนครับ

ส่วนที่เพิ่มมาในด้านหน้าตัวเครื่อง นอกจากกล้องความละเอียด 2 ล้านพิกเซล สำหรับการใช้งาน Video call แล้ว ยังมีลำโพงสำหรับสนทนาเพิ่มเข้ามาด้วย เนื่องจาก Samsung Galaxy Tab 7.7 รองรับการใช้งานโทรศัพท์นั่นเองครับ

ด้านข้างตัวเครื่อง ประกอบด้วยปุ่มแบบ Hardware 2 ปุ่ม ได้แก่ ปุ่มเปิด-ปิด-ล็อคเครื่อง และปุ่มเพิ่ม-ลดเสียง ส่วนที่เห็นถัดลงมานั้น คือ อินฟราเรดครับ ซึ่งจะมีเฉพาะรุ่นที่นำมารีวิวเท่านั้น ส่วนเครื่องที่จำหน่ายจริง จะไม่มีอินฟราเรดครับ

พลิกมาอีกด้าน จะเจอกับ ช่องสำหรับ microSD ที่สามารถเพิ่มได้สูงสุด 32GB และช่องสำหรับใส่ SIM card ขนาดปกติ ที่รองรับการใช้งานทั้ง GSM (850/900/1800/1900 MHz) และ 3G (850/900/1900/2100 MHz) เรียกได้ว่า ไม่ว่าจะใช้เครือข่ายไหน ก็สามารถรองรับได้หมดครับ

ด้านล่างตัวเครื่อง เป็นพอร์ตแบบ 30-pin สำหรับการเชื่อมต่อต่างๆ เช่น ชาร์จแบตเตอรี่, เชื่อมต่อกับคอมพิวเตอร์ หรือเชื่อมต่อกับอุปกรณ์เสริมอื่นๆ และช่องไมโครโฟน สำหรับการใช้งานโทรศัพท์ และลำโพงแบบ Stereo อีก 2 ช่อง

ด้านบน เป็นหูฟังขนาดมาตรฐาน 3.5 มิลลิเมตร และไมโครโฟน

ด้านหลัง เป็นกล้องความละเอียด 3 ล้านพิกเซล แบบ Auto-focus พร้อมไฟแฟลช และสามารถถ่ายภาพเคลื่อนไหวได้สูงสุดที่ขนาด 720p

เปรียบเทียบขนาดกับ iPad 2 ครับ จะเห็นว่า เครื่องเล็กกว่ามาก และที่สำคัญ บางกว่า iPad 2 อีกด้วย (Samsung Galaxy Tab 7.7 หนา 7.9 มิลลิเมตร ส่วน iPad 2 หนา 8.8 มิลลิเมตร)

เปรียบเทียบความหนาระหว่าง 2 เครื่องแบบชัดๆ ครับ มองด้วยตาเปล่า แยกไม่ค่อยออกเท่าไหร่