โตโน่ เปิดใจทะเลาะกับ แตงโม จริง ยอมรับตอนนี้ย้ายกลับมาอยู่กับแม่ ยังไม่อยากใช้คำว่าเลิกกัน
หลังจากที่ฝ่าย แตงโม ได้โพสต์ข้อความบนอินสตาแกรมในทำนองคล้ายความรักกำลังมีปัญหา โดยมีภาพเขียนว่า "Closed" พร้อมกับข้อความระบุว่า "ขอบคุณ Followers ทุกคน ขอบคุณสำหรับการติดตามและทุกกำลังใจ แล้วพบกันใหม่นะคะ God bless You all"
นอกจากนี้ยังมีการโพสต์ข้อคิดเรื่องความรัก และเจ้าตัวได้เปลี่ยนชื่ออินสตาแกรมเป็น "เมลอนเฟิร์สแชปเตอร์" แฟนคลับหลายคนต่างภาวนาว่าขออย่าให้คู่รักที่เขาชื่นชอบต้องปิดฉากแบบนี้เลย
ล่าสุด วันนี้ (20 พ.ค.) โตโน่ ได้ออกมาให้สัมภาษณ์กับสื่อมวลชนเกี่ยวกับเหตุการณ์ดังกล่าว โดยระบุว่า ความรักของตนเองกับ "แตงโม" กำลังมีปัญหากันจริง และตอนนี้ได้ย้ายกลับมาอยู่บ้านตัวเองแล้วตอนนี้มีข่าวลือเกี่ยวกับสถานะครอบครัวออกมาเยอะมาก ?"ตอนนี้ผมกับเขาได้เจอกันน้อยลง เพราะต่างฝ่ายต่างทำงานค่อนข้างหนักเลยทำให้ไม่มีเวลาให้กัน ถามว่าเคยทะเลาะกันไหม ก็เคยบ้างครับที่ผมหรือเขาจะรู้สึกน้อยใจ เพราะมันก็เป็นเรื่องธรรมดาเนอะ"
สาเหตุหลักที่ทะเลาะกันคือเรื่องอะไร ?"น่าจะเรื่อง เวลา หน้าที่ และความรับผิดชอบที่เราต้องทำครับ"
แต่หลายคนก็สงสัยว่ามันจะเกี่ยวกับข่าวของแตงโมที่ออกมาก่อนหน้านี้ด้วยหรือเปล่า ?"ไม่เกี่ยวเลยครับ เรื่องข่าวพวกนี้ไม่ได้มีความสำคัญอะไรกับผมเลยครับ ผมเชื่อว่าระยะเวลา 2 ปีที่ผ่านมามันน่าจะชัดเจนแล้วนะ"
แล้วกับข่าวที่ออกมาบอกว่า น้องเฌอเบล เขารู้เรื่องทุกอย่างอันนี้คือยังไง ?"มั่วมากครับ ไม่เกี่ยวเลย ไม่มีทางเลยเรื่องมือที่ 3 เลย เป็นไปไม่ได้ครับ ผมเป็นห่วงความรู้สึกโมนะครับเวลามีข่าวเรื่องมือที่ 3 ออกมา เพราะมันไม่ได้เกี่ยวข้องอะไรเลย"
เห็นว่ามีการขนข้าวขนของย้ายออกมาแล้วด้วย ?"ตอนนี้คุณแม่ผมมาอยู่กรุงเทพฯ ครับ และผมก็ออกมาอยู่กับคุณแม่แค่นั้นเอง"
ถ้าหากคุณแม่กลับบ้านไป แล้วเราจะย้ายกลับไปอยู่กับโมเหมือนเดิมไหม ?"ตอนนี้คุณแม่คงอยู่ยาวครับ เพราะนานมากแล้วที่คุณแม่ไม่ได้เดินทางมาอยู่ด้วยกันกับผมแบบนี้"
แสดงว่าตอนนี้ก็อยู่ในช่วงของการปรับจูน ?"เอ่อ...ก็เป็นในช่วงของการพูดคุยเพื่อทำความเข้าใจมากกว่าครับ"
ณ ตอนนี้ใช้คำว่าเลิกได้ไหม ?"ไม่ครับ เพราะปัญหาตรงนี้มันไม่ได้เกี่ยวว่าเราหมดรัก แต่มันเป็นเรื่องของความเข้าใจ ทัศนคติ และการใช้ชีวิตของเรามากกว่า"
จริงๆ แล้วใจเราอยากให้กลับมาคืนกันเหมือนเดิมไหม ?"เอ่อ...ถ้ากลับไปแล้วทุกอย่างเหมือนเดิม เราต่างฝ่ายต่างมีความสุข เข้าใจในสิ่งที่แต่ละคนเป็น มันก็น่าจะกลับมาได้นะครับ แต่ถ้าหากว่าทั้งสองฝ่ายต่างก็ทำเต็มที่แล้วแต่มันยังปรับไม่ได้ก็คงต้องปล่อยให้เป็นเรื่องของอนาคตครับ"
คุณแม่ให้กำลังใจเรายังไงบ้าง ?"ณ ตอนนี้ คุณแม่ถือว่าเป็นกำลังใจสำคัญที่สุดเลยครับ"
ส่วนตัวแล้วเราสองคนยังรักกันอยู่ไหม ?"ครับ บางทีความรักมันไม่ได้เป็นแค่เรื่องของความรู้สึกไง เพราะบางครั้งมันก็เป็นเรื่องของความตั้งใจด้วย ถ้าหากสมุมตว่าวันหนึ่งเราสองคนเลิกกัน มันก็ไม่ได้หมายความว่าเราไม่ได้รักกันนะครับ"
ปัญหาที่เกิดขึ้นมันสะสมมานานแค่ไหนแล้ว ?"จริงๆ มันก็เป็นปัญหาปกติของชีวิตคู่นะครับ เพียงแต่คู่เรามันอาจจะต้องอดทนมากหน่อยเท่านั้นเอง อย่างที่ผมบอกไว้ตั้งแต่แรกครับ เป็นแฟนผมต้องอดทนครับ"
จริงๆ เราสองคนมีปัญหากันมานานแค่ไหนแล้ว ?"น่าจะประมาณ 3 เดือนครับ แต่ที่ห่างกันออกมายังไม่ถึงเดือน"