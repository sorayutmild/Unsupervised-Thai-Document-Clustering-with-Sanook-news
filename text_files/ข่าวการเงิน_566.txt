โฆษกรัฐบาลเชิญชวนผู้สูงวัยที่มีอายุ 60 ปีขึ้นไป สมัครสมาชิก กอช. ก่อนหมดสิทธิ์ 25 ก.ย.นี้
วันที่ 4 ก.ย. 59 พล.ต.สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า วันที่ 25 ก.ย.นี้ จะครบ 1 ปี ของการให้ผู้ที่มีอายุเกิน 60 ปี สามารถสมัครเข้าเป็นสมาชิกกองทุนการออมแห่งชาติ หรือ กอช. ได้ จากปกติจะรับสมัครเฉพาะผู้ที่มีอายุ 15-60 ปีเท่านั้น โดยเงื่อนไขนี้ยังรวมไปถึงผู้ที่อายุ 50 ปีขึ้นไป ที่สมัครสมาชิกกองทุนภายใน 25 ก.ย. นี้ และจะได้เป็นสมาชิกต่อไปอีก 10 ปี นับจากอายุตัวในวันสมัคร รัฐบาลจึงขอเชิญชวนผู้สูงวัยที่มีอายุ 60 ปีขึ้นไป รีบสมัครเป็นสมาชิกกองทุน เพราะหากพ้นกำหนดไปแล้ว จะไม่สามารถสมัครสมาชิกกองทุนได้อีก
ขณะที่ ยอดผู้สมัครสมาชิกกองทุนจนถึงวันที่ 31 ก.ค. ที่ผ่านมา มีจำนวนทั้งสิ้น 437,501 คน มียอดเงินกองทุน 1,313 ล้านบาท โดยประชาชนที่สนใจสามารถสมัครสมาชิกกองทุนได้ที่ธนาคารกรุงไทย, ธนาคารออมสิน และ ธ.ก.ส.ทุกสาขาทั่วประเทศ