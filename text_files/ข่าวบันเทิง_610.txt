ถ้าพูดถึงคุณแม่ที่เลี้ยงลูกคนเดียวจนลูกได้ดี คงหนีไม่พ้นคุณแม่ยังสวยสุดสตรอง “หมู พิมพ์ผกา เสียงสมบุญ” ที่ตอนนี้มีลูกชายโตเป็นหนุ่มรูปหล่อ “น้องนาย ณภัทร เสียงสมบุญ” แถมยังฮอตปังสุดๆ ทั้งงานโฆษณา งานถ่ายแบบประดังเข้ามาแบบไม่ขาดสาย และวันนี้เราจะพาไปย้อนฟังคลิปที่ แม่หมู เคยออกมาเปิดใจ พูดถึงเส้นทางชีวิตของเธอในวันที่รู้ตัวว่าท้อง ผ่านรายการคนดังนั่งเคลียร์ เมื่อได้ฟังต้องขอยกนิ้วให้เลย เธอเป็นผู้หญิงที่สตรองจริงๆค่ะ
"หมูไม่ถือว่าเป็นครอบครัวหมู เป็นครอบครัว ไม่เคยคิดว่าเลยว่าหมูอยู่กับร่วมกับใคร หมูแค่แต่งงาน มีลูกแล้วก็ใช้ชีวิต จะเรียกว่าไม่ได้ใช้ชีวิตคู่เลยด้วยซ้ำ แต่งงานได้แค่ 3 เดือน แล้วเลิกเลย หมูไม่ได้รัก จะเรียกว่าพลาดก็ได้ อาจจะด้วยอะไรก็แล้วแต่ เขาเป็นฝ่ายหลงรักเรามากกว่า แล้วก็ในตอนนั้นชื่อเสียงเรากำลังสุดโต่งเลย เหมือนเราเป็นคนนึงที่เขาปลื้ม แล้วก็เหมือนกับเราพลาดไป”
“พอพลาดเสร็จปุ๊บ แล้วมีสิ่งที่เกิดขึ้นคือ เรารู้ว่าเรามีน้อง แล้วตอนนั้นกำลังถ่ายละครอยู่ด้วย บู๊แหลกเลย พอรู้ว่ามีน้องโลกมันสดใสเลยค่ะ เพราะที่ผ่านมา 3 ปีเราทำงานทุกวัน เอาเงินมากองเยอะๆ ก็ไม่รู้ทำไปเพื่อใคร ชีวิตตัวคนเดียวจริงๆ ป๋าก็อยู่ตอนนั้น แต่ป๋าก็มีครอบครัวของเขามีความสุขมีลูกใหม่ ตอนนั้นทำงานแบบไม่มีจุดหมาย แต่พอรู้ว่าเรามีลูก ดีใจมาก ประกอบกับเขาคุกเข่าขอแต่งงานเลยว่าเขาจะดูแลเรา หมูก็เลยคิดว่าอยู่ๆไปก็คงรักเอง”
“วันที่หมูแต่งงาน ความคิดหมูแค่อยากจัดงานแต่งงานเพื่อให้สังคมรับรู้ว่า ฉันมีลูก แต่งงานเพื่อให้สังคมยอมรับลูก ตอนนั้นหมูมีแค่ 2 ทางเลือก คือหนีไปคลอดต่างประเทศ ซึ่งก็ทำได้ ข้อสอง แต่งงาน ซึ่งเขาก็คุกเข่าขอแต่งงาน แต่หลังจากแต่งงานชีวิตคู่ก็ไม่ได้เป็นแบบที่เราคิด เราเองเองก็ลาจากวงการ ยกเลิกงานพิธีกร งานอะไรหลายอย่าง เพื่อหวังว่าเขาจะเลี้ยงดูเรา แต่พอได้มาศึกษากัน 3 เดือนที่เราแต่งงาน แล้วมารู้จักนิสัยเขาจริงๆ มันไม่ใช่ ก็เลยไปดีกว่า ตอนที่เลิกตอนนั้นเราเป็นคนเชื่อมั่นในตัวเองสูงมาก ฉันสวย ฉันรวย ทะเลาะกันขับรถไปพัทยาคนเดียว เช่าคอนโดอยู่ จนคลอดน้องเลย เราทำเองคนเดียว มีความสุขนะ เราก็คุยกับลูก แม่เลี้ยงลูกได้ บลาๆ”
“พอคลอดเสร็จ หมูกลับมาที่โรงพยาบาลเดิมที่กรุงเทพที่เคยฝากท้อง เขาก็กลับมาคืนดี วันนั้นนักข่าวก็มาทำข่าวกันเยอะแยะ มันก็เหมือนยังไม่เลิกกันจริง หลังจากนั้นก็เกิดเหตุการณ์ไม่ดีต่างๆนาๆลงหนังสือพิมพ์ เอาเป็นว่าหมูสู้ หมูเป็นผู้หญิงตัวคนเดียว แต่เขามีทั้งฐานะ มีทั้งอำนาจ มีทหาร มีอาวุธครบมือ หมูสู้ตายอ่ะเพื่อให้ได้ลูกมา หมูรู้แค่ว่าฉันรักลูกฉัน ฉันอยากมีเขา ฉันทำให้เขาเกิดแล้วฉันต้องรับผิดชอบ และอยากให้ลูกอยู่ในความดูแลของแม่ ไม่อยากให้เขาขาดแม่เหมือนเรา”
“ตั้งแต่เกิดมาน้องนายจะเห็นหน้าแม่กับพี่เลี้ยงตลอด เห็นหน้าอยู่แค่ 2 คน เขาไม่เคยรู้เลยว่าพ่อเขาเป็นยังไง แต่หมูถามเขาตลอดเวลาว่า คนอื่นมีพ่อน้องนายอยากมีพ่อไหม เขาก็จะส่ายหน้า เพราะสิ่งที่เขาได้รู้ คือเขาได้รับความรักจากหมูเต็ม 100% และเวลาน้องนายไปไหน เขาก็จะได้รับคำชมด้วยว่า ฝากบอกแม่ด้วยนะ แม่เลี้ยงลูกดีมาก”
