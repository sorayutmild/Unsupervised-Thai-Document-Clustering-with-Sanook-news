ทนายความของญาติหนุ่มพิการ งัดเหล็กฐานเด็ดกล้อง CCTV กทม. จุดเกิดเหตุ ขอตำรวจเพิ่มข้อหาฆ่าโดยเจตนาและไตร่ตรองไว้ก่อน ยันแฟนสาวโจ๋ตัวการร่วม
นายอนันตชัย ไชยเดช ทนายความของญาติของ หนุ่มพิการ ที่ถูกกลุ่มวัยรุ่นรุมทำร้ายจนเสียชีวิต ย่านโชคชัย 4 เปิดเผยสำนักข่าวไอ.เอ็น.เอ็น ว่าในวันนี้เวลา 10.00 น.จะนำตัวพยานปากสำคัญ 4 รายเข้าพบพนักงานสอบสวนเพื่อให้ปากคำเพิ่มเติมที่ สน.โชคชัย
โดยเตรียมหลักฐานเด็ดเป็นภาพจากกล้องวงจรปิดของกรุงเทพมหานคร ที่สามารถบันทึกภาพไว้ได้ในที่เกิดเหตุ และหลักฐานอื่นที่ทำไว้เป็นขั้นเป็นตอน นำไปมอบให้พนักงานสอบสวน เห็นว่ากลุ่มผู้ต้องหาทั้ง 7 ราย มีการไตร่ตรอง วางแผนที่จะมาก่อเหตุ ทำร้ายผู้ตายจนเสียชีวิต
ซึ่งขณะนี้ถือว่ามีพยานหลักฐานที่ค่อนข้างครบถ้วนสมบูรณ์ เชื่อว่าจากหลักฐานที่มีนั้นมีความเชื่อมโยงกันที่ จะสามารถให้พนักงานสอบสวนพิจารณาเพิ่มข้อหาร่วมกันฆ่าผู้อื่นโดยเจตนาและมีการไตร่ตรองไว้ก่อน กับกลุ่มผู้ต้องหาได้ โดยเฉพาะแฟนสาวของผู้ต้องหาที่ถูกจับกุมล่าสุดนั้น หลักฐานสามารถเชื่อมโยงว่ามีส่วนเกี่ยวข้องกับการก่อเหตุในครั้งนี้อย่างแน่นอน
นอกจากนี้ นายอนันตชัย ยังกล่าวอีกว่าตนจะให้ข้อมูลเพิ่มเติมในส่วนของคดีข่มขู่ผ่านทางเฟสบุ๊คกับพนักงานสอบสวนที่ได้แจ้งความไว้ก่อนหน้านี้ด้วย