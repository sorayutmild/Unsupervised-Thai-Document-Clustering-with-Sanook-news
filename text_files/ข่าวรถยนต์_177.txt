     รถยนต์ยุคใหม่สมัยนี้ล้วนแต่ติดตั้งระบบสตาร์ทเครื่องยนต์แบบ Push start กันแทบทั้งนั้น ไม่ว่าจะเป็นอีโคคาร์ไปจนถึงรถหรูทั้งหลาย แล้วถ้าหากวันหนึ่งเกิดเผลอกดปุ่มในระหว่างที่รถกำลังเคลื่อนที่ จะทำให้เครื่องยนต์ดับกลางอากาศได้หรือไม่?
     โดยส่วนมากแล้วผู้ผลิตรถยนต์จะออกแบบให้ปุ่มสตาร์ทเครื่องยนต์มีลักษณะแตกต่างจากปุ่มอื่นๆ ภายในรถ และติดตั้งอยู่ในตำแหน่งที่เข้าถึงได้สะดวกสำหรับผู้ขับขี่เท่านั้น เพื่อลดโอกาสเสี่ยงที่ผู้โดยสารหรือเด็กเล็กจะเอื้อมมากดปุ่มจนเกิดเป็นอันตรายในการขับขี่แต่ถึงกระนั้น ในระหว่างที่รถกำลังเคลื่อนที่ หากเผลอกดปุ่มสตาร์ทแล้วรีบปล่อยออกโดยทันที จะไม่ทำให้เครื่องยนต์ดับลงแต่อย่างใด ซึ่งถือเป็นระบบเซฟตี้ของตัวรถที่ถูกออกแบบเผื่อเอาไว้แล้ว

     แต่อย่าเพิ่งคิดว่าจะกดอย่างไรก็ไม่มีวันดับไปเสียก่อนล่ะ เพราะหากคุณกดปุ่ม Push start ค้างไว้ประมาณ 2-3 วินาที (แล้วแต่รุ่นรถ) ก็จะทำให้เครื่องยนต์ดับกลางอากาศได้เช่นกัน เนื่องจากตัวรถจะมองว่าคุณมีเจตนาหรือเหตุฉุกเฉินบางอย่างที่จำเป็นต้องดับเครื่องยนต์ลงทันทีแม้ในขณะรถเคลื่อนที่อยู่ก็ตาม
     ซึ่งการดับเครื่องยนต์ในระหว่างที่รถกำลังเคลื่อนที่ ถือเป็นสิ่งที่อันตรายมาก (และเราไม่แนะนำให้คุณทดลองเองโดยเด็ดขาด เว้นแต่อยู่ในพื้นที่ปิดส่วนตัวและมีความปลอดภัยเพียงพอ) เนื่องจากระบบพวงมาลัยเพาเวอร์จะหยุดทำงาน ทำให้พวงมาลัยหนักขึ้น ควบคุมทิศทางได้ยากลำบาก ขณะที่แป้นเบรกจะกดได้เพียง 1-2 ครั้ง จากนั้นจะไม่สามารถกดลงได้อีกเนื่องจากปั๊มเบรกไม่ทำงาน จนอาจนำไปสู่การเกิดอุบัติเหตุได้ในที่สุด

หากเผลอดับเครื่องยนต์ในขณะขับขี่ต้องทำอย่างไร?
     หากคุณเผลอดับเครื่องยนต์ในระหว่างการขับขี่ขึ้นมาจริงๆ ไม่ว่าจะเป็นระบบสตาร์ทเครื่องยนต์แบบปุ่มกดหรือกุญแจบิดปกติก็ตาม ถ้าเป็นรถเกียร์อัตโนมัติ ให้รีบผลักคันเกียร์ไปที่ตำแหน่ง N เท่านั้น ห้ามผลักไปตำแหน่ง P โดยเด็ดขาด เหยียบเบรกในระดับที่ลึกพอจะทำให้ไฟเบรกสว่างขึ้น จากนั้นจึงกดปุ่มสตาร์ทเครื่องยนต์หรือบิดกุญแจไปยังตำแหน่งสตาร์ท เครื่องยนต์ก็จะกลับมาติดขึ้นอีกครั้งโดยปลอดภัย
     หรือในระหว่างนั้นหากสับสนจริงๆ ไม่รู้ว่าจะต้องทำอย่างไรล่ะก็ ควรนำรถเข้าทางอย่างปลอดภัยเสียก่อน หลีกเลี่ยงการใช้เบรกโดยไม่จำเป็นเพื่อให้รถมีแรงเฉื่อยมากพอจะประคองรถต่อไปได้ เมื่อรถหยุดนิ่งสนิทแล้วจึงค่อยติดเครื่องยนต์อีกครั้งครับ
 