มหกรรมกีฬาของคนเอเซียกับการแข่งขัน เอเชียนเกมส์ ครั้งที่ 17 ที่เมืองอินชอน ประเทศเกาหลีใต้ ก็เดินทางมาถึงโค้งสุดท้ายแล้ว 
ซึ่งเชื่อว่ามีแฟนชาวไทย ให้ความสนใจอยู่ไม่น้อย ในการรวมเชียร์ทัพนักกีฬาไทย ให้ประสบความสำเร็จตามความคาดหมายแต่มันก็อาจจะไม่เป็นแบบนั้นเสมอไป ด้วยปัจจัยหลายๆอย่าง ไม่ว่า จะเป็นที่ตัวนักกีฬาเอง,ผู้ตัดสิน, สถานที่แข่งขัน, รวมถึงกองเชียร์ในสนาม มีส่วนทำให้ผลของการแข่งขันไม่เป็นไปดั่งใจหวัง
ยิ่งเป็นการแข่งขันที่ต้องใช้การตัดสินด้วยสายตา ย้ำว่า "ด้วยสายตา!" ความรู้สึก เชื่อเลยครับ! "นานาจิตตัง" ต่างจิตต่างใจ ต่างคนก็ต่างความคิด มองคนละอย่าง
อารมณ์ของคนดูที่รู้สึกกระอักกระอ่วนกับผลการตัดสินที่ค้านสายตาในกีฬาแห่งมวลหมู่เอเชียหนนี้ ต้องบอกว่าบางคนก็ยอมรับได้ (ก็ดราม่าไป) แต่บางคนรับไม่ได้!  สำหรับผมแล้ว ผมยอมรับได้ เพราะผมทำใจใว้ล่วงหน้าแล้วว่า เจอ "เจ้าภาพ" เมื่อไร หากไม่เอาชนะให้ขาดกระจุย มีหวังบรรลัยชวร์
แต่สำหรับ เกาหลีใต้ เจ้าภาพในครั้งนี้ กลับสร้างเรื่องที่อื้อฉาวไปทั่วหัวระแหง ทั้งที่ เอเชียนเกมส์ครั้งที่ 14 ที่ปูซาน เมื่อปี 2002 พวกเขาไม่โดนจวกถึงเรื่องการตัดสินแบบนี้
ห้วงเวลานี้ เราไม่แปลกใจอะไรเลย ที่ตอนนี้กลายเป็นประเทศที่ดัง(ถูกด่า) ในโลกโซเชียลที่ไม่ใช่แค่คนไทย แต่กลับมีคนจากทั่วเอเชียและทั่วโลก ตั้งคำถามถึงความอยุติธรรมในการตัดสินกีฬาเอเชียนเกมส์ครั้งนี้
ที่เห็นๆ ล่าสุดนี่ถึงกับต้องปิดเพจอินชอนเกมส์ (เพจหลักอย่างเป็นทางการ)ไปเลย เขาคงรับไม่ได้ที่กับภาพษาไทนที่เรียกสั้นๆ ว่า "โกง"
แต่รู้ไหมครับว่าเกาหลีใต้ เป็นประเทศที่มีกลโกงสารพัดรูปแบบในเรื่องกีฬามานานแล้ว ทำยังไงก็ได้ขอให้ได้ชัยชนะมาก็พอ จนบางครั้งลืมมองถึงสิ่งที่จะตามมาในภายหลัง
 
วันนี้เลยขอมาไล่เรียง "พิษโกง" ของเจ้าภาพ ที่ทัพนักกีฬาไทยถูกกระทำ เริ่มจากช่วงแรกถึงตอนนี้ อย่างมวยสากลสมัครเล่น 
ในคู่ของ สายลม อาดี กำปั้นความหวังชาวไทย กับ ฮัน ซุล ชู  นักชกเจ้าภาพ ในรุ่นไลท์ ฟลายเวต หรือรุ่น 60 กิโลกรัม จนต้องพ่ายตกรอบ 8 คนสุดท้าย จากผลแพ้คะแนนแบบเหลือเชื่อ 0-3 เสียง
ทั้งที่ ขุนพลเสื้อกล้ามไทย บรรเลงเพลงหมัดเข้าเป้าได้จะแจ้งกว่า ขณะที่นักชกเจ้าถิ่นได้แต่ กอด กอด แล้วก็กอด สุดท้ายนักชกผู้อาภัพอย่าง สายลม ก็เลยต้องยุติเส้นทางไว้เพียงรอบนี้ 

 
ต่อมาเป็น "น้องเมย" นักตบลูกขนไก่มือระดับโลกของไทย กับต้องพ่ายพิษโกงเจ้าภาพด้วย "ลมปริศนา" ตกรอบ 8 คนสุดท้าย ด้วยคะแนนที่ห่างจนเกินไป
ทำให้หลายฝ่ายเกิดข้อสงสัย โดยสังเกตจากการตีลูกของ “น้องเมย์” เหมือนมีปัญหาเรื่องการคุมน้ำหนักลูก ซึ่งน่าจะเกิดจาก “ลม” ที่พัดในสนาม เช่นเดียวทีมแบดมินตันจีน และญี่ปุ่น ที่คิดทำนองเดียวกันว่าเจ้าภาพเล่น"ตุกติก"
 
ล่าสุดเพิ่งผ่านไปไม่กี่วัน กับฟุตบอลชายทีมชาติไทย ที่เจอ "พิษท่านเปา" ในนัดรอบรองชนะเลิศ ที่พบกับเจ้าภาพเกาหลีใต้ ก่อนพ่ายไปในท้ายที่สุด ด้วยสกอร์ 0-2 ชวดเข้าชิง แบบน่ากังขาสุดๆ กับการตัดสินของผุ้ตัดสินชาวยูเออี ที่ดูอย่างไรก็ไม่เป็นธรรม จนหลายสื่อมองว่าตัดสินเข้าข้างเจ้าภาพมากจนเกินไปหรือเปล่า
ภาพที่นักเตะเกาหลีใต้ นอนกองกับพื้นและพยายามเล่นบอล(ในกติกาฟุตบอลคือฟาว์ล100%) มิหน่ำซ้ำยังทำแฮนด์บอล ยังตามหลอกหลอนมาจนถึงชั่วโมงนี้
 

และเนี่ยแหละครับเป็น "กลโกง" ของเจ้าภาพที่มีผลต่อนักกีฬาไทย ที่เราคงต้องยอมรับและปล่อยให้ผ่านไป และรีบทำใจและยอมรับมันให้ได้เพื่อจิตใจจะได้ไม่ขุ่นมัว
แต่ผมก็เชื่อลึกๆนะครับว่า คนเกาหลีใต้เอง บางส่วน คงไม่รู้สึกยินดีปรีดาเสียเต็มประดานักหรอก กับชัยชนะในกีฬาหลายๆประเทศที่ค้านสายตาชาวบ้านจนเกินไป
และผมเองก็ยังเชื่อด้วยว่า มันจะมี "คนในประเทศเกาหลีใต้" สักกี่คน ที่ออกมายืดอกพร้อมกับตะโกน บอกคนทั้งโลกว่า "เราโกงตรงไหนหว่า" เพราะลึกๆล้วนรู้อยู่แก่ใจดี
อย่าลืมนะครับว่า "นักกีฬา" เขาก็คนธรรมดาเหมือนเรา แต่ที่เขาเหนือกว่าเราคือ เขาได้เป็นตัวแทนของชาติ เป็นหนึ่งในไม่กี่ 100 คนที่ได้ทำหน้าที่แทนคนทั้งประเทศ
พวกเขาฝึกซ้อมมาเป็นปีๆ จากลูกจากเมีย จากญาติน้อง มาเข้าแคมป์เก็บตัวทีมชาติ เงินอัดฉีดที่เขาหวังจะได้ ก็เพื่อหวังจะนำมาใช้จ่ายประคองฐานะทางด้านครอบครัวให้ได้มีกินมีใช้อยู่บนโลกใบนี้
สุดท้ายต้องมาเจอเรื่องราวแบบนี้ แล้วเราจะมาบอกว่าพวกเขาไม่เจ็บปวดได้อย่างไร?
ถึงเวลานี้ เราคงทำอะไม่ได้มากไปกว่าคำว่า "ยอมรับ"!!
แต่คำว่า "ยอมรับ" ในครั้งนี้ไม่ใช่ "ยอมรับกับความไร้ยุติธรรม" นะครับ แต่มันคือ "ยอมรับต่อโชคชะตา" ที่ขีดเขียนมาให้พวกเราต้องพานพบกับเรื่องแบบนี้ต่างหาก 
 
เรื่องโดย : มิดไนท์