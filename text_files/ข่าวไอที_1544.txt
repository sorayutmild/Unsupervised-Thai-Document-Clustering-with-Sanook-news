    iPhone 7s Plus ว่าที่เรือธงจอใหญ่รุ่นอัปเกรด อาจเป็นไอโฟนรุ่นแรกที่ใช้งานหน้าจอ OLED! หลัง Apple จับมือ Samsung สั่งผลิตชิ้นส่วนจอ OLED กว่า 100 ล้านชิ้นภายในปี 2017
    หลังจากที่มีข้อมูลหลุดออกมาในช่วงก่อนหน้านี้ว่า Apple กำลังทดสอบหน้าจอ OLED จากสองบริษัทยักษ์ใหญ่ด้านเทคโนโลยีการผลิตหน้าจอ คือ Samsung และ LG เพื่อเตรียมนำไปใช้กับ iPhone รุ่นใดรุ่นหนึ่งในอนาคต ซึ่งสุดท้ายแล้วทาง Apple ก็เลือกที่จะใช้งานหน้าจอ OLED จากทาง Samsung โดยเซ็นสัญญาร่วมงานกันเป็นเวลา 3 ปี
    ล่าสุดมีข้อมูลอัปเดตว่า Apple ได้ทำการสั่งซื้อชิ้นส่วนหน้าจอ OLED จาก Samsung ในจำนวนกว่า 100 ล้านชิ้นภายในปี 2017 ซึ่งอาจหมายความได้ว่า iPhone 7s อาจเป็นไอโฟนรุ่นแรกที่มาพร้อมกับหน้าจอ OLED ก็เป็นได้  

    แม้ว่า Apple จะสั่งผลิตชิ้นส่วนหน้าจอ OLED จากทาง Samsung ไม่น้อยกว่า 100 ล้านชิ้น ทำให้ผู้ใช้หลายคนคิดว่า iPhone 7s และ iPhone 7s Plus อาจมาพร้อมหน้าจอ OLED ด้วยกันทั้งสองรุ่น แต่ความจริงแล้ว Apple สั่งผลิตชิ้นส่วนหน้าจอ OLED ในขนาด 5.5 นิ้ว เท่านั้น ซึ่งเป็นขนาดหน้าจอของ iPhone รุ่น Plus ดังนั้นจึงอาจหมายความว่า iPhone 7s Plus จะเป็นไอโฟนรุ่นเดียวที่ได้ใช้งานหน้าจอสุดคมชัดแบบใหม่นี้ เพื่อสร้างความแตกต่างระหว่าง iPhone 7s และ iPhone 7s Plus ให้มากยิ่งขึ้น      สาเหตุที่ Apple หันมาสนใจใช้งานหน้าจอ OLED อาจเป็นเพราะว่าต้นทุนการผลิตหน้าจอ OLED ในปัจจุบันมีราคาต่ำกว่าการผลิตหน้าจอ LCD ที่ Apple ใช้งานมาตั้งแต่ iPhone รุ่นแรกจนถึงปัจจุบัน และอาจเป็นการเพิ่มช่องว่างระหว่างรุ่น เพื่อให้ผู้ใช้รู้สึกได้ว่าการใช้งาน iPhone รุ่น Plus นั้นมีคุณสมบัติตัวเครื่อง หรือฟีเจอร์ที่ดีกว่ารุ่นธรรมดานั่นเอง ซึ่งก็ต้องติดตามกันต่อไปว่า Apple จะผลิตไอโฟนในปี 2017 ออกมาพร้อมกับการใช้งานหน้าจอ OLED นี้จริงหรือไม่

ที่มา : The Wall Street Journal (China)