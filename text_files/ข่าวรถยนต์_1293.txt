      Honda เผยคลิปวีดีโอแนะนำ 2017 Honda CR-V เจเนอเรชั่นใหม่ล่าสุด เผยให้เห็นรายละเอียดภายนอก-ภายในชัดเจนยิ่งขึ้น ก่อนเปิดตัวออกสู่สาธารณชนให้ได้สัมผัสกันในงาน Los Angeles Auto Show 2016
      คลิปวีดีโอจำนวน 2 คลิป เผยให้เห็นดีไซน์ภายนอกของ 2017 ซีอาร์-วี ใหม่ ที่ดูหรูหราภูมิฐานมากขึ้น ด้านหน้าติดตั้งไฟหน้าแบบ LED พร้อม Daytime Running Light แบบ LED รับกับกระจังหน้าสีดำตกแต่งด้วยแถบโครเมียมขนาดใหญ่ โดยยังคงยึดหลักออกแบบ Solid Wing Face ตามเอกลักษณ์ของฮอนด้าที่เริ่มใช้มาตั้งแต่ราวปี 2013

     ขณะที่ด้านท้ายดูแปลกตาด้วยไฟท้ายแบบ LED รูปทรงตัว L จากเดิมที่ออกแบบด้วยทรงตั้งมาโดยตลอด พร้อมไฟเลี้ยวแบบ LED ประตูท้ายตกแต่งด้วยโครเมียม พร้อมช่องติดแผ่นป้ายทะเบียนบนประตู

      ห้องโดยสารมีการใช้วัสดุที่มีความอ่อนนุ่มบริเวณแผงคอนโซล ติดตั้งหน้าจออินโฟเทนเม้นท์แบบทัชสกรีนขนาด 7 นิ้ว ออกแบบให้ลอยตัวขึ้นจากแผงคอนโซล รองรับระบบ Apple CarPlay/Android Auto ได้ ออกแบบปุ่มปรับระดับเสียงแบบหมุนแทนการรูดขึ้นลงซึ่งใช้งานได้สะดวกกว่า ขณะที่เวอร์ชั่นสหรัฐฯ มาพร้อมระบบเชื่อมต่อดาวเทียมที่พัฒนาร่วมกับ Garmin ชื่อว่า Honda Satellite-Linked Navigation System
      นอกจากนั้นยังมีการติดตั้งพอร์ต USB ที่จ่ายกระแสไฟขนาด 2.4 แอมป์ สำหรับผู้โดยสารตอนหลัง ช่วยให้ชาร์จอุปกรณ์มือถือได้รวดเร็ว รวมถึงช่องแอร์สำหรับผู้โดยสารแถวที่ 2 ติดตั้งระบบรีโมทสตาร์ทเช่นเดียวกับ Civic ใหม่ ระบบเบรกมือไฟฟ้า เบาะนั่งหุ้มด้วยหนังปรับไฟฟ้าได้ 8 ทิศทาง พร้อมระบบดันหลังไฟฟ้า 4 ทิศทาง รวมถึงระบบประตูท้ายแบบไฟฟ้าสั่งงานด้วยการลากเท้าผ่านเซ็นเซอร์บริเวณใต้กันชน

      ด้านระบบความปลอดภัยติดตั้ง Honda Sensing ประกอบด้วย ระบบช่วยลดแรงปะทะและป้องกันการชนด้านหน้าสามารถตรวจจับบุคคลได้ (CMBS with FCW) ระบบเตือนและช่วยเหลือเมื่อออกนอกเลนโดยไม่ตั้งใจ (RDM with LWD), ระบบควบคุมความเร็วอัตโนมัติและตามรถคันหน้าที่ความเร็วต่ำ (ACC and LKAS), ระบบเปิดไฟสูงอัตโนมัติ (HSS) เป็นต้น
      2017 CR-V เวอร์ชั่นสหรัฐฯ ติดตั้งเครื่องยนต์เบนซินเทอร์โบ 1.5 ลิตร ให้กำลังสูงสุด 190 แรงม้า ขณะที่รุ่นล่างจะถูกติดตั้งเครื่องยนต์เบนซิน 2.4 ลิตร ไม่มีระบบช่วยอัดอากาศ ให้กำลังสูงสุด 184 แรงม้า ส่งกำลังด้วยระบบเกียร์อัตโนมัติ CVT ทั้งคู่
      ยังไม่มีกำหนดเปิดตัวในไทยอย่างเป็นทางการ
 










 