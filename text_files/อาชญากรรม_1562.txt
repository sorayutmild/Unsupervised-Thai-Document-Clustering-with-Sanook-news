รวบหนุ่มหื่นขับรถตระเวณเลือกเหยื่อหน้าตาดีตามป้ายรถเมล์ ควักมีดจี้ฉุดสาวไปข่มขืนกว่า 10 ราย อ้างแก้แค้นหน้าตาไม่ดีถูกสาวหลอก
ผู้สื่อข่าวรายงานว่า (17 ก.ย.) เจ้าหน้าที่ตำรวจ สน.ธรรมศาลา นำกำลังเข้าจับกุมนายเก่ง นิลจู อายุ 28 ปี ผู้ต้องหาข้อหาข่มขืนผู้อื่นโดยไม่ใช่ภรรยาตนเอง หน่วงเหนี่ยวกักขัง กระทำอนาจารแก่บุคคลอื่นอายุมากกว่า 15 ปี โดยการขู่เข็ญ โดยจับกุมได้ที่บ้านเลขที่ 108 ซอยเทียนทะเล 23 ถนนบางขุนเทียน-ชายทะเล แขวงท่าข้าม เขตบางขุนเทียน
สืบเนื่องมาจากมีผู้เสียหายจำนวนหนึ่งเข้ามาแจ้งความกับตำรวจ สน.ธรรมศาลา ว่าคนร้ายถูกกระทำอนาจารโดยการใช้มือจับหน้าอกและอวัยวะเพศ และบางรายถูกนำตัวไปข่มขืนจนสำเร็จความใคร่ จากนั้นเจ้าหน้าที่จึงทำการสืบสวนทราบว่ามีผู้เสียหายรายหนึ่งที่ถูกข่มขืนมีเบอร์ของผู้ต้องหา เนื่องจากตัวคนร้ายข่มขืนเสร็จแล้วต้องการที่จะคบหากับผู้เสียหายรายนั้น โดยผู้เสียหายออกอุบายแกล้งทำชอบพอด้วย และให้ผู้ต้องหาโทรเข้าเบอร์ของผู้เสียหายเมื่อได้เบอร์โทรศัพท์ดังกล่าวแล้ว จึงมอบให้เจ้าหน้าตำรวจซ้อนแผน ด้วยการให้สายลับหญิงปลอมเป็นผู้เสียหายโทรศัพท์ไปหา โดยบอกว่าต้องการนัดเจอเพื่อจะไปกินข้าวกันตามประสาคนชอบพอกัน นายเก่งมาตามนัดแต่ขับรถวนเวียนไม่ยอมลงมาและขับรถกลับไปบ้าน ตำรวจจึงตามไปที่บ้านหลังดังกล่าว
จากการสอบสวนนายเก่ง กล่าวว่า ตนก่อเหตุมามากกว่า 10 คดี แล้ว โดยจะเลือกแต่ผู้หญิงหน้าตาดีที่ลงป้ายรถประจำทางในที่เปลี่ยว หรือตามสะพานลอยต่างๆ ก่อนก่อเหตุจะขับรถมาดูลาดเลาเหยื่อ 2 ครั้ง เพื่อให้แน่ใจว่าหญิงสาวนั้นกลับบ้านในเวลาเดิมทุกครั้ง จากนั้นเมื่อเห็นเป้าหมายที่ต้องการลงจากรถมา ก็จะรีบเดินเข้าไปหาและตะโกนเหมือนกับว่าเป็นแฟนกัน และกำลังมีเรื่องระหองระแหงกันอยู่ ระหว่างนั้นก็เอามีดปลายแหลมจี้เหยื่อเอาไว้ด้วยเพื่อไม่ให้ร้องขอความช่วยเหลือ ที่ต้องก่อเหตุลักษณะนี้นั้นก็เพราะว่าตนเป็นคนหน้าตาไม่ดี และมักถูกผู้หญิงหลอกอยู่เป็นประจำ จึงมาก่อเหตุเพื่อเป็นการแก้แค้นและถูกจับกุมดังกล่าว
ทั้งนี้ เจ้าหน้าที่จะเชิญผู้เสียหายมาทำการชี้ตัวในช่วงเช้าของวันที่ 18 ก.ย.และจะกุมตัวผู้ต้องหาไปทำแผนประกอบคำรับสารภาพในเวลา 12.00 น.