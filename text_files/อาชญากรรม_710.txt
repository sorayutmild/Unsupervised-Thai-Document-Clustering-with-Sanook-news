สภ.เมืองระนอง รับแจ้งเหตุฆ่าตัวตายในบ้านพัก เจ้าหน้าที่จึงไปตรวจสอบยังสถานที่เกิดเหตุภายในบ้านพักเลขที่ 289/3 ซ.โรงฆ่าสัตว์เก่า เมืองระนอง ที่เกิดเหตุเป็นบ้านชั้นเดียวเมื่อเข้าไปตรวจสอบพบศพชายนอนหงายจมกองเลือด บริเวณขมับขวาถูกยิงทะลุ  ใกล้กับศพพบอาวุธปืนขนาด 9 มม.ตกอยู่  ต่อมาทราบชื่อผู้ตายคือ  นายชนะ เกิดบางนอน อายุ 45 ปี  เป็นสมาชิกอาสารักษาดินแดนจังหวัดระนอง (อส.) และเป็นนักดนตรีตำแหน่งมือคีย์บอร์ดประจำวงอส. อดีตเคยเป็นมือกีตาร์ประจำวงฌามา ที่เคยโด่งดังในเพลงสาวเทคนิค
จากการสอบสวน เพื่อนสนิทของผู้ตายให้การว่าก่อนเกิดเหตุ  นายชนะ กลับจากดื่มสุราที่งานศพและมานั่งดื่มต่อกระทั่งเวลา 05.30 น.ก่อนจะแยกย้ายกันเข้านอน จนประมาณเวลา 10.00 น. ของวันนี้ ( 7 ก.พ.) ผู้ตายนอนอยู่คนเดียวในห้อง กระทั่งตนเองกลับมาจากทำงานและเข้าไปในห้องที่ผู้ตายนอนต้องตกใจเป็นอย่างมากเมื่อพบว่าเพื่อนกลายเป็นศพไปแล้ว  
เบื้องต้น เจ้าหน้าที่สันนิษฐานว่าผู้ตายอาจเครียดเรื่องส่วนตัว เนื่องจากทราบว่าผู้ตายมีปัญหาเรื่องเงินและมีปัญหาเรื่องสุขภาพ จึงตัดสินใจจบปัญหาด้วยการยิงตัวตาย
สำหรับ ชนะ เกิดบางบอน หรือ น้ำหวาน ฌามา อดีตเป็นมือกีตาร์ให้กับวงดนตรี ฌามา ของ ทรงกรด กระจ่างเมฆ ซึ่งมีสมาชิก 5 คน เป็นวงดนตรีเพลงเพื่อชีวิตร้องสำเนียงใต้ มีเพลงฮิตอย่าง สาวเทคนิค ที่เคยโด่งดังสุดขีดสมัยโจ๋วัยจ๊าบ 15 ปีก่อน
