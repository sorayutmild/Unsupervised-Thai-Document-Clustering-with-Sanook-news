มิโลวาน ราเยวัช กุนซือทีมชาติไทย เผยถึงสาเหตุที่ล่าสุดไม่นำ 9 ผู้เล่นจาก เมืองทอง ยูไนเต็ด เดินทางไปอุ่นเครื่องพบกับ ทีมชาติอุซเบกิสถาน ภายใต้ปฏิทินฟีฟ่าเดย์ วันที่ 6 มิถุนายนี้ รวมถึงการใช้ผู้เล่น 22 คนจากเดิมที่ตั้งใจไว้ 23 คน  กุนซือวัย 63 ปีเพิ่งตัดตัวผู้เล่นออกมาเป็นที่เรียบร้อย ปรากฏว่ามีทั้งหมด 22 คน โดยไม่มี 9 ผู้เล่นจาก เมืองทอง ยูไนเต็ด ซึ่งทางด้าน ราเยวัช ให้เหตุผลในการแถลงข่าวเมื่อช่วงบ่ายวันที่ 3 มิถุนายน ที่ผ่านมาว่า  “ผู้เล่นเมืองทองเพิ่งเดินทางไปเล่นแชมเปี้ยนส์ลีกเมื่อสัปดาห์ที่ผ่านมาทำให้มีอาการอ่อนล้าพอสมควร ซึ่งเรามีการแข่ง 2 นัดในช่วงนี้ นัดแรกคือการไปแข่งขันกับอุซเบกิสถาน ก่อนจะกลับมาเล่นกับยูเออีในฟุตบอลโลก รอบคัดเลือก ซึ่งเราจะมาดูนักเตะกันอีกครั้งหลังกลับจากอุซเบกิสถาน” ราเยวัชกล่าว  
“ผู้เล่นทุกคนที่ไม่ได้ไป ยังมีโอกาสกลับมาอยู่ในทีมชาติได้ ซึ่งเหตุผลที่บางผู้เล่นไม่ได้ไปเป็นเรื่องของเทคนิค อย่าง พิศาล พาสปอร์ตหมดอายุ ส่วน โน้ต (จักรพันธ์ แก้วพรม) ทำวีซ่าไม่ทันเพราะเพิ่งเรียกเข้ามาทีหลัง”  “การเดินทางรอบนี้เป็นการเดินทางที่ต้องใช้เวลาพอสมควร ผู้เล่นที่ได้รับเลือกในรอบนี้ได้แสดงศักยภาพที่ดีออกมาในการฝึกซ้อมและจะมีโอกาสได้แสดงถึงผลงานของตัวเองเพื่อพิสูจน์ว่าสมควรกับการติดทีมชาติในครั้งนี้”  “ตอนแรกมีการเดินทาง 23 คนแต่ กรกช มีอาการบาดเจ็บ ผมจึงตัดสินใจให้นักเตะได้กลับไปพักรักษาตัวอยู่ที่สโมสร แม้เราอยากให้ เฉลิมศักดิ์ ไปแทนแต่เราก็ไม่สามารถเปลี่ยนตัวเครื่องบินได้แล้ว แต่เรายืนยันว่าในครั้งหน้าทุกคนมีโอกาสกลับเข้ามาอีกครั้ง” ราเยวัชปิดท้าย  ทั้งนี้ ทีมชาติไทย จะเริ่มออกเดินทางไปยังประเทศอุซเบกิสถาน วันที่ 4 มิถุนายน ก่อนมีโปรแกรมพบกับ ทีมชาติอุซเบกิสถาน ภายใต้ปฏิทินฟีฟ่าเดย์ ที่เมืองทาชเคนต์ ที่ประเทศอุซเบกิสถาน วันที่ 6 มิถุนายนนี้ จากนั้นมีโปรแกรมเปิดบ้านพบกับ ทีมชาติสหรัฐอาหรับเอมิเรตส์ (ยูเออี) ในฟุตบอลโลก 2018 รอบคัดเลือก โซนเอเชีย รอบ 12 ทีมสุดท้าย นัดที่ 8 วันที่ 13 มิถุนายน