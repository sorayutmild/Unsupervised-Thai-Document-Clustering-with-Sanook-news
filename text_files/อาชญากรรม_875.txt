ผบ.เรือนจำขอนแก่น เผย 3 ผู้ต้องหาฆ่า "แอ๋ม" เครียด ร้องไห้ นอนคุก ด้าน อธิบดีกรมราชทัณฑ์ กำชับเรือนจำจัดพี่เลี้ยงประกบ มั่นใจไม่เกิดเหตุวุ่นวาย 
นายวีระชัย เพชรรัตน์ ผู้บัญชาการเรือนจำกลางขอนแก่น เปิดเผยกับสำนักข่าวไอ.เอ็น.เอ็น.ว่า เมื่อคืนที่ผ่านมาเจ้าหน้าที่ได้ส่งตัว น.ส.ปรียานุช หรือ เปรี้ยว น.ส.กวิตา หรือ เอิร์น และ น.ส.อภิวันทน์ หรือ แจ้ มาฝากขังยังเรือนจำกลางขอนแก่น
ล่าสุดพบว่า ทั้ง 3 คน เริ่มปรับตัวได้ หลังจากที่ช่วงเข้ามาแรกๆ ยังมีอาการเครียดและร้องไห้อยู่ตลอดเวลา เพราะไม่เคยถูกคุมขัง อีกทั้งยังเป็นคืนแรกที่ต้องเข้ามาอยู่ในเรือนจำกลางขอนแก่น
โดยเช้าวันนี้พบว่าผู้ต้องหามีอาการปกติ ไม่ได้มีท่าทีว่าเครียดหรือร้องไห้แต่อย่างใด ส่วนการ ควบคุมตัวในวันนี้เจ้าหน้าที่จะมีการแยกที่นอนของ น.ส.เปรี้ยว, น.ส.เอิน และ น.ส.แจ้ รวมทั้งจะได้ประสานขอนักจิตวิทยาเข้ามาพูดคุยเพื่อลดความเครียดของนักโทษ พร้อมตรวจสอบความผิดปกติด้านสภาพจิต เนื่องจากคดีที่ผู้ต้องหาก่อนั้นมีความรุนแรงโหดเหี้ยม 
อย่างไรก็ตาม นายวีระชัย ยืนยันว่า การคุมตัวนักโทษของเรือนจำกลางขอนแก่น ที่ผ่านมาเป็นไปด้วยความเรียบร้อย ซึ่งส่วนนี้เจ้าหน้าที่จะยังคอยคุมเข้มเฝ้าระวังเหตุรุนแรงภายใน สำหรับการคุมตัวนักโทษที่เป็นผู้หญิงของเรือนจำมีเพียงแดนเดียวเท่านั้น
