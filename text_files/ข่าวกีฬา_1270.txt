แบดมินตัน โยเน็กซ์ สวิส โอเพ่น 2017 รายการระดับ กรังปรีซ์ โกลด์ ที่เพิ่งจบเมื่อวาน มีเรื่องน่ายินดีที่นักแบดมินตันไทย คือ  "บาส-ปอป้อ " เดชาพล พัววรานุเคราะห์ กับ ทรัพย์สิรี แต้รัตนชัย คว้าแชมป์หลังใช้เวลา 40 นาที เอาชนะ ปราวีน จอร์แดน กับ เด็บบี้ ซูซานโต้ คู่มือวางอันดับ 2 จากอินโดฯ 21-18 และ 21-15แม้อาจจะเป็นรายการระดับ กรังปรีซ์ โกลด์ แต่ที่สำคัญและต้องบันทึกไว้ก็คือ การคว้าแชมป์ครั้งนี้  "ปอป้อ " ทรัพย์สิรี แต้รัตนชัย เป็นนักแบดมินตันหญิงคนเดียวของโลก ที่คว้าแชมป์การแข่งขันระดับ กรังปรีซ์ ได้ทั้ง 3 ประเภท คือหญิงเดี่ยว หญิงคู่ และคู่ผสมโดยในอดีต  "ปอป้อ " ในสมัยเป็นเยาวชน เริ่มเล่นประเภทหญิงเดี่ยว และถือว่าประสบความสำเร็จตั้งแต่ระดับเยาวชน โดยคว้าแชมป์ ยูธ โอลิมปิก เกมส์ ในปี 2010 เมื่อเอาชนะ เต็ง ซวน จากจีนในรอบชิง 21-14, 21-17 แต่ได้รองแชมป์ เอเชีย จูเนียร์ แชมเปี้ยนชิพ ในปีเดียวกัน เมื่อพ่าย ตี ซู นักแบดมินตันเยาวชนหญิงจากจีนอีกคนในรอบชิง 13-21, 11-21 จากนั้น เมื่อขึ้นมาเล่นระดับทีมชาติชุดใหญ่  "ปอป้อ " สามารถคว้าแชมป์รายการ BWF กรังปรีซ์ ของสหพันธ์แบดมินตันโลก หรือ Badminton World Federation (BWF) โดยเป็นแชมป์หญิงเดี่ยวการแข่งขัน ยูเอส โอเพ่น ในปี 2013 เมื่อเอาชนะ ยูกะ คุซุโนเซะ สาวนักตบลูกขนไก่จากญี่ปุ่น 21-12, 21-13
นอกจากนั้น  "ปอป้อ" ยังลงเล่นในประเภทหญิงคู่ โดยในตอนแรก เล่นคู่กับ "เอ็มเอ็ม "สาวิตรี อมิตรพ่าย และเคยคว้าแชมป์รายการ Syed Modi International ที่ประเทศอินเดียในปี 2012 โดยชนะ โกมาลา เธวี กับ เจนน่า โกซาลี่ จากอินโดนีเซียในรอบชิง 21-12, 21-6 และเป็นรองแชมป์ ออสเตรเลียน โอเพ่น ในปี 2013 และเมื่อเปลี่ยนมาเล่นคู่กับ  "เอิร์ธ " พุธิตา สุภจิรกุล ทั้งคู่ก็ยังคงมีผลงานดีต่อเนื่อง สามารถเข้าชิงหลายรายการ และเคยร่วมกันคว้าแชมป์รายการ เอสซีจี ไทยแลนด์ โอเพ่น 2016 โดยชนะ มายุ มัตซึโมโตะ กับ วาคานะ นากาฮาร่า จากญี่ปุ่น 21-12, 21-17 ต่อมา สตาฟฟ์โค้ชได้ให้ "ปอป้อ" ลงสนามประเภทคู่ผสมใหม่ จากที่เคยเล่นกับ "เอ " มณีพงษ์ จงจิตร ที่ต้องเลิกเล่นเพราะอาการบาดเจ็บเรื้อรัง โดยให้จับคู่กับ  "บาส " เดชาพล พัววรานุเคราะห์ และสามารถสร้างผลงานได้ในระดับที่น่าพอใจ และเคยเข้าชิงชนะเลิศมาแล้ว 3 รายการ แต่ยังไม่เคยคว้าแชมป์ นั่นคือ ซาเย็ด โมดี้ อินเตอร์เนชั่นแนล ในปี 2016 , โคเรีย มาสเตอร์ส ในปี 2016 และรายการ ปรินเซสสิริวัณณวรี ไทยแลนด์ 2017 เมื่อต้นปี ก่อนจะมาคว้าแชมป์รายการแรกเมื่อวานที่สวิตเซอร์แลนด์แชมป์คู่ผสมครั้งแรกของ  "ปอป้อ" ทำให้เธอกลายเป็นนักแบดมินตันหญิงที่สร้างประวัติศาสตร์และน่าจับตามองอีกคนสนับสนุนเนื้อหา : badmintonthaitoday