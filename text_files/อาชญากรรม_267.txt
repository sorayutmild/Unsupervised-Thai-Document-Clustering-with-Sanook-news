นางเอกธิดาวานรอาการสาหัส ยังไม่รู้สึกตัวต้องใช้เครื่องช่วยหายใจ แพทย์ ระบุ ตรวจพบสมองบวมและมีเลือดออกในสมอง
(24พ.ย.) ผู้สื่อข่าวรายงานว่า ความคืบหน้ากรณีนางเอกสาว เอมี่  น.ส.อาเมเรีย จาคอป อายุ 21 ปี พร้อมเพื่อนชายขับรถกลับจากกองถ่ายละครที่โรงถ่ายละครดาราวี ดีโอ ย่าน อ.ลาดหลุมแก้ว จ.ปทุมธานี เพื่อจะกลับบ้านพักย่าน จ.นนทบุรี แต่ประสบอุบัติเหตุรถของนางเอกสาวเกิดเสียหลักพุ่งลงข้างถนนและชนกับเสา ไฟฟ้าข้างทาง จนรถยนต์เก๋งพังยับเยินเป็นเหตุให้นางเอกสาวเอมี่ และ เพื่อนชายที่มาด้วยกันได้รับบาดเจ็บ เหตุเกิดเมื่อกลางดึกเมื่อคืนที่ผ่านมาบริเวณถนนปทุมธานี-ติวานนท์ ม.5 ต.บ้านกลาง อ.เมือง จ.ปทุมธานี ตามข่าวที่เสนอไปแล้วนั้น
ล่าสุดเวลา 11.00 น.ที่ห้องประชุมกรุงสยามแกรนด์บอลลูม ชั้น 1 โรงพยาบาลกรุงสยามเซนต์คาร์ลอส เปิดแถลงข่าวอาการบาดเจ็บของดาราสาว โดย พญ.อัญชุลี หยองอนุกูล ผู้อำนวยการโรงพยาบาลกรุงสยามเซนต์การ์ลอส เปิดเผยว่า กรณีอุบัติเหตุเมื่อเวลา 01.00 ของวันนี้ ซึ่งผู้ที่ได้รับบาดเจ็บคือ น.ส.อาเมเรีย จาคอป และเพื่อนชายที่มาด้วยกัน ทางแพทย์ประจำห้องฉุกเฉินของโรงพยาบาลรับตัวไว้จากการตรวจร่างกายอย่าง ละเอียดและส่งตรวจทางรังสีวิทยา และห้องตรวจปฎิบัติการพบว่าผู้ป่วยไม่รู้สึกตัว แต่ตอบสนองการกระตุ้น แพทย์ต้องใช้เครื่องช่วยหายใจ
ด้าน นพ.พิศาล อาภัสระวิโรจน์ แพทย์ศัลยกรรมทั่วไป กล่าวว่า นส.อาเมเรีย จาคอป มีบาดแผลฉีกขาดที่ใต้คางยาวประมาณ 2 ซม.ซึ่งทางแพทย์ได้ทำการเย็บแผลให้แล้ว และยังพบว่ามีรอยช้ำที่สะโพกซ้าย กระดูกเชิงกรานข้างขวาหัก แต่ยังโชคดีที่จุดที่หักนั้นไม่ใช่จุดที่รับน้ำหนัก อีกทั้งผลจากการเอกซเรย์ เมื่อคืนที่ผ่านมาพบว่าคนเจ็บมีอาการสมองบวม และมีบาดแผลเป็นจุดเล็กๆที่สมองด้านขวาจนมีเลือดออกในสมอง โดยคนไข้นั้นยังไม่รู้สึกตัวต้องใช้เครื่องช่วยหายใจ
ทั้งนี้แนวทางการรักษาคงต้องให้คนไข้นอนรักษาตัวในห้องไอซียูของโรง พยาบาล ซึ่งจุดเล็กๆที่เป็นแผลในสมอง อาการเลือดออกในสมอง และอาการสมองบวมนั้น ทางแพทย์ได้ให้ยาบรรเทาอาการสมองบวมซึ่งคาดว่าในอีก 2-3 วัน อาการสมองบวมจะลดลง และบาดแผลที่พบเป็นจุดเล็กๆในสมองนั้นถ้าไม่มีอาการแทรกซ้อนทางแพทย์คงไม่ ต้องใช้การผ่าตัดเพียงแต่ให้ยารักษาอาการเท่านั้น
นพ.บุญญฤทธิ์ ศิริรัตนพันธ์ ศัลยแพทย์กระดูกและข้อ กล่าวว่า ส่วนอาการที่มีรอยช้ำที่สะโพกขวา ผลจากการตรวจเอกซเรย์แล้วพบว่ามีกระดูกเชิงกรานหัก ซึ่งน่าจะเกิดจากแรงกระแทกผลการตรวจเบื้องต้นไม่มีภาวะช๊อคแล้ว ซึ่งถือว่าโชคดี ที่ตำแหน่งที่กระดูกเชิงกรานหักนั้นไม่ได้เป็นตำแหน่งที่ต้องรับน้ำหนัก และภาวะอาการหักจะสามารถเชื่อมต่อกันเองได้ ซึ่งไม่ได้เป็นภาวะเร่งด่วน ส่วนบริเวณข้อเข่าซ้ายก็มีอาการบวม และพบว่ามีเลือดออกบริเวณข้อหัวเข่าแต่ไม่มีบาดแผลและไม่มีกระดูกหัก
พญ.อัญชุลี หยองอนุกูล ผอ.โรงพยาบาล กล่าวต่อว่า คนเจ็บคงต้องนอนรักษาอยู่ในห้องไอซียูเพื่อสังเกตอาการเปลี่ยนแปลงทางสมอง โดยเฉพาะอย่างยิ่ง หลังจากผ่านพ้นไป 24 ชม.หลังเกิดเหตุแล้วถ้าไม่มีภาวะแทรกซ้อนก็จะมีโอกาสที่จะหายและสามารถกลับ มาทำงานได้ตามปกติ แต่ในขณะนี้ยังถือว่าอาการของผู้บาดเจ็บนั้นสาหัส เพราะสมองบวมและมีเลือดออกในสมอง
ด้าน นายบุพกร นิลาศน์ เพื่อนของ เอมี่ ดาราสาว กล่าวว่า เมื่อวานที่ผ่านมานั้น เอมี่ กว่าจะเสร็จจากการถ่ายละครก็ประมาณ 01.00 น. ซึ่งตนเองและเอมี่ ก็กลับกันมาสองคนโดยเอมี่ เป็นคนขับ ซึ่งตอนนั้นเอมีขับรถออกมาตนเองก็นั่งพูดคุยกับเอมี่มาในรถ ได้แค่ 4-5 คำ จากนั้นตนเองก็หลับไป พอสักครู่ตนเองก็รู้สึกตัวว่ารถเสียบหลัก พอตนเองลืมตาขึ้นมาก็เห็นว่ารถเสียหลักลงไปชนกับเสาไฟฟ้าข้างทางแล้ว โดยน้องเอมี่นั้นกระเด็นออกไปนอกตัวรถ และตนเองก็กระเด็นมาตรงที่นั่งของเอมี่ซึ่งเป็นที่นั่งคนขับ ต่อจากนั้นตนเองก็ไม่รู้เรื่องอะไรเลยเพราะสลบไป
ซึ่งคิดว่าคงไม่ใช่สาเหตุที่น้องเอมี่หลับใน เพราะเราก็สนุกสนาน และเมื่อวันก่อนนั้นก็ไม่มีคิวถ่าย ซึ่งเราก็นอนหลับกันเต็มอิ่ม ซึ่งตอนที่ขึ้นรถมาก็ยังคุยกันสนุกสนาน และยังร้องเพลงอีกด้วย แต่ตอนหลังนั้นตนเองหลับ จนรู้สึกตัวอีกทีคือรถเสียหลักไปแล้ว
ผู้สื่อข่าวรายงานว่า ตั้งแต่เช้า นางลำดวน จาคอป แม่ของเอมี่ ได้เดินทางมาเยี่ยมลูกสาวด้วยความเป็นห่วง และร้องไห้อยู่ตลอดเวลา ไม่สามารถพูดคุยใดๆกับผู้สื่อข่าวได้  และในช่วงบ่ายได้มีนางสุรางค์ เปรมปรีดิ์ และนายสยม สังวริบุตร ได้เดินทางมาเยี่ยมดาราสาวและได้หารือกันว่าจะย้ายตัวเอมี่ ไปรักษาคัวต่อที่โรงพยาบาลบำรุงราษฎร์ ในกทม.ต่อไป
 