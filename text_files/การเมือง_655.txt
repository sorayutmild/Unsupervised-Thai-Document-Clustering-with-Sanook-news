ผู้สื่อข่าวรายงานว่า (30 มิ.ย.) แพทย์หญิง คุณหญิงพรทิพย์ โรจนสุนันท์ ผอ.สถาบันนิติวิทยาศาสตร์ โพสต์เฟซบุ๊ก ให้กำลังใจ น.ส.จิตภัสร์ กฤดากร หรือ ตั๊น แกนนำ กปปส. หลังจากมีเสียงวิพากษ์วิจารณ์อย่างหนักถึงความไม่เหมาะสม กรณีได้รับคัดเลือกให้เป็นผู้นำนิสิตกล่าวคำปฏิญาณในงานรับปริญญาของจุฬาลงกรณ์มหาวิทยาลัย โดยหมอพรทิพย์ระบุว่า
"ให้กำลังใจน้องตั๊น นักการเมืองคุณภาพดีอนาคตของชาติ ยามนี้บ้านเมืองผ่านพ้นวิกฤติก็จะเรื่มถูกกระทบเป็นธรรมดา ในหลวงรับสั่งว่าเหล็กจะกลายเป็นพระแสงดาบได้ต้องผ่านการเผาและทุบหลายรอบ มนุษย์มักไม่ค่อยอยากเห็นใครดีกว่าตัว ฝึกปล่อยวาง ไม่จับยึดความทุกข์จะไม่เกาะจิตใจ ความมุ่งมั่นก็จะไม่ถูกสั่นคลอน ป้าหมอจะเป็นกำลังให้ อนาคตนายกหญิงคุณภาพดีของไทยคนนี้"
ด้าน น.ส.จิตภัสร์ ก็โพสต์เฟซบุ๊กว่า "ขอบคุณป้าหมอที่คอยให้ความเอ็นดู และเป็นห่วงใยตั๊นเสมอค่ะ ป้าหมอคือหญิงเก่ง แกร่ง เป็นตัวอย่างให้คนรุ่นใหม่อย่างตั๊น ให้มีกำลังใจในการทำงานเพื่อประเทศชาติ โดยเฉพาะด้านธรรมะที่ป้าหมอปลูกฝั่งให้สังคมไทยมาเสมอ ขอบพระคุณป้าหมอสำหรับทุกๆคำสอน บทเรียน และกำลังใจที่มีให้ตั๊นเสมอค่ะ ดีใจที่จะได้ร่วมงานกับป้าหมอ โดยเฉพาะใน 3 จังหวัดชายแดนใต้ค่ะ ตั๊นรักและเคารพป้าหมอเสมอค่ะ"