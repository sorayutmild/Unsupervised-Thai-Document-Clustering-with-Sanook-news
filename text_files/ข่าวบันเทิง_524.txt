
หลังจากที่มีกระแสข่าวดราม่า กรณีพิธีกรสาวคนดัง "หนูแหม่ม สุริวิภา" โพสต์ภาพจอดำตำหนิระบบการทำงานของรายการโทรทัศน์รายการหนึ่งลงในอินสตาแกรมส่วนตัว แถมยังทิ้งท้ายด้วยว่า "เราขายความสามารถ ไม่ได้ขายชีวิต" ซึ่งดราม่าครั้งนี้ทำให้หลายคนโยงไปถึงรายการประกวดร้องเพลงแนวแปลงโฉมผู้เข้าแข่งขันที่พี่หนูแหม่มดำรงหน้าที่เป็นพิธีกรมาตลอดทุกซีซั่น และเพิ่งจะเริ่มต้นถ่ายไปเทปแรก เมื่อไม่กี่วันที่ผ่านมา!!
โดยล่าสุดพอมีโอกาสเจอกับนักแสดงหนุ่ม "ซัน ประชากร" ในงาน "Grand Opening PANANCHITA Brand" ซึ่งเจ้าตัวก็เป็นหนึ่งในผู้เข้าประกวดร้องเพลงของรายการดังกล่าวประจำซีซั่นนี้ บรรดาสื่อก็เลยต้องขอเข้าใจจ่อไมค์ถามสักหน่อยว่า เจ้าตัวพอจะทราบรายละเอียดเกี่ยวกับประเด็นดราม่าดังกล่าวบ้างหรือไม่...
กระแสข่าวร้อนแรงเรื่องที่พี่หนูแหม่มโพสต์ ถึงรายการหนึ่ง เห็นว่าซันเองก็อยู่ในรายการด้วย ?"ครับ ผมอยู่ในเหตุการณ์ที่นั่น ผมก็ไปอัดรายการด้วยตั้งแต่ 8 โมงเช้า และก็เลิกดึก ถามว่าเหตุการณ์มันเป็นยังไง มันก็มีเหตุการณ์ขัดข้องนิดหน่อยครับ เพราะว่ามันเพิ่งเปิดซีซั่นมาเทปแรกมันก็ต้องมีการผิดพลาดกันบ้าง"
ทีมงานได้มีการแก้ไขบ้างไหม ?"เราทำงานกับคนหมู่มาก เราต้องให้โอกาสคนทุกคนเพราะเราทำงานกับคนหลายคนมาก ทุกฝ่ายก็คงไม่อยากให้ใครลำบากหรอก เขาก็อยากจะทำงานเสร็จและกลับบ้านเร็วกันทุกคน แต่ในเมื่อมันเกิดปัญหา เราก็ต้องช่วยกันแก้ปัญหา ส่วนเรื่องเวลาที่เป็นปัญหาผมไม่ค่อยทราบเลย เรารู้แค่ว่าทางทีมงานให้มาอัดรายการ แต่เราไม่รู้ว่าจะเลิกตอนไหนหรือเลิกกี่โมง ส่วนตัวผมรู้สึกว่ามันเป็นอะไรการที่ยาก แต่เราก็ทำเพื่อประชาชน และเราต้องมีการเปลี่ยนหน้า เราต้องติดเอฟเฟกท์ ติดซิลิโคนเป็นคนอื่น ผมก็รู้ว่ามันต้องใช้เวลาอยู่แล้ว แต่ตัวผมไม่ได้ติดอะไรผมก็ให้โอกาสทางทีมงาน"
พี่หนูแหม่มโพสต์ แล้วมีดารามาคอมเม้นท์สนับสนุน ?อันนี้ผมไม่ทราบเลยครับ ผมไม่ได้ดูด้วยซ้ำ ผมดูแค่ที่พี่หนูแหม่มโพสต์ หากว่าในวันนั้นกับเพื่อนๆ ผู้ร่วมแข่งขันได้คุยกันหรือเปล่าก็ได้คุยกันนะครับ แต่ไม่ได้คุยเรื่องเลิกดึก หรืออะไรแบบนี้แบบนี้เลย บรรยากาศในการทำงานผมสนุกนะ ผมไม่รู้คนอื่นเป็นยังไงแต่ตัวผมสนุกนะครับ กับเพื่อนๆ คนอื่นก็ไม่ได้มีพูดถึงเรื่องนี้กันทุกคนก็นั่งคุยกันเฮฮาสนุกสนาน"
ได้มีคุยกับทีมงานบ้างหรือเปล่าหลังอัดรายการเสร็จ ?"ทีมงานมีโทรมาขอโทษครับ และส่งกระเช้ามาให้ แต่ผมรู้สึกว่าตัวผมไม่ได้เป็นอะไร ผมมาทำงานก็คือมาทำงาน ผมไม่ได้รับกระเช้าเอาไว้ด้วย เพราะผมโอเคหลังจากนี้ผมก็จะไปอัดรายการปกติ เพราะคนเราต้องมีผิดพลาดกันบ้าง เพราะไม่มีใครอยากทำให้ใครเดือดร้อนหรอก ทุกคนอยากทำผลงานสู่ประชาชนกันทุกคน ผมให้โอกาสคนครับ คือผมไม่ได้ติดอะไร"
จะมีการถอนตัวหรือเปลี่ยนผู้เข้าแข่งขันหรือเปล่า ?เรื่องถอนตัวผมไม่ทราบนะครับ แต่ส่วนตัวผมไม่ถอนตัวแน่นอน ถามว่ากลัวเหตุการณ์จะบานปลายหรือเปล่า ผมว่าไม่หรอกครับ เดี๋ยวมันคงต้องมีการแก้ไขปัญหาได้แน่นอน กับทีมงานก็มีการโทรมาคุย โทรมาขอโทษและเอากระเช้าช่อดอกไม้มาให้แต่ผมก็ไม่ได้รับไว้ เพราะว่าผมไม่ได้เป็นอะไร ผมยืนยันว่าผมยังอยู่ในรายการแน่นอน"
 