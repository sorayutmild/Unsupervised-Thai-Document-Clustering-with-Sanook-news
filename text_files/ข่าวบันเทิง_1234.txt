ยังคงเป็นประเด็นที่พูดถึงกันอยู่ในตอนนี้ สำหรับอุบัติเหตุรถชนกันระหว่างรถเก๋งของ ดีเจเชาเชา ชวลิต กับ รถจักรยานยนต์ของวัยรุ่นชายอายุ 18 ปี เป็นเหตุให้ฝ่ายหลังเสียชีวิต จนกลายเป็นข่าวโด่งดังและถูกสังคมวิพากษ์วิจารณ์อย่างกว้างขวาง
สำหรับวันนี้ (6 พ.ค.)  ดีเจเชาเชา ได้ส่งตัวแทนเข้าร่วมพิธีฌาปนกิจหนุ่มวัย 18 ปี เนื่องจากในตนเองติดงานถ่ายรายการ จึงไม่สามารถมาร่วมงานได้ แต่ในวันสวดพระอภิธรรม ดีเจคนดังได้เดินทางมาร่วมงานเพื่อขออโหสิกรรมต่อผู้ตายและครอบครัวแล้ว ซึ่งในงานฌาปนกิจตัวแทนของดีเจเชาเชาได้นำซองปัจจัยช่วยงานมามอบให้แม่ของผู้ตายด้วย ซึ่งทางแม่ผู้ตายได้เปิดซองดังกล่าวให้สื่อมวลชนดูด้วยท่าทีไม่ค่อยพอใจนัก โดยภายในมีเงินสดอยู่ 3,000 บาท
ล่าสุด เบียร์ แฟนสาวของดีเจเชาเชาที่คบหาดูใจกันมาหลายปี ได้โพสต์อินสตาแกรมระบายถึงดราม่าเงินช่วยงานศพ ระบุว่า เงิน 3,000 บาทที่ใส่ซองไปให้วันฌาปณกิจ เป็นเงินจากทีมงานที่เป็นตัวแทนไปเผาศพ ส่วนทางดีเจเชาเชาได้มอบเงินให้เมื่อวานตอนที่ไปร่วมงานสวดศพเป็นจำนวน 10,000 บาท รวมกับเงินที่ช่วยเหลือโดยไม่ได้หวังผลทางคดี ตั้งแต่วันที่เข้าไปให้ปากคำที่ สน.สายไหม อีก 30,000 บาท 
"ขอบคุณที่มีคนเข้าใจค่ะ แต่ไม่เข้าใจว่าทุกคนก็ต้องทำมาหากินแบบเหนื่อยยากเช่นกัน แล้วจะมาเรียกร้องเอาอะไรจากพี่เชา ช่วยไปแล้ว 40,000 บาท ทำไมไม่มีคนพูดถึง อยากให้มีสติในการทำข่าวด้วยนะคะ #ทีมเชาเชา #djchowchow #ทำดีไม่ได้ดีใครอยากทำ"
 