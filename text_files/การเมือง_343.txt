เพจชมรมช่วยเหลือเหยื่ออาชญากรรม โพสต์คลิป น.ส.ปารีณา ไกรคุปต์ ส.ส.ราชบุรี พรรคพลังประชารัฐ ปะทะคารมสุดเดือดกับเจ้าของโรงงานผลิตอาหารสัตว์ ที่ อ.โพธาราม จ.ราชบุรี
(21 ม.ค.) เฟซบุ๊กแฟนเพจ ชมรมช่วยเหลือเหยื่ออาชญากรรม ได้โพสต์คลิปวิดีโอ น.ส.ปารีณา ไกรคุปต์ ส.ส.ราชบุรี พรรคพลังประชารัฐ ปะทะคารมกับ หนุ่มเจ้าโรงงานผลิตอาหารสัตว์ ที่ อ.โพธาราม จ.ราชบุรี ซึ่งอยู่ระหว่างการก่อสร้างสถานที่

ในคลิป น.ส.ปารีณา พูดกับ หัวหน้างาน ว่า "ชาวบ้านเขาไม่เอาอะ" แต่หัวหน้างานพูดว่าชาวบ้าน 200-300 เขาเอา ก่อนที่เจ้าของโรงงานจะบอกว่าไม่ต้องเถียง และแสดงตนว่าคือเจ้าของโรงงานและท้าให้ น.ส.ปารีณา ถ่ายคลิปเพราะอยากออกทีวี ก่อนจะเดินเข้าประชิดตัว น.ส.ปารีณา ซึ่งเจ้าตัวก็โบกมือไล่ พร้อมพูดว่า "ปากเหม็นๆ ถอยไป"
ก่อนที่ หัวหน้างาน จะพูดว่า "เหม็นมากกว่าซะด้วยมั้ง จากที่ติดตามข่าว ติดตามโซเชียลอะ" พร้อมบอกว่าตนเป็นคนราชบุรี และตอนเลือกตั้งก็เลือก นายทวี ไกรคุปต์ คุณพ่อของ น.ส.ปารีณา ซึ่ง น.ส.ปารีณา ก็บอกว่า "สมัยหน้าไม่ต้องเลือก"
อย่างไรก็ตาม ระหว่างช่วงที่โต้เถียงกัน น.ส.ปารีณา ยกมือถ่ายคลิปแต่เพียงหัวหน้าคนงาน ทำเอาเจ้าของโรงงานถึงกับบ่นกับลูกน้องว่า ตนเองดูไม่เหมือนเจ้าของโรงงานหรือ
"ผมไม่มีเป็นพันล้านหรอก แต่ก็มีเป็นร้อยล้าน พอจะอวดคนอื่นได้เหมือนกัน ไม่ได้ร่ำรวยหรอกครับ แต่ผมสร้างได้ ผมไม่ได้ไปโกงใครมา ทำมาจากมือตัวเองล้วนๆ ไม่ได้โกงใครมา ไม่ได้ไปรุก ไม่ได้ไปอะไร ที่นี่ผมซื้อ โอน มีโฉนด ผมว่ากันตามกฎหมาย แล้วไปคุยกัน"
เมื่อ น.ส.ปารีณา ถามว่า ทำความเดือดร้อนให้ชาวบ้าน ไม่สนใจหรือว่าชาวบ้านจะสาปแช่ง เจ้าของโรงงานก็ตอบว่า "ด่าผมไม่เป็นไรครับ เดี๋ยวผมก็ตาย ก็เหมือนใครบางคนที่โดนสาปแช่ง เดี๋ยวก็ตายเหมือนกัน เพราะไม่รับผิดชอบอะไร ไม่รับรู้อะไร ไม่รู้เรื่องอะไรเลยก็แถไปเรื่อย"