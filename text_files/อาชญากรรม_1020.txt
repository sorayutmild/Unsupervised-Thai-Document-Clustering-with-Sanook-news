กลายเป็นประเด็นร้อนไปทั่วโลกออนไลน์ เมื่อมีการส่งต่อคลิป"เมาแล้วขับอ้างว่าเป็นทหารยศสูง" ซึ่งเผยให้เห็นภาพเหตุการณ์สองสามีภรรยาถูกชายขับรถเก๋งยี่ห้อนิสสันไม่ทราบรุ่นสีบรอนซ์ทอง ทะเบียน สห-6273 ขับปาดหน้ารถให้จอด และกระชากประตูรถเข้ามาด่าทอทำร้ายร่างกาย พร้อมอ้างว่าตนเองเป็นทหารยศสูง และยังพูดจาท้าทายให้แจ้งตำรวจอีกด้วย 
ในเวลาต่อมากองทัพบกแถลงว่า พบตัวชายคนดังกล่าวแล้ว และเป็นเพียงแค่พลทหารที่ใกล้ปลดประจำการเท่านั้น พร้อมยืนยันว่ากองทัพบกจะไม่ปกป้องกำลังพลที่ทำความผิด เพราะเป็นนโยบายของ ผบ.ทบ.
ล่าสุด เมื่อวานนี้ (13 ธ.ค.)เวลา 13.00 น. ผู้สื่อข่าวรายงานว่า นส.พ.จนัธ นิยมสุจริต อายุ 33 ปี สัตวแพทย์โรงพยาบาลสัตว์มหาวิทยาลัยเกษตรศาสตร์ พร้อมด้วย สพ.ญ.ภัณทิรา เมฆทอง อายุ 29 ปี เข้าพบพนักงานสอบสวน สภ.เมืองนนทบุรี เพื่อให้ปากคำเพิ่มเติมเป็นเวลากว่า 1 ชั่วโมง โดย นส.พ.จนัธ กล่าวว่า วันเกิดเหตุตนและแฟนสาวขับรถมาตามถนนพระราม 5 เพื่อกลับบ้านพักแถวมหาวิทยาลัยเกษตรศาสตร์ ขณะที่ตนขับรถอยู่บนเลนขวาสุด สังเกตุเห็นรถนิสสันคันดังกล่าวซึ่งขับอยู่เลนกลางส่ายไปส่ายมาเหมือนจะขับรถชนตนเอง จึงรีบแตรเตือนให้รถดังกล่าวทราบว่ากำลังจะขับรถมาชนรถตนเอง รถดังกล่าวหักหลบออกไปก่อนจะขับตีคู่กับรถของตนและเปิดกระจกด่าทอมาตลอดทาง 
นส.พ.จนัธ กล่าวต่อว่า เมื่อมาถึงสะพานข้ามแยกติวานนท์ ซึ่งเป็นถนน 2 เลน รถดังกล่าวได้ขับแซงขึ้นมาและขับปาดหน้า ก่อนจะมีผู้ชายเดินลงมาจากรถและหยิบอะไรบางอย่างที่หลังประตูรถเดินปรี่มาที่รถตนเอง ชายคนดังกล่าวเปิดประตูรถพร้อมทั้งชกเข้ามาที่หน้าและศีรษะหลายครั้ง จนแฟนสาวของตนต้องยกมือไหว้ขอโทษ โดยแฟนของชายคนดังกล่าวเข้ามาห้ามปรามและพากันขับรถออกไป โชคดีที่แฟนของตนเองใช้โทรศัพท์บันทึกเหตุการณ์ไว้โดยตลอด ก่อนพากันมาเข้าแจ้งความ
ในเวลาต่อมา นายทหารพระธรรมได้พาตัวพลทหารศักดิ์ชาย ไชนนอก อายุ 24 ปี สังกัดกองร้อยที่ 1 พัน.ร.มทบ.11 เข้าพบพนักงานสอบสวน โดยห้ามสื่อมวลชนเข้าไปทำข่าว ใช้เวลานานกว่า 1 ชั่วโมง ก่อนเดินทางกลับโดยไม่ให้สัมภาษณ์แต่อย่างใด เบื้องต้น เจ้าหน้าที่แจ้งข้อหาทำร้ายร่างกายผู้อื่นได้รับบาดเจ็บ ทำให้ผู้อื่นเกิดความกลัวหรือตกใจด้วยการขู่เข็ญ ดูหมิ่นผู้อื่นซึ่งหน้า ก่อนดำเนินคดีตามกฎหมายต่อไป