จากกรณีที่ผู้ใช้เฟซบุ๊คชื่อ "B′ben Benchawan" โพสต์คลิปวิดีโอขณะกำลังตบตีกับกลุ่มคนอีกฝ่าย ซึ่งคนในสังคมออนไลน์จำนวนมากแสดงความเห็นว่าผู้หญิงเสื้อแดงที่อยู่ฝั่งตรงข้าม ซึ่งมีหน้ากากอนามัยปิดปากไว้ก่อนจะโดนกระชากออกในช่วงท้ายๆ นั้นหน้าคล้ายแพท ณปภา ตันตระกูล ดาราชื่อดัง
ล่าสุดผู้สื่อข่าว "มติชน" ได้ติดต่อไปยังแพท ณปภา ซึ่งเจ้าตัวก็ยอมรับว่า ตนเองอยู่ในเหตุการณ์นั้นจริง โดยแพทกล่าวว่า "จริงๆ ไม่อยากมีเรื่องเลย เพราะเป็นดารา แต่เราก็เป็นคนมีจิตใจ มีคนจะมาทำร้ายครอบครัวเรา จะให้อยู่เฉยได้ยังไง"
"วันนั้นก็ไปเคลียร์ แต่ว่าแพทโทรแจ้งตำรวจไว้ก่อนแล้ว บอกว่ามีคนมาท้าตี วันนี้นัดไปเคลียร์ แต่ไม่รู้ว่าเขาจะมาทำร้ายเรามั้ย เลยอยากให้ตำรวจมา เราก็ยืนรอตำรวจ แต่ระหว่างนั้นมันชุลมุนแล้ว ฝ่ายนู้นเขาก็ตบตีกัน ถ้าได้ดูคลิปจะเห็นว่าแพทบอกตลอดว่าให้หยุด อย่ารุม แต่เขาไม่ฟัง ลากพี่สาวแพทไป ทั้งๆ ที่เขาเป็นผู้ใหญ่กว่า แล้วสุดท้ายเขาก็หนีไปก่อนตำรวจมาถึง ขึ้นมอเตอร์ไซค์หนีไปเลย ทิ้งแม่เขาไว้ตรงนั้นด้วยซ้ำ"
แพทยังกล่าวอีกว่า "ที่ฝ่ายนู้นบอกว่าแพทไม่เกี่ยว แต่พอไปถึงแพทก็โดนดึง โดนรุมแบบที่เห็นในคลิป แล้วเขาก็เอาคลิปมาโพสต์ว่าแพททำอย่างนู้นอย่างนี้ ทั้งที่มันผิดหมดเลย"
"แพทเป็นดารา ใช่ แต่นี่คือคนในครอบครัวแพท แพทไม่ใช่นางฟ้า แพทเป็นคนวันนึงอยู่ดีๆ บ้านแพทมีปัญหา แล้วจะให้แพทนิ่งเฉยแล้วบอกว่า แพทคงไม่ช่วยเพราะแพทเป็นดารา กลัวเสียชื่อเสียงมากไปเคลียร์กันเองเถอะ แพทเชื่อว่าหลายคนคงเข้าใจค่ะ แพทเป็นคนธรรมดา มีชีวิตจิตใจ ซึ่งฝั่งเราไม่ผิดเลย เราให้ผู้ใหญ่คุยแต่เขาท้าทาย แล้วที่แพททำ แพทไม่ใช่จะไปตีกับเขานะ แพททั้งขอโทษ ให้ผู้ใหญ่คุย แต่ทางฝั่งนู้นบอกไม่เกี่ยวกับพี่แพท แต่ทำไมเวลาไปโพสต์คุณเอาชื่อของเราไปโพสต์"
"นี่คือความจริงที่ไม่มีคนเอามาโพสต์ เอามาพูด แพทรอวันนี้เลย อยากบอกว่าฝ่ายแพทถูกกระทำ ถามว่าเป็นดาราทำไมไปทำอย่างนั้น ก็ดาราก็เป็นคน มีจิตใจเหมือนกัน แล้วแพทก็ไม่ยอมให้ใครมาทำร้ายครอบครัวแพท จากนี้ก็คิดว่าคงไม่มายุ่งกันอีกแล้ว เพราะแพทแจ้งตำรวจไว้แล้ว"
ทั้งนี้ ผู้ที่แสดงความเห็นในโซเชียลเน็ตเวิร์คส่วนใหญ่ได้ให้กำลังใจแพท เพราะมองว่าคลิปดังกล่าวถูกเผยแพร่เพื่อตั้งใจทำให้แพทเสียชื่อเสียงทั้งที่เป็นฝ่ายที่ถูกกระทำ
(คลิกที่นี่!!! เพื่อดูคลิป)
ขอขอบคุณภาพประกอบจากอินสตาแกรม @pat_napapa