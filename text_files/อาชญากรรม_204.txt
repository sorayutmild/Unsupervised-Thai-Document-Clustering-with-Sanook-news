เบนซ์ เรซซิ่ง ออกมาจากห้องสอบสวนแล้ว หลังให้ปากคำนานกว่า 6 ชั่วโมง ยืนยันไม่รู้จัก "ไซซะนะ" เป็นแค่ผู้เดือดร้อนจากการซื้อทรัพย์สิน
(3 ก.พ.) ผู้สื่อข่าวรายงานว่า เมื่อเวลาประมาณ 22.00 น. ที่ผ่านมา นายอัครกิตติ์ วรโรจน์เจริญเดช หรือ เบนซ์ เรซซิ่ง สามีของดาราสาวชื่อดัง แพท ณปภา พร้อมด้วยทนายความและมารดา ได้ออกมาจากห้องสอบสวนที่กองบัญชาการตำรวจปราบปรามยาเสพติด สโมสรตำรวจ หลังจากเดินทางเข้าพบเจ้าหน้าที่ตั้งแต่เมื่อเวลา 15.00 น. ที่ผ่านมา
เบนซ์ เรซซิ่ง ได้ออกมาให้สัมภาษณ์กับสื่อมวลชนเพียงเล็กน้อย โดยเปิดเผยว่า รู้สึกตกใจกับสิ่งที่เกิดขึ้น แต่ทางตนได้ติดต่อเจ้าหน้าที่ไว้แล้วว่าจะเข้าไปชี้แจง เพื่อแสดงความบริสุทธิ์ แต่เมื่อวานนี้มาเข้าพบไม่ทัน ตนจึงได้เดินทางมาวันนี้แทน
ทั้งนี้ เบนซ์ ยังขอความร่วมมือในโลกโซเชียลมีเดีย เพื่อให้หยุดวิพากษ์วิจารณ์เกี่ยวกับประเด็นที่สังคมยังไม่ทราบข้อเท็จจริง ทำให้หลายๆ ฝ่ายได้รับความเสียหาย ส่วนหลังจากนี้เรื่องต่างๆ ก็ปล่อยให้เป็นกระบวนการของเจ้าหน้าที่ตำรวจต่อไป
นอกจากนี้ ทนายความส่วนตัวยังได้กล่าวเพิ่มเติมและยืนยันว่า ทาง เบนซ์ เรซซิ่ง ไม่ได้เกี่ยวข้องกับคดียาเสพติดแต่อย่างใด แค่เป็นเพียงผู้ที่ได้รับความเดือดร้อนเพราะได้ซื้อทรัพย์สินมาเท่านั้นเอง พร้อมกับยืนยันว่า เบนซ์ไม่ได้รู้จักกับ ไซซะนะ แต่สำหรับ นายบอย นั้นเป็นคนที่ เบนซ์ เรซซิ่ง รู้จักเพราะแข่งรถด้วยกัน รวมทั้งขณะนี้เจ้าหน้าที่ตำรวจยังไม่ได้แจ้งข้อหาใดๆ