(19 ม.ค.) ผู้สื่อข่าวรายงานว่า คลิปวิดีโอวิพากษ์วิจารณ์สหรัฐอเมริกาของผู้ชุมนุม กปปส. รุ่นป้ารายหนึ่ง พูดประณามวาจาเป็นภาษาอังกฤษต่อหน้าสื่อต่างประเทศที่เป็นชาวต่างชาติ จนกลายเป็นคลิปวิดีโอที่กำลังเป็นที่กล่าวถึงในโลกออนไลน์อยู่ในขณะนี้
มติชนทีวี ได้เผยแพร่คลิปวิดีโอที่ชื่อว่า "ดุเดือด! คุณป้ากปปส. ประณามรบ.สหรัฐฯ-สื่อเทศ เป็นภาษาอังกฤษ" ลงในเว็บไซต์ยูทูป เป็นภาพเหตุการณ์ที่หญิงไทยคนหนึ่ง ได้ต่อว่ารัฐบาลสหรัฐอเมริกาต่อหน้าสื่อมวลชนต่างประเทศ รวมทั้งพาดพิงต่อว่า พ.ต.ท.ทักษิณ ชินวัตร อดีตนายกรัฐมนตรี เป็นภาษาอังกฤษ โดยได้ถามชาวต่างชาติว่า รู้จัก พ.ต.ท.ทักษิณ หรือไม่ เขาเป็นผู้นำคอรัปชั่นในประเทศไทย ทำให้ประชาชนยากจน แต่รัฐบาลสหรัฐฯ กลับไม่สนับสนุนกลุ่ม กปปส. ที่อยู่คนละฝ่ายกับ พ.ต.ท.ทักษิณ
อย่างไรก็ตาม คลิปวิดีโอดังกล่าว ถูกโพสต์เผยแพร่ เมื่อวันที่ 18 ม.ค. ที่ผ่านมา เพียงไม่กี่ชั่วโมงก็มีผู้เข้าชมจำนวนหลายหมื่นครั้ง รวมทั้งมีการแชร์คลิปวิดีโอในโซเชียลเน็ตเวิร์ก จนกลายเป็นกระแสวิพากษ์วิจารณ์มากมาย ทั้งสนับสนุนและไม่เห็นด้วย
ขอบคุณคลิปวิดีโอจาก มติชนทีวี
