บุกฆ่าโหดสาวใหญ่นักธุรกิจดับคาห้องครัวภายในบ้าน ลูกน้องผู้ชายถูกแทงสาหัสเลือดโชก จับมัดทิ้งข้างบ้าน ร้องให้เพื่อนบ้านช่วย
เมื่อเวลา 17.00 น. (9 พ.ย.64) พ.ต.ต.ไพโรจน์ เผื่อนผึ้ง พนักงานสอบสวน สภ.เมืองนครสวรรค์ สาขาย่อยหนองเบน ได้รับแจ้งเหตุผู้ถูกทำร้ายร่างกายได้รับบาดเจ็บ และคาดว่ามีผู้เสียชีวิต จึงรายงานให้ผู้บังคับบัญชาทราบ และได้รุดมาที่เกิดเหตุพร้อมหน่วยกู้ขีพ อบต.หนองกรด ไปยังที่บ้านเลขที่ 522 หมู่ที่ 6 ตำบลหนองกรด อำเภอเมือง จังหวัดนครสวรรค์
เบื้องต้น พบผู้บาดเจ็บที่มาเรียกให้คนช่วยเหลืออยู่บริเวณข้างกำแพงบ้าน เจ้าหน้าที่ก็รีบนำตัว นายรุจิภาส อายุ 22 ปี ที่ถูกคนร้ายใช้เชือกมัดมือ เลือดท่วมตัว มีบาดแผลบริเวณกกหูซ้าย ท้ายทอย และบริเวณหลังมีบาดแผลเหมือนถูกของมีคม จึงรีบส่งโรงพยาบาลสวรรค์ประชารักษ์เพื่อทำการรักษา 
ส่วนภายในบ้าน บริเวณห้องครัวพบศพ นางสาวรัฐคณิศร อายุ 56 ปี เป็นเจ้าของห้างหุ้นส่วนจำกัด ที่รับทำเกี่ยวกับโครงข่ายอินเตอร์เน็ต เสียชีวิตอยู่บริเวณอ่างล้างจาน ลักษณะนอนหงาย สวมเสื้อยืดสีแดงแต่ถูกถลกถึงราวนม สวมกางเกงขาสั้นลายดอก มีบาดแผลถูกทำร้ายหลายแห่งทั่วร่างกาย นอนจมกองเลือด  
เบื้องต้น ทราบว่า คนตายเป็นเจ้าของกิจการ และคนเจ็บเป็นลูกน้องที่ทำงานอยู่กับผู้ตาย ซึ่งทางเจ้าหน้าที่ตำรวจตั้งประเด็นไว้ 2 ประเด็น คือเรื่องส่วนตัว กับชิงทรัพย์ เนื่องจากสร้อยคอทองคำผู้ตายที่สวมใส่หนัก 2 บาท ได้หายไป และสร้อยคอทองคำของผู้บาดเจ็บอีก 2 บาทก็หายไปด้วย
ขณะที่ พ.ต.อ.สุทธินันท์  คงแช่มดี ผกก.กองสืบสวนสอบสวนจังหวัดนครสวรรค์ เผยว่า ขอให้ทางเจ้าหน้าที่ตำรวจได้เก็บข้อมูลและตรวจสอบกล้องวงจรปิดที่ติดอยู่ภายนอกบ้านก่อน และคาดว่าคนร้ายน่าจะมีไม่ต่ำกว่า 2 คน และคงยังหนีไปได้ไม่ไกล
 
 