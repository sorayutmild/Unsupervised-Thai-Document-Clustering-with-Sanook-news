วันนี้ (22 พ.ค.) นพ.ทวีศิลป์ วิษณุโยธิน โฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 เปิดเผยในการแถลงสถานการณ์โควิด-19 ประจำวัน ณ ทำเนียบรัฐบาล ว่า พล.อ.ประยุทธ์ จันทร์โอชา นายกรัฐมนตรี ในฐานะ ผอ.ศูนย์บริหารสถานการณ์การแพร่ระบาดของโรคติดเชื้อไวรัสโควิด-19 (ศบค.) ได้มอบหมายให้ พญ.พรรณประภา ยงค์ตระกูล หรือคุณหมอบุ๋ม ที่ปรึกษา นายอนุทิน ชาญวีรกูล รัฐมนตรีว่าการกระทรวงสาธารณสุข ให้เป็นผู้ช่วยโฆษก ศบค. โดยจะมาทำหน้าที่ในการแถลงสถานการณ์ประจำวัน ทุกวันหยุดเสาร์-อาทิตย์

เปิดประวัติ "หมอบุ๋ม" พญ.พรรณประภา ยงค์ตระกูล ผู้ช่วยโฆษก ศบค.

สำหรับประวัติของ แพทย์หญิง พรรณประภา ยงค์ตระกูล หรือ หมอบุ๋ม อายุ 32 ปี ผู้ช่วยโฆษก ศบค. จบปริญญาตรีจากคณะแพทยศาสตร์ จุฬาลงกรณ์มหาวิทยาลัย และได้รับตำแหน่งนางสาวไทย ประจำปี 2551 เป็น นางสาวไทย คนที่ 44 พร้อมรางวัล Miss Healthy และ นางงามผิวสวย 
นอกจากบทบาทในวงการแพทย์ หมอบุ๋มยังเคยเป็นอดีตผู้ประกาศข่าวราชสำนักของสำนักข่าวไทย ช่อง 9 MCOT HD30 รวมถีงเป็นเจ้าของ Panprapa Clinic คลินิกเวชกรรมความงามแบบครบวงจร ปัจจุบัน หมอบุ๋ม เข้าพิธีวิวาห์แล้วเมื่อปี 2560
