ขอขอบคุณภาพจากคุณ @NarisKinimarn
จากกรณีเหตุการณ์ยิงกันทำให้มีผู้เสียชีวิตถึงสามศพพ่อ แม่ ลูกคนเล็ก ในบ้านพักภายในหมู่บ้านเมลาลิลล์ ถนนเสมาฟ้าคราม ม.5 ต.ประชาธิปัตย์ อ.ธัญบุรี จ.ปทุมธานี ทางพ.ต.อ.ตระกูล เกลียวประเสริฐ ผกก.สภ.ประตูน้ำจุฬาลงกรณ์ เปิดเผยความคืบหน้าว่า จากการที่เข้าไปตรวจสอบอย่างละเอียดในห้องของผู้เสียชีวิตทั้งสามรายในเบื้องต้นกลอนประตูต่างๆถูกปิดล็อกด้านในทั้งหมดจึงเชื่อว่าผู้ก่อเหตุนั้นต้องเป็นคนที่อยู่ในห้องเท่านั้น แต่เพื่อความไม่ประมาทได้เก็บคราบเขม่าดินปืนของคนที่อยู่ในบ้านคือนายวัฒน์(นามสมมติ) วัย 18 ปี ลูกชายคนโตของผู้เสียชีวิต และเป็นพี่ชายของนายโอม(นามสมมติ) อายุ 16 ปี ซึ่งตกเป็นผู้ต้องสงสัยก่อเหตุและเป็นผู้เสียชีวิต แต่ต้องรอผลทางวิทยาศาสตร์จากกองพิสูจน์หลักฐานที่แน่ชัด
อย่างไรก็ตามการตรวจสอบเบื้องต้นนั้นที่มือมีเขม่าดินปืนติดอยู่ แต่ก็ต้องรอผลทางวิทยาศาสตร์จึงจะสามารถระบุได้ชัดเจน รอผลตรวจจากวิถีกระสุน ขณะนี้การทำงานจะมีสามส่วน ส่วนที่1เป็นการทำงานของเจ้าหน้าที่พิสูจน์หลักฐานและหมอ ส่วนที่2เป็นการทำงานของชุดสืบสวน และส่วนที่3เป็นการรวบรวมพยานหลักฐานของพนักงานสอบสวนเจ้าของคดี ส่วนอาวุธปืนที่ใช้ก่อเหตุนั้นเป็นอาวุธปืนขนาด 9 มม.ซึ่งเป็นปืนมีทะเบียนของผู้เป็นพ่อซึ่งรับราชการที่กรมป่าไม้ โดยมีกระสุนที่คาอยู่ในรังเพลิง 1นัด และมีปลอกกระสุนตกอยู่ในที่เกิดเหตุ 3 ปลอก
ต่อมาตำรวจได้นำนายวัฒน์มาสอบปากคำอย่างละเอียดอีกครั้งในช่วงดึกที่ผ่านมาของวันที่ 10 มีนาคมปรากฎว่านายวัฒน์สารภาพว่าเป็นคนใช้อาวุธปืนยิงพ่อแม่และน้องชายเสียชีวิตก่อนอำพรางคดี ว่าปกติแล้วพักอยู่คอนโดฯแห่งหนึ่งในกรุงเทพฯ ใกล้มหาวิทยาลัยที่กำลังเรียนอยู่ กระทั่งวันที่ 8 มี.ค. กลับมาบ้านเพื่อร่วมกินอาหารกับครอบครัว วันนั้นกินหมูกระทะ ระหว่างนั้นพ่อดื่มเบียร์และชวนให้ดื่มด้วยกัน จนตกดึกอยากขับรถไปรับแฟนมาแนะนำให้ที่บ้านรู้จัก แต่แม่ไม่ยอมเพราะกลัวเกิดอุบัติเหตุเพราะเห็นว่าดื่มเบียร์เข้าไปมากอยากให้นอนมากกว่า ก่อนเก็บกุญแจรถทั้งหมดและพากันขึ้นนอน
นายวัฒน์รับสารภาพอีกว่า ยังฝังใจและกดดันเรื่องที่แม่ชอบดุด่าว่าและควบคุมเรื่องต่างๆ แม้แต่คอนโดฯที่พักแม่ก็ยังไปติดกล้องเพื่อตามดูพฤติกรรม เมื่อมาเกิดเรื่องล่าสุดจึงเครียดและนั่งดื่มเบียร์คนเดียวก่อนตัดสินใจก่อเหตุร้าย โดยเดินไปปิดกล้องวงจรปิดภายในบ้าน จากนั้นหยิบปืนพกของพ่อที่เก็บไว้ในลิ้นชัก ออกมาจ่อยิงพ่อแม่และน้องชาย แล้วนำปืนไปยัดไว้ในมือน้องเพื่ออำพรางคดี ก่อนลงมานอนชั้นล่าง เมื่อตื่นก็ออกจากบ้านไปตามปกติ กลับมาตอนเย็นทำทีว่าไม่พบคนในบ้าน ขึ้นไปดูบนห้องนอนจึงพบศพและโทรศัพท์แจ้งตำรวจดังกล่าว
รายงานข่าวแจ้งว่าตำรวจยังสอบสวนทางลึกในเรื่องประเด็นวงเงินประกันชีวิตเนื่องจากพ่อทำประกันไว้กว่า 10 กรมธรรม์ เชื่อว่าน่าจะมีวงเงินรวมนับสิบล้านบาท อย่างไรก็ตาม ทางพ.ต.อ.ตระกูล เกียวประเสริฐ ผกก.สภ.ประตูน้ำจุฬาลงกรณ์ พร้อมด้วย พลตำรวจตรีสมิทธิ มุกดาสนิท ผู้บังคับการตำรวจภูธรจังหวัดปทุมธานี จะแถลงข่าวคดีนี้อย่างละเอียด พร้อมนำนายวัฒน์ไปทำแผนประกอบการรับสารภาพในเที่ยงวันนี้(11 มีนาคม)
ต่อมาเวลา 11.00 น. วันที่ 11 มีนาคม นายวัฒน์(นามสมมติ) อายุ 18 ปี ซึ่งถูกตำรวจ สภ.ประตูน้ำจุฬาลงกรณ์ นำตัวมาแถลงข่าว หลังรับสารภาพว่าเป็นผู้ลงมือก่อเหตุใช้อาวุธปืนขนาด 9 มม.ยิงพ่อ แม่ และน้องชายแท้ๆด้วยตัวเอง จนเสียชีวิตภายในบ้านพักภายในหมู่บ้านเมลาลิลล์ ถนนเสมาฟ้าคราม ม.5 ต.ประชาธิปัตย์ อ.ธัญบุรี จ.ปทุมธานี เมื่อวันที่ 9 มีนาคมที่ผ่านมา โดยนายวัฒน์ ให้การว่าวันก่อนเกิดเหตุได้วางแผนว่าจะวางยานอนหลับพ่อและแม่ แต่เป็นยานอนหลับชนิดละลายน้ำ จึงไม่เป็นผล จึงได้ไปซื้อยานอนหลับชนิดน้ำ แต่ขวดยากลับตกแตกอีก
ต่อมาในวันเกิดเหตุ ตัวเองถูกแม่ดุด่า จึงรู้สึกโกรธแค้น จนเวลาประมาณ 3 นาฬิกา ได้ขึ้นไปในชั้น 2 ของบ้านและพบกระเป๋าบรรจุปืนของพ่อวางอยู่ ตั้งใจว่าจะนำปืนไปยิงแม่เพียงคนเดียว แต่เกรงว่าพ่อและน้องชายจะตื่นมาพบ จึงตัดสินใจยิงทิ้งทั้งหมด แต่หลังก่อเหตุรู้สึกกลัวความผิด จึงนำปืนไปวางที่มือน้องชาย เพื่อโยนความผิดให้น้องชายว่าเป็นผู้ลงมือก่อเหตุ ก่อนที่ตัวเองจะขับรถออกจากบ้านไป และทำทีว่าติดต่อพ่อแม่ไม่ได้ และขอให้ป้ามาช่วยดูที่บ้าน หลังจากนั้นได้ขับรถยนต์ไปรับแฟนสาว เพื่อให้มีพยานยืนยันว่าตัวเองบริสุทธิ์ และอ้างเหตุผลว่าน้องชายไม่พอใจที่ถูกพ่อแม่ตำหนิเรื่องเล่นเกมส์จนผลการเรียนตกต่ำ
หลังเกิดเหตุ ชุดสืบสวนพบพิรุธหลังตรวจสอบกล้องวงจรปิด แล้วพบว่านายวัฒน์ เข้าไปภายในห้องที่เกิดเหตุ ก่อนที่กล้องวงจรปิดจะถูกปิดลงเพียง 4-5 วินาที ประกอบกับ ผลชันสูตรพลิกศพ พบว่าทิศทางกระสุนปืนเข้าซ้ายออกขวาทั้ง 3 ศพ แต่อาวุธปืนกลับอยู่ในมือข้างขวาของน้องชาย