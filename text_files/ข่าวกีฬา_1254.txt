สหพันธ์ฟุตบอลนานาชาติ หรือ ฟีฟ่า สั่งยกเลิกเกมฟุตบอลโลกอีก 2 นัดที่เหลือของประเทศ คูเวต เรียบร้อยแล้วทีมชาติคูเวต ถูกคำสั่งแบนเมื่อช่วงเดือนตุลาคมที่ผ่านมา หลังถูกตรวจสอบ พบว่ามีระบบการเมืองของรัฐบาลชุดปัจจุบันเข้ามาแทรกแซงในวงการฟุตบอล ซึ่งกฎนั้นห้ามให้รัฐบาลเข้ามาแทรกแซงการบริหารงานของสมาคมฟุตบอล และบทลงโทษอย่างสถานหนักคือแบน และตัดสิทธิ์การแข่งขันระดับนานาชาติล่าสุด สหพันธ์ฟุตบอลนานาชาติ หรือ ฟีฟ่า ประกาศยกเลิกเกมฟุตบอลโลก 2018 รอบคัดเลือก โซนเอเชีย กลุ่มจี ทุกนัดที่เหลือของทีมชาติคูเวตเรียบร้อยแล้ว เมื่อวันจันทร์ที่ 14 มีนาคม ที่ผ่านมา จากประกาศดังกล่าว ส่งผลให้ทัพ ”ช้างศึก” ได้ผ่านเข้ารอบ 3 หรือรอบ 12 ทีมสุดท้ายแน่นอนแล้ว แม้ว่าผลการแข่งขันในนัดสุดท้ายจะออกมาแพ้ เสมอ หรือชนะก็ตาม อย่างไรก็ตามสำหรับเกมที่เหลือของ คูเวต จะเป็นเกมที่พบกับ ทีมชาติลาว และ เกาหลีใต้ โดยโปรแกรมทีมชาติไทยที่เหลือ 1 นัด จะเป็นเกมพบกับ อิรัก โดยจะแข่งขันกันในวันที่ 24 มีนาคมนี้ ช่องวัน ดิจิตอลทีวี ถ่ายทอดสดให้ได้ชม
ทั้งนี้ ในเกมพบอิรัก หากทีมชาติไทยได้ผลเสมอเป็นอย่างน้อย ก็จะเข้ารอบต่อไปในฐานะแชมป์กลุ่มจี แต่ถ้าพลาดท่าแพ้ และอิรักไปเก็บชัยเหนือเวียดนามในนัดสุดท้ายได้อีก ทัพช้างศึกก็ยังจะเข้ารอบต่อไปในฐานะรองแชมป์กลุ่มที่ดีที่สุด 1 ใน 4 ทีมอยู่ดี 