พ่อน้องการ์ตูนเจอเสื้อเปื้อนเลือดของลูกสาว เข่าทรุด-ร้องไห้โฮ เอ่ยปาก "พ่อขอโทษ" แม่เป็นลมล้มพับ เผยคดีคลี่คลายได้เพราะ "เจ้าโด้" สุนัขประจำวิน จยย.
(16 ธ.ค.) กรณี ลักพาตัว น้องการ์ตูน เด็กหญิงวัย 6 ขวบ ที่ถูกคนร้ายลักพาตัวหายไปตั้งแต่วันที่ 6 ธันวาคมที่่ผ่านมา โดยมีหลักฐานภาพสุดท้ายอยู่บริเวณสถานีรถไฟฟ้าแบริ่ง ซึ่งการหายตัวไปของน้องการ์ตูน กลายเป็นประเด็นใหญ่ในโลกออนไลน์ มีการช่วยแชร์ภาพข้อความส่งต่อ เพื่อช่วยตามหาเด็กหญิงคนนี้
จนกระทั่งเมื่อวานนี้ (15 ธ.ค.) เจ้าหน้าที่ตำรวจได้ลงพื้นที่ตรวจสอบหลักฐานเพิ่มเติม บริเวณพื้นที่รกร้างใกล้ซอยลาซาล หลังตรวจพบเจอกะโหลกศีรษะเด็ก ก่อนจะนำไปสู่การจับกุมตัว นายหนุ่ย อายุ 32 ปี หลังมีพลเมืองดีติดตามข่าวและแจ้งเบาะแสว่าคนร้ายหลบหนีอยู่ที่ จ.หนองคาย ซึ่งทางเจ้าหน้าที่จะนำตัว นายหนุ่ย เข้ามาสอบสวนที่กรุงเทพฯ ส่วนการทำแผนประกอบคำรับสารภาพอาจจะต้องเลื่อนไปก่อน เนื่องจากหวั่นเกิดเหตุรุมประชาทัณฑ์
ในเวลาเดียวกันนั้น นายสายยันต์ เพ็ชรดอน พ่อของน้องการ์ตูน ได้ลงพื้นที่จุดเกิดเหตุร่วมกับเจ้าหน้าที่ เพื่อติดตามค้นหาเบาะแสเพิ่มเดิมเกี่ยวกับลูกสาวที่หายตัวไป ก่อนจะไปพบกับเสื้อยืดลายสีเขียว เปื้อนคราบเลือด ตกอยู่ข้างกำแพง ซึ่งเป็นเสื้อตัวเดียวกับที่น้องการ์ตูนสวมใส่ในวันเกิดเหตุ เมื่อ นายสายยันต์ เห็นเสื้อถึงกับเข่าทรุด ร้องไห้ด้วยความเสียใจ และก้มกราบเสื้อของลูกสาว พร้อมกับพูดทั้งน้ำตาว่า "พ่อขอโทษ... พ่อไม่น่าปล่อยลูกไว้เลย ทำไมทำลูกผมอย่างนี้!!" ก่อนจะใช้มือชกกำแพง จนเจ้าหน้าที่ต้องพาออกไปสงบสติอารมณ์
นายสายยันต์ เล่าถึงเหตุการณ์ที่เกิดขึ้นว่า ช่วงคืนวันที่ 6 ต่อเนื่องวันที่ 7 ได้เดินทางมาดูคอนเสิร์ตลูกทุ่งหมอลำ ไหมไทย ซึ่งตั้งเวทีอยู่ใกล้กับจุดที่น้องการ์ตูนที่ล่อลวงมาฆ่าข่มขืน วันเกิดเหตุแม่ของน้องการ์ตูนไม่ได้มาด้วย ดูคอนเสิร์ตกันสักพัก น้องการ์ตูน เกิดง่วงนอน พ่อจึงได้พาน้องไปนอนที่รถกระบะของเพื่อนที่จอดไว้ที่ลานจอดรถ จนกระทั่งช่วงเที่ยวคืนกลับออกมาดู ก็ไม่พบน้องการ์ตูนนอนอยู่ที่รถแล้ว จึงได้ออกตามหาและไปแจ้งความ โดยหลังเกิดเหตุได้ออกตามหาลูกสาวทุกวัน แต่ก็ยังไม่มีวี่แวว กระทั่งมาพบกะโหลกและเสื้อผ้าของลูกสาวดังกล่าว
เช่นเดียวกับ น.ส.ตุ๊กตา สว่างศรี แม่ของน้องการ์ตูน ที่เป็นลมล้มพับ เมื่อได้พบกับเสื้อของลูกสาวในจุดเกิดเหตุ ก่อนจะจุดธูปไหว้ทั้งน้ำตา พร้อมกับพูดว่า "การ์ตูนกลับบ้านนะลูก แม่ขอโทษที่เลี้ยงดูหนูได้ไม่ดี ขอให้ลูกไปสู่สุคติ เราคงทำบุญกันไว้แค่นี้ ชาติหน้าได้กลับมาเป็นแม่ลูกกันอีก" ทั้งนี้ พ่อแม่ของน้องการ์ตูน อยากให้กรณีนี้เป็นตัวอย่าง ไม่ควรปล่อยปละทิ้งให้ลูกอยู่ตามลำพังแบบนี้
นอกจากนี้ วิทยุ จส.100 ยังได้เปิดเผยข้อมูลว่า กรณีหายตัวไปของน้องการ์ตูน คดีดังกล่าวคลี่คลายได้ ส่วนหนึ่งเป็นเพราะสุนัขประจำวินรถจักรยานยนต์ ซอยสุขุมวิท 105 ชื่อ "เจ้าโด้" วัย 3 ปี ได้เข้าไปขุ้ยเขี่ยสำรวจจุดเกิดเหตุ ก่อนจะไปพบกะโหลกศีรษะและกางเกงของน้องการ์ตูน จนนำไปสู่การค้นหาเบาะแสอื่นๆ ตามมา
ขอบคุณภาพและเนื้อหาข่าว จส.100
เจ้าโด้ สุนัขประจำวินรถจักรยานยนต์ ซอยสุขุมวิท 105 ที่ขุ้ยเจอกะโหลกเด็ก