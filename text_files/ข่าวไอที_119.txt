เชื่อว่าหลายคนที่ใช้ iPhone, iPad น่าจะเคยเสียบสายชาร์จแบตเอาไว้ก่อนนอน แต่คำถามที่สงสัยและกังวลกันมานานนั่นคือการชาร์จแบตข้ามคืนนั้น จะทำให้ "แบตเสื่อม" จริงหรือเปล่า ?
ซึ่งกับคำถามคาใจนี้ ก็ได้มีผู้เชี่ยวชาญ รวมถึงทีมงานของแอปเปิลออกมาไขปริศนานี้กันแล้ว
วิธีนับรอบการชาร์จของ iPhone, iPad
แอปเปิลได้ออกมาเผยว่าอุปกรณ์อย่าง iPhone นั้น สามารถชาร์จได้ประมาณ 500 รอบ (Cycle) ก่อนที่แบตจะเริ่มเสื่อม (จาก 100% เป็น 80% โดยประมาณ) ส่วน iPad อยู่ที่ 1,000 รอบ
โดยมีวิธีการนับ Cycle คือ "นับตามจำนวนใช้จริงโดย 1 Cycle เท่ากับ 100%" เช่น ถ้าวันนี้เราใช้แบตไป 50% แล้วก็ชาร์จจนเแบตเต็ม พรุ่งนี้ใช้อีก 50% แล้วชาร์จจนเต็ม จะนับรวมเป็น 1 Cycle ไม่ใช่ 2 Cycle
เพราะฉะนั้นการชาร์จแบตคือสามารถชาร์จ "เมื่อไหร่ก็ได้" ไม่ต้องรอให้แบตหมด
อ่านเพิ่ม : ชาร์จแบต iPhone, iPad, MacBook กี่ครั้ง แบตถึงจะเสื่อม ?

ชาร์จแบต iPhone, iPad ข้ามคืน ทำให้แบตเสื่อม จริงหรือเปล่า ?
คำตอบคือ "ไม่จริง" เราสามารถชาร์จแบต iPhone, iPad ข้ามคืนได้โดยไม่เกิดปัญหาใดๆ โดย Shane Broesky ผู้ก่อตั้งบริษัท Farbe Technik ที่ผลิตอุปกรณ์เสริมให้สินค้าแอปเปิลเผย
"โทรศัพท์สมัยใหม่ฉลาดกว่าที่เราคิด ภายในเครื่องมีระบบที่รู้ว่าตอนนี้แบตเต็มแล้ว และป้องกันการชาร์จไฟเกินจำเป็น (Overcharging)"
นอกจากนี้ Michael Tchao หนึ่งในผู้บริหารของแอปเปิลด้าน iPad Marketing ได้เผยว่าการชาร์จไฟของอุปกรณ์ iOS นั้น เมื่อมีการชาร์จไฟจนเต็ม 100% จะมีการผ่อนการชาร์จไฟลง จนถึงจุดหนึ่งค่อยเริ่มชาร์จใหม่เอง เพียงแต่หน้าจอจะยังคงโชว์ว่า 100% อยู่เพื่อกันผู้ใช้สับสน
นั่นเป็นเหตุผลว่าทำไมบางครั้งเราถอดปลั๊กชาร์จไฟแล้วเห็นแบตที่เต็ม 100% ลดลงมาเหลือ 96-98% ในทันทีนั่นเอง

โดยสรุปคือการชาร์จแบต iPhone, iPad และอุปกรณ์อื่นๆ ของแอปเปิลข้ามคืน "ไม่ทำให้แบตเสื่อม" และเราสามารถชาร์จแบต "เมื่อไหร่ก็ได้" ไม่ว่าจะแบตหมดเหลือ 0% หรือเกือบเต็มมีผลเท่ากัน
เรียบเรียงโดย ทีมงาน MacThai
สนับสนุนเนื้อหา: www.macthai.com
