เมื่อวานนี้ (14 มี.ค.) เจ้าหน้าที่ตำรวจภูธรภาค 8 อ.พุนพิน จ.สุราษฎร์ธานี ได้แถลงข่าวจับกุมตัว นายสมศักดิ์ วงศศรี หรือ เณรศักดิ์ ผู้ต้องหาหมายจับศาลจังหวัดตะกั่วป่า ที่ก่อเหตุใช้อาวุธปืน 9 มม. ยิง นายสมบูรณ์ กิ้มติ๋น พ่อของนักร้องลูกทุ่งสาว ไอซ์ อาร์สยาม จนเสียชีวิต พร้อมกับ นายประจวบ ชูจิตรอายุ และ นายศราวุธ บุตรกริม รวม 3 ศพ ในสวนยางพารา เมื่อวันที่ 22 ธันวาคม 2555
เจ้าหน้าที่ตำรวจเกาะรอยติดตามจับกุม นายสมศักดิ์ ได้ที่สะพานปลาธงไทยดี อำเภอเมืองระนอง หลังผู้ต้องหาหนีกบดานอยู่แถบชายแดนไทย-พม่า เจ้าหน้าที่จึงได้ควบคุมตัวมาสอบสวน และแจ้งข้อหาฆ่าผู้อื่นโดยเจตนา ครอบครองอาวุธปืนโดยไม่ได้รับอนุญาต โดยที่ นายสมศักดิ์ ยอมรับสารภาพ ขอให้การและรายละเอียดเพียงแต่ในชั้นศาล
นายสมศักดิ์ ยอมรับว่า เป็นผู้ใช้อาวุธปืนยิง พ่อนักร้องสาวไอซ์ อาร์สยาม และอีก 2 คน เนื่องจากเกิดบันดาลโทสะจากเหตุความขัดแย้งพิพาทเรื่องถนนทางเข้าที่ดิน หลังพยายามไกล่เกลี่ยเจรจากันมาอย่างยาวนานถึง 5 ปี แต่อ้างว่าถูก นายสมบูรณ์ และอีก 2 คน กดดันมาโดยตลอด
นอกจากนี้ การแถลงข่าวจับกุมตัว ไอซ์ อาร์สยาม ยังได้เดินทางมาด้วย พร้อมกับตั้งคำถามถึงเหตุผลว่ายิงพ่อเสียชีวิตทำไม แต่ก็ไม่ได้คำตอบกลับมาอย่างไม่น่าพอใจ หลายคนคงเข้าใจว่า นายสมศักดิ์ก่อเหตุเพราะถูกกดดันจากพ่อ แต่จริงๆ แล้วตนรู้จักกับนายสมศักดิ์และครอบครัวเป็นอย่างดี จึงคิดว่าเป็นเวรกรรมต่อกันเมื่อชาติก่อน
ไอซ์ อาร์สยาม เปิดเผยทั้งน้ำตาว่า "รู้สึกดีใจและเสียใจในเวลาเดียวกัน ถึงจะจับคนร้ายได้ แต่ก็ไม่ได้พ่อไอซ์คืนมา แต่ก็ยังมีคำถามเดียวที่น้องไอซ์คาใจอยู่ 'มาฆ่าพ่อไอซ์ทำไม?' เขาเจ็บแค้นอะไรนักหนา ถึงต้องมายิงพ่อต่อหน้าแม่
ทั้งนี้ ไอซ์ อาร์สยาม ยังออกปากขออโหสิกรรมให้นายสมศักดิ์ และปล่อยให้เจ้าหน้าที่ดำเนินการตามกฎหมายต่อไป เชื่อว่าใครทำอะไรก็ได้อย่างนั้น พร้อมกับตั้งทนายเตรียมยื่นคัดค้านการประกันตัวนายสมศักดิ์ต่อไป