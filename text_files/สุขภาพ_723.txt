หากเราประกาศกร้าวต่อหน้าเพื่อนๆ ว่า เราอยากกินคลีน อยากสุขภาพดี สิ่งแรกๆ ที่ทุกคนทราบดี คือเราต้องทานอาหารที่มีไขมันน้อยลง เพราะมันทำให้อ้วน และก่อให้เกิดปัญหาสุขภาพหลาย ๆ อย่างตามมา  หรือแม้กระทั่งนม ทุกคนก็แนะนำให้ดื่มนมไขมันต่ำ แถมยังยืนยันความดีงามของนมไขมันต่ำได้อีกทาง จากการที่บรรดาโรงเรียนในสหรัฐอเมริกา เลือกนมไขมันต่ำมาให้นักเรียนดื่ม
แต่ในช่วงหลัง ๆ มานี้ เราจะเห็นข่าวและการรณรงค์ต่อต้านการบริโภคนมไขมันต่ำมากขึ้นเรื่อย ๆ พร้อมมีการนำผลการวิจัย ออกมาเปิดเผยว่า การดื่มนมที่มีไขมันปกติ เป็นผลดีต่อร่างกายมากกว่านมไขมันต่ำ ข้อเท็จจริงเป็นอย่างไร มาหาคำตอบกันค่ะ
 

 
นมไขมันต่ำ ดีต่อร่างกายจริงหรือ?
จากผลงานวิจัยของ Dr. Dariush Mozaffarian ที่ตีพิมพ์ในวารสาร Circulation ระบุว่า เขาและทีมงานวิเคราะห์ผลการตรวจเลือดของผู้ใหญ่ จำนวน 3,333 คน ที่เข้าร่วมโครงการ วิจัยเป็นระยะเวลานานถึง 15 ปี พบว่า ผู้ที่เลือกดื่มนม หรือทานอาหารที่มาจากนมชนิดที่มีไขมันเต็มที่ ร้อยละ 46 มีความเสี่ยงที่จะเป็นโรคเบาหวานน้อยกว่าคนที่ดื่มนมไขมันต่ำ จึงทำให้กล่าวได้ว่า การดื่มนมไขมันต่ำ ก็ไม่ได้ให้ผลดีไปกว่าการดื่มนมที่มีไขมันเต็มที่แต่อย่างใด
นักวิจัยยังกล่าวอีกว่า ถึงแม้นมปกติ จะมีแคลอรีมากกว่านมไขมันต่ำ และผู้เชี่ยวชาญส่วนมากก็แนะนำให้หลีกเลี่ยงการบริโภค เพื่อลดความเสี่ยงของการเกิดโรคเบาหวาน แต่จากการศึกษาใหม่กลับพบว่า เมื่อเราลดปริมาณการบริโภคไขมันลง เราก็จะหันไปบริโภคน้ำตาล และคาร์โบไฮเดรตแทน  ซึ่งทั้งสองอย่างนี้ส่งผลกระทบต่ออินซูลิน หรือฮอร์โมนที่ควบคุมระดับน้ำตาลในเลือด และเสี่ยงต่อการเป็นเบาหวาน นอกจากนี้ Dr. Dariush Mozaffarian ยังพบว่า นมที่มีไขมันมัน ไม่ได้ทำให้น้ำหนักตัวเพิ่มขึ้นแต่อย่างใด
นักวิจัยอีกกลุ่มหนึ่ง ตีพิมพ์บทความลงใน The American Journal of Nutrition ว่า จากข้อมูลผู้หญิงจำนวน 18,438 คน เกี่ยวกับการดื่มและไม่ดื่มนมไขมันต่ำ พบว่า การดื่มนมที่มีไขมัน ช่วยลดความเสี่ยงต่อการมีน้ำหนักเกิน หรือเป็นโรคอ้วนได้ถึงร้อยละ 8
Dr. Dariush Mozaffarian กล่าวว่า “เราควรต้องหยุดให้คำแนะนำผู้บริโภค ด้วยการอ้างอิงทฤษฎีเก่า ๆ และเราควรจะหันมามองภาพรวมของการบริโภคอาหาร หรือความสัมพันธ์ของการบริโภคอาหารแต่ละชนิด ที่มีผลต่อกันและกัน ไม่ใช่การเพ่งเล็งไปที่อาหารชนิดใดชนิดหนึ่งเพียงอย่างเดียว เช่น เมื่อเราบริโภคอาหารที่มีไขมันสูง เราจะได้รับพลังงานที่เพียงพอ ทำให้ไม่รู้สึกหิว จนต้องมาบริโภคน้ำตาล หรือแป้งเข้าไปเพิ่ม นอกจากนี้ไขมันในนม มีผลต่อเซลล์ในร่างกาย ช่วยเพิ่มประสิทธิภาพการทำงานของตับ และช่วยเสริมสร้างกล้ามเนื้อ และยังลดความอยากน้ำตาลลงได้อีกด้วย”
ทราบอย่างนี้แล้ว ก็ดื่มนมได้อย่างสบายใจมากขึ้นนะคะ สิ่งที่ควรเลี่ยงน่าจะเป็นน้ำตาลมากกว่า เลือกดื่มนมจืด ทานผักผลไม้ให้มากขึ้น ออกกำลังกายอย่างสม่ำเสมอ และพักผ่อนให้เพียงพอ เท่านี้หนทางสู่สุขภาพดีก็ไม่ไกลเกินเอื้อมแล้วล่ะค่ะ