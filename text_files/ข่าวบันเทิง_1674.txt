ทำเอานางเอกซุปตาร์คนดัง อย่าง ญาญ่า-อุรัสยา เสปอร์บันด์ ถึงกับหลุดหัวเราะกลางวงสัมภาษณ์กันเลยทีเดียว เมื่อถูกถามถึงของขวัญที่หวานใจรูปหล่อดีกรีพระเอก ณเดชน์ คูกิมิยะ มอบให้เนื่องในโอกาสวันคล้ายวันเกิด อายุ 29 ปี เมื่อวันที่ 18 มีนาคม ที่ผ่านมา
โดย ญาญ่า อุรัสยา ได้เผยว่า ของขวัญชิ้นดังกล่าวที่อีกฝ่ายมอบให้นั้นคือ ทองคำแท่ง ที่ตัวเธอเองไม่เคยคิดมาก่อนว่าจะได้รับ จึงทำให้รู้สึกเซอร์ไพรส์เป็นอย่างมาก ก่อนที่จะเอ่ยปากหยอดคำหวานผ่านสื่อส่งตรงไปถึงหนุ่มณเดชน์แบบชัดเจนว่า "รักเหมือนกัน" ทำเอาบรรดาสื่อถึงกับรู้สึกเขินไปตามๆ กันเลยทีเดียว
สุขภาพร่างกายเป็นอย่างไรบ้าง หายจากโควิดแล้ว ?"ก็ดีค่ะ ก็ต้องดูแลตัวเองมากขึ้น อาจจะเหนื่อยง่ายนิดหน่อย แต่ก็ไม่มีอะไรมาก คือญ่ารู้สึกโชคดีมากที่อาการของญ่าคือ ไม่ไอ ไม่เจ็บคอ แค่เป็นไข้กับน้ำมูกไหลเฉยๆ ส่วนวิธีการดูแลตัวเองก็จะเป็นในรูปแบบของ Home Isolation หรือการรักษาตัวเองจากที่บ้าน ช่วงนั้นก็อยู่คนเดียวตลอดเลย เหงานิดหน่อยแต่ก็โอเค"
วันที่ป่วยตรงกับวันคล้ายวันเกิดพอดี ?"ใช่ค่ะ แต่เอาจริงๆ วันนั้นญ่ารู้สึกป่วยมากกว่า ไม่ได้คิดเลยว่าเป็นวันเกิด (หัวเราะ) แต่ก็รู้สึกได้นะคะ รู้สึกได้ถึงความรักผ่านกระจก เป็นความรักของทุกคน"
กิจกรรมช่วงที่ต้องแยกกักตัว เราทำอะไรบ้าง ?"ถูห้อง ทำเตียง ล้างจาน อ่านบท แต่ว่าตอนที่ญ่าเป็นก็มีอาการเวียนหัวนะคะ เลยไม่ได้เล่นโทรศัพท์มือถือ ซึ่งจริงๆ ก็รู้สึกดีเหมือนกันนะ เพราะตัวเราเองก็ได้มีเวลาอ่านบท ได้ทบทวนนู่นนี่นั่น"
เหงาไหมช่วงที่กักตัว ?"เหงาสิ เหงามาก เพราะห้องที่ญ่าอยู่คือเป็นกระจกหมดเลย และญ่าก็จะเห็นว่าทุกคนเขาทำนู่นทำนี่กัน ส่วนเราก็ทำได้นั่งจ้องเขา (หัวเราะ) แต่ 10 วัน ก็ผ่านไปค่อนข้างเร็วเหมือนกันค่ะ"

นอกจากเรื่องโควิดที่ตรวจเจอแล้ว เดือนมีนาคมก็เป็นอีกหนึ่งเดือนที่เราได้ทำอะไรหลายๆ อย่างด้วยเหมือนกัน ?"ใช่ค่ะ หลังจากที่หลายๆ อย่างค่อนข้างนิ่ง ไม่ได้เดินทางไปไหนมาไหนนู่นนี่นั่น เดือนนี้ก็ถือว่าได้ทำอะไรเยอะเหมือนกัน และก็ได้เจอพี่แบร์เยอะด้วย ถ่ายละครกันทุกวันเลย ไม่เบื่อ"
เราเห็นใช่ไหมที่เขาอวยพรวันเกิดเรา บอกว่าเราคือผู้หญิงที่เขารักที่สุดในโลก ?"(หัวเราะ) ตอนเห็นก็ว้าวอยู่นะ เซอร์ไพรส์ รักเหมือนกัน"
ปกติเขาเป็นคนหวานๆ แบบนี้อยู่แล้วไหม ?"หวานค่ะ หวานมากๆ (เขิน)"
เราเริ่มชินบ้างหรือยังกับการที่เขาหวานออกสื่อบ่อยๆ ?"ไม่ชินหรอกค่ะ เวลาเห็นก็ตาโตอยู่ (หัวเราะ)"
เขาโดนเพื่อนๆ แซวว่าเป็นคนอวดแฟน ?"ต้องไปถามพี่แบร์ค่ะ (ยิ้ม)"
ตัวเราเองคิดว่าเขาอวดไหม ?"ก็อวดอยู่นะ (หัวเราะ) แต่ถามว่าชอบไหม ก็...แน่นอนสิคะ ภูมิใจดี"
พอจะบอกได้ไหมว่าเขาให้อะไรเราเป็นของขวัญเกิด ?"พี่แบร์ซื้อทองให้หนู เป็นทองแท่งหนึ่ง ตอนเห็นหนูก็แบบขำไม่อยู่เลย เพราะหนูคิดว่าเป็นช็อกโกแลต (หัวเราะ) แต่โห...หนักจัง"
แสดงว่าเซอร์ไพรส์เลยสิตอนที่เห็นของขวัญ ?"เซอร์ไพรส์ค่ะ ใครจะไปคิดว่าเขาจะซื้อทองให้ เขาบอกว่าทองกำลังขึ้นเก็บไว้เถอะ (หัวเราะ)"
มีอะไรอยากกับแฟนๆ ไหม หลายคนเขาก็เป็นห่วงเราช่วงที่เรารักษาตัว ?"ญ่าต้องขอบคุณมากๆ เลยนะคะ และญ่าก็รู้สึกได้ถึงกำลังใจที่ทุกคนส่งให้ในตอนที่ป่วย แต่ว่าตอนนี้แข็งแรงมากๆ ลุยต่อได้แล้วค่ะ และก็ขอให้ทุกคนดูแลตัวเองให้ดีๆ ด้วยค่ะ"


"ญาญ่า" เผยภาพลับหวานๆ ในเดือนมีนาคม "ณเดชน์" ยืนส่งความรักผ่านหน้าต่าง
คิดถึงมากดูออก "ณเดชน์" ปล่อยช็อตหวาน "ญาญ่า" กอดแน่นแก้มแนบแก้ม
"ณเดชน์" อวยพรสุดหวาน วันเกิด "ญาญ่า" แคปชั่นนี้ให้ชนะเลิศไปเลย
