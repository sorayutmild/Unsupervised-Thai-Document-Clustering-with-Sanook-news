อาการปวดส้นอาจถูกมองว่าเป็นอาการเจ็บปวดเล็กน้อยที่เกิดขึ้นหลังจากใช้งานเท้าอย่างหนัก ไม่ว่าจะเดินมาก วิ่งมาก หรืออาจจะเพราะน้ำหนักตัว หรือรองเท้าที่สวมใส่ แต่จริงๆ แล้ว อาการปวดส้นเท้าอาจเป็นอาการของ “โรครองช้ำ” ที่สร้างปัญหาในการใช้ชีวิตของเขาเหล่านั้นก็เป็นได้
 
โรครองช้ำ คืออะไร?
โรครองช้ำ หรือ โรคพังผืดใต้ฝ่าเท้าอักเสบ เป็นโรคที่มีอาการอักเสบของพังผืดใต้ฝ่าเท้า ทำให้ผู้ป่วยมีอาการเจ็บปวดที่ส้นเท้ามากเป็นพิเศษ แม้ว่าจะไม่ได้ใช้งานเท้าหนักมากก็ตาม
 
โรครองช้ำ มีสาเหตุมาจากอะไร?
- ส้นเท้ารับน้ำหนักมากเป็นเวลานาน อาจพบในบุคคลที่ต้องยืนทำงานนานๆ ตลอดทั้งวัน
- น้ำหนักตัวมาก อ้วน เป็นสาเหตุทำให้เท้ารับน้ำหนักมากเกินไป
- สวมรองเท้าที่ไม่ได้มาตรฐาน ทำให้การรับน้ำหนักของเท้าไม่สมดุล
- ใช้เท้าทำกิจกรรมที่แตกต่างไปจากเดิมกะทันหัน เช่น เปลี่ยนที่วิ่งจากสนามหญ้าเป็นพื้นคอนกรีต หรือเพิ่มระยะทางในการวิ่ง
- เอ็นร้อยหวายยึด เลยทำให้ส้นเท้าไม่สามารถเคลื่อนไหวได้ตามปกติ
- เป็นโรคข้ออักเสบรูมาตอยด์ หรือข้อสันหลังอักเสบ อาจทำให้เกิดการอักเสบที่เส้นเอ็นจุดใดจุดหนึ่งที่เชื่อมต่อกับกระดูก จนอาจเกิดเป็นพังผืดใต้ฝ่าเท้าได้
- โครงสร้างทางร่างกาย โดยอาจมีเท้าแบน อุ้งเท้าโก่ง เส้นเอ็นยึดน่อง ทำให้ไม่สามรถเคลื่อนไหวข้อเท้าได้ตามปกติ
 
 
โรครองช้ำ มีอาการอย่างไร
คนที่เป็นโรครองช้ำ จะมีอาการเจ็บส้นเท้าก่อน และอาจลามปวดไปทั้งฝ่าเท้า หรืออุ้งเท้า มีทั้งปวดจิ๊ดๆ หรือปวดแสบๆ โดยจะค่อยๆ เจ็บปวกทีละนิด จนคิดว่าว่าอีกเดี๋ยวก็หาย แต่จะมีอาการปวดเรื่อยๆ บ่อยๆ และข้อสังเกตคือ ส้นเท้าจะปวดมากเมื่อสัมผัสกับพื้นครั้งแรกของวัน หรือหลังตื่นนอน และหลังจากนั่งพักเป็นเวลานาน หรืออาจปวดมากเมื่อต้องเท้าต้องรับน้ำหนักเป็นเวลานานๆ เช่น ยืน หรือเดินทำงานทั้งวัน
 
โรครองช้ำ มีวิธีรักษาอย่างไร?
แพทย์อาจสั่งยาต้านอาการอักเสบ ใช้อุปกรณ์เกี่ยวกับกระดูก เช่น อุปกรณ์เสริมอุ้งเท้าด้านใน อุปกรณ์รองรับส้นเท้า หรืออาจจะทำกายภาพบำบัด ในรายที่จำเป็นจริงๆ และวิธีทั้งหมดไม่ได้ผล แพทย์อาจฉีดสเตียรอยด์ แต่ไม่นิยม เพราะใช้เวลานานกว่า 18 เดือนถึงจะหายขาด และอาจมีอาการปวดซ้ำได้อีกในอนาคต
 
หากมีอาการปวดส้นเท้าบ่อยๆ หรือปวดมากเป็นพิเศษหลังตื่นนอน หลังนั่งพักนานๆ ลองพบแพทย์เพื่อเข้ารับการตรวจโดยละเอียดนะคะ แม้ว่าจะไม่ใช่โรคร้ายแรง แต่ก็รบกวนการดำเนินชีวิตมากพอสมควรเลยทีเดียว