คนร้ายใช้อาวุธสงครามยิงถล่ม "กำนันชัย และลูกน้องคนสนิท ขณะนั่งรถกระบะกันกระสุนมุ่งหน้ากลับบ้านพักในจังหวัดสงขลา จนเสียชีวิตทั้งคู่
เหตุยิงถล่มกันด้วยอาวุธปืนสงคราม เกิดขึ้นบริเวณจุดกลับรถหน้าร้านข้าวมันไก่ไพบูลย์ เส้นทางถนนสายสงขลา-ระโนด พื้นที่หมู่ 1 ต.ชิงโค อ.สิงหนคร จ.สงขลา เมื่อเวลา 17.00 น. ของวานนี้ (23 ส.ค.) ซึ่ง พ.ต.ต นริษฐ์ สุวรรณสะอาด ร้อยเวร สถานีตำรวจภูธรสิงหนคร รุดไปตรวจสอบที่เกิดเหตุ พบรถกระบะ สีบรอนซ์เงิน ทะเบียน ผต 368 สงขลา ถูกยิงด้วยอาวุธปืนสงครามพรุนทั้งคัน ภายในรถพบผู้เสียชีวิต 2 คน ทราบชื่อคือ นายสิทธิชัย ชุมอิน หรือ "กำนันชัย" เป็นกำนัน ต.วัดจันทร์ อ.สทิงพระ จ.สงขลา และ นายประสิทธิ์ ลิ้มจู้ ลูกน้องคนสนิท โดยทั้งสองถูกยิงด้วยอาวุธปืนสงคราม เอ็ม 16 อาก้า และ 9 มม.จนพรุนทั้งร่าง ในที่เกิดเหตุพบปลอกกระสุนปืนทั้ง 3 ชนิดตกอยู่ รวม 80 ปลอก ทั้งนี้ รถคันดังกล่าวเป็นรถกระจกกันกระสุนทั้งคัน แต่ไม่สามารถต้านทานแรงกระสุนที่คนร้ายยิงได้ ขณะเดียวกันภายในรถยังมีกล้องวงจรปิดติดไว้หน้ารถด้วย
จากการสอบสวนทราบว่า ก่อนเกิดเหตุนายสิทธิชัย และนายประสิทธิ์ ได้ขับรถกระบะคันดังกล่าวมุ่งหน้ากลับบ้านพักในอำเภอสะทิงพระ ระหว่างทางมีคนร้ายไม่ต่ำกว่า 3 คน ขับรถกระบะ ยี่ห้อมิตซูบิชิ รุ่นไทรตัน สีดำ ไม่ทราบทะเบียน ขับตามประกบ ก่อนใช้อาวุธสงครามทั้งอาก้า เอ็ม 16 และ 9 มม. ยิงถล่มเกือบร้อยนัด ส่วนสาเหตุ คาดว่า เป็นเรื่องส่วนตัว และการเมืองท้องถิ่น ซึ่งกำลังเร่งตรวจสอบภาพจากกล้องวงจรปิดตามเส้นทางที่คนร้ายใช้หลบหนี รวมทั้งภาพกล้องวงจรปิดที่ติดอยู่ภายในรถของผู้ตาย เพื่อหาเบาะแสของคนร้าย
ทั้งนี้ นายสิทธิชัย หรือกำนันชัย เป็นหนึ่งในกำนันคนดังในจังหวัดสงขลา โดยก่อนหน้านี้เคยถูกลอบยิงมาแล้วครั้งหนึ่ง แต่รอดมาได้ ก่อนที่คู่อริ ซึ่งคาดว่าจะเป็นคนยิง ถูกยิงถล่มด้วยอาวุธปืนเอ็ม 16 จนเสียชีวิต ต่อมาสารวัตรกำนัน และผู้ใหญ่บ้านในตำบลวัดจันทร์ คนสนิทของกำนันชัย ได้ถูกคนร้ายยิงเสียชีวิต 2 ศพ เจ้าหน้าที่จึงเชื่อว่าน่าจะเป็นเหตุเชื่อมโยงกัน
