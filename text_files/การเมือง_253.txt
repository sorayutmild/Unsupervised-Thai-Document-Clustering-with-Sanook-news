(10 ธ.ค.) เวลา 09.00 น. ที่สโมสรทหารบก น.ส.ยิ่งลักษณ์ ชินวัตร ปฏิบัติหน้าที่นายกรัฐมนตรี และ รมว.กลาโหม เป็นประธานประชุม ครม.นัดพิเศษ มีคณะรัฐมนตรีเข้าร่วมอย่างพร้อมเพรียง 
ทั้งนี้ในการประชุม ครม.ได้มีการเชิญนายภุชงค์ นุตราวงศ์ เลขาธิการคณะกรรมการเลือกตั้ง (กกต.) เข้าร่วมประชุมด้วย คาดว่าเป็นการหารือถึงการเลือกตั้งในวันที่ 2 ก.พ.57 ภายหลังจากพระบาทสมเด็จพระเจ้าอยู่หัวฯ ทรงโปรดเกล้าฯพระราชกฤษฎีกายุบสภาเมื่อวันที่ 9 ธ.ค.ที่ผ่านมา
โดยรักษาการนายกรัฐมนตรีจะทำความเข้าใจการทำหน้าที่คณะรัฐมนตรีรักษาการจนกว่าจะมีคณะรัฐมนตรีใหม่ รวมทั้งติดตามสถานการณ์การชุมนุมของกลุ่ม กปปส.
จากนั้นเมื่อเวลาประมาณ 09.50 น. น.ส.ยิ่งลักษณ์ แถลงการประชุม ครม. ย้ำว่ารัฐบาลต้องปฏิบัติหน้าที่ตามรัฐธรรมนูญต่อไป จนกว่าจะได้ครม.ใหม่ อยากให้ประชาชนปกป้องประชาธิปไตย ส่วนเรื่องการเลือกตั้งใหม่ยังไม่ได้คุยกับพรรค
เมื่อถามถึงกรณีทางการเมือง น.ส.ยิ่งลักษณ์กล่าวว่าไม่อยากเห็นความรุนแรงทางการเมือง ทั้งนี้ เมื่อผู้สื่อข่าวถามกรณีการเคลื่อนไหวขับไล่ตระกูลชินวัตรออกนอกประเทศ น.ส.ยิ่งลักษณ์ ตอบทั้งน้ำตา กล่าวว่าทุกคนมีความรู้สึก ตนก็มีความรู้สึก วอนอย่าด่าว่าทั้งตระกูลและขอความเป็นธรรม เป็นคนไทยเหมือนกันจะไม่ให้เหยียบแผ่นดินไทยเลยหรือ ระบุตนถอยจนไม่รู้จะถอยยังไงแล้ว 
นอกจากนี้น.ส.ยิ่งลักษณ์ ได้ขอร้องให้ยุติการชุมนุม และให้ประชาชนเตรียมตัวสำหรับการเลือกตั้งใหม่ที่จะมีขึ้นในวันที่ 2 กุมภาพันธ์ 2557
(ขอบคุณภาพประกอบจาก @js100radio)