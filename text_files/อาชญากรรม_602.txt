(19 ก.พ.) เมื่อช่วงเวลาประมาณ 02.00 น. ที่ผ่านมา เจ้าหน้าที่ตำรวจ สภ.ปากเกร็ด ได้รับแจ้งเหตุจากโชเฟอร์แท็กซี่ บริเวณถนนแจ้งวัฒนะ ระบุว่า พบชายได้รับบาดเจ็บ มีเลือดไหลชุ่มที่เป้ากางเกง จึงได้เดินทางไปตรวจสอบ พร้อมกับเจ้าหน้าที่มูลนิธิป่อเต็กตึ๊ง
เมื่อไปถึงจุดเกิดเหตุพบชายคนหนึ่ง มีร่องรอยได้รับบาดเจ็บที่ใต้ร่มผ้า บริเวณเป้ากางเกงมีเลือดไหลซึมออกมา เมื่อเจ้าหน้าที่ตรวจสอบก็พบว่ามีบาดแผลฉกรรจ์ที่อวัยวะเพศของชายคนดังกล่าว จึงรีบนำตัวส่งรักษาที่โรงพยาบาลชลประทาน
จากการสอบถามโชเฟอร์แท็กซี่ที่แจ้งเหตุ เปิดเผยว่า ระหว่างที่ขับรถหาผู้โดยสารตามปกติ เมื่อมาถึงจุดเกิดเหตุพบชายคนดังกล่าว ยืนโบกเรียกรถแท็กซี่ แต่สังเกตเห็นว่ามีคราบเลือดอยู่ที่เป้ากางเกง จึงรู้สึกตกใจว่าเกิดอะไรขึ้นกับชายคนดังกล่าว เมื่อพยายามสอบถามว่าเป็นอะไรหรือไม่ ชายคนดังกล่าวก็ไม่ยอมบอก จึงต้องแจ้งเจ้าหน้าที่มาในที่สุด
เบื้องต้นเจ้าหน้าที่ตำรวจยังไม่ทราบถึงแรงจูงใจหรือสาเหตุครั้งนี้ เนื่องจากชายคนดังกล่าวยังคงให้การวกวน และพูดจาไม่รู้เรื่อง แต่เชื่อว่าน่าจะเกิดจากปัญหาทะเลาะกับภรรยาหรือแฟนสาว ก่อนจะใช้มีดเฉือนอวัยวะเพศตัวเอง แล้วเดินออกมาโบกเรียกรถแท็กซี่ ซึ่งจะมีมาสอบสวนชายคนนี้อีกครั้งต่อไป
อย่างไรก็ตาม ทางแพทย์ได้ให้การช่วยเหลือ รักษาบาดแผลและต่ออวัยวะให้ อาการยังไม่น่าเป็นห่วงนัก เนื่องจากผู้ได้รับบาดเจ็บยังคงรู้สึกตัวดี แม้จะไม่ได้สติก็ตาม