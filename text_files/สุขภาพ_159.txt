เชื่อได้ว่าอาการผิดปกติในร่างกายที่ดูเหมือนจะเล็กน้อย แต่ก็น่ารำคาญ พาลจะทำให้เรากินไม่ได้นอนไม่หลับอยู่ทุกครั้งที่เป็น คงหนีไม่พ้นอาการเจ็บคอ ไม่ว่าจะเป็นการเจ็บคอจากสาเหตุเล็กๆ น้อยๆ อย่างการใช้เสียงมากเกินไป หรือจากอาการไข้หวัด แต่หากเป็นอาการเจ็บคอที่มาจาก “ทอนซิลอักเสบ” มันอาจจะไม่เล็กน้อยอย่างที่คิด
 
อาการเจ็บคอ มีสาเหตุมาจากอะไร?
ส่วนใหญ่แล้ว อาการเจ็บคอที่เราเป็นๆ กันอยู่ มักมีสาเหตุมาจากการติดเชื้อไวรัส ซึ่งมาพร้อมกันกับไข้หวัด โดยมีอาการเจ็บคอเล็กน้อยถึงปานกลาง กลืนอาหารลำบากขึ้นเล็กน้อย แต่ยังพอทานอาหารได้ โดยอาการเจ็บคอจะดีขึ้น หากได้ดื่มน้ำอุ่นๆ หรือน้ำสมุนไพรบางชนิดที่มีสรรพคุณชุ่มคอ
อีกสาเหตุหนึ่งที่อาจเป็นอาการเจ็บคอชั่วคราว อาจจะมาจากการตะเบ็งคอ หรือใช้เสียงมากเกินไป จนทำให้เส้นเสียงอักเสบ หากลดการใช้เสียงลง อาการเจ็บคอก็จะดีขึ้น ความรุนแรงขึ้นอยู่กับการใช้เสียงของแต่ละคน
แต่หากเป็นอาการเจ็บคอจากทอนซิลอักเสบ อาจมีอาการหนักกว่าการติดเชื้อไวรัสที่มากับไข้หวัด และต้องได้รับการรักษาที่ถูกวิธี อาการถึงจะดีขึ้น
 
ทอนซิลอักเสบ คืออะไร?
ทอนซิลอักเสบ เป็นอาการที่ต่อมทอนซิลภายในลำคอติดเชื้อแบคทีเรียชนิดหนึ่ง ติตต่อกันจากมนุษย์สู่มนุษย์ผ่านทางลมหายใจที่มีฝอยละอองเสมหะ หรือน้ำลายของผู้ป่วยเข้าสู่ร่างกาย หรือการสัมผัสเอาเชื้อแบคทีเรียที่มาจากน้ำลาย หรือเสมหะที่ติดอยู่ตามสิ่งของที่ผู้ป่วยสัมผัส แล้วมาหยิบจับอาหารเข้าปาก หรือสูดดมเข้าจมูก
 
ทอนซิลอักเสบ มีอาการอย่างไร?
ผู้ป่วยทอนซิลอักเสบ จะมีอาการเจ็บคอเล็กน้อย ไปจนปานกลาง อาจมีหนอง แต่จะไม่มีอาการเจ็บคอตอนกลืนอาหาร
นอกจากอาการเจ็บคอ อาจมีอาการอื่นๆ ร่วมด้วย เช่น เป็นไข้หวัด น้ำมูกไหล ไอ เสียงแหบ ปวดศีรษะ ตาแดง หรืออาจมีอาการท้องเดิน หรือถ่ายเหลวด้วย
หากเป็นทอนซิลอักเสบชนิดมีหนอง จะมีไข้สูงเฉียบพลัน หนาวสั่น ปวดเมื่อยตามตัว เบื่ออาหาร เจ็บคอมาก กลืนอาหารหรือน้ำลายลำบาก และอาจปวดท้อง หรืออาเจียนร่วมด้วย
 
อันตรายของทอนซิลอักเสบ
อย่างที่ทราบว่าทอนซิลอักเสบ ไม่ใช่อาการเจ็บคอธรรมดา เป็นอาการเจ็บคอที่มาจากเชื้อแบคทีเรีย ดังนั้นหากมีอาการติดเชื้อ เป็นหนอง ต้องได้รับการรักษาด้วยยาปฏิชีวนะที่ถูกต้อง มิฉะนั้นอาจมีอาการแทรกซ้อนที่เป็นอันตรายต่ออวัยวะอื่นๆ ใกล้เคียง เช่น หูชั้นกลางอักเสบ จมูกอักเสบ ไซนัสอักเสบ ปอดอักเสบ หรือมีฝีที่ทอนซิล เป็นต้น
 
เจ็บคอจากไข้หวัด VS เจ็บคอจากทอนซินอักเสบ
เนื่องจากอาการเจ็บคอที่มาพร้อมกับไข้หวัดมีอาการคล้ายคลึงกันมาก นอกจากเราจะสังเกตตัวเองตามลักษณะอาการตามด้านบนแล้ว หากอาการเจ็บคอไม่ดีขึ้น รวมไปถึงมีไข้เกิน 4 วัน มีน้ำมูกเขียวข้นเกิน 1 วัน เจ็บคอจนกลืนน้ำลาย และอาหารได้ลำบาก ควรพบแพทย์ เพื่อรับการตรวจโดยละเอียดอีกครั้ง