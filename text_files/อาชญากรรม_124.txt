เปิดภาพวงจรปิดก่อนจะพบศพ "เสี่ยอู๊ด สิทธิกร" ซ้อนท้ายรถจักรยานยนต์กลับมายังห้องพัก ในห้องพบยานอนหลับถูกแกะเกิน 10 แผง
จากข่าวการเสียชีวิตของ เสี่ยอู๊ด สิทธิกร บุญฉิม นักสะสมพระชื่อดังและเป็นคนที่มีชื่อเสียงในหลายวงการ ได้เสียชีวิตภายในห้องพัก 209 โรงแรมแห่งหนึ่งในตัวเมือง จังหวัดพิษณุโลก นอกจากนี้ยังพบจดหมายบันทึกสั่งเสียที่ เสี่ยอู๊ด ได้เขียนไว้ด้วยลายมือ 
ข้อความบางช่วงบางตอนโดยรวมระบุว่า เป็นความภาคภูมิใจของเด็กกำพร้าคนหนึ่งได้หาเงินช่วยเหลือสังคม ประเทศชาติ พระพุทธศาสนา บริจาคไปกว่า 3,000 ล้านบาท พร้อมกับบอกว่ามัวแต่ช่วยเหลือผู้อื่นแต่ไม่ได้ช่วยเหลือพี่น้อง ช่วยจนตัวเองเดือดร้อนและเสื่อมเสีย "ดีชั่ว ถูกผิด ยึดติดใครไม่ได้" ปิดท้ายด้วยการเขียนคำสั่ง หากเสียชีวิตที่พิษณุโลกให้น้องชายขึ้นมาจัดการเผาศพทันที ไม่ต้องมีพิธีการใดๆ และประโยคทิ้งท้าย "ดีที่สุดคือหยุดอยาก ดียากคือยากที่สุด"
หลังจากรับแจ้ง เจ้าหน้าที่ได้เข้าตรวจสอบยังห้องเกิดเหตุ แต่ไม่พบร่องรอยของการต่อสู้แต่อย่างใด ทรัพย์สินมีค่ายังอยู่ครบภายในห้อง
แต่พบสาเหตุที่ทำให้ เสี่ยอู๊ด นอนหลับด้วยร่างไร้ลมหายใจ ข้างเตียงมีซองยานอนหลับที่ถูกแกะไปมากกว่า 10 แผง
ทั้งนี้ ยังไม่มีการชันสูตรศพและสรุปสาเหตุจากเจ้าหน้าที่ตำรวจว่าเป็นการฆ่าตัวตาย  
และเมื่อได้ทำการเปิดภาพจากกล้องวงจรปิดที่สามารถจับภาพ เสี่ยอู๊ดซ้อนท้ายรถจักรยานยนต์กลับมายังห้องพัก ซึ่งในภาพ เสี่ยอู๊ด มีอาการเคลื่อนไหวช้ากว่าคนปกติ ค่อยๆ เดินเข้าห้องพักไป 
ทั้งหมดต้องรอทางเจ้าหน้าที่ตำรวจสรุปสาเหตุที่แน่ชัดต่อไป