คลิปหญิงสาวปริศนาที่นั่งอยู่บนท้ายกระโปรงรถแท็กซี่ในช่วงกลางคืนอันโด่งดังบนโลกโซเชียลฯ ล่าสุดในวันนี้ทางตำรวจได้เรียกเจ้าของคลิปมาทำการสอบปากคำเกี่ยวกับเหตุการณ์ที่เกิดขึ้น เพื่อพิสูจน์หาตัวหญิงสาวในคลิปนี้
วันนี้ (15 พ.ย.) ผู้สื่อข่าวรายงานว่า เจ้าหน้าที่สถานีตำรวจนครบาลหัวหมาก ได้เรียกเจ้าของคลิปหญิงสาวนั่งท้ายกระโปรงรถแท็กซี่ ซึ่งเป็นผู้โพสต์คลิปนี้ลงในอินเตอร์เน็ตมาทำการสอบปากคำเกี่ยวกับเหตุการณ์ที่เกิดขึ้น
นางสาวอรวรรณ เผือกไชยสง ผู้โพสต์คลิปวิดีโอและเป็นผู้เห็นเหตุการณ์ เปิดเผยว่า รถคันดังกล่าวเป็นรถแท็กซี่ ยี่ห้อโตโยต้า อัลติส สีชมพู โดยเหตุเกิดเมื่อช่วงเวลาประมาณ 18.30 น. ของวันที่ 13 พฤศจิกายนที่ผ่านมา ซึ่งตนได้สังเกตเห็นหญิงสาวที่นั่งอยู่บนท้ายกระโปรงรถมีท่าทางไม่ปกติ มองมาด้วยสายตาแข็งทื่อและนั่งท้ายรถในสภาพที่นิ่งมาก มีเพียงครั้งเดียวที่แสดงท่าทีให้ผู้เห็นเหตุการณ์ในช่วงท้ายคลิป จากนั้นหญิงสาวคนนี้ก็กลับไปนั่งแบบนิ่งๆ ตามเดิม
ด้าน พ.ต.ท.นพพร ศรีสุชาติ รองผู้กำกับการสืบสวนสอบสวน สน.หัวหมาก เปิดเผยว่า จากการตรวจสอบป้ายทะเบียนดังกล่าวไม่ใช่เป็นของรถแท็กซี่ในคลิป ซึ่งทางกรมการขนส่งทางบกได้ระงับการใช้ทะเบียนไปแล้ว โดยคาดว่ารถคันดังกล่าวเป็นรถสวมทะเบียน พร้อมเตรียมเรียกเจ้าของรถมาทำการสอบปากคำและตามหาหญิงสาวนิรนามคนนี้มาสอบปากคำด้วยเช่นกัน
เบื้องต้นเจ้าหน้าที่อาจจะพิจารณาแจ้งข้อหาในส่วนของพระราชบัญญัติการจราจรทางบก เนื่องจากมีพฤติกรรมที่ไม่เหมาะสมและยังอาจก่อให้เกิดอันตรายได้