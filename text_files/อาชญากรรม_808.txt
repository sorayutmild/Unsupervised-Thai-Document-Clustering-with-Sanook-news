เกิดเหตุคนงานก่อสร้าง ใช้ไขควงแทงคอหัวหน้าคนงานดับ คาดเครียดและได้รับความกดดันเรื่องงาน หลังก่อเหตุใช้ไขควงมาจี้ชิงรถจักรยานยนต์สาวหลบหนีไป
เมื่อเวลา 15.00 น. (12 ก.พ. 62) พ.ต.ท.วุฒินันท์ นามแสง สารวัตรเวร สถานีตำรวจภูธรเสม็ด รับแจ้งว่ามีเหตุชิงรถจักรยานยนต์ ฮอนด้าเวฟ100 สีแดง-เทา หมายเลขทะเบียน คลก344 ชลบุรี ที่บริเวณร้านสะดวกซื้อ ซอยลุงสอง หมู่ 1 ตำบลเสม็ด อำเภอเมืองจังหวัดชลบุรี จึงรุดไปสอบสวนที่เกิดเหตุพบ น.ส.สุภาภรณ์ อายุ 28 ปี เจ้าหน้าที่สำนักงานอุตสาหกรรมจังหวัดชลบุรี พร้อมเพื่อนสาวอีก 2 คนยังอยู่ในอาการตกใจ จากการสอบถาม น.ส.สุภาภรณ์ กล่าวว่า ได้มีคนร้ายเป็นชายสูงประมาณ 170 เซนติเมตร ผมหยิก ใส่เสื้อคนงาน ได้ใช้ไขควงเจียเป็นปลายแหลมมาจี้และผลักให้ลงจากรถจักรยานยนต์ ขณะที่กำลังจะสตาร์ทรถจักรยานยนต์กลับที่ทำงาน หลังจากนั้นคนร้ายได้ขี่รถจักรยานยนต์หลบหนีไป ต่อมาได้เข้าแจ้งความที่ สถานีตำรวจภูธรเสม็ด เพื่อให้ช่วยติดตามตัวคนร้าย
ทางด้าน พ.ต.อ.จักรพันธุ์ กิตติสิริพรกุล ผู้กำกับการสถานีตำรวจภูธรเสม็ด จึงได้ประสานงานในการติดตามตัวคนร้ายพบว่า คนร้ายคือ นายสุรศักดิ์ อายุ 22 ปี ซึ่งเป็นคนงานก่อสร้างที่อยู่ใกล้ที่เกิดเหตุ ก่อนหน้านี้ได้ใช้ไขควงปลายแหลมแทงเข้าที่บริเวณต้นคอของ นายชาญชัย อายุ 37 ปี หัวหน้าคนงาน ทำให้เลือดตกในและไปเสียชีวิตที่โรงพยาบาลชลบุรีในเวลาต่อมา
พ.ต.อ.จักรพันธุ์กล่าวว่า ก่อนเกิดเหตุนายสุรศักดิ์ได้นำไขควงไปเจียให้เกิดความแหลมคม หลังจากนั้นได้ใช้แทงเข้าที่บริเวณต้นคอด้านหลังนายชาญชัย 1 ครั้ง ทำให้เลือดตกในและเสียชีวิต ส่วนสาเหตุคาดว่าอาจจะมาจากการทะเลาะกับหัวหน้าคนงาน จึงได้วางแผนฆ่าในครั้งนี้ หลังจากนั้นได้ชิงรถจักรยานยนต์หลบหนีไปจึงอยากให้นายสุรศักดิ์มามอบตัวกับตำรวจ โทษหนักจะได้เป็นเบา