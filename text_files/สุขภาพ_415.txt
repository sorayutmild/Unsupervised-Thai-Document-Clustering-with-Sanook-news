เช้า สาย บ่าย เย็น ช่วงไหนควรออกกำลังกายมากที่สุด ช่วงเวลาในการออกกำลังกายส่งผลต่อประสิทธิภาพในการออกกำลังกายของเราหรือไม่?
ออกกำลังกายตอนกลางวัน VS ตอนกลางคืน
จากรายงานการศึกษาล่าสุดพบว่า ช่วงเวลาในการออกกำลังกาย ส่งผลต่อระบบการเผาผลาญพลังงานหรือไม่ ผลที่พบว่า มีความเป็นไปได้ เช่น ในกลุ่มผู้ชายที่มีความเสี่ยงต่อโรคเบาหวานประเภท 2 พบว่า การออกกำลังกายในช่วงกลางวัย ช่วยให้ร่างกายเผาผลาญพลังงานได้มากกว่าที่พวกเขาออกกำลังกายแบบเดิมในช่วงเช้าๆ สายๆ แต่อย่างไรก็ตาม ในแต่ละคนอาจได้ผลแตกต่างกันตามปัจจัยอื่นๆ
แต่ทฤษฎีที่พอจะเป็นไปได้ คือการออกกำลังกายให้ตรงกับเวลานาฬิกาชีวิตของเราคือสิ่งที่ดีที่สุด นาฬิกาชีวิตของเราให้ทำกิจกรรมต่างๆ ในช่วงกลางวันที่มีแสงแดด และนอนหลับพักผ่อนในช่วงกลางคืนที่พระอาทิตย์ตกดินไปแล้ว นอกจากนี้หากเลือกออกกำลังกายตอนกลางวันยังเป็นช่วงเวลาที่จัดสรรเวลาในการกินอาหาร และเวลาพักผ่อนคลายเครียดในช่วงกลางคืนได้อีกด้วย
ซึ่งตรงกับผลงานวิจัยที่ระบุว่า คนที่ทำงานในตอนกลางคืน พักผ่อนตอนกลางวัน มีความเสี่ยงที่จะมีปัญหาเกี่ยวกับการเผาผลาญพลังงาน และอาจเสี่ยงโรคเบาหวานประเภท 2 ได้มากกว่าคนทั่วไป รวมถึงคนที่มักกินอาหารตอนกลางคืน จะดีกว่าถ้าเราเลือกกินอาหาร และนอนหลับในช่วงเวลาที่เหมาะสม รวมไปถึงการทำกิจกรรมต่างๆ อย่างการออกกำลังกายในตอนกลางวัน มากกว่าตอนกลางคืน
ออกกำลังกายตอนเช้า VS ตอนบ่าย VS ตอนเย็น
งานวิจัยบางชิ้นระบุว่า การออกกำลังกายตอนเช้าจะให้ผลดีในแง่ของการเผาผลาญไขมัน และลดน้ำหนัก แต่ในทางปฏิบัติการออกกำลังกายในตอนเช้าอาจคาบเกี่ยวกับช่วงเวลาในการกินอาหารเช้า และจากงานวิจัยในปี 2019 อีกชิ้นหนึ่งพบว่า ผู้ชายที่เสี่ยงโรคเบาหวานประเภท 2 แล้วออกกำลังกายอย่างหนักในตอนกลางวันไปถึงบ่าย ร่างกายสามารถควบคุมระดับน้ำตาลได้ดีใน 2 สัปดาห์ ให้ผลดีกว่าการออกกำลังกายแบบเดียวกันในตอนเช้า
แม้ว่าจะยังหาคำตอบที่แน่นอนไม่ได้ว่าทำไมการออกกำลังกายในตอนกลางวัน บ่ายๆ ไปถึงเย็นได้ผลดีกว่าการออกกำลังกายในช่วงเวลาเช้าตรู่ แต่ Dr. Patrick Schrauwen อาจารย์ประจำคณะโภชนศึกษาและวิทยาศาสตร์การเคลื่อนไหว มหาวิทยาลัย Maastricht University Medical Center ในประเทศเนเธอร์แลนด์ สันนิษฐานว่า การออกกำลังกายในตอนกลางวัน บ่าย ไปจนถึงเย็น อาจส่งผลไปถึงอาหารการกินที่เรากินต่อหลังออกกำลังกายเสร็จ ร่างกายที่เพิ่งออกกำลังกายมาใหม่ๆ อาจช่วยให้การเผาผลาญพลังงานที่ได้รับจากอาหารมื้อถัดไปทำได้ดียิ่งขึ้น ทำให้ร่างกายได้เผาผลาญพลังงานจากอาหารที่เพิ่งกิน ก่อนที่จะล้มตัวลงนอนเป็นการสิ้นสุดกิจกรรมในวันนั้น สอดคล้องกับการใช้ชีวิตตามนาฬิกาชีวิตพอดิบพอดี
อย่างไรก็ตาม Dr. Patrick Schrauwen ยังเชื่อว่า การออกกำลังกายให้ได้ผลดีต่อร่างกาย สิ่งที่สำคัญที่สุดคือความสม่ำเสมอ หากออกกำลังกายอย่างสม่ำเสมอ ไม่ว่าจะเป็นช่วงเวลาใด ก็จะส่งผลดีต่อร่างกายได้อย่างแน่นอน