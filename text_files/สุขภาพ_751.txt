สาวๆ หนุ่มๆ สายเฮลธ์ตี้ รักสุขภาพ คงสนุกกับการช้อปปิ้งอาหารคลีนอย่างมีความสุข อะไรที่เขาว่าดีก็จัดมาให้ครบอย่าให้ขาด จะได้สุขภาพดีอย่างที่หวัง แต่ที่ไหนได้ ซุปเปอร์ฟู้ดที่ว่าเทพ ทานมากๆ ก็ให้โทษกับร่างกายได้เหมือนกัน เพื่อนๆ แอบซื้ออะไรมาทานบ้างหรือเปล่า เช็คด่วน
 
เวย์ โปรตีน Whrey Protein
1. เวย์โปรตีน
อาหารเพื่อสุขภาพลำดับต้นๆ ที่ชาวฟิตเนสหลายคน โดยเฉพาะคุณผู้ชายต้องบริโภคอยู่ตลอด เพื่อต้องการสร้างกล้ามเนื้อให้เห็นชัดๆ แต่หากทานเวย็โปรตีนมากเกินไป หรือติดต่อกันเป็นเวลานานเกินไป อาจเพิ่มความเสี่ยงในการเป็นโรคกระดูกพรุน ตับและไตอาจทำงานหนักจนล้มเหลวได้
 
เมล็ดเจีย Chia Seed
2. เมล็ดเจีย
ใครที่กำลังรักษาหุ่นเพรียว มักวิ่งมาหาเมล็ดเจีย ลักษณะคล้ายเม็ดแมงลัก แต่สารอาหารมากกว่าหลายเท่า ให้ความอิ่มท้องแต่ให้พลังงานแคลอรี่ต่ำ แต่หากทานมากเกินไปอาจมีอาการท้องอืด และคนที่มีปัญหาเกี่ยวกับกระเพาะอาหาร และลำไส้ เช่น มีแก๊สในกระเพาะอาหาร แสบร้อนกลางอก กรดไหลย้อน อาจทำให้ตับอ่อนยิ่งกระตุ้นการสร้างน้ำย่อยออกมามากยิ่งขึ้น นอกจากนี้ยังไม่เหมาะกับคนที่มีความดันต่ำ หญิงตั้งครรภ์ และผู้ชายที่มีปัญหาต่อมลูกหมากอีกด้วย
 
ควินัว Quinua
3. ควินัว
อีกหนึ่งซุปเปอร์ฟู้ดที่คนรักสุขภาพต้องรู้จัก ควินัวทานได้เหมือนข้าว หรือจะโรยบนสลัด ทำอาหารทานแทนคาร์โบไฮเดรตอื่นๆ ก็ยิ่งดี สารอาหารดีๆ เพียบ แต่อย่าลืมควินัวเป็นอาหารที่ให้พลังงานสูง เห็นเม็ดเล็กๆ แบบนี้ ควินัว 1 ถ้วยให้พลังงาน 110 กิโลแคลอรี่ เพราะฉะนั้นจะหุงเป็นหม้อๆ ทานมื้อละ 2-3 ทัพพีก็อาจได้รับพลังงานมากจนเกินไปนั่นเอง
 
เมล็ดแฟล็กซ์ Flaxseed
4. เมล็ดแฟลกซ์
เมล็ดแฟลกซ์ หรือแฟล็กซ์ซีดมีฤทธิ์ลดการจับตัวกันของเลือด เพราะฉะนั้นใครที่กำลังทานยาที่ช่วยลดการจับตัวของเลือดอยู่ อาจจะต้องงดแฟล็กซ์ซีดไปก่อน นอกจากนี้หญิงตั้งครรภ์ และคนที่มีปัญหาเกี่ยวกับลำไส้ อาจจะไม่เหมาะกับการทานแฟล็กซ์ซีดเท่าใดนัก
 
อโวคาโด Avocado
5. อโวคาโด้
ใครมีเงินขึ้นมาอีกหน่อย อาจจะติดอกติดใจเจ้าผลเขียวๆ นี้ ด้วยรสชาติมันๆ ที่ฝรั่งสายเฮลธ์ตี้มักนำมาทาขนมปังทานแทนเนย คนไทยบางคนชอบเอาไปปั่นสมูธตี้แทนผลไม้รสหวานอื่นๆ แต่หากทานอโวคาโด้มากๆ ก็อ้วนได้นะ เพราะเป็นผลไม้ที่ให้พลังงานสูงใช้ได้ 1 ลูก ให้พลังงาน 300 กว่ากิโลแคลอรี่เลยเชียว
 
อย่างที่หลายๆ คนน่าจะเคยได้ยินกันมาบ้าง ว่าทุกอย่างต้องเดินทางสายกลาง ทานอาหารที่มีประโยชน์ได้ แต่ต้องทานแต่พอดี และเลือกทานให้หลากหลายเข้าไว้ จะได้ไม่ทานอะไรๆ ซ้ำเดิม จนของมีประโยชน์กลับกลายเป็นให้โทษต่อร่างกายไปเสียอย่างนั้น น่าเสียดายแทนนะคะ