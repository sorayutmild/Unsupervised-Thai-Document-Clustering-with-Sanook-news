เมียใหม่เผยนาทีฆ่า "อบต.เย๋" ยิง 2 นัดกระสุนด้าน ขอพรพระ "ถ้ายิงไม่ตาย หนูก็ต้องตาย" ก่อนจะลั่นไกนัด 3 เข้าที่ศีรษะปลิดชีวิตสามี
จากกรณีพบร่าง นายทรงศักดิ์ หรือ อบต.เย๋ อายุ 46 ปี สมาชิกองค์การบริหารส่วนตำบล (อบต.) วังใหม่ อ.นายาอาม จ.จันทบุรี ซึ่งหายตัวไปตั้งแต่วันที่ 15 เม.ย.ที่ผ่านมา โดยเมื่อวานนี้ (14 พ.ค.) เจ้าหน้าที่สามารถกู้ร่าง นายทรงศักดิ์ หรือ อบต.เย๋ ขึ้นมาจากหลุม ภายในซอยฟาร์มไก่ หมู่ 2 ต.ทุ่งเบญจา อ.ท่าใหม่ โดยมี น.ส.เบญจวรรณ ภรรยาใหม่ รับสารภาพว่าเป็นคนลงมือฆ่า
>> เจอแล้วร่าง "อบต.เย๋" เมียใหม่สารภาพฆ่าฝังดิน-แฉพิรุธแอบขายทรัพย์สินเกลี้ยง
ล่าสุด (15 พ.ค.) เว็บไซต์อีจัน รายงานว่า หลังกลับจากจุดที่ฝังศพ เจ้าหน้าที่ตำรวจได้คุมตัว น.ส.เบญจวรรณ ผู้ต้องหาฆ่า อบต.เย๋ สามีของตนเอง เดินทางไปยังบ้านที่เกิดเหตุ เพื่อทำแผนประกอบคำรับสารภาพ
น.ส.เบญจวรรณ ให้การว่า เมื่อวันที่ 15 เม.ย. ซึ่งเป็นวันเกิดเหตุ ได้เดินทางกลับจากเที่ยวที่ต่างจังหวัด มาถึงบ้านพร้อมกับ อบต.เย๋ และลูกชาย อายุ 9 ขวบ ซึ่งระหว่างทางได้มีการแวะทานอาหารทะเลพร้อมดื่มเบียร์ แล้วเมื่อมาถึงบ้านดื่มเบียร์อีก 3 ขวด
จนกระทั่ง อบต.เย๋ หลับบนโซฟาจากนั้นไปหยิบอาวุธปืนขนาด .38 ซึ่งเป็นปืนไม่มีทะเบียนของตนเองซื้อมาเก็บไว้นานแล้ว ในราคากระบอกละ 30,000 บาท โดยใช้หมอนอิงวางปิดใบหน้าของ อบต.เย๋ แล้วใช้อาวุธปืนยิง 2 นัด แต่ปืนยิงไม่ออกเนื่องจาก นกปืนติดถุงพลาสติกที่ใช้ห่อปืน ตนจึงนำถุงออก จากนั้นตนจึงยกมือไหว้ขอพระว่า "ถ้ายิงไม่ตาย หนูก็ต้องตาย" ก่อนจะลั่นไกนัด 3 เข้าที่ศีรษะ อบต.เย๋
นางเบญจวรรณ บอกเล่าอีกว่า ตอนนั้นมึนเมาไม่รู้จะทำอย่างไรเพราะอารมณ์ชั่ววูบ จึงตัดสินใจล็อกประตูบ้านก่อนไปหาน้องชายคือ นายวัชรพงค์ อายุ 36 ปี โดยบอกกับน้องว่าฆ่าสามีเสียชีวิต ซึ่งน้องชายแนะนำให้มอบตัวกับตำรวจ
แต่ได้บอกน้องชายว่ากลัวว่าลูกชายอายุ 9 ขวบ ไม่มีใครอยู่ด้วย จึงร่วมกันอำพรางศพ โดยให้น้องชายขับรถยนต์มาที่บ้านพักก่อนที่อำพรางศพแล้วนำขึ้นรถยนต์ไปฝังในที่ดินปลูกผลไม้โดยใช้รถแบคโฮขุด และช่วยขนย้ายศพไปฝังอำพราง ในช่วงกลางดึกของวันที่ 16 เม.ย. 62
ทั้งนี้ เจ้าหน้าที่ตำรวจแจ้งข้อกล่าวหากับ น.ส.เบญจวรรณ ผู้ก่อเหตุ ฐานฆ่าผู้อื่นโดยเจตนา , ปิดบังซ่อนเร้นอำพรางศพ และมีอาวุธปืนเครื่องกระสุนปืนไว้ในความครอบครองโดยไม่ได้รับอนุญาต ส่วน นายวัชรพงค์ น้องชายของ น.ส.เบญจวรรณ เข้ามอบตัวหลังจากพี่สาวถูกจับถูกแจ้งข้อกล่าวหา ร่วมกันปิดบังซ่อนเร้นอำพรางศพ