ฐานทัพเหล่าร้ายในเกมส์
ในการเล่นเกมส์นั้น มีหลายเกมส์ที่สุดท้ายตัวเอกจะต้องบุกไปจัดการเหล่าร้ายถึงฐานทัพของพวกมัน และฐานทัพของพวกตัวร้ายในหลายๆเกมก็ออกแบบมาได้อลังการงานสร้างสุด บางเกมส์อาจเป็นฐานทัพลับใต้ดิน ไม่ก็ซ่อนอยู่ในที่ลับตาคน ซึ่งไม่มีใครคาดคิดมาก่อน ยกตัวอย่างฐานทัพลับของเกมส์ที่ผมเจอแล้วอึ้งมากก็คือ ห้องวิจัยลับของ Umbrella ในเกมส์ Resident Evil 2 ตอนเล่นหนแรกยังตกใจเลยว่า นี่มันสร้างห้องวิจัยลับไว้ใต้ดินเมือง Raccoon City ได้อลังการขนาดนี้เชียว โดยที่ไม่มีใครรู้ด้วย ตลอดมาหลังจากนั้นก็คิดว่าพวกฐานลับอลังการแบบในเกมส์พวกนี้ มันคงมีแค่ในเกมส์ไม่ก็ในหนังเท่านั้นล่ะมั้ง แต่ผมคิดผิดครับ สถานที่จริงๆก็มีเยอะแยะเลยแหละ ครั้งนี้เราจึงอยากพอไปชมสถานที่จริงๆในโลก ที่สร้างออกมาได้ลึกลับและอลังการ ราวกับฐานทัพตัวร้ายในเกมส์เลยทีเดียว มีอะไรบ้างไปชมกันด้านล่าง
 
1. Atlas-F Missile Silo ใน Adirondack Mountains นิวยอร์ก สหรัฐอเมริกา
ฐานทัพเหล่าร้ายในเกมส์
มองจากข้างนอกเหมือนบ้านไม้ธรรมดาๆ แต่ใต้ดินของที่นี่เป็นคอนโดลับ ที่สร้างลงไปลึกกว่า 9 ชั้น ที่นี่ออกแบบมาให้เป็นที่พักอาศัยสุดหรู ไว้สำหรับหลบภัยได้เป็นอย่างดี ไม่ว่าจะเป็นภัยจากการหนีกิ๊ก หรือเจ้าหนี้ รวมไปถึงภัยธรรมชาติต่างๆในวันสิ้นโลกด้วย (จะกันได้เร้อ) ด้านในยังมีคลังเก็บเสบียง แปลงผัก ฯลฯ ไว้สำหรับใช้ชีวิตในช่วงภัยพิบัติด้วยนะ โดยแต่เดิมนั้น มันเคยสร้างไว้ใช้เป็นฐานปล่อยจรวด แต่ปัจจุบันไม่ได้ใช้แล้ว ก็เลยดัดแปลงมาทำเป็นที่พักอาศัยสุดหรูใต้ดินแทนเนี่ยแหละดูภาพเพิ่มได้ที่ http://www.silohome.com/
 
2. Beijing's Mountaintop Penthouse บ้านภูเขาบนตึกในกรุงปักกิ่ง ประเทศจีน





บ้านที่ไม่ลึกลับ แต่อลังการมาก ทำเป็นบ้านที่เหมือนถ้ำในภูเขาเลย สร้างขึ้นโดยนายแพทย์ Zhang Biqing เขานำเอาหินก้อนใหญ่ๆมาก่อไว้บนดาดฟ้าของอพาร์ทเม้นท์ทำเป็นบ้านที่เขาต้องการ ลงทุนไปถึง $2.4 ล้าน ใช้เวลาสร้างไปถึง 6 ปี แต่สุดท้ายทางรัฐบาลจีนสั่งให้เขารื้อบ้านนี้ออก เพราะเนื่องจากน้ำหนักของหินที่เขานำมาก่อเป็นภูเขาบนดาดฟ้าของตึกนั้น ทำให้ตึกรับน้ำหนักมากเกินไป จนเกิดรอยร้าวตามจุดต่างๆของตัวตึก หากปล่อยไว้ตึกอาจถล่มลงมาได้ แบบนี้น่าไปสร้างบ้านบนภูเขาจริงๆตั้งแต่แรกดีกว่าไหม
 
3. West Germany Cold War Bunker บ้านที่สร้างจากบังเกอร์เก่า สมัยสงครามเย็นในเยอรมันตะวันตก
ฐานทัพเหล่าร้ายในเกมส์
ในสมัยสงครามเย็นนั้น ประเทศเยอรมันยังไม่รวมประเทศ มีการแบ่งแยกออกเป็นสองรัฐคือ เยอรมันตะวันตก และเยอรมันตะวันออก ซึ่งที่เมืองหลวง Bonn ของเยอรมันตะวันตกนั้นมีบังเกอร์สำหรับหลบภัยอยู่เพียบ ที่นี่ดูภายนอกเหมือนอาคารเล็กๆ แต่ภายในซ่อนฐานทัพย่อมๆใต้ดินเอา มีระบบรักษาความปลอดภัยสุดไฮเทค มีห้องต่างๆสำหรับอยู่อาศัยครบครัน ดูภาพเพิ่มเติมได้ที่ http://gizmodo.com/370130/germany-titanic-doomsday-bunker-is-groovy-surprisingly-not-full-of-nazis
 
4. Hashima Island เกาะฮาชิม่า ประเทศญี่ปุ่น
ฐานทัพเหล่าร้ายในเกมส์
เราอาจจะคุ้นๆเกาะนี้จากภาพยนตร์เรื่อง James Bond 007 Skyfall ซึ่งก็มีต้นแบบมาจากเกาะฮาชิม่านั่นเอง เกาะนี้ตั้งอยู่ในเขตจังหวัดนางาซากิ มีชื่อเล่นว่า "เกาะเรือรบ" เพราะเป็นเกาะที่ไม่มีชายหาด ดูแล้วเหมือนเรือรบที่ลอยอยู่กลางทะเล ในอดีตเป็นเกาะที่มีการขุดถ่านหินมาก ปัจจุบันถูกเปลี่ยนเป็นเกาะที่พักอาศัยแทนแล้ว ดูจากภาพแล้วเหมือนเรือขนาดใหญ่ที่เป็นฐานทัพของพวกตัวร้ายจริงๆ
 
5. Huell Howser's Volcano House บ้านทรง UFO บนยอดภูเขาไฟ ในรัฐแคลิฟอร์เนีย สหรัฐอเมริกา





บ้านประหลาดที่สร้างโดยมหาวิทยาลัย Chapman University ซึ่งสร้างอยู่บนยอดของภูเขาไฟที่ดับไปแล้ว (ลองยังไม่ดับ คงไม่กล้า) ซึ่งตัวบ้านบนยอดเขาสร้างออกมาเป้นรูปร่างเหมือน UFO โดยที่ตัวบ้านจริงนั้น ลึกลงไปในปล่องไฟของภูเขาไฟลูกนี้ เมื่อเข้าไปอยู่แล้วก็จะได้บรรยากาศไม่เหมือนใครดี แต่เวลาขึ้นเขาลงเขาจะลำบากหน่อย
 
6. Poland's "Safe House" บ้านตู้เซฟของโปแลนด์





รู้จักกันในอินเตอร์เน็ต โดยมีชื่อเล่นว่า บ้านซอมบี้ ดีไซน์โดย KWK Promes เป็นบ้านที่ลึกลับเหมาะที่ดูแล้วใช้เป็นฐานทัพของตัวร้ายในเกมส์หรือภาพยนตร์ต่าง เพราะเจ้าบ้านหลังนี้ประกอบด้วยกำแพงที่สามารถเลื่อนได้มากมาย โดยเมื่อเลื่อนกำแพงมาล้อมบ้านไว้หมด มันจะดูเหมือนตู้เซฟที่ไม่มีทางเข้าเลยทีเดียว แต่พอเลื่อนกำแพงออกก็จะดูเหมือนบ้านทั่วไป โดยกำแพงแต่ละจุดหนาถึง 45 เซนติเมตร พังกันไม่ได้ง่ายๆ ส่วนจุดที่ไม่มีกำแพงก็ปิดด้วยประตูเหล็กแทน ทุกอย่างสามารถเลื่อนได้ด้วยระบบไฟฟ้า
 
7. Olavsvern Naval Base ฐานทัพเรือหลวง ประเทศนอร์เวย์
ฐานทัพเหล่าร้ายในเกมส์
เป็นฐานทัพเรือหลวงของประเทศนอร์เวย์ ตั้งอยู่บริเวณชานเมืองทรอมโซ ซึ่งสร้างด้วยการขุดเจาะเข้าไปในภูเขา มีเนื้อที่ภายในกว่า 270,000 ตารางฟุต ภายในนอกจากจะมีห้องพักต่างแล้ว ก็ยังมีท่าเรือสำหรับเก็บเรือดำน้ำได้ด้วย รวมถึงมีอุโมงค์สำหรับหลบภัยฉุกเฉิน ซึ่งในปี 2012 มีการประกาศขายฐานทัพแห่งนี้ในราคา $17.5 ล้าน
 
8. Bergmeister Wolf Fire Station สถานีดับเพลิงในประเทศอิตาลี
ฐานทัพเหล่าร้ายในเกมส์
คล้ายกับฐานทัพเรือของนอร์เวย์ข้างบน คือเจาะเป็นสถานีดับเพลิงเข้าไปในภูเขาเหมือนกัน แต่อันนี้ไม่ได้เป็นอุโมงค์ทางน้ำ เป็นอุโมงค์ทางบกแทน ตั้งอยู่ในเมือง Margreid ของอิตาลี ภายนอกเราจะเห็นอาคารสีดำเล็กๆ ติดอยู่กับภูเขา แต่มันไม่เพียงเท่านั้น เพราะตัวอาคารจริงไม่ได้มีแค่ภายนอก แต่อยู่ลึกเข้าไปในภูเขาด้วย ด้านในมีอุโมงค์ทำเป็นทางเดิน และโรงเก็บรถดับเพลิงมากมาย
 
9. The World หมู่เกาะเทียม ที่ดูไบ สหรัฐอาหรับเอมิเรตส์
ฐานทัพเหล่าร้ายในเกมส์
หนึ่งในเมก้าโปรเจคของดูไบ เมืองของประเทศมหาเศรษฐีอย่างสหรัฐอาหรับเอมิเรตส์ ที่มีความคิดจะสร้างสิ่งก่อสร้างที่เอาชนะธรรมชาติ โดยเจ้า The World นี้เป็นหมู่เกาะเทียม ซึ่งสร้างโดยใช้ทรายกว่า 321 ล้านลูกบาศก์เมตร และหินหนัก 31 ล้านตันลงไปในทะเล ให้กลายเป็นเกาะขึ้นมาด้วยฝีมือของมนุษย์เอง จากนั้นก็สร้างเป็นสถานที่ท่องเที่ยวต่างๆ อย่างโรงแรมและรีสอร์ทขึ้นมาบนเกาะเทียมเหล่านี้ โดยที่รอบๆหมู่เกาะมีแนวกั้นคลื่น เพื่อป้องกันคลื่นยักษ์และคลื่นใต้น้ำมาทำลายเกาะด้วย ด้วยความอลังการนี้ ดูเหมือนราวกับฐานทัพตัวร้ายที่ยิ่งใหญ่มากที่สุดในโลกเลย