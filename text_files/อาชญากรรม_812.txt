เมื่อเวลา 23.00 น.วันที่ 14 พฤษภาคม 56 ตำรวจสภ.เมืองนนทบุรี ได้รับแจ้งมีคนเสียชีวิตภายในร้านเกมส์ชื่อ ควิกดอทเนต อยู่ในซอยวัดกำแพง อ.เมือง จ.นนทบุรี
ที่เกิดเหตุเป็นตึกอาคารพานิชย์ 3 ชั้น ต.ตลาดขวัญ อ.เมือง จ.นนทบุรี ซึ่งอยู่ห่างจากปากซอยทางเข้าวัดกำแพง ประมาณ 500 เมตร บริเวณชั้นล่างเปิดเป็นร้านเกมส์ชื่อควิกดอทเนต เจ้าหน้าที่พบศพผู้ตายทราบชื่อคือ นายศตวรรษ วงศ์กลม อายุ 24 ปี นอนเสียชีวิตอยู่ตรงกลางร้านโดยมีกลุ่มเพื่อนของผู้ตายพยายามช่วยกันปั๊มหัวใจ แต่ไม่สามารถยื้อชีวิตไว้ได้
จากการตรวจสอบของแพทย์เบื้องต้นพบว่าผู้ตายน่าจะเสียชีวิตจากโรคประจำตัวที่ผู้ตายไม่เคยทราบมาก่อน เมื่อมานั่งดูแลร้านเป็นเวลานานจนทำให้เกิดอาการช็อคหัวใจวายเสียชีวิตฉับพลัน โดยจะต้องนำศพไปตรวจพิสูจน์อย่างละเอียดอีกครั้งที่สถาบันนิติวิทยาศาสตร์เพื่อหาสาเหตุการเสียชีวิต
จากการสอบสวนนายแบงค์ เพื่อนของผู้ตาย ให้การว่าขณะที่ตนเองเดินเข้ามาที่ร้านก็พบผู้ตายนอนหงายหน้าหมดสติอยู่ตรงเคาน์เตอร์ ตอนแรกตนเองคิดว่าผู้ตายนอนหลับแต่เมื่อตนเรียกชื่อกับไม่มีเสียงตอบรับ ตนจึงได้เดินเข้าไปดูก็พบว่าผู้ตายนอนหายใจรวยรินมีอาการตาค้าง ตนจึงได้ไปเรียกเพื่อนให้มาช่วยกันหามผู้ตายออกมาจากเคาน์เตอร์และพยายามปั๊มหัวใจเพื่อช่วยชีวิต หลังจากช่วยปั๊มหัวใจสักพักทางผู้ตายก็ไม่มีอาการตอบสนอง หลังจากนั้นไม่นานผู้ตายก็หมดสติและเสียชีวิตลง
