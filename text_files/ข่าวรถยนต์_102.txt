
     Toyota Yaris ATIV 2017 (โตโยต้า ยาริส เอทีฟ 2017) ใหม่ ถูกเปิดตัวอย่างเป็นทางการครั้งแรกในโลกที่ประเทศไทย พร้อมขุมพลังเบนซิน 1.2 ลิตร เคาะราคาจำหน่ายเริ่มต้น 469,000 บาท
     มร.มิจิโนบุ ซึงาตะ เจ้าหน้าที่บริหาร บริษัท โตโยต้า มอเตอร์ คอร์ปอเรชั่น และกรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด กล่าวว่า "ชื่อของ Yaris ATIV มีที่มาจากคำว่า “SMART” และ “ACTIVE” ซึ่งเป็นการผสมผสานระหว่างองค์ประกอบสำคัญสองประการ ได้แก่ ความล้ำสมัยและความคล่องแคล่วปราดเปรียว และยังสะท้อนถึงนวัตกรรมและความสร้างสรรค์ ทำให้เรามั่นใจว่า ATIV จะเป็นตัวเปลี่ยนเกมทางการตลาดรถยนต์นั่ง"

     "ด้วยรูปลักษณ์ดีไซน์ที่โดดเด่น ความสะดวกสบายในการขับขี่ ความเงียบภายในห้องโดยสาร ตลอดจนระบบความปลอดภัยเหนือรถระดับเดียวกัน อีกทั้งยังเป็นรถที่คุ้มค่าและลงตัวอย่างไร้ที่ติ โดยมาพร้อมกับราคาที่ทุกคนสามารถจับจองเป็นเจ้าของได้ไม่ยาก ซึ่งคุณสมบัติต่างๆที่มากกว่าความเป็น Eco car เหล่านี้จะตอบสนองได้ในทุกไลฟ์สไตล์ของลูกค้าอย่างสมบูรณ์แบบ”
     โตโยต้า ยาริส เอทีฟ 2017 ใหม่ มีให้เลือกทั้งหมด 5 รุ่นย่อย ทุกรุ่นถูกติดตั้งเครื่องยนต์เบนซิน 4 สูบ ขนาด 1.2 ลิตร Dual VVT-i ให้กำลังสูงสุด 86 แรงม้า ที่ 6,000 รอบต่อนาที แรงบิดสูงสุด 108 นิวตัน-เมตร ที่ 4,000 รอบต่อนาที ส่งกำลังด้วยเกียร์อัตโนมัติ CVT-i ทุกรุ่นย่อย

     ภายนอกติดตั้งไฟหน้าโปคเจคเตอร์แบบรมดำตกแต่งด้วยแหวนสีแดง (รุ่น S) พร้อมไฟ LED Light Guiding, ติดตั้งไฟท้ายแบบ LED, เสาอากาศแบบครีบฉลาม, กระจกมองข้างพร้อมไฟเลี้ยว, มือจับประตูโครเมียม, กระจกบังลมหน้า Acoustic Glass เป็นต้น
     ภายในห้องโดยสารของ Yaris ATIV ถูกติดตั้งเครื่องเสียงหน้าจอสัมผัสขนาด 7 นิ้ว รองรับ DVD/USB/HDMI/Micro SD รองรับการเชื่อมต่อ Bluetooth พร้อมปุ่มควบคุมเครื่องเสียงที่พวงมาลัย, ระบบปรับอากาศอัตโนมัติ, กุญแจ Smart Entry และ Push Start, เบาะนั่งหุ้มด้วยหนัง ตกแต่งด้วยด้ายสีแดง (รุ่น S) สามารถปรับสูง-ต่ำฝั่งคนขับได้ เป็นต้น

     ระบบความปลอดภัยถูกติดตั้งถุงลมนิรภัย 7 ใบเป็นอุปกรณ์มาตรฐานทุกรุ่นย่อย, ระบบเบรก ABS/EBD, ระบบควบคุมเสถียรภาพ VSC, ระบบป้องกันล้อหมุนฟรี TRC, ระบบช่วยออกตัวบนทางลาดชัน HAC, เข็มขัดนิรภัยแบบ ELR 3 จุดทั้ง 5 ที่นั่ง ในรุ่น S เสริมความปลอดภัยด้วยกล้องมองหลัง เป็นต้น
     Toyota Yaris ATIV 2017 มีตัวถังให้เลือกทั้งหมด 7 สี ได้แก่ สีน้ำเงิน Dark Blue Mica Metallic (สีใหม่), สีเทา Gray Metallic, สีเงิน Silver Metallic, สีน้ำตาล Quartz Brown Metallic, สีขาว Super White, สีดำ Attitude Black Mica และสีแดง Red Mica Metallic พร้อมสีภายในให้เลือกสองสี (สีดำในทุกรุ่น และสีเบจเฉพาะในรุ่น G และ E)

     นายวุฒิกร สุริยะฉันทนานนท์ รองกรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด กล่าวว่า “Yaris ATIV ถูกพัฒนาขึ้นเพื่อให้เป็นรถยนต์ซับคอมแพค ซีดานที่จะตอบสนองความต้องการของกลุ่มลูกค้าคนรุ่นใหม่ที่มีความทันสมัย มั่นใจ สามารถสะท้อนถึงบุคลิกที่ Smart Active ภายใต้แนวคิด“LIFE ACTIVATED…เริ่มต้น สู่โลกที่กว้างกว่า”  อันสื่อถึงความเป็นรถยนต์ที่จะเป็นจุดเริ่มต้นของสิ่งใหม่ ๆ ในชีวิต โดยเราจะใช้กลยุทธ์ทางการตลาดเพื่อให้ลูกค้าได้รับรู้ถึงจุดขายที่โดดเด่นของรถรุ่นนี้ ด้วยแผนการสื่อสารการตลาดที่ครอบคลุมทุกช่องทาง พร้อมการประชาสัมพันธ์ผ่านสื่อต่าง ๆ ให้ลูกค้าได้ทราบข้อมูลอย่างเต็มรูปแบบตั้งแต่วันนี้เป็นต้นไป
 
ราคาจำหน่าย Toyota Yaris Ativ 2017 มีดังนี้
- รุ่น S ราคา 619,000 บาท- รุ่น G ราคา 599,000 บาท- รุ่น E ราคา 549,000 บาท- รุ่น J ราคา 519,000 บาท- รุ่น J ECO ราคา 469,000 บาท
 