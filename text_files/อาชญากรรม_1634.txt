(27 เม.ย.62) เวลา 09.30 น. ร.ต.อ.สุริยันต์ แก้วพิฑูลย์ รองสารวัตรเวรสอบสวน สภ.พนมสารคาม จ.ฉะเชิงเทรา ได้ทำการควบคุมตัว นายวินัย อายุ 61 ปี ผู้เป็นพ่อที่ก่อเหตุข่มขืนบุตรสาวตนเองวัย 17 ออกจากห้องขัง สภ.พนมสารคาม เดินทางไปยังที่บ้าน ต.เกาะขนุน อ.พนมสารคาม จ.ฉะเชิงเทร เพื่อชี้จุดเกิดเหตุทำแผนประกอบคำรับสารภาพ
>> พ่อข่มขืนลูกสาววัย 17 นานกว่า 4 ปี ขัดขืนโดนซ้อม-ถ่ายคลิปโป๊เก็บไว้เพียบ
จากการสอบสวนของ ร.ต.อ.สุริยนต์ เผยว่า นายไก่ยอมรับว่า มีความสัมพันธ์กับลูกสาวของตนเองจริง โดยอ้างว่าวันที่เกิดเหตุได้ดื่มสุรามีอาการเมา และเข้าไปนอนในบ้านกับลูกโดยได้ลงมือลูบคลำตามร่างกายของลูก และลูกไม่มีอาการขัดขืน จนกระทำการเรื่อยไปจนเสร็จกิจ และมีความสัมพันธ์กันเรื่อยมาตลอด 4 ปีที่ผ่านมา
ร.ต.อ.สุริยันต์ กล่าวว่า ในชั้นสอบสวนผู้ต้องหาได้ให้การยอมรับสารภาพตามข้อกล่าวหารวม 2 ข้อหา ตามมาตรา 277 ในข้อหากระทำชำเราเด็กซึ่งอายุยังไม่เกิน 15 ปี (เนื่องจากเริ่มก่อเหตุมาตั้งแต่เมื่อปี 2558) ซึ่งมิใช่ภรรยาหรือสามีของตนโดยเด็กนั้นจะยินยอมหรือไม่ก็ตาม ซึ่งมีโทษจำคุกตั้งแต่ 4-20 ปี และปรับตั้งแต่ 8 หมื่นถึง 4 แสน
และดำเนินคดีตามมาตรา 285 ให้มีโทษเพิ่มขึ้นอีกหนึ่งในสามหากกระทำผิดต่อผู้สืบสันดาน หรือผู้ที่อยู่ในความดูแลปกครองควบคุมตามหน้าที่ ซึ่งจะทำให้ต้องได้รับโทษที่หนักเพิ่มขึ้นไปอีก ร.ต.อ.สุริยันต์ กล่าว
ขณะเดียวกันเด็กสาววัย 17 ปี ที่ถูกผู้เป็นบิดาของตนเองข่มขืนกระทำอนาจารนั้น ขณะนี้ยังอยู่ในความดูแลของสำนักงานพัฒนาสังคมและความมั่นคงของมนุษย์ โดยที่ทางเจ้าหน้าที่ตำรวจยังไม่ได้มีการสอบปากคำจากทางฝ่ายของบุตรสาวซึ่งเป็นผู้เสียหาย และขณะนี้ทราบว่าผู้เป็นมารดาของเด็กสาววัย 17 ปี ซึ่งได้เดินทางไปอยู่ยังที่ประเทศออสเตรเลียหลังจากเลิกราไปจากนายวินัยผู้เป็นสามี จะเดินทางมารับตัวไปอยู่ด้วย   