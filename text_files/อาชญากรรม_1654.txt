(4 ก.พ.) ตำรวจภูธรภาค 4 ส่งหน่วยคอมมานโด บุกบ้านเมียเก่ามือปืนยิงตำรวจกาฬสินธุ์ จ.ขอนแก่น แต่ไม่เจอตัว พบแต่ลูกสาวปาร์ตี้ยากับผู้ชาย ตรวจเจอยาบ้า อาวุธปืน รถ 4 คัน
เจ้าหน้าที่ตำรวจภูธรภาค 4 และตำรวจภูธรจังหวัดกาฬสินธุ์ ได้นำกำลังเจ้าหน้าที่ตำรวจชุดสืบสวนและตำรวจหน่วยอรินทราช หรือ คอมมานโด กว่า 50 นาย บุกเข้าปิดล้อมและตรวจค้นบ้านคำเจริญ อ.กระนาน จ.ขอนแก่น ซึ่งเป็นของ นางวิลัยภรณ์ แสงมณี อายุ 40 อดีตภรรยาของ นายไพรัตน์ วงค์ชาลี ผู้ต้องหาหมายจับคดีค้ายาเสพติดและใช้อาวุธปืนยิงใส่เจ้าพนักงาน หลังได้รับแจ้งเบาะแสว่า นายไพรัตน์ หลบซ่อนตัวอยู่ที่บ้านภรรยาเก่า
เจ้าหน้าที่ตำรวจได้ร่วมกันกระจายกำลังปิดล้อมพื้นที่บริเวณบ้านคำเจริญ ก่อนที่หน่วยคอมมาโดจะบุกเข้าไปตรวจสอบภายในบ้าน แต่ไม่พบตัว นายไพรัตน์ ผู้ต้องหาที่เจ้าหน้าที่ต้องการตัว พบเพียง น.ส.กิ๊บ (นามสมมติ) อายุ 16 ปี ลูกสาวของนายไพรัตน์ พร้อมกับเพื่อนชาย 2 คน กำลังมั่วสุมเสพยาบ้าอยู่ภายในบ้าน จึงได้ควบคุมตัวไปสอบสวน
อย่างไรก็ตาม จากการตรวจค้นที่บ้านคำเจริญ เจ้าหน้าที่พบยาบ้า 35 เม็ด ยาไอซ์ 0.20 กรัม เงินสดจำนวน 57,000 บาท อาวุธปืน .22 จำนวน 1 กระบอก พร้อมกระสุนปืนจำนวนหนึ่ง พร้อมทั้งตรวจยึดรถยนต์ 4 คันที่จอดอยู่บริเวณบ้าน
จากการสอบสวน น.ส.กิ๊บ ให้การรับสารภาพว่า ยาบ้าที่ตรวจพบเป็นของที่ตนสั่งซื้อมาขายให้วัยรุ่นในละแวกดังกล่าว แต่เจ้าหน้าที่ยังไม่ปักใจเชื่อ เพราะยาบ้าที่ตรวจพบอาจจะมีส่วนเกี่ยวข้องกับนายไพรัตน์ ที่เอายาบ้ามาส่งต่อให้ลูกสาวค้าต่อ
สำหรับคดีดังกล่าว สืบเนื่องจากกรณี ร.ต.ต.ประยงค์ นากองศรี รองสารวัตรป้องกันและปราบปรามยาเสพติด สภ.ท่าคันโท จังหวัดกาฬสินธุ์ ถูก นายไพรัตน์ วงค์ชาลี ผู้ต้องหาตามหมายจับคดีค้ายาเสพติด ค้าไม้พะยูง ครอบครองอาวุธสงคาม ใช้อาวุธปืนยิงจนได้รับบาดเจ็บสาหัส ระหว่างที่ทำการตรวจค้นผู้ต้องหาค้ายาบ้า ก่อนจะหลบหนีไป ซึ่งเจ้าหน้าที่ตำรวจภูธรภาค 4 ยังคงตามแกะรอยไปทั่ว จ.กาฬสินธุ์ จ.อุดรธานี จ.หนองคาย และ จ.ขอนแก่น แต่ก็ยังไม่สามารถจับกุมได้