สถานการณ์การชุมนุมทางการเมืองในวันนี้ (26 ธ.ค.) กลุ่มผู้ชุมนุม คปท. ได้เคลื่อนขบวนตั้งแต่เช้ามืด นำมวลชนเดินทางมายังสนามกีฬาไทย-ญี่ปุ่น ดินแดง เพื่อแสดงจุดคืน คัดค้านการเลือกตั้ง เนื่องจากวันนี้จะมีการดำเนินการจับสลากหมายเลขพรรคการเมืองที่ลงสมัครรับเลือกตั้ง
ส่วนทางด้านกลุ่มผู้ชุมนุม กปปส. น.ส.อัญชะลี ไพรีรัก แกนนำได้นำมวลชนไปบ้านพัก น.ส.ยิ่งลักษณ์ ชินวัตร นายกรัฐมนตรี ย่านซอยโยธินพัฒนา 3 อีกครั้ง หลังจากพยายามนำมวลชนไปกดดันมาแล้วครั้งหนึ่ง โดยครั้งนี้ตั้งเป้าหมายจะตั้งเวทีปราศรัยขึ้นอย่างจริงจัง บริเวณใกล้กับบ้านนายกฯ
(ภาพจากทวิตเตอร์ @Chanida_Sr)
15.54 น. แกนนำประกาศเปลี่ยนจุดหมาย ปิดถนนวิภาวดีรังสิต หน้าสโมสรกองทัพบก ระบุเป็นจุดนายกฯ ทำภารกิจ
15.39 น. แกนนำ คปท. ประกาศเคลื่อนขบวนผู้ชุมนุมปิดถนนวิภาวดีรังสิต
15.23 น. สถานการณ์บริเวณประตู 1 สนามกีฬาไทย-ญี่ปุ่น กลับมาระอุอีกครั้ง หลังเหตุการณ์สงบลงไปเพียง 30 นาที มีการยิงแก๊สน้ำตาอีกระลอก
15.00 น. มีรายงานเจ้าหน้าที่ตำรวจถูกยิง 1 นาย อาการค่อนข้างสาหัส ทีมแพทย์ต้องทำการปั๊มหัวใจ ก่อนจะขึ้นเฮลิคอปเตอร์ส่งรักษาโรงพยาบาลตำรวจ
(สภาพหลังเหตุปะทะกันบริเวณประตู 1 สนามกีฬาไทย-ญี่ปุ่น ภาพจากทวิตเตอร์ @news1005fm)
14.35 น. สถานการณ์บริเวณ สนามกีฬาไทย-ญี่ปุ่น ประตู 3 และด้านหน้ากระทรวงแรงงาน ยังเกิดการปะทะอย่างต่อเนื่อง มีแก็สน้ำตาและกระสุนยาง ขณะที่บริเวณหน้าประตู 1 เหตุการณ์ยังสงบ
14.26 น. กลุ่มผู้ชุมนุม คปท. ส่งเสียงร้องดีใจ หลังมีประกาศว่า กกต.มีมติเสนอให้เลื่อนวันเลือกตั้งออกไป
14.20 น. กลุ่มผู้ชุมนุม คปท. เปิดทางให้ข้าราชการกระทรวงแรงงานได้กลับบ้าน
(ภาพจากทวิตเตอร์ @7_preysor)
14.06 น. สถานการณ์บริเวณสนามกีฬาไทย-ญี่ปุ่น ดินแดง กลับมาสงบลง หลังการปะทะดุเดือดกว่า 7 ชั่วโมง
14.00 น. บริเวณ สนามกีฬาไทย-ญี่ปุ่น ประตู 1 "พิชิต ไชยมงคล" ประกาศตำรวจรับข้อเสนอจะปล่อยตัวมวลชนที่ถูกจับไว้ 
13.33 น. กลุ่มผู้ชุมนุม คปท.บางส่วน ทยอยเดินทางกลับมาสมทบที่สนามกีฬาไทย-ญี่ปุ่นอีกครั้ง ใช้พัดลมขนาดใหญ่เป่าแก๊สน้ำตากลับใส่ตำรวจ
13.24 น. สถานการณ์บริเวณหน้ากระทรวงแรงงาน ถนนมิตรไมตรี ยังคงเกิดการปะทะขึ้นอย่างต่อเนื่่่อง ผู้ชุมนุมเข้าไปหลบตามเสาแฟลตดินแดงหน้าล่างของอาคาร
13.10 น. เจ้าหน้าที่ตำรวจนำเฮลิคอปเตอร์เข้าไปลำเลียงคณะบุคคลต่างๆ ออกจากสนามกีฬาไทย-ญี่ปุ่น เหลือเพียงตำรวจและทหารอยู่ภายใน
13.00 น. ศอ.รส. แถลงผ่านทีวี ผู้ชุมนุมก้าวร้าว บุกยึดสถานที่ ขัดขวางการเลือกตั้ง ไม่ได้ชุมนุมอย่างสันติ ดูหมิ่นและทำร้ายเจ้าหน้าที่ วอนประชาชนอย่าเข้าร่วม
12.55 น. กลุ่มผู้ชุมนุม คปท. ยังปักหลักปะทะกับเจ้าหน้าที่ตำรวจ บริเวณถนนมิตรไมตรี ทั้งหน้าสนามกีฬาไทย-ญี่ปุ่น ดินแดง และ กระทรวงแรงงาน
12.45 น. กลุ่มผู้ชุมนุม กปปส. ปักหลักอยู่ที่หน้าบ้านพัก น.ส.ยิ่งลักษณ์ ชินวัตร ตั้งเวทีและเปิดคอนเสิร์ตร้องเพลงสร้างสีสันอย่างสนุกสนาน
(ภาพจาก ทีมโฆษกตำรวจ)
11.54 น. แกนนำ คปท.และกลุ่มผู้ชุมนุนได้เดินทางกลับมาถึงบริเวณสะพานชมัยมรุเชฐแล้ว หลังถอนกำลังออกจากสนามกีฬาไทย-ญี่ปุ่น เหตุการณ์ยังเป็นปกติ
11.46 น. บริเวณหน้าสนามกีฬา ไทย-ญี่ปุ่น ดินแดง ยังคงมีการใช้แก๊สน้ำตาต่อเนื่อง โดยเฉพาะประตู 1 จุดเผชิญหน้าระหว่างกลุ่มผู้ชุมนุมกับตำรวจ
11.43 น. โฆษกตำรวจแจ้งว่า กลุ่มผู้ชุมนุม ได้ปิดการจราจรบริเวณ ลานพระบรมรูปทรงม้า รัชกาลที่ 5 พร้อมกับได้ทุบทำลายรถเจ้าหน้าที่ตำรวจ
11.42 น. กลุ่มผู้ชุนมุม กปปส. ปักหลักอยู่บริเวณหน้าบ้านพัก น.ส.ยิ่งลักษณ์ ชินวัตร เพื่อรอสัญญาณทำกิจกรรมของแกนนำ ซึ่งผู้ชุมนุมจุดนี้ ส่วนใหญ่พบว่าเป็นผู้หญิง
11.34 น. สถานการณ์บริเวณประตู 1 และ 2 หน้าสนามกีฬาไทย-ญี่ปุ่น ยังคงเกิดการปะทะกันอย่างต่อเนื่อง แม้แกนนำจะสั่งถอยร่นกลับฐานที่ตั้งแล้วก็ตาม
11.27 น. กลุ่มผู้ชุมนม กปปส. ได้เดินทางมาถึงซอยโยธินพัฒนา 3 บริเวณบ้านพัก น.ส.ยิ่งลักษณ์ ชินวัตร แล้ว
11.15 น. แกนนำ คปท.ประกาศให้ผู้ชุมนุมถอยร่นออกจากพื้นที่ สั่งให้กลับสะพานชมัยมรุเชฐ หลังเกิดกระแสข่าวระบุว่า เจ้าหน้าที่เตรียมเข้ายึดพื้นที่คืน
(ขอบคุณภาพจากทวิตเตอร์ @tanatpong_nna)
11.12 น. กลุ่มผู้ชุมนุม กปปส. มุ่งหน้าสู่ซอยโยธินพัฒนา 3 หัวขบวนใกล้ถึงบ้าน น.ส.ยิ่งลักษณ์ ทางด้านเจ้าหน้าที่ตำรวจได้ตึงกำลังเอาไว้
11.00 น. แกนนำ คปท.ได้สั่งให้ผู้ชุมนุมถอยร่นออกจากถนนมิตรไมตรี บริเวณสนามกีฬาไทย-ญี่ปุ่น ดินแดง เนื่องจากไม่ไว้ใจเรื่องสถานการณ์ ทำให้ขณะนี้ผู้ชุมนุมออกอยู่บริเวณถนนดินแดงและถนนวิภาวดีรังสิต
10.44 น. สธ.เผยเหตุปะทะดินแดงผู้ชุมนุมเจ็บ 15 ส่งรพ.ราชวิถี 13 (ถูกยิงที่ศีรษะ 1) รพ.รามาธิบดี 1 ราย รพ.พระมงกุฎ 1 ราย
10.38 น. ผู้ชุมนุมส่วนใหญ่มีความคิดเห็นตรงกันว่า สถานการณ์การสลายกลุ่มผู้ชุมนุม บริเวณหน้าสนามกีฬาไทย-ญี่ปุ่น ดินแดง ตั้งแต่ช่วงเช้าที่ผ่านมา มีการใช้แก๊สน้ำตาสกัดผู้ชุมนุมถี่และปริมาณมากกว่าการชุมนุมที่หน้า บช.น. เมื่อช่วงต้นเดือนธันวาคมที่ผ่านมา
(ขอบคุณภาพจาก SpringNewsTV)
10.30 น. เจ้าหน้าที่เริ่มใช้น้ำผสมสารเคมี(สีม่วง) ร่วมกับแก๊สน้ำตาใส่ผู้ชุมนุม บริเวณประตูหน้าสนามกีฬาไทย-ญี่ปุ่น ดินแดง
10.20 น. ศูนย์เอราวัณ เปิดเผยตัวเลขผู้ได้รับบาดเจ็บจากสถานการณ์การชุมนุมที่สนามกีฬาไทย-ญี่ปุ่น ดินแดง ขณะนี้มีทั้งสิ้น 4 ราย ถูกนำตัวส่งโรงพยาบาลใกล้เคียง และมีผู้ได้รับบาดเจ็บส่วนหนึ่งทำการรักษาอยู่ที่เกิดเหตุ
10.11 น. ตรวจสอบพบกระสุนปืนจำนวนหลายนัด ถูกทิ้งเอาไว้ในห้องน้ำ กองโรงงานช่างกล กทม.
10.00 น. มีรายงานแจ้งว่า กกต. ทั้ง 4 คน ได้ขึ้นเฮลิคอปเตอร์ออกจากอาคารเวสน์ 2 สนามกีฬาไทย-ญี่ปุุ่น เป็นที่เรียบร้อยแล้ว ท่ามกลางสถานการณ์ภายนอกที่ยังตึงเครียด
09.52 น. กลุ่มผู้ชุมนุม กปปส. เริ่มเดินขบวนไปยังบ้านพัก น.ส.ยิ่งลักษณ์ ชินวัตร ซอยโยธินพัฒนา 3 ขณะที่เจ้าหน้าที่ตำรวจได้ประจำจุดรอบบ้านอย่างหนาแน่น
09.45 น. มีรายงานเจ้าหน้าที่ตำรวจ 1 นาย ถูกยิงด้วยอาวุธปืนได้บาดเจ็บที่แขนขวา ขณะกำลังผลักดันกลุ่มผู้ชุมนุไม่ให้เข้าพื้นที่อาคารเวสน์ 2
(ภาพจากทวิตเตอร์ @7_preysor)
09.42 น. กลุ่มผู้ชุมนุม คปท. นำเอารถบรรทุกน้ำมาดึงเอากำแพงแท่งคอนกรีตออก เพื่อเปิดทางเข้าไปภายในสนามกีฬาไทย-ญี่ปุ่น ดินแดง
09.40 น. ศอ.รส.แถลงผ่านทีวี จำเป็นต้องใช้กำลังสกัดม็อบ เพื่อให้ความคุ้มครองกกต. หวังเดินหน้าเลือกตั้ง
09.22 น. สถานการณ์บริเวณประตู 1 สนามกีฬาไทย-ญี่ปุ่น ดินแดง ยังคงมีการยิงแก๊สน้ำตาออกมาจากต่อเนื่อง
09.05 น. โฆษกกลุ่ม กปปส. ระบุว่า มติกลุ่มไม่เคลื่อนขบวนไปสมทบกับกลุ่ม คปท. แต่มีผู้ชุมนุมกลุ่มใหญ่เดินทางไปสมทบกันเอง ขณะที่อีกกลุ่มเตรียมไปบ้านนายกฯ ยิ่งลักษณ์
09.02 น. กลุ่มผู้ชุมนุม คปท. สามารถยึดรถตำรวจได้ 1 คัน และเปิดประตูกระทรวงแรงงานได้ แต่ยังไม่สามารถบุกเข้าไปภายในได้
(ภาพจากทวิตเตอร์ @Chanida_Sr)
08.58 น. สถานการณ์ชุมนุมบริเวณหน้าสนามกีฬาไทย-ญี่ปุ่น ยังคงตึงเครียด ผู้ชุมนุมพยายามใช้รถบรรทุกน้ำดึงรั้วเหล็กออก ท่ามกลางแก๊สน้ำตาที่ยังถูกยิงออกมาต่อเนื่อง
08.50 น. กลุ่มผู้ชุมนุม กปปส. เปลี่ยนแผนไม่มารวมกลุ่ม คปท. ที่สนามกีฬาไทย-ญี่ปุ่น เตรียมตัวเดินทางไปซอยโยธินพัฒนา 3 ปักหลักชุมนุมใกล้บ้าน น.ส.ยิ่งลักษณ์
08.24 น. กลุ่มผู้ชุมนุม คปท. ขยายวงชุมนุมไปถึงกระทรวงแรงงาน หลังพบว่ามีประตูทางเข้า-ออก ที่เชื่อมต่อกับอาคารเวสน์ 2 ได้อีกจุด
08.06 น. มีรายงานเจ้าหน้าที่เริ่มใช้กระสุนยางยิงออกมาปะปนกับการใช้แก๊สน้ำตา ทั้งนี้แก๊สน้ำตาบางลูกพุ่งเข้าไปตกใส่อาคารแฟลตดินแดง สร้างความเดือดร้อนแก่ผู้พักอาศัย
07.50 น. กกต.เดินทางมาครบ ตัวแทน 32 พรรค มาถึงอาคารเวสน์ 2 จะเริ่มจับสลากหมายเลขพรรค เวลาประมาณ 08.30 น. เนื่องจากสถานการณ์ไม่ปกติ
07.43 น. ถนนมิตรไมตรี บริเวณหน้าสนามกีฬาไทย-ญี่ปุ่น ดินแดง ยังคงมีการยิงแก๊สน้ำตาออกมาอย่างต่อเนื่องอีกหลายลูก
'(ภาพจากรายการเรื่องเล่าเช้านี้ ทางช่อง 3)
07.20 น. เจ้าหน้าที่ได้ยิงแก๊สน้ำตา 2 ลูก ออกมาใส่กลุ่มผู้ชุมนุม บริเวณประตู 2 สนามกีฬาไทย-ญี่ปุ่น ดินแดง เนื่องจากผู้ชุมนุมพยายามใช้บันไดบุกปีนข้ามเข้ามาในพื้นที่ จึงจำเป็นต้องใช้แก๊สน้ำเพื่อตักเตือน
07.00 น. บรรยากาศภายในอาคารเวสน์ 2 จุดรับสมัคร ส.ส. มีกลุ่มตัวแทนพรรคการเมือง ได้เดินทางมาถึง เพื่อรอดำเนินการจับสลากหมายเลขพรรคในเวลา 09.00 น. นี้
06.50 น. กลุ่มผู้ชุมนุม คปท. บางส่วน เริ่มเดินทางมาถึงบริเวณหน้าสนามกีฬาไทย-ญี่ปุ่น ขณะที่ภายในมีการตรึงกำลังเจ้าหน้าที่ตำรวจและทหารอย่างแน่นหนา
05.30 น. กลุ่มผู้ชุมนุม คปท. เริ่มออกเดินเท้า เพื่อเดินทางมายังสนามกีฬาไทย-ญี่ปุ่น
(ภาพจากทวิตเตอร์ @Pat_ThaiPBS)