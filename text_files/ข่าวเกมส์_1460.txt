Nvidia ShadowPlay
ปกติแล้วในการบันทึกคลิปวีดีโอ Replay ของการเล่นเกมต่างๆนั้น บางเกมก็มีฟีเจอร์มาให้อยู่แล้ว บางเกมก็ไม่มีต้องอาศัยการเปิดโปรแกรมเสริมเพื่อใช้สำหรับถ่ายคลิปวีดีโอรีเพลย์การเล่นที่ต้องการ และปัญหาในการบันทึกวีดีโอรีเพลย์ทุกครั้งก็คือเฟรมเรตของเกมจะหนืดและกระตุกอย่างเห็นได้ชัด โดยเฉพาะการใช้โปรแกรมเสริมสำหรับถ่ายวีดีโอจะยิ่งทำให้การ์ดจอและซีพียูทำงานมากขึ้น ส่งผลให้เกมกระตุกไม่ไหลลื่นเหมือนปกติ โดยเฉพาะอย่างยิ่งหากคุณปรับความละเอียดภาพวีดีโอนั้นไว้ที่ระดับสูงแบบ HD ด้วยยิ่งทำให้กระตุกไปกันใหญ่
ดังนั้นทาง Nvidia จึงได้คิดระบบ Nvidia ShadowPlay ออกมาเพื่อสนับสนุนเกมเมอร์ที่จำเป็นต้องบันทึกวีดีโอการเล่นเกมส์ต่างๆ ซึ่งระบบนี้จะทำให้การ์ดจอที่ใช้ชิพของ Nvidia จะทำการบันทึกวีดีโอรีเพลย์การเล่นเกมส์ให้ โดยที่ไม่เป็นภาระหลักต่อการทำงานเครื่องมากเกินไปนัก เพราะเป็นโปรแกรมที่ทาง Nvidia ทำออกมารองรับกับการ์ดจอตัวเอง จึงไม่กินทรัพยากรเครื่องมากเกินไป ทำให้ไม่ต้องเปิดโปรแกรมเสริมสำหรับถ่ายวีดีโอให้หนักเครื่อง
Nvidia ShadowPlay เป็นบริการเสริมที่จะมีอยู่ในโปรแกรม GeForce Experience อีกทีหนึ่ง สามารถดาวน์โหลดมาใช้กันได้เฉพาะผู้ที่ใช้การ์ดจอรุ่น Geforce GTX650 ขึ้นไป เป็นโปรแกรมไดร์ฟเวอร์ที่เหมาะสำหรับเกมเมอร์ ที่จะช่วยบันทึกข้อมูล Setting และการเล่นเกมไปยัง cloud storage ได้ ซึ่งหากคุณมีการเปลี่ยนไปใช้ PC เครื่องใหม่ก็สามารถใช้ cloud storage ถ่ายโอนข้อมูล Setting ต่างๆมายังเครื่องใหม่ได้ด้วย ซึ่ง Nvidia ShadowPlay ก็เป็นบริการหนึ่งในไดร์ฟเวอร์ตัวนี้
ShadowPlay จะสั่งการให้การ์ดจอของคุณทำการบันทึกวีดีโอการเล่นเกมโดยอัตโนมัติ ในทุกๆ 20 นาที เพื่อไม่ให้เป็นการบันทึกไฟล์วีดีโอที่ใหญ่จนเกินไป แต่ผู้ใช้ก็สามารถตั้งค่าการใช้งานแบบ Manual ได้ว่าจะให้บันทึกวีดีโอแบบยาวๆไปเลย หรือว่าจะปิดการใช้งานก็ได้เช่นกัน ซึ่งการบันทึกวีดีโอของ ShadowPlay เป็นการทำงานแบบเบื้องหลังจึงกินทรัพยากรน้อย และมันสามารถบันทึกวีดีโอความละเอียดสูง H.264 format ได้ แถมยังส่งไปอัพโหลดอัตโนมัติที่เว็บ Youtube ก็ทำได้เช่นกัน โดยสามารถดูตัวอย่างการใช้งานได้ที่คลิปด้านล่าง (ว่ากันว่าไฟล์ที่บันทึกนี้ดีกว่าการใช้โปรแกรม FRAPS เสียอีก)





หรือจะดูคลิปแนะนำแบบภาษาไทย ที่ทางเว็บ fpsthailand.com ทำไว้ก็ได้นะ





สนใจสามารถดาวน์โหลด GeForce Experience ได้ที่ (recommend เฉพาะผู้ใช้การ์ดจอรุ่น GTX650 ขึ้นไป)
http://www.geforce.com/geforce-experience/shadowplay