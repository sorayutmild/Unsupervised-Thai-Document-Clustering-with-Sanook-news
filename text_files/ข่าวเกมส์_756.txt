เกมส์มาริโอ
ซุเปอร์มาริโอ โคตรเกมส์จากนินเทนโดที่คงไม่มีเกมเมอร์คนไหนไม่รู้จัก มันเป็นเกมส์แอคชั่นที่เกมเมอร์วัยเก๋าชอบเล่นกันมากทั้งๆที่จริงๆแล้ว มาริโอเป็นเกมส์ที่เหมาะสำหรับเด็ก แต่คนเล่นส่วนใหญ่กลับเป็นผู้ใหญ่ที่รู้จักมาริโอมานาน ส่วนเด็กสมัยใหม่เดี๋ยวนี้คงไม่รู้จักมาริโอเท่าไหร่ รู้จักแต่เกมออนไลน์มากกว่า และเป็นข้อดีอย่างหนึ่งที่มาริโอเป็นเกมส์ที่ผู้ใหญ่รู้จักกันมาก ทำให้ตำรวจจากประเทศจีนที่มีความรู้เรื่องเกมส์มาริโอ สามารถช่วยเหลือชีวิตวัยรุ่นที่กำลังฆ่าตัวตายเอาไว้ได้
เหตุเกิดขึ้นที่มณฑณหูเป่ย์ ประเทศจีน ตำรวจได้รับแจ้งเหตุจากพ่อของวัยรุ่นคนหนึ่ง ว่าลูกชายของเขาเศร้าจากเหตุการณ์อกหัก และกำลังคิดจะฆ่าตัวตาย เมื่อตำรวจเดินทางไปยังที่เกิดเหตุก็พบวัยรุ่นคนดังกล่าวกำลังยืนอยู่ที่ขอบระเบียงของอพาร์ทเม้นต์ชั้นที่ 4 และกำลังบ่นรำพึงรำพันเรื่องของชีวิตตัวเขาเองอยู่ ตำรวจได้พยายามพูดเกลี้ยกล่อมแต่ไม่เป็นผล จนกระทั่งมีตำรวจนายหนึ่งสังเกตว่าวัยรุ่นคนนี้ฮัมเพลงจากเกมส์มาริโออยู่ จึงชวนคุยเรื่องเกมส์มาริโอทันที ว่าเขาชอบเล่นภาคไหนเล่นถึงไหนแล้ว ซึ่งก็ได้ผล วัยรุ่นคนดังกล่าวเริ่มสนใจพูดคุยกับตำรวจคนนั้น ในขณะที่กำลังคุยเรื่องมาริโออยู่นั้นเอง ตำรวจก็เข้าประชิดและจับตัวเขาออกมาจากขอบระเบียงได้สำเร็จ
สำหรับเหตุการณ์นี้ก็เป็นอันจบลงด้วยดี แม้ว่าจะยืนยันไม่ได้ว่าวัยรุ่นตั้งใจจะฆ่าตัวตายจริงหรือไม่ แต่ก็ต้องชมนายตำรวจคนดังกล่าวที่มีความรู้เรื่องเกมส์ และนำเอามาใช้ประโยชน์พูดคุยกับวัยรุ่นที่อกหักคิดสั้นได้สำเร็จ หลังจากที่จีนมีแต่ข่าวแย่ๆเรื่องเกมส์มานาน น่าเสียดายที่ข่าวนี้ไม่มีคลิปเหตุการณ์หรือภาพประกอบเหตุการณ์
สำหรับใครที่ไม่เคยเล่นเกมส์มาริโอมาก่อน ตอนนี้ Super Mario Brother ภาคแรกมีเป็นแฟลชเกมส์ให้เล่นกันแล้ว ดูรายละเอียดได้ที่ http://game.sanook.com/952793