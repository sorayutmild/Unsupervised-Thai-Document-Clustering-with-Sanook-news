สามีหึงโหด! ใช้เข็มขัดรัดคอเมียสาว จนท.ศูนย์วิจัย ม.เชียงใหม่ ก่อนสำนึกผิดใช้สายไฟฟ้าแขวนคอตายตาม
เมื่อ 26 ส.ค. ผู้สื่อข่าวรายงานว่า พ.ต.ท.ทนงศักดิ์ คำบุญมา พนักงานสอบสวน สภ.หางดง จ.เชียงใหม่ ได้รับแจ้งเหตุฆ่ากันตายที่หมู่บ้านรุ่งอรุณโครงการ 3 ต.หางดง อ.หางดง จ.เชียงใหม่ จึงรายงานให้ผู้บังคับบัญชาทราบตามลำดับชั้นและรุดไปยังที่เกิดเหตุพร้อมด้วย ชุดสืบสวน เจ้าหน้าที่หน่วยกู้ภัยหางดง และแพทย์เวร จาก รพ.หางดงเชียงใหม่ 
ที่เกิดเหตุเป็นบ้านชั้นเดียว พบศพนางทิพย์วรรณ คำเพิ่ม อายุ 31 ปี เจ้าหน้าที่ศูนย์บริหารงานวิจัยในมหาวิทยาลัยเชียงใหม่ และพบศพนายกนิษฐ์ บุญธรรม อายุ 25 ปี อาชีพช่างประจำศูนย์รถยนต์ฮอนด้าในจังหวัดเชียงใหม่ บ้านเดิมอยู่บ้านเลขที่ 11/2 หมู่ 15 ต.สุเทพ อ.เมือง จ.เชียงใหม่ ทั้งสองเป็นสามีภรรยากัน โดยมีญาติพี่น้องของผู้ตายต่างพากันร้องไห้ระงมในที่เกิดเหตุ ทางเจ้าหน้าที่จึงได้เข้าตรวจสอบพลิกศพอย่างละเอียดอีกครั้ง สภาพศพนั้นบริเวณคอมีร่องรอยของการถูกบีบและรัดคอจนเขียวช้ำ มีเลือดออกทางกกหู ส่วนศพชายแขวนคอตัวเองติดกับโครงเหล็กดัดหน้าต่าง
พ.ต.ท.ทนงศักดิ์ เปิดเผยว่า จากการสอบถามญาติเชื่อว่าสาเหตุการตายน่าจะเกิดจากการหึงหวง โดยฝ่ายชายได้ลงมือทำร้ายฝ่ายหญิงก่อน จนล้มหมดสติ รัดคอจนเสียชีวิตและเกิดสำนึกผิดจึงได้ใช้สายไฟฟ้าแขวนคอตาย