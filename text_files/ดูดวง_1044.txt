พลังแห่งดวงจันทร์ มีความเชื่อแต่โบราณว่าวันนี้เป็น วันขอพรจากฟ้า วันขอเงินพระจันทร์ เพราะเป็นฤกษ์ฟ้าเปิด! เป็นวาระสำคัญในการ ขอเงิน ขอพร จากสวรรค์ มีการ "อาบน้ำมนต์จันทร์เพ็ญ" โดยใช้น้ำเป็นสื่อกลางดูดพลังจากพระจันทร์ เพื่อชำระบาป สาปส่งสิ่งไม่ดี

ขจัดสิ่งชั่วร้ายทั้งหลายให้หายไปจาก จิตใจ ร่างกาย และเป็นการเสริมบารมี สร้างสิริมงคลให้แก่ชีวิต เป็นปรากฏที่เกิดขึ้นประจำเดือนละครั้ง โดยที่คนยุคใหม่ทั่วไปไม่ค่อยรู้ ไม่ได้สนใจ โดยผู้ลงพิธีกรรมในวันดังกล่าวจะได้รับพลังแห่งเสน่ห์ บารมี โภคทรัพย์ ครบถ้วนบริบูรณ์ประสิทธิ์ตลอดไป

ซึ่งฤกษ์ขอเงินพระจันทร์ จะช่วยให้เรื่องการเงินคล่องตัว ไม่มีขาดมือ พิธีกรรมวันขอพรพระจันทร์ หรือ New Moon นักโหราศาสตร์โบราณเรียกว่า "วันอมาวสี" ในวันนี้จะเป็นวันที่ตำแหน่งองศาของพระจันทร์กับพระอาทิตย์ทับกันสนิท เป็นวันขอพรจากฟ้าซึ่งที่ใกล้จะถึงนี้ตรงกับวันที่ 1 ก.ย. เวลา 17.14 น. (มีสุริยุปราคาวงแหวน) ในหนึ่งเดือนจะมีเพียง 1 วันเท่านั้นที่เป็นวันฟ้าเปิด ซึ่งถือเป็นวันดี ฤกษ์ดี ทำดี ต้องขอเอง Sanook! horoscope จึงขอนำเคล็ดดีๆมาฝากทุกท่านค่ะ

วิธีปฏิบัติตนในวันขอเงินจากพระจันทร์ มีดังนี้
ตื่นนอนตอนเช้าให้ทำบุญตักบาตรที่วัดใกล้บ้าน ทำจิตใจให้สงบ และในวันนั้นทั้งวันไม่ควรทะเลาะมีปากเสียงกับใคร หรือแม้แต่ห้ามให้ใครมายืมเงินโดยเด็ดขาด และในวันขอเงินจากพระจันทร์ ให้ท่านเตรียมเบิกเงินจากธนาคารหรือกดเงินสดจากตู้เอทีเอ็มออกมาไว้ให้มากที่สุด และนำมาเก็บใส่ในกระเป๋าสตางค์ที่ใช้เป็นประจำ ทั้งนี้มีข้อห้ามว่าห้ามใช้เงินในส่วนที่เก็บไว้เด็ดขาด ถ้าหากมีเรื่องต้องใช้เงิน ให้ใช้เงินคนละส่วนกับเงินที่เก็บไว้ในกระเป๋าสตางค์
- ให้ขอภายในเวลาก่อนหรือหลังเกิดจุดจันทร์ดับ-อมาวสี 8-12 ชั่วโมง
- เริ่มด้วยการจุดธูปเทียนบูชา ใช้ธูป 15 ดอก (ตามกำลังของดาวจันทร์) เทียน 2 เล่ม พร้อมเตรียมดอกไม้มงคล 2 หรือ 4 หรือ 5 หรือ 9 หรือ 15 อย่าง ตามสะดวก
- พนมมือเหนืออก หลับตาตั้งจิตใจให้แน่วแน่ว่าเราจะขอพรจากพระจันทร์ โดยกล่าวบทสวดชุมนุมเทวดา บูชาพระรัตนตรัย สมาทานศีล 5 สวดมนต์บทที่รู้หรือใช้อยู่บ่อย ๆ เพื่อทำให้จิตสงบเป็นสมาธิ หากเจริญพระปริตรบท "อภยปริตร" ได้ก็ให้สวด 15 จบ ก็จะยิ่งศักดิ์สิทธิ์
- จากนั้นให้แนะนำตัวเองต่อเทวดาพระจันทร์ และเทพยดาทั้งหลาย ว่า… "ข้าพเจ้าชื่อ..... นามสกุล..... เพศ..... เกิดวันที่..... เดือน..... พ.ศ. ..... อายุ..... เชื้อชาติ..... สัญชาติ..... ศาสนา..... บิดาชื่อ..... นามสกุล..... มารดาชื่อ..... นามสกุล..... ปัจจุบันอาศัยอยู่บ้านเลขที่..... ถนน..... ตรอก/ซอย..... ตำบล/แขวง..... อำเภอ/เขต..... จังหวัด..... มีความจำเป็นจึงต้องทำพิธีขอพรจากพระจันทร์" จากนั้น นำกระเป๋าเงิน ที่เตรียมไว้ โดยนำเงินเท่าที่หามาได้มากที่สุดใส่กระเป๋าเงินที่ใช้ประจำ เก็บไว้ตลอดวัน นำมาวางไว้บนพานหรือภาชนะสมควร หน้าพระพุทธรูปหรือพระเครื่อง ทั้งนี้ ห้ามนำเงินไปใช้จ่าย ห้ามให้ใครยืม อย่าให้ใครมาทวงหนี้ เงินที่จำเป็นต้องใช้ให้แยกเตรียมไว้ต่างหาก นำเงินดังกล่าวมาอธิษฐาน โดยสร้างจินตนาการในสิ่งที่ต้องการ แล้วกล่าวคำขอพรดังนี้ "ขอให้การดำเนินชีวิตของข้าพเจ้าอยู่ในสภาพที่ดีที่สุด เท่าที่ฟ้ากำหนดให้ข้าพเจ้าเกิดมา"

ขอให้พระอาทิตย์ และพระจันทร์นำพาโชคลาภและความสำเร็จ จงบังเกิดแก่ข้าพเจ้า ด้วยอานิสงส์แห่งบุญที่ได้สร้างสมมาแต่ในอดีต ปัจจุบัน เป็นพลวัตรปัจจัยทำให้มีความสุข สมหวังทุกประการ นับตั้งแต่วินาทีนี้ ตราบไปเมื่อหน้าเทอญ กล่าวคำอธิษฐาน ขอในสิ่งที่ต้องการ ในสิ่งที่เป็นไปได้ ให้อยู่ในกรอบเหตุผล ไม่ขัดกฎหมายหรือศีลธรรมอันดี ต้องตั้งความปรารถนาเพื่อตนเองเท่านั้น ขอแทนผู้อื่นไม่ได้ ควรขออย่างมาก 3-5 ข้อ ห้ามขอเกิน 8 ข้อ และต้องรักษาคำอธิษฐานเป็นความลับ ด้วยความเชื่อมั่นตั้งใจที่ดี 
พร้อมกับนำกระเป๋าสตางค์ที่เตรียมไว้มาอธิษฐานและจินตนาการสิ่งที่ต้องการ จากนั้นกล่าวต่อว่า "ขอให้การดำเนินชีวิตของข้าพเจ้าอยู่ในสภาพที่ดีที่สุดเท่าที่ฟ้ากำหนดให้ข้าพเจ้าเกิดมา" แล้วอธิษฐานขอตามที่ต้องการ แต่ต้องเป็นสิ่งที่เป็นไปได้ อยู่ในกรอบเหตุผล ไม่ขัดกฎหมายหรือศีลธรรม เพียงเท่านี้ก็ถือเป็นอันเสร็จพิธีค่ะ ขอให้เฮงๆรวยๆกันถ้วนหน้านะคะ