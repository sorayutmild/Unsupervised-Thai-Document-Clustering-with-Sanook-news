พระพิฆเนศ เป็นเทพเจ้าแห่งความรู้ เป็นผู้มีปัญญาเป็นเลิศ ปราดเปรื่องในศิลปวิทยาทุกแขนง และแบ่งแยกออกเป็นหลายปางต่างกันออกไป ลองมาดูกันดีกว่าว่าเกิดวันไหนควรบูชาพระพิฆเนศปางใด
 
พระพิฆเนศประจำคนเกิดวันอาทิตย์ คือ พระพิฆเนศวร์ปางวีระคณปติ
วรรณะสีแดงโลหิต มี 16 กร ทรงอาวุธและสิ่งมงคลต่างๆ เป็นอวตารแห่งนักรบ ปางออกศึก และปราบมาร เสริมอำนาจทางด้านการบริหารปกครองและความเป็นผู้นำ
คาถาบูชาคือ โอม ศรี มหาวีระ คะ ณะ ปะ ติ เย นะ มะ ฮะ 
 
พระพิฆเนศประจำคนเกิดวันจันทร์คือ พระพิฆเนศวร์ปางทิวมุขคณปติ
มี 2 เศียร วรรณะสีเนื้อขมิ้นหรือสีทอง ทรงถืองาหัก ตะบอง บ่วงบาศ และโถอัญมณี ช่วยเสริมในเรื่องการปรับตัว ทรัพย์สินเงินทอง เหมาะสำหรับคนทำงานด้านประชาสัมพันธ์ นักการทูต
คาถาบูชาคือ โอม ศรี ทวิ-มูข คะ ณะ ปะ ติ เย นะ มะ ฮะ
 
พระพิฆเนศประจำคนเกิดวันอังคารคือ พระพิฆเนศวร์ปางตรีมุข คณปติ
วรรณะสีแดง หรือสีชมพูสด มี 3 เศียร 6 กร เป็นปางเปิดโลก ประทับนั่งบนดอกบัว เสริมทางด้านโภคทรัพย์ อำนาจ ความมีเสน่ห์ และการแคล้วคลาดปลอดภัยจากอันตรายทั้งปวง
คาถาบูชาคือ โอม ศรี ตรี-มูข-ติ คะ ณะ ปะ ติ เย นะ มะ ฮะ
 
พระพิฆเนศประจำคนเกิดวันพุธคือ พระพิฆเนศวร์ทวิชาคณปติ 
วรรณะสีขาวหรือบางตำราเป็นสีเขียว เป็นปางแห่งการบุกเบิก เหมาะสำหรับผู้ประกอบกิจการต่างๆ นักธุรกิจ นักลงทุน ส่วนคนเกิดวันพุธกลางคืน (ราหู) เป็นปางอุจฉิษฏะคณปติ ช่วยเสริมทางด้านเสน่ห์และความสำเร็จ
 คาถาบูชาคือ โอม ศรี ทวิ-จา คะ ณะ ปะ ติ เย ยะ นะ ฮะ
 
พระพิฆเนศประจำคนเกิดวันพฤหัสบดีคือ พระพิฆเนศวร์ปางเหรัมภะคณปติ 
วรรณะสีขาวหรือแสงอรุณรุ่ง มี 5 เศียร 10 กร ประทับนั่งบนหลังสิงโต เสริมทางด้านการปกป้องคุ้มครอง เสริมพลังอำนาจในการปกครองบริวาร เสริมความมั่นคงทางด้านผู้นำ
คาถาบูชาคือ โอม ศรี เอก-ซารา-คณปติ เย ยะ นะ มะ ฮา
 
พระพิฆเนศประจำคนเกิดวันศุกร์คือ พระพิฆเนศวร์ปางเอกทันตะคณปติ
วรรณะสีฟ้า มี 4 กร ทรงถือขวาน ลูกประคำ ผลไม้ และงาหัก เสริมทางด้านความสำเร็จ ความมุ่งมั่นเข้มแข็งทางด้านจิตใจ เสริมเสน่ห์และความรัก
คาถาบูชาคือ โอม ศรี เอก-ทัน-ตะ คะ ณะ ปะ ติ เย ยะ นะ มะ ฮะ
 
พระพิฆเนศประจำคนเกิดวันเสาร์คือ พระพิฆเนศวร์ปางสิทธิคณปติ 
วรรณะสีทองคำ มี 4 กร ทรงถือช่อดอกไม้ มะม่วง ต้นอ้อย และขวาน เป็นปางประทานความสมบูรณ์และทรัพย์สมบัติ เหมาะสำหรับผู้ที่ประกอบอาชีพการแพทย์ การพยากรณ์
คาถาบูชาคือ โอม ศรี สิทธิ-คะ ณะ ปิ ติ เย ยะ มะ ฮา