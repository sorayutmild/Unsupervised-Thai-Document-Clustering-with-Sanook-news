(8 ก.ค.) ความคืบหน้ากรณี "น้องแก้ม" เด็กหญิงวัย 13 ปี ที่หายตัวไปอย่างลึกลับจากโบกี้ตู้นอน รถไฟขบวนที่ 174 สุราษฎร์ธานี-กรุงเทพฯ หลังพบร่องรอยการต่อสู้และผ้าห่มที่หายไป ท่ามกลางกระแสข่าวต่างๆ ทั้งมีพยานผู้พบเห็นคนคล้ายน้องแก้มกับชายผิวสีเข้มที่ อ.ชะอำ จ.เพชรบุรี จนกระทั่งล่าสุดพบเป็นศพอยู่ริมทางรถไฟที่ อ.ปราณบุรี จ.ประจวบคีรีขันธ์
เมื่อคืนที่ผ่านมา (7 ก.ค.) ทางญาติของน้องแก้มที่อาศัยอยู่ที่ อ.หัวหิน จ.ประจวบคีรีขันธ์ ได้ส่งภาพหลักฐานเป็นเสื้อสีฟ้า มีคราบเลือดเปื้อนติดอยู่ พร้อมกับข้าวของเครื่องใช้บางส่วนของน้องแก้มที่นำติดตัวกลับมาจากบ้านญาติ จ.สุราษฎร์ธานี ทั้งหมดถูกพบตกอยู่ข้างทางรถไฟ และเมื่อผู้ปกครองและคนใกล้ชิดของน้องแก้มได้ตรวจสอบดู ต่างก็ยืนยันตรงกันว่าเป็นข้าวของเครื่องใช้และเสื้อผ้าของน้องแก้ม
พี่สาวของน้องแก้มที่โดยสารรถไฟมาด้วย ระบุว่า เสื้อสีฟ้าที่มีคราบเลือดติดอยู่นั้น เป็นชุดเดียวกันกับที่น้องแก้มใส่ขึ้นโดยสารรถไฟ ก่อนจะหายตัวไปอย่างลึกลับ ถึงแม้ว่าขณะนี้ทางญาติจะเกิดความกังวลที่ว่า น้องแก้มอาจจะถูกทำร้ายจนเสียชีวิตแล้ว แต่ก็ยังไม่ได้มีการยืนยันจากเจ้าหน้าที่แต่อย่างใด
ต่อมา เมื่อเวลาประมาณ 22.00 คืนวันเดียวกัน เจ้าหน้าที่ตำรวจและเจ้าหน้าที่รถไฟได้ลงพื้นที่ตรวจสอบหลักฐานเสื้อสีฟ้าและผ้าห่มที่พบตกอยู่ริมทางรถไฟ ก่อนจะสืบสวนแกะรอยค้นหา "น้องแก้ม" อย่างเข้มข้น จนกระทั่งเมื่อเวลา 23.00 น. นายวันชัย แสงขาว อายุ 22 ปี พนักงานลูกจ้างการรถไฟที่ต้องเป็นผู้ต้องสงสัยได้ให้การรับสารภาพว่า เป็นผู้ก่อเหตุฆ่าข่มขืนน้องแก้ม ก่อนจะโยนศพทิ้งจากหน้าต่างรถไฟ ช่วงสถานีรถไฟวังพงก์ จ.ประจวบคีรีขันธ์ เจ้าหน้าที่จึงได้ควบคุมตัวผู้ต้องหา ก่อนจะนำตัวขึ้นเฮลิคอปเตอร์เข้ากรุงเทพฯ เมื่อช่วงเช้าตรู่วันนี้
ขณะที่ภารกิจค้นหาร่าง "น้องแก้ม" เมื่อเวลาประมาณ 04.00 น. ที่ผ่านมา เจ้าหน้าที่กู้ภัยพบศพ "น้องแก้ม" สภาพนอนเปลือยเปล่า ไม่สวมใส่เสื้อผ้า ถูกทิ้งอยู่ข้างทางรถไฟ ห่างจากสถานีรถไฟเขาเต่า ประมาณ 4 กิโลเมตร พบบาดแผลที่อวัยวะเพศและทวารหนัก ทางญาติได้ตรวจสอบเบื้องต้น พร้อมกับยืนยันว่าเป็นศพของน้องแก้ม จึงได้นำศพส่งกองพิสูจน์หลักฐานและชันสูตรต่อไป
>>> รู้จักรถไฟตู้นอนชั้น 2 สุสานของน้องแก้ม
ขอบคุณภาพเหตุการณ์จากสถานที่จริงจาก @Palm_RescueClub FB โลก:คน:เมือง