กลายเป็นข่าวสะเทือนใจคนทั้งประเทศ จากกรณี "น้องการ์ตูน" หนูน้อยวัย 6 ขวบ ถูกคนร้ายฆ่าข่มขืน ทิ้งศพที่ป่าหญ้า ข้างสถานีรถไฟฟ้าบีทีเอส แบริ่ง หลังน้องการ์ตูนนั่งอยู่ในรถรอพ่อแม่ไปดูคอนเสิร์ตวงดนตรีลูกทุ่งไหมไทย หัวใจศิลป์ ใกล้ซอยแบริ่ง บางนา โดย เมื่อช่วงกลางดึกของต้นเดือน ธ.ค. ที่ผ่านมา
จากการตรวจสอบกล้องวงจรปิด ตำรวจประสาน สภ.ท่าบ่อ หนองคาย จับกุมตัว ไอ้หนุ่ย หรือ ติ๊งต่าง ได้ในที่สุด จนนำไปสู่การสารภาพสุดช็อคว่า เวลาเมาจะเกิดอารมณ์ทางเพศ ควบคุมตัวเองไม่ได้ และเคยก่อเหตุกรณีดังกล่าวมาแล้ว 10 ครั้ง โดยข่มขืนแล้วฆ่า 4 ครั้ง
รายแรก 5 ก.พ.56 ที่งานกาชาดประจำปีดอกฝ้ายเมืองเลย อ.เมืองเลย จ.เลย เหยื่อเป็น ด.ญ. 4 ขวบ
รายที่สอง 10 พ.ย.56 ที่งานกฐินวัดศรีอุดมวงศ์ อ.วังสะพุง จ.เลย เหยื่อคือ ด.ช.อายุ 7 ปี
รายที่สาม 5 ธ.ค.56 งานมหกรรมคอนเสิร์ตหมอลำ บริเวณตลาดสุขสวัสดิ์ ใกล้สามแยกบางบอน กทม.
และ ล่าสุด "น้องการ์ตูน" เมื่อวันที่ 6 ธ.ค. บริเวณป่าหญ้า ที่รกร้างข้างสถานีรถไฟฟ้าบีทีเอส แบริ่ง
โดย พ.ต.ท.สิทธิศักดิ์ นาคามาตย์ สารวัตรสืบสวนสอบสวน สน.บางนา เปิดเผยประวัติของ ไอ้หนุ่ย หรือ ติ๊งต่าง ผู้ต้องหาฆ่าข่มขืนน้องการ์ตูนว่า นายหนุ่ย เป็นเด็กกำพร้าไม่มีพ่อแม่หรือญาติพี่น้องในวงศ์ตระกูลเดียวกัน ที่ผ่านมาตั้งแต่นายหนุ่ยยังแบเบาะก็มีพ่อและแม่บุญธรรมซึ่งเป็นชาว ต.เปือยใหญ่ อ.โนนศิลา จ.ขอนแก่น โดยทั้งคู่รับมาอุปการะ กระทั่งโตขึ้นมาพ่อและแม่บุญธรรมก็เสียชีวิต จากนั้นนายหนุ่ยก็ใช้ชีวิตเพียงลำพัง จนตกเป็นผู้ต้องหาถูกส่งเข้าสถานสงเคราะห์และเรือนจำ จนถึงขณะนี้เจ้าตัวก็ยังไม่มีแม้แต่บัตรประชาชนและเลขที่บัตรประชาชน มีเพียงเอกสารบางชิ้น เช่น ประกาศนียบัตรอบรมวิชาลูกเสือเนตรนารี หรือ หนังสือรับตัวผู้ต้องขังจากเรือนจำ อ.พล จ.ขอนแก่นเท่านั้น ที่ระบุชื่อ นายหนุ่ย หรือ ติ๊งต่าง แต่ไม่ระบุนามสกุล เช่นเดียวกัน
ทีมข่าว Sanook! News ขอแสดงความเสียใจกับครอบครัวของเหยื่อทุกราย และได้แต่หวังว่า "น้องการ์ตูน" จะเป็นเหยื่อรายสุดท้าย...