แหม..สมัยนี้ น้ำขึ้นให้รับตัก มักดีให้รีบทำ อะไรมันก็ดูรวดเร็วทันใจไปซะหมด โดยเฉพาะเรื่องรักๆ ใคร่ๆ ฉบับด่วนจี๋! ของ คุณน้องอึ๋มปรี่ ที่ปุ๊บปั๊บเดือนกว่าก็ตัดสินใจ ลงหลักปักฐาน กับ ผัวรุ่นพ่อ จนเป็นขี้ปากคนในสังคมไปหลายเดือน
คุณน้องอึ๋มปรี่ จากเดิมที่มีภาพลักษณ์เป็นสาวแรงส์ ตาต่อตา ฟันต่อฟัน ด่าเป็นด่า กลับพลิกตลบเปลี่ยนจากหน้ามือเป็นหลังมือ ทั้งสงบเสงี่ยม อ่อนหวาน และทำนุบำรุงศาสนา ทุกอย่างโดนใจ คุณผัวรุ่นพ่อ ดีเลยแหละ
จับคู่เป็นเจ้าข้าวเจ้าของกันไม่ทันไร บรรดาขาเม้าท์ก็ออกปากอยากรู้ "แล้วเมื่อไหร่แต่ง?" คุณน้องอึ๋มปรี่ เองก็ปฏิเสธไปทุกครั้ง "หนูยังไม่อยากแต่ง หนูยังไม่พร้อม" ตอบปัดไปบ่อยๆ ก็เจอข้อครหาว่าทะเลาะเลิกกัน ทั้งที่เพิ่งลงหลักกันได้แค่ไม่กี่เดือน
แต่จู่ๆ ก็มีข่าวกำหนดวันแต่งงานออกดื้อๆ แม้ คุณน้องอึ๋มปรี่ จึงย้ำนักย้ำหนาว่ายังไม่แต่ง แต่ทำไมมันถึงกลับตลปัตร เดี๊ยนนึกไว้แล้วเชียวว่า...มันต้องมีสาเหตุ !!??
ก็เพราะว่า "ป่อง" ซะแล้วสิ... เห็นแบบนี้ก็อย่าดูถูกดูแคลน คุณผัวรุ่นพ่อ ไป... เพราะเขา น้ำยาดีน้ำยาแรง แม้จะเข้าใกล้เข้าหลักหกแล้วก็เถอะ แต่ก็ยังปึ๋งปั๋ง..เปรี๊ยงเดียว! คุณน้องอึ๋มปรี่ ป่อง 2 เดือนแล้วจ๊ะ...
ก็ไม่ต้องแปลกใจเลย ที่จู่ๆ ก็มีฤกษ์แต่งทันใจ เพราะอันที่จริง คุณผัวรุ่นพ่อ ก็ออกอาการดีใจ อยากจะแต่งให้มันรู้แล้วรู้รอด วันนี้พรุ่งนี้ไปเลย เพราะเขากลัว เมียอึ๋มปรี่ ถูกครหาได้...
แต่ทั้งนี้ทั้งนั้น คงจะไปว่าอะไรทั้งคู่ไม่ได้ ก็คนเขาหมั้นหมายครองคู่กันไว้แล้ว จะ "ป่อง" ก่อนหรือหลังแต่งคงไม่ใช่ปัญหา เดี๊ยนก็ปลื้มใจกับ คุณน้องอึ๋มปรี่ พร้อมกับ คุณผัวรุ่นพ่อ ด้วย....
คุณนายแคมบริด