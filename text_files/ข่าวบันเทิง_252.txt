เพิ่งจะได้ลูกสาวมาเป็นสร้อยคล้องใจไม่ถึงเดือน สำหรับ "มอส ปฏิภาณ" แต่ก็ต้องเจอกับกระแสดราม่ากับการตั้งชื่อ "น้องสวรรค์" ว่าไม่เหมาะสม เนื่องจากชื่อนั้นดูสูงเกินไป
ล่าสุด มอส ปฏิภาณ จึงได้ออกมาชี้แจงให้ฟังว่า ชื่อที่ตั้งนั้นมาจากดอกบัวสวรรค์ ตนอยากตั้งให้ชื่อคล้องกับลูกคนแรก และไม่ทันคิดว่าไม่เหมาะ แต่พอปรึกษาผู้ใหญ่ก็ไม่มีใครว่าอะไร จึงขอยืนยันที่จะใช้ชื่อนี้ต่อไป
อัพเดตเรื่องลูกคนล่าสุดให้ฟังหน่อย?"ตอนนี้สวรรค์ประมาณเกือบสองอาทิตย์แล้วครับ ยังเป็นเบบี๋อยู่ กินแล้วนอน พ่อแม่ตอนนี้ก็ต้องแยกกันดูแลคนละคน เพราะโสนเป็นไข้หวัดใหญ่อยู่ ต้องแยกกับน้อง น้องน้ำหนักปกติครับ"
ชื่อน้องสวรรค์ตั้งจากอะไร?"พยายามคงคอนเซ็ปต์เดิมว่าเป็นดอกไม้ คนแรกเป็นดอกโสน คนต่อมาก็เป็นดอกบัวสวรรค์ เลยเรียกสั้นๆ ว่าสวรรค์ ชื่อจริงชื่อธารธาดา แปลว่าพระผู้สร้างสายน้ำ"
แต่มีกระแสต่อว่า ว่าเราตั้งชื่อไม่เหมาะสม?"ก็มีหลายคนที่บอกว่าชื่อเป็นของสูง แต่ก็มีคนชื่อพรสวรรค์ สวรรค์ญา ข้างบ้านก็มีป้าแม่บ้านชื่อป้าสวรรค์ จริงๆ ผมตั้งไม่ได้คิดตรงนี้ ผมตั้งคอนเซ็ปต์คือให้เป็นดอกไม้ ให้คล้องกับเสียงภาษาอังกฤษ Swans ที่แปลว่าหงส์ และหงส์มีตัวสีขาว และโสนก็มาจาก snow ที่แปลว่าหิมะก็มีสีขาว"
ดูเราไม่พอใจที่มีคนมาต่อว่าชื่อลูก?"ไม่ครับๆ ก็ดีเหมือนกันที่มีคนมาคอมเม้นท์ว่ามุมนี้เป็นอย่างไร แต่เราถามผู้ใหญ่ว่าตรงนี้โอเคไหม ก็โอเคนะครับ มันเป็นชื่อเฉยๆ"
ยืนยันว่าไม่คิดเปลี่ยนแน่นอน?"คิดว่าไม่ครับ ก่อนหน้านี้ลำบากที่ว่าไม่ดู ไม่อัลตร้าซาวด์ดูว่าเพศอะไร นึกไม่ทันว่าชื่อจะตั้งยังไง เลยต้องคิดเดี๋ยวนั้น แล้วได้ชื่อนี้ออกมา"
อยากได้ลูกผู้ชายอีกคนไหม?"ตอนแรกอยากได้ลูกชายอีกคนนะครับ แต่ภรรยาเขาไม่อยากแพ้ท้องแล้ว เขาเหนื่อย สำหรับผมจริงๆ สองคนก็มีความสุขแฮปปี้แล้ว กะไว้มีสองคน ผู้ชาย ผู้หญิง แต่ตอนนี้มีผู้หญิงทั้งสองก็โอเคครับ"
ได้อ้อนภรรยาหรือเปล่า ว่าอยากได้ผู้ชายอีกคน?"(หัวเราะ) เห็นเขาเหนื่อย 9 เดือน ต้องมานั่งเวียนหัวตลอด ตามใจเขามากกว่า ถ้าสามคนอ่ะไหว แต่ให้ภรรยาพักก่อนแล้วกัน ค่อยดูอีกทีว่าเขาจะเอาอย่างไร แต่ตอนนี้ยังไม่ได้ทำหมันอะไร ถ้าตกลงกันเรียบร้อยแล้วว่ากันอีกทีครับ"