สลด!แม่ค้าขายล็อตเตอร์รี่เมืองอุดรธานี ที่เคยถูกล็อตเตอรี่ 42 ล้านบาท ถูกรถปอร์เช่ของหนุ่มนักศึกษาชนเสียชีวิตพร้อมสามี
เมื่อกลางดึกคืนวานนี้ (14 ก.พ.) หน่วยกู้ภัยส่งเสริมธรรม จังหวัดอุดรธานี รับแจ้งมีอุบัติเหตุรถยนต์หรู ยี่ห้อปอร์เช่ ของหนุ่มนักศึกษาลาว ชนรถจักรยานยนต์มีผู้เสียชีวิตและบาดเจ็บ ที่บริเวณตลาดบ้านห้วย เขตเทศบาลนครอุดรธานี ทราบชื่อผู้เสียชีวิตต่อมา คือ นายวิมล ฟักขาว อายุ 57 ปี และ นางนันทา ฟักขาว อายุ 51 ปี โดย 2 สามีภรรยาเคยถูกล็อตเตอรี่ 8 คู่ งวดประจำวันที่ 16 พ.ย.55 หมายเลข 639500 ได้เงินรางวัลถึง 42 ล้านบาท โดยห่างจากที่เกิดเหตุประมาณ 50 เมตร พบรถยนต์ยี่ห้อปอร์เช่ สีดำ รุ่น Cayenne S ทะเบียน 2ก 4444 กำแพงนคร ซึ่งมีนักศึกษาชาวลาวปี 1 ของสถาบันการศึกษาเอกชนชื่อดัง เป็นคนขับรอให้การกับเจ้าหน้าที่ตำรวจ
ทั้งนี้จากการสอบถามชาวบ้านที่อยู่ใกล้เคียง ทราบว่ารถปอร์เช่ซึ่งขับโดยนักศึกษาชาวลาวมาจากตัวเมืองเพื่อเดินทางกลับ สปป.ลาว และฝ่าไฟแดงมาด้วยความเร็ว เกิดเฉี่ยวชนรถจักรยานยนต์ของนายวิมล และนางนันทา ที่เพิ่งเดินทางไปบ้านลูกชาย เข้าอย่างจังและไถลไปอีก 50 เมตร ทำให้นายวิมล เสียชีวิตคาที่ ส่วนนางนันทา ไปเสียชีวิตที่โรงพยาบาล ขณะนี้ตำรวจกำลังตรวจสอบรายละเอียดเพื่อหาข้อเท็จจริงต่อไป
ขอบคุณภาพและข่าว จากครอบครัวข่าว 3