วันก่อนเห็นคนข้างตัวแอบหยิบยาพาราเซตามอลใส่ปาก แล้วกระดกชาเขียวเย็นตาม เรานี่แทบจะตีมือไม่ทัน ใครเขากินยากับชา แต่คนกินไม่รู้ร้อนรู้หนาวอะไรทั้งสิ้น ทำหน้าตาเฉยเหมือนเป็นเรื่องปกติ จริงๆ แล้วไม่ใช่เรื่องปกตินะคะ ยาเขาให้ทานกับน้ำเปล่าถึงจะถูก แล้วถ้าทานกับเครื่องดื่มอื่นๆ จะมีผลอย่างไรกับร่างกาย ตาม Sanook! Health มาหาคำตอบกันค่ะ
 
1. ชา กาแฟ
ขอยกตัวอย่าง 2 เครื่องดื่มนี้ขึ้นมาก่อน เพราะหลายคนมองว่าทานได้ ไม่เป็นไรหรอก แต่จริงๆ แล้ว หากเราทานยากับชา หรือกาแฟ จะยิ่งเป็นการเพิ่มปริมาณคาเฟอีนให้กับร่างกาย ซึ่งโดยปกติแล้วในยาแก้หวัดต่างๆ ที่มีส่วนผสมของ pseudoephedrine จะมีฤทธิ์กระตุ้นประสาทอยู่แล้ว ดังนั้นหากรับคาเฟอีนเพิ่มเข้าไปอีก อาจทำให้เกิดอาการกระวนกระวาย ใจสั่น หรือนอนไม่หลับได้
 
2. นม
เห็นเป็นเครื่องดื่มดี มีประโยชน์แบบนี้ แท้ที่จริงแล้วเอามาทานกับยาไม่ได้นะคะ เพราะนมมีสารอาหารที่สำคัญ คือ แคลเซียม ซึ่งจะเข้าไปยับยั้งการดูดซึมของยาปฏิชีวนะที่ทานเข้าไปนั่นเอง หรือเรียกสั้นๆ ว่า อาจจะทำให้ยาที่เราทานเข้าไปได้ผลน้อยลงนั่นแหละ
 
3. น้ำผลไม้ (ที่มีรสเปรี้ยว)
น้ำผลไม้ส่วนใหญ่มักมีรสเปรี้ยว เช่น น้ำส้ม น้ำมะนาว ระหว่างทานอาหารอยู่อาจจะคว้ามาดื่มแทนน้ำเปล่า แล้วกรอกยาตามลงไป แต่กลายเป็นว่าน้ำผลไม้ที่มีฤทธิ์เป็นกรด อาจเข้าไปเปลี่ยนแปลงการทำละลายของตัวยา ต่อต้านการดูดซึมของตัวยา ทำให้ยามีประสิทธิภาพน้อยลง และทำให้ปริมาณยาในร่างกายเปลี่ยนแปลงได้
 
4. น้ำอัดลม โซดา
ใครหนอ ที่อุตริทานยากับน้ำอัดลม เห็นๆ อยู่ว่าน้ำอัดลมเต็มไปด้วยแก๊ส นอกจากน้ำอัดลมจะเข้าไปกัดกระเพาะแล้ว ยังไปขัดขวางการทำงานของตัวยา ทำให้ยาดูดซึมได้น้อยลงอีกด้วย
 
5. แอลกอฮอล์
ข้อนี้แย่ที่สุด แอลกอฮอล์มีฤทธิ์กดประสาท หากทานยาที่มีกดประสาท เช่น ยาแก้แพ้ (ที่ทำให้ง่วงนอน) ยาคลายความกังวล ยาต้านอาการซึมเศร้า อาจไม่ใช่แค่ง่วงซึมหนัก แต่อาจถึงขั้นขาดสมาธิ และเป็นลมหมดสติได้ นอกจากนี้ แอลกอฮอล์ยังมีผลกับพาราเซตามอล โดยอาจทำให้เกิดอาการไตวายเฉียบพลันได้อีกด้วย
 
ดังนั้นเครื่องดื่มที่ควรทานกับยามากที่สุด คือน้ำเปล่าธรรมดาๆ นี่แหละ ถ้าจะให้ดีก็ต้องเป็นน้ำอุณหภูมิห้องด้วยนะ แม้น้ำอุ่น หรือน้ำเย็น จะไม่มีรายงานออกมายืนยันแน่ชัดว่าทำให้เกิดอันตรายกับร่างกาย แต่อย่างน้อยน้ำดื่มอุณหภูมิธรรมดาก็ไม่ทำให้การละลายของยาเปลี่ยนแปลงเหมือนน้ำอื่นๆ แน่นอน ครั้งหน้า ถ้าอยากหายจากโรคที่เป็นไวๆ อย่าลืมทานยากับน้ำเปล่าเพียวๆ นะคะ
 