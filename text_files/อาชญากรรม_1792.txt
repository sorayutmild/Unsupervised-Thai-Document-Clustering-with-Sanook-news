ญาติรับศพ ส.จ.ดำ ฆ่ายกครัว 4 ศพ ยอดหนี้สินรวมหลายสิบล้าน เชื่อฟางเส้นสุดท้ายเพราะถูกเร่งรัดหนี้ 10 ล้าน รักลูกมากเลยต้องตายด้วยกัน
(11 พ.ย.64)  เวลา 13.40 น. ที่สถาบันนิติเวชวิทยา โรงพยาบาลตำรวจ พล.ต.ต.วิชัย สังข์ประไพ พร้อมด้วย นายกำชัย สังข์ประไพ เดินทางมารับศพ นายธวัชชัย ทองอ่อน หรือ สจ.ดำ อดีต ส.อบจ.นครศรีธรรมราช ซึ่งก่อเหตุยิง น.ส.ภัทรณัฐ สังข์ประไพ ภรรยา และลูกสาวอีก 2 คน เสียชีวิต ภายในบ้านพักซอยกรุงเทพ-กรีฑา ซ.7 แยก 10 เมื่อช่วงเย็นวันที่ 10 พฤศจิกายน ที่ผ่านมา
พล.ต.ต.วิชัย กล่าวว่า เหตุการณ์ที่เกิดขึ้นไม่ติดใจเบื้องหลังอะไร หลักๆ น่าจะเป็นเรื่องหนี้สินของนายธวัชชัย ที่มีจำนวนมาก และไม่รู้ว่าไปมีหนี้สินกับใครบ้าง แต่ทราบว่ามีหนี้สินเรื่องรับเหมา ประมูลงาน ไปกู้เงินเขามา และลงเล่นการเมือง จึงเป็นหนี้สินผูกพันมาเรื่อยๆ คาดว่ายอดเงินหลายสิบล้านบาท และคงแก้ปัญหาไม่ได้ ตนคิดว่าเขาคงเต็มที่แล้ว ไม่อยากปล่อยภาระไว้ให้ลูกต้องลำบาก เพราะเขารักลูกมาก และคาดว่าฟางเส้นสุดท้ายอาจมาจากการถูกเร่งรัดหนี้ลอตเตอรี่ 10 ล้านบาท เนื่องจากทราบว่าวันเกิดเหตุมีการนัดจ่ายหนี้ เบื้องต้น 2,500,000 บาท  แต่นายธวัชชัยตัดสินใจก่อเหตุก่อนที่จะพบหน้านายสมรักษ์ เพื่อใช้หนี้

พล.ต.ต.วิชัย กล่าวว่า ก่อนเกิดเหตุเพื่อนบ้านสังเกตเห็น ส.จ.ดำ มีอาการเครียดอย่างเห็นได้ชัด จากการสูบบุหรี่จัด ที่ผ่านมาตนเคยเจอกับ ส.จ.ดำ แต่เขาก็ไม่เคยมาขอความช่วยเหลือเรื่องคดีความต่างๆ ซึ่งส่วนตัวได้พบกันครั้งสุดท้ายที่รัฐสภา แต่ไม่พบสิ่งผิดปกติ ทั้งนี้ หลานสาวตนเคยเป็นอาจารย์อยู่ ม.รามคำแหง แต่ถูกหางเลขจากสามีไปเป็นหนี้สิน จึงถูกข้อหาล้มละลายไปด้วย และเพิ่งกลับมาเริ่มบรรจุเป็นอาจารย์อีกครั้ง แต่ต้องมาจบชีวิตลง เรื่องที่เกิดขึ้นไม่โกรธใคร เพราะคนทำเสียชีวิตไปแล้ว ตนถือว่าเป็นกรรม ซึ่งที่ผ่านมาหลานสาวไม่เคยมาปรึกษาเรื่องเงินทอง
ด้านนายกำชัย น้องชาย น.ส.ภัทรณัฐ ยอมรับว่าทราบปัญหาของครอบครัวพี่สาวมาตลอด เพราะมีการโทรศัพท์พูดคุยกับพี่สาวประจำ โดยปรึกษากันสองคนพี่น้อง พ่อแม่ไม่ได้รับทราบปัญหา และที่ผ่านมาเคยให้ความช่วยเหลือพี่สาวยืมเงิน จำนวนหลักล้านบาท ซึ่งการพูดคุยครั้งสุดท้ายไม่มีสัญญาณบอกเหตุว่าจะเกิดเหตุกับพี่สาวและหลานๆ โดยตนคุยกับหลานครั้งสุดท้ายเมื่อสองสัปดาห์ก่อน ซึ่งทุกอย่างเป็นปกติ
มีรายงานว่าสำหรับผลการชันสูตรทั้ง 4 ศพ ถูกกระสุนปืนทำลายสมองเป็นเหตุให้เสียชีวิต ส่วนหลังจากนี้ ทางญาติจะนำไปประกอบพิธีทางศาสนาที่ ศาลา 2 วัดเทพลีลา ย่านรามคำแหงโดยมีกำหนดสวดพระอภิธรรม 3 คืน

อดีต ส.จ.เมืองคอน ก่อเหตุสลด! ฆ่ายกครัว 4 ศพ-"สมรักษ์" เผยเพิ่งมาเจรจาเคลียร์หนี้
เพื่อนบ้านเล่านาที เสียงโครมดังจากบ้าน "ส.จ.ดำ" ตามด้วยเสียงปืน ตร.จ่อเรียก "สมรักษ์" สอบ
