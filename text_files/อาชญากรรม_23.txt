ผู้สื่อข่าวรายงานว่า (29 พ.ค.) เมื่อเวลา 16.00 น. สภ.เกาะสมุย จ.สุราษฎร์ธานี รับแจ้งจาก นายแก้ว (นามสมมุติ) อายุ 43 ปี ได้นำตัวบุตรสาว ด.ญ.น้ำ (นามสมมุติ) อายุ 12 ปี เพื่อแจ้งความร้องทุกข์ว่า ด.ญ.น้ำ (นามสมมุติ) ถูกนายบอย (นามสมมุติ) อายุ 26 ปี พ่อเลี้ยง และนางฝน (นามสมมุติ) อายุ 35 ปี อดีตภรรยา ทำร้ายร่างกาย ตี น้ำร้อนลวก บังคับให้กินเหล้าเบียร์ก่อนที่จะให้พ่อเลี้ยงล่วงละเมิดทางเพศ
จากการสอบถาม นายแก้ว ซึ่งเป็นพ่อแท้ๆ ของเด็ก ทราบว่า นายแก้วได้แยกทางกับนางฝน แม่ของเด็กหญิงดังกล่าวตั้งแต่ลูกมีอายุ 3 ขวบ และนางฝนไปได้สามีใหม่ชื่อนายบอย อายุ 26 ปี โดยที่ผ่านมา ด.ญ.น้ำ จะอยู่กับนายแก้ว และบางครั้งก็จะไปนอนกับแม่บ้าง
ต่อมานายแก้วได้ถูกจับกุมในข้อหาเสพยาเสพติด ถูกดำเนินคดีและบำบัดเป็นผู้ป่วย จำนวน 10 เดือน ที่เรือนจำอำเภอเกาะสมุย ระหว่างนั้น ด.ญ.น้ำ ได้ไปอยู่กับนางฝนผู้เป็นแม่ กับนายบอย อยู่ที่บ้านเช่าไม่มีเลขที่ ม.2 ต.อ่างทอง อ.เกาะสมุย และมีอาชีพทำงานรับจ้างทั่วไปในเกาะสมุย
ด.ญ.น้ำ ได้ถูกนายบอย พ่อเลี้ยง บุกปลุกปล้ำข่มขืนมาโดยตลอด และมีนางฝน แม่แท้ๆ รู้เห็นเป็นใจ โดยนายบอยข่มขู่ว่าหากนำเรื่องนี้ไปบอกใครจะฆ่าให้ตาย ล่าสุด ก่อนหน้านี้ประมาณ 2 อาทิตย์ นายบอย ได้พยายามจะข่มขืนกระทำชำเรา ด.ญ.น้ำ อีก แต่ ด.ญ.น้ำ ไม่ยอม ทำให้นายบอยและนางฝนไม่พอใจ ใช้น้ำร้อนลวกไปกลางแผ่นหลังของ ด.ญ.น้ำ จนเป็นแผลผุพองไปทั้งตัว
เมื่อเจ้าหน้าที่เดินทางไปตรวจสอบที่บ้านหลังดังกล่าว ทราบว่า นายบอย และ นางฝน ได้หลบหนีไปแล้ว โดยเพื่อนบ้านทุกคนพูดตรงกันว่า เรื่องดังกล่าวเป็นเรื่องจริง ซึ่งจากการตรวจค้นภายในห้องพักของพ่อเลี้ยงและแม่ของเด็ก พบหลักฐานหลายชิ้น ทางเจ้าหน้าที่ตำรวจจึงได้เก็บไว้เป็นหลักฐาน
ทางด้าน ร.ต.ท.ปิยะวัฒน์ จีนอ่วม พนักงานสอบสวน ได้นำตัว ด.ญ.น้ำ ส่งตัวไปให้แพทย์ รพ.เกาะสมุย ทำการตรวจร่างกาย และพบว่ามีร่องรอยถูกล่วงละเมิดทางเพศ และได้นำตัว นายแก้ว และ ด.ญ.น้ำ ไปทำการสอบปากคำต่อหน้าอัยการจังหวัดเกาะสมุยแล้ว
โดยมีนักจิตวิทยา ร่วมกันรับฟังและบันทึกถ้อยคำ และประสานไปที่บ้านพักเด็กศรีสุราษฎร์ธานี เพื่อให้เดินทางมารับตัวเพื่อไปทำการเยียวยาฟื้นฟูสภาพจิตใจแล้ว คาดว่าในวันที่ 30 พ.ค.จะมีเจ้าหน้าที่จากบ้านพักเด็กศรีสุราษฎร์ธานี มารับตัว
ทั้งนี้ เจ้าหน้าที่ตำรวจอยู่ระหว่างทำหนังสือเพื่อขอนุมัติหมายศาลจังหวัดเกาะสมุย ออกหมายจับนายบอย พ่อเลี้ยง และนางฝน แม่แท้ๆ แล้ว และคาดว่าทั้งสองหลบหนีไปได้ไม่ไกล และยังคงหลบหนีอยู่ในพื้นที่เกาะสมุย
ขอขอบคุณภาพและข้อมูลจาก มติชนออนไลน์