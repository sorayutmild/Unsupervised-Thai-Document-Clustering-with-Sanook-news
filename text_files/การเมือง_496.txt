ท่าทีของ ส.ส.ใหม่ พรรคประชาธิปัตย์ ต่างหนุนร่วมรัฐบาลกับพรรคพลังประชารัฐ ดีกว่ายึดหลักการเป็นค้านอิสระ แต่ก็พร้อมจะทำตามมติพรรค
ท่าทีของพรรคประชาธิปัตย์ หลังได้ นายจุรินทร์ ลักษณวิศิษฏ์ เป็นหัวหน้าพรรคคนใหม่ และคณะกรรมการบริหารชุดใหม่เรียบร้อยแล้วก็ยังคงไม่มีความชัดเจน ว่าจะเลือกข้างไหน จะเข้าร่วมเป็นรัฐบาลกับ พลังประชารัฐ ที่สนับสนุน พล.อ.ประยุทธ์ จันทร์โอชา เป็นนายกรัฐมนตรี ซึ่งตรงกันข้ามกับจุดยืนของพรรคในการหาเสียงเลือกตั้ง หรือ จะเป็นฝ่ายค้านอิสระ ตามที่มีกระแสข่าวมาก่อนหน้านี้
เกี่ยวกับเรื่องดังกล่าว ส.ส.พรรคประชาธิปัตย์ เปิดเผยกับสำนักข่าว ไอ.เอ็น.เอ็น ว่า จากการพูดคุยกับเพื่อน ส.ส.ใหม่ของพรรค ที่ได้มาร่วมเลือกหัวหน้าพรรคนั้น ส่วนใหญ่มีความเห็นว่าน่าจะร่วมงานกับพลังประชารัฐ มากกว่าการเป็นฝ่ายค้านอิสระ ซึ่งแตกต่างจากท่าทีของ 2 อดีต หัวหน้าพรรค อย่าง นายชวน หลีกภัย และ นายอภิสิทธิ์ เวชชาชีวะ แต่ทั้งหมดก็ยืนยันว่าพร้อมปฏิบัติตามมติพรรค จึงเป็นที่น่าสนใจว่า
หลังจากนี้ พรรคประชาธิปัตย์จะมีมติเกี่ยวกับเรื่องนี้อย่างไรเป็นไปตามความต้องการของ ส.ส.ใหม่ หรือจะยึดหลักการของผู้อาวุโสในพรรค ซึ่งคาดว่าจะมีการประชุมและมีข้อสรุปก่อนประชุมสภานัดแรก 22 พฤษภาคมนี้