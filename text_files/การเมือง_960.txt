ทำเอาแฟนคลับฟินหนักมาก! สำหรับทริปแอบหวาน ของคู่พี่น้องต่างช่อง "เบลล่า ราณี แคมเปน" และ "เวียร์ ศุกลวัฒน์ คณารศ" เมื่อมีคนจับผิดภาพในอินสตาแกรมว่า ทั้งสองคนเพิ่งจะหาคิวว่างไปสวีทมุ้งมิ้งกันริมชายหาดพัทยา หลังจากที่ต่างฝ่ายต่างก็งานยุ่งจนไม่ค่อยมีเวลาให้กันเหมือนเมื่อก่อน!!
ซึ่งล่าสุดขณะที่สาวเบลล่าเดินทางมาร่วมงานแถลงข่าว "เปิดตัวขวดน้ำแร่ธรรมชาติ เอเวียง โฉมใหม่" เจ้าตัวก็ได้ถือโอกาสนี้ออกมาชี้แจงว่า ทริปดังกล่าวจริงๆ แล้วเป็นทริปที่ตนจัดกับเพื่อนในมหาวิทยาลัยเท่านั้น แต่อยู่ดีๆ พระเอกรุ่นพี่ก็โผล่มาเซอร์ไพรส์โดยที่ไม่บอกก่อน พร้อมยืนยันสถานะตอนนี้ยังคงเป็นแค่คนที่สนิทกันเฉยๆ เนื่องจากยังอยากโฟกัสงานและครอบครัวก่อนเรื่องหัวใจ...
หลายคนสงสัยว่าทริปล่าสุดเราไปเที่ยวกับพี่เวียร์ใช่หรือเปล่า ?"ความจริงก็คือเบลไปเที่ยวกับเพื่อนๆ อยู่แล้ว พอมีเวลาว่างเราก็ชวนเพื่อนไปเที่ยวทะเล เที่ยวต่างจังหวัด ซึ่งทริปนี้ก็คือเพื่อนที่มหาวิทยาลัย (ยิ้ม)"
แล้วจริงๆ เราได้ชวนใครไปด้วยเป็นพิเศษไหม ?"คือเบลไม่ได้ชวน (หัวเราะ) คือ...พอพี่เขาทราบว่าเบลไปเที่ยว อยู่ดีๆ พี่เขาก็โผล่มา เบลตกใจเหมือนกัน"
แบบนี้จะเรียกว่าเป็นการตามไปหรือเซอร์ไพรส์ได้หรือเปล่า ?"ถ้าถามความรู้สึกเบล เบลก็ค่อนข้างตกใจ เพื่อนๆ เบลก็ตกใจด้วย สงสัยว่าพี่เขามาได้ยังไง"
ส่วนตัวเราทราบมาก่อนไหมว่าพี่เขาก็อยู่แถวๆ บริเวณนั้น ?"เบลไม่ทราบเลยค่ะ แต่อย่างที่บอกคือเบลก็ตกใจเหมือนกัน ซึ่งวันนั้นพี่เขาก็แค่มาทักทายและก็กลับ"
จะเรียกว่าเป็นทริปตอกย้ำความสัมพันธ์ได้ไหม เพราะก่อนหน้านี้เราสองคนก็เคยออกมาพูดประมาณว่าห่างๆ กัน ?"เอ่อ...เป็นทริปของเบลกับเพื่อนมากกว่าค่ะ"
พอพี่เขามาเจอกับเพื่อนเราแบบนี้ถือว่าเป็นการเปิดตัวกับเพื่อนได้เลยไหม ?"ไม่ใช่ๆ ไม่เรียกว่าเปิดตัว เพราะพี่เขามาเอง (ยิ้ม) ส่วนเบลกับเพื่อนเราก็ไปเที่ยวกันปกติ"
ทริปหน้าจะถือโอกาสชวนพี่เขาไปเลยไหม จะได้ไม่ต้องเซอร์ไพรส์แบบนี้ ?"(หัวเราะ) ถ้าเบลว่าง เบลก็ไปกับเพื่อนๆ อยู่แล้ว"
เราบอกว่าพี่เขาไปอยู่แค่แปปเดียว แต่พี่เขาก็มีเวลาเป็นตากล้องส่วนตัวให้เราด้วยนะ ?"เพื่อนเบลก็มีกล้องกันทุกคน (หัวเราะ)"
อย่างพอมีกระแสที่คนจับผิดว่าเราสองคนไปด้วยกัน เรารู้สึกยังไงบ้าง ?"ก็ไม่ได้ตกใจสักเท่าไหร่นะคะ เพราะเราก็ไม่ได้แอบไปทำอะไรสักหน่อย เราแค่ใช้ชีวิตปกติ"
เราได้คุยกับพี่เวียร์ถึงเรื่องนี้บ้างไหม ?"จริงๆ ก็ไม่ได้คุยถึงเรื่องนี้แบบพิเศษนะ ก็แค่อ๋อเฉยๆ"
ตอนนี้ถือว่าความสัมพันธ์ดีขึ้นได้ไหมหลังจากที่ห่างกันไปช่วงหนึ่ง ?"จริงๆ เบลก็ยังทำงานหนักเหมือนเดิมนะ แถมอยู่ที่บ้านมากขึ้นด้วย"
เรียกว่าความสัมพันธ์ของเรากับพี่เขาชัดเจนมากขึ้น ?"ไม่ค่ะ ก็เหมือนเดิมนั่นแหละ (หัวเราะ) อีกอย่างเบลเพิ่งจะเรียนจบโทด้วย เบลก็เลยอยากจะใช้เวลาตอนนี้หันมาโฟกัสกับงาน กับครอบครัวมากกว่า ส่วนเรื่องตรงนี้เบลคงยังตอบอะไรไม่ได้จริงๆ เพราะมันเป็นอะไรที่เบลยังไม่พร้อมด้วย"
หลังจากนี้จะกลัวไหมหากทริปหน้าพี่เขาเแอบไปเซอร์ไพรส์อีก ?"ก็คงกลัวแล้วแหละ (หัวเราะ)"
เครดิตภาพประกอบจาก Instagram @weir19 / @bellacampen