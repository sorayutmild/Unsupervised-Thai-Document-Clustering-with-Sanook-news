หลังจากที่เกิดเป็นกระแสการเล่นเกม POPCAT เว็บไซต์นับสถิติคลิกปุ่มน้องแมวเมื่อไม่กี่วันที่ผ่านมา ตอนนี้ดูเหมือนว่าจะเป็นการต่อสู้แข่งขันกันระหว่างประเทศไทยและประเทศไต้หวันไปซะแล้ว เพราะในตอนนี้คะแนนของทั้งสองประเทศต่างกำลังขับเคี่ยวกันแบบไม่มีใครยอมใคร ชนิดที่แลกกันหมัดต่อหมัดกันอย่างดุเดือดเลยทีเดียว

เมื่อวันที่ 15 สิงหาคมที่ผ่านมา ได้เกิดกระแสการรวมพลังของชาวเน็ตไทย ที่ได้ร่วมแรงร่วมใจกันคลิกปุ่มบนเว็บไซต์ POPCAT จนสามารถทำให้ชื่อของประเทศไทยขึ้นอันดับ 1 ใน Leaderboard ของโลกได้สำเร็จ และสามารถแซงหน้าประเทศไต้หวันที่เคยมีคะแนนนำอยู่มากที่สุดได้ไปแบบขาดลอย
แต่แล้ววันนี้ประเทศไต้หวันก็ไม่ยอมแพ้ ขอรวมพลังสู้กลับโดยสามารถแซงคะแนนคืนกลับมาได้ในเช้าวันที่ 17 สิงหาคม ซึ่งชาวเน็ตในไทยก็พยายามช่วยกันเพิ่มคะแนนจนอันดับ 1 สลับไปมาอยู่พักหนึ่ง แต่ดูเหมือนว่าพลังของชาวเน็ตไทยจะเริ่มแผ่วลงไปเล็กน้อย และทำให้ประเทศไต้หวันสามารถกลับมาขึ้นนำได้อยู่ในตอนนี้

ในระหว่างที่ประเทศทั้งสองกำลังต่อสู้กันอย่างดุเดือด ทางด้านผู้พัฒนาเว็บไซต์ POPCAT ก็ได้ออกมาแจ้งให้ทราบว่าเขาต้องทำการขยายเซิฟเวอร์เพิ่มอีกครั้ง เนื่องการหลั่งไหลมาของผู้เล่นในประเทศไทยทำให้ Traffic ของเว็บไซต์มีจำนวนเพิ่มสูงขึ้นมากหลายเท่า และทำให้มีค่าใช้จ่ายของเซิร์ฟเวอร์ที่แพงมากขึ้นกว่าเดิม เขาจึงต้องเปิดรับเงินบริจาคสำหรับผู้ที่สมัครใจร่วมสนับสนุนเว็บไซต์ต่อไป
ปัจจุบัน POPCAT มีผู้ทำการคลิกบนเว็บไซต์แล้วมากกว่า 1 แสน 6 หมื่นล้านครั้ง และยังไม่รู้ว่าการแข่งขันระหว่างประเทศไทยและประเทศไต้หวันในเว็บไซต์นี้จะจบลงเมื่อไหร่ นอกจากจะมีผู้คนในประเทศไหนที่กระแสเริ่มแผ่ว และเป็นฝ่ายที่ขอยอมแพ้ในเร็ว ๆ นี้กันไปเสียก่อน
https://popcat.click/
