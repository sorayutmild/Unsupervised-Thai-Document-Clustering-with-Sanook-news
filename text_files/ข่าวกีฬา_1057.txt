คำชมเพียบ! เก็บตกหลังเกมที่ "เจ้ามุ้ย" ธีรศิลป์ แดงดา กองหน้าทีมชาติไทย ที่ย้ายจากเอสซีจี เมืองทอง ยูไนเต็ด มาค้าแข้งกับอัลเมเรียด้วยสัญญายืมตัว 1 ฤดูกาล กับการลงเล่น 90 นาทีเต็มในฐานะตัวจริงครั้งแรกปรากฎว่า "เจ้ามุ้ย" โชว์ฟอร์มได้ดีทีเดียว ในเกมที่ต้นสังกัดเสมอเคตาเฟ่ทีมเยือน 1-1 ศึกโกปา เดล เรย์ รอบ 16 ทีม นัดแรก เมื่อวันที่ 7 มกราคม ที่ผ่านมาซึ่งหลังจบเกม เว็บไซต์ "โกลดอทคอม" ภาษาสเปน ยกย่อง ธีรศิลป์ ว่า เป็นนักเตะที่เล่นได้ดีที่สุดในสนามของทีมอัลเมเรีย ถึงแม้จะทำประตูไม่ได้ก็ตามโดย โทนี่ เฟร์นานเดซ นักข่าวท้องถิ่นของ  La voz de Almeria ก็ได้เขียนชมกองหน้าแดนสยามในคอลัมน์ของเขาว่า "ธีรศิลป์ เข้าขากับเพื่อนร่วมทีมในแดนกลางได้อย่างดี และทำให้เพื่อนๆเล่นได้ง่ายขึ้นหลายจังหวะ รวมถึงสร้างปัญหาให้คู่เซ็นเตอร์ฮาล์ฟของเกตาเฟ่ด้วย"
ส่วนทางด้าน ฮวน อิ๊กนาซิโอ มาร์ติเนซ นายใหญ่อัลเมเรีย ก็ได้กล่าวชม มุ้ย หลังจบเกมว่า "วันนี้เขาวิ่งฉีกหนีตัวประกบได้ดี รวมถึงต่อกรกับคู่เซนเตอร์ฮาล์ฟ ทั้ง นัลโด้ และ เบลาเกซ ของเกตาเฟ่ได้เยี่ยม เกมนี้ ธีรศิลป์ ทำได้ดีมากกับบทบาทกองหน้าตัวเป้าในแท็กติกของผม"