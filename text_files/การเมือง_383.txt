ครม.เคาะวันหยุด เพิ่ม "วันตรุษจีน" 12 ก.พ. 64 เป็นวันหยุดราชการกรณีพิเศษ รวมปี 2564 มีวันหยุดทั้งหมด 24 วัน พร้อมกำหนดวันหยุดแต่ละภาค เพื่อส่งเสริมการท่องเที่ยวและกระตุ้นเศรษฐกิจในประเทศ
วันนี้ (29 ธ.ค.) นางสาวไตรศุลี ไตรสรณกุล รองโฆษกประจำสำนักนายกรัฐมนตรี แถลงผลการประชุมคณะรัฐมนตรี ว่า ครม.เห็นชอบการกำหนดวันหยุดราชการเพิ่มเป็นกรณีพิเศษในปี 2564 และการกำหนดวันหยุดประจำปี 2564 รวมถึงเลื่อนวันหยุดราชการประจำปี 2564 ตามที่คณะทำงานศึกษาและกำหนดวันหยุดฯ ปี 2564 ที่มีนายวิษณุ เครืองาม รองนายกรัฐมนตรี เป็นประธาน โดยรวมวันหยุดทั้งสิ้น 24 วัน
รายละเอียดวันหยุดราชการเป็นกรณีพิเศษ


12 กุมภาพันธ์ 2564 วันตรุษจีน ซึ่งถือเป็นครั้งแรกที่ประกาศให้วันหยุดตรุษจีนเป็นวันหยุดราชการ


12 เมษายน 2564 ในช่วงเทศกาลสงกรานต์


27 กรกฎาคม 2564 วันหยุดราชการชดเชยวันเข้าพรรษา


24 กันยายน 2564 วันหยุดราชการกรณีพิเศษเนื่องในวันมหิดล

22 ตุลาคม 2564 (เลื่อนจากเดิมที่จะหยุดในวันที่ 25 ตุลาคม)

รายละเอียดวันหยุดประจำภูมิภาค (ทดลองใช้เฉพาะปี 2564 เท่านั้น)


26 มีนาคม 2564 วันหยุดราชการประจำภาคเหนือ ประเพณีไหว้พระธาตุประจำปี


10 พฤษภาคม 2564 วันหยุดราชการประจำภาคตะวันออกเฉียงเหนือ ประเพณีงานบุญบั้งไฟ


6 ตุลาคม 2564 วันหยุดราชการประจำภาคใต้ ประเพณีสารทเดือนสิบ


21 ตุลาคม 2564 วันหยุดราชการประจำภาคกลาง ประเพณีเทศกาลออกพรรษา


อย่างไรก็ตาม หน่วยงานที่มีความจำเป็นในการบริการประชาชน ให้หัวหน้าหน่วยงานพิจารณาตามความเหมาะสม อาจจะไม่จำเป็นต้องหยุดตามที่รัฐบาลกำหนด เช่นเดียวกับภาคเอกชนและภาคธนาคารก็ให้พิจารณาตามความเหมาะสม