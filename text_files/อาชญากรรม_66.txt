พล.ต.ต.ต่อศักดิ์ สุขวิมล รองผู้บัญชาการตำรวจสอบสวนกลาง เผยนาทีชุดเจ้าหน้าที่บุกห้องเย็นปิดเกมกราดยิงโคราช เผยมือปืนยิงใส่ทันทีที่เห็นเจ้าหน้าที่ ก่อนถูกวิสามัญดับ
(9 ก.พ.) เว็บไซต์ policenews รายงานเบื้องหลังปฏิบัติการไล่ล่าจับกุม จ.ส.อ. นายทหารที่ก่อเหตุยิงกราดยิง ในพื้นที่ จ.นครราชสีมา และหลบหนีเข้าไปอยู่ในห้างเทอร์มินอล 21 เมื่อช่วงเช้าที่ผ่านมา ซึ่งเป็นการสนธิกำลังของเจ้าหน้าที่นับ 10 หน่วย อาทิ กองบังคับการตำรวจมหาดเล็กราชวัลลภรักษาพระองค์ 904 รอ. หรือ ชุดคอมมานโด , หน่วยหนุมาน กองปราบปราม , หน่วยอรินทราช 26 กองบังคับการสายตรวจและปฏิบัติการพิเศษ หรือ บก.สปพ. ที่จัดกำลังพร้อมอาวุธครบมือเข้าประจำจุดต่างๆ ภายในห้างเพื่อกดดันและจับกุมคนร้าย ที่มีอาวุธครบมือและมีความสามารถในการยิงปืน เพราะได้รับการฝึกมาเป็นอย่างดี
โดย พลตำรวจตรี ต่อศักดิ์ สุขวิมล รองผู้บัญชาการตำรวจสอบสวนกลาง ในฐานะที่กำกับดูแล และเป็นครูฝึกหน่วยคอมมานโดในหลักสูตรต่างๆ เล่าถึงปฏิบัติการไล่ล่าคนร้ายรายนี้ว่า  พ.ต.ต.ศตวรรษ คนชุม หรือ สารวัตรเกมส์ สารวัตรกองบังคับการตำรวจมหาดเล็กราชวัลลภรักษาพระองค์ 904 รอ. เป็นผู้ที่นำหน่วยร่วมปฏิบัติภารกิจ เข้าไปที่บริเวณห้องเย็น ชั้น LG ซึ่งเป็นจุดที่คนร้ายเข้าไปหลบซ่อนตัวอยู่
โดยสารวัตรเกมส์เป็นคนถือโล่นำหน้าขบวนเข้าไปภายในห้องเย็น แม้จะเพิ่มความระมัดระวังแล้ว แต่คนร้ายที่หลบซ่อนอยู่ และมีอาวุธปืนสงครามข้างกาย พร้อมยิงบุคคลแปลกหน้าตลอดเวลา เมื่อ จ.ส.อ.จักรพันธ์ เห็นกำลังเจ้าหน้าที่บุกเข้าไปในห้องเย็น ก็ยิงสวนออกมาทันที โดยการยิงแบบล่างขึ้นบน กระสุนถูกที่เหนือหัวเข่าเคราะห์ดีไม่เข้ากระดูก กระสุนทะลุเนื้อออกไป จากนั้นสารวัตรเกมส์ล้มลง กระสุนก็ยิงถูกเข้าที่หัวแม่โป้งมือซ้ายอีกนัด
รอง ผบช.ก. ยังเล่าอีกว่า หลังจากสารวัตรเกมส์ล้มลงไปแล้ว ชุดปฏิบัติการที่เดินตามเข้ามาในลำดับถัดไป คือ หน่วยอรินทราช 26 ที่ถูกยิงเสียชีวิต เพราะคนร้ายใช้วิธีการยิงแบบสาดกระสุน แต่สุดท้าย คนร้ายรายนี้ก็ไปไม่รอด ถูกวิสามัญนอนเสียชีวิตในห้องเย็นที่เข้าไปหลบซ่อนตัว โดยที่ข้างกายยังมีอาวุธปืนอยู่แบบครบมือ
เป็นการสนธิกำลังของ เจ้าหน้าที่นับ 10 หน่วย อาทิ กองบังคับการตำรวจมหาดเล็กราชวัลลภรักษาพระองค์ 904 รอ. หรือ ชุดคอมมานโด , หน่วยหนุมาน กองปราบปราม , หน่วยอรินทราช 26 กองบังคับการสายตรวจและปฏิบัติการพิเศษ หรือ บก.สปพ. ที่จัดกำลังพร้อมอาวุธครบมือเข้าประจำจุดต่างๆ ภายในห้างเทอร์มินัล 21 เพื่อกดดันและจับกุมคนร้ายที่มีอาวุธครบมือ และมีความสามารถในการยิงปืน เพราะได้รับการฝึกมาเป็นอย่างดี
ทั้งนี้ อาการของสารวัตรเกมส์ แพทย์ทำการรักษาด้วยการผ่าตัดตกแต่งศัลยกรรม อาการโดยรวมถือว่าปลอดภัยแล้วอยู่ในความดูแลของทีมแพทย์ ขณะที่ พลตำรวจตรี ต่อศักดิ์ หรือ นายพลคอมมานโด นั้นแม้ตัวติดภารกิจงานราชการในต่างประเทศ แต่ก็ยังคอยให้กำลังใจลูกน้อง และให้คำปรึกษาผ่านโซเชียลมีเดียอยู่ตลอด

