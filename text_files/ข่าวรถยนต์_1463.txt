เป็นที่สงสัยกันทั่วโลกไซเบอร์ ภายหลังที่เมื่อ 2 สัปดาห์ที่แล้ว เราได้นำเสนอ เรื่องราวของภาพหลุดของ honda Civic โฉม 2012 ที่ขณะนี้ในต่างประเทศอยู่ระหว่างการวิ่งทดสอบ 
มาวันนี้ภาพการวิ่งทดสอบของ Honda Civic ที่เชื่อว่าน่าจะเป็นโฉม 2012 กลับมาอีกครั้ง พร้อมภาพที่มีให้เห็นเกือบ 10 รูป ที่ครอบคลุมถึงภาพภายในห้องโดยสารบางส่วน ซึ่งบ่งชี้ชัดเจนว่า การกลับมาที่น่ารอคอยของ Civic โฉมใหม่นี้ น่าจะมีดีกว่าที่คาดคิด

ภายนอก เหมือนที่เคยกล่าวไปในคราวที่แล้วว่า Civic ในภาพสปายช๊อตนี้ ใบหน้า มันน่าจะออกมาในโทนเดียวกับ Honda city เจ้าน้องเล็กที่เป็นรถนั่งรุ่นล่าสุดจากค่ายนี้ ในร่มผ้าเราจะเห็นไฟหน้าที่ดูโฉบเฉี่ยวและมีลักษณะใกล้เคียงกับเจ้ารุ่นน้องที่ได้ กล่าว แต่ภาพชุดใหม่นี้ได้เผยให้เห็นถึงกระจังหน้า ที่อาจจะเป็นลูกผสมระหว่างกึ่งกลางของ Honda accord และ City ก็เป็นได้
บั้นท้าย ในครั้งนี้มีความชัดเจนมากยิ่งขึ้นว่า Honda Civic ใหม่น่าจะมีการเปลี่ยนไฟท้ายเป็นลักษณะโคม 2 ชั้น ใสเล่นสี คล้ายใน Accord และน่าจะมีการยกเลิก ลักษณะไฟยาวแบบ LED ออกไป แล้วเลือกใช้โคมไฟขนาดเล็ก แต่ให้ความส่องสว่างแทน คล้ายๆกับที่มีอยู่ใน Accord และ City ซึ่งนั่นน่าจะหมายความว่า Civic ใหม่อาจจะมีบั้นท้ายที่ดูติ๋มๆไปสักหน่อย

ด้านในห้องโดยสารมีการโชว์ให้เห็นอย่างชัดเจนถึง 2 ภาพ โดยเฉพาะคอนโซลหน้า ที่มีการเปลี่ยนแปลงใหม่อย่างชัดเจน แม้ลักษณะของคอนโซลหน้า จะยังคงคล้ายๆกับของเดิม แต่เราจะพบว่า Honda บรรจงใส่ความสปอร์ตให้ดูโฉบเฉี่ยวผนวกกับความทันสมัยมากยิ่งขึ้น
อีกรูปที่ดูเหมือนจะเกี่ยวข้องกับภายในห้องโดยสารนั้น เห็นทีจะเป็นรูปแผงประตูที่โดดเด่นอย่างชัดเจนว่า ในเจ้าซีดานคอมแพ็ค จะมีการเปลี่ยนแปลงเล็กๆน้อยๆ อะไรคือความเปลี่ยนแปลง งานนี้ต้องพึ่งคนที่เล่นจับผิดภาพ บ่อยๆ เพราะ รายละเอียดในเรื่องช่องเก็บของก็ดูไม่ต่างอะไรมากนัก แต่จิตวิญญาณสปอร์ตที่ถูกเติมลงไปนั้น จะพบได้ในที่พักแขนด้านข้างที่ดูเหมือนจะต่ำลงมากว่าเดิมอีกเล็กน้อย ซึ่งเมื่อลงตัวกับองค์ประกอบภายในห้องโดยสาร น่าจะเข้าท่าไม่หยอกเลยทีเดียว

 
ภาพประกอบจาก Vtec.net ถ่ายภาพโดย Brenda Piddy & Company
 

Sanook Auto Comment 
 
ภาพหลุดชุดใหม่นี้ต้องยอมรับว่าให้ความชัดเจนในการวิเคราะหืถึงโครงสร้างและความเป้นไปได้มากกว่าภาพชุดก่อนๆ ซึ่งเราได้เห็นไฟท้ายที่ชัดเจน แผงข้างประตู เช่นเดียวกับคอนโซลหน้า ที่เราได้พบว่ามันอาจจะดูเหลี่ยมมากขึ้น แต่ก็เท่ห์ไม่หยอกเลยทีเดียว
ทั้งนี้ภาพเหล่านี้เป็นภาพที่ถูกจับไว้ได้ในขณะที่นำวิ่งทดสอบบนถนนแห่งหนึ่ง ซึ่งเราคงต้องรอดูต่อไปว่า เมื่อไร honda จะเปิดผ้าคลุมให้เราได้เห้นกันจริงๆเสียที