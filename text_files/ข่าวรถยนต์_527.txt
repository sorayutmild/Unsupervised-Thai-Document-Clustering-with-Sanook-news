     Nissan Sway ถูกเผยโฉมแล้วอย่างเป็นทางการที่งานเจนีวามอเตอร์โชว์ ประเทศสวิตเซอร์แลนด์ หลังปล่อยภาพทีเซอร์ไปก่อนหน้านี้ ชี้แนวทางออกแบบ Nissan March เจเนอเรชั่นถัดไป

     Sway เป็นผลงานจากการดีไซน์เพื่อเอาใจรสนิยมของชาวยุโรปที่ชื่นชอบรถแฮทช์แบ็ค โดยคันที่เปิดตัวในงานนี้ใช้สีตัวถัง Bluish Dawn Grey หรือสีเทาเหลือบฟ้า มีมิติความยาว 4,010 มม. กว้าง 1,780 มม. สูง 1,385 มม. พร้อมความยาวฐานล้อ 2,570 มม. โดยอิงดีไซน์การออกแบบมาจาก Juke และ Qashqai ที่วางจำหน่ายในปัจจุบัน
 

     ด้านหน้าของ Nissan Sway โดดเด่นด้วยกระจังหน้ารูปตัว U ขนาดใหญ่เอกลักษณ์ของนิสสัน พร้อมเส้นสายที่ดูแข็งแรง ชัดเจน ไฟหน้าติดตั้ง Daytime Running Light แบบเส้นเพิ่มความทันสมัย ช่องดักลมรูปตัว L ขนาดใหญ่บริเวณกันชน ตกแต่งด้วยสีน้ำตาลส้ม ขณะที่ด้านหลังดีไซน์ไฟท้ายรูปตัว C พร้อมเสา C-Pillar สีดำที่ให้ความรู้สึกต่อเนื่องจากด้านข้างไปยังด้านหลัง
 

     ห้องโดยสารภายในได้รับแรงบันดาลใจมาจากรุ่น IDx Concepts มาพร้อมดีไซน์ที่ดูสะอาดตา พร้อมติดตั้งเบาะนั่งน้ำหนักเบา ด้วยโครงสร้างอลูมิเนียมแบบเปิดหุ้มด้วยผ้า พร้อมตัดเย็บแบบพิเศษ
     Nissan Sway Concept คาดว่าจะเป็นดีไซน์ต้นแบบของ Nissan March/Micra เจเนอเรชั่นใหม่ ที่อยู่ในกลุ่มรถอีโคคาร์บ้านเรา ซึ่งมีกำหนดวางจำหน่ายตั้งแต่ปี 2017 เป็นต้นไป
 
 