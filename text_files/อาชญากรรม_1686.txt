ผู้สื่อข่าวรายงานว่า (6 ก.ค.) เมื่อเวลา 19.00 น. สภ.บางบัวทอง จ.นนทบุรี ได้รับแจ้งเกิดเหตุยิงกันภายในบ้านหลังหนึ่ง ที่เกิดเหตุเป็นบ้านเดี่ยว 2 ชั้น ภายในลานด้านหน้าบ้านใกล้ประตูรั้วพบผู้เสียชีวิตนอนจมกองเลือด เป็นชาย สวมเสื้อยืดแขนสั้นสีเหลือง สวมกางเกงขายาวสีดำ มีแผลถูกยิงที่ท้อง 1 นัด
ทราบชื่อคือ นายชาลี อายุ 39 ปี เป็นลูกคนกลางในบรรดาพี่น้อง 3 คน ส่วนผู้ก่อเหตุเป็นน้องชายคนเล็ก ทราบชื่อคือนายคริส อายุ 36 ปี  ในที่เกิดเหตุตรวจสอบไม่พบปลอกกระสุนปืนและอาวุธปืน
จากการสอบถาม นายสุพจน์ ทองอำนาจ กำนัน ต.บางบัวทอง ทราบว่าก่อนเกิดเหตุ ผู้เสียชีวิตได้ยืนคุยกับน้องชายคนเล็กและทะเลาะกัน จากนั้นน้องชายได้ใช้อาวุธปืนยิงใส่ผู้เสียชีวิต 2 นัด มารดาผู้เสียชีวิตได้วิ่งออกมาห้ามไว้ ซึ่งผู้เสียชีวิตก่อนที่จะหมดลมได้บอกให้มารดาระวังตัว เกรงว่าน้องชายจะกลับมายิงมารดาซ้ำอีก จากนั้นผู้ก่อเหตุได้ขับรถหลบหนีไป
ล่าสุด เมื่อเวลา 22.00 น. เจ้าหน้าที่ตำรวจ สภ.บางบัวทอง ได้ทำการจับกุมตัว นายคริส ได้แล้ว พร้อมอาวุธปืนขนาด .357 ลูกโม่  1 กระบอก ปลอกกระสุน 3 ปลอก  และกระสุนปืนขนาด .357 ยังไม่ได้ยิง อีก 3 นัด จึงเก็บไว้เป็นหลักฐาน ในเบื้องต้น รับสารภาพว่าได้ใช้อาวุธปืนยิงพี่ชายตัวเองเสียชีวิต เนื่องจากทะเลาะกันเรื่องธุรกิจ จึงนำตัวมาสอบสวนที่ สภ.บางบัวทอง 
พ.ต.อ.อรรณพ นวมนาคะ ผกก. สภ.บางบัวทอง เปิดเผยว่า จากการสอบปากคำเบื้องต้น ทราบว่า เป็นปัญหาความขัดแย้งในครอบครัว ที่สะสมกันมานานแล้ว กว่า 2 ปี มีเรื่องขัดแย้งกันระหว่างพี่น้องการดูถูกดูแคลนกัน
โดย นายคริส คนก่อเหตุ ได้เดินทางไปที่บ้านหลังดังกล่าวเพื่อพูดคุยกับพี่ชายเกี่ยวกับธุรกิจของครอบครัวและเกิดมีปากเสียงทะเลาะกัน จนบันดาลโทสะใช้อาวุธปืนยิงพี่ชายจนเสียชีวิต ในเบื้องต้นได้ควบคุมตัวไว้เพื่อดำเนินคดีตามกฎหมายต่อไป