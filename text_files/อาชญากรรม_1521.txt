ตำรวจสุราษฎร์ธานีรวบตัว "ไอ้ฤทธิ์" หนุ่มขี้ยาบ้านใกล้จุดเกิดเหตุ ฆาตกรรมเผาศพสาววัย 18 ปี ยอมจำนนต่อหลักฐาน สารภาพว่าฆ่า เร่งสืบหาผู้ร่วมก่อเหตุ
จากกรณีพบศพ น.ส.จรินยา อายุ 18 ปี เสียชีวิตในลักษณะศพถูกไฟไหม้เผาอำพราง กระดูกขาแขนด้านซ้ายหัก และกะโหลกด้านซ้ายมีรอยร้าว ส่วนรถจักรยานยนต์ฮอนด้า เวฟ ก็ถูกไฟเผาทั้งคัน จอดล้มทับร่างอยู่ในป่าข้างทางถนนสายห้วยโศก-ห้วยลึก หมู่ที่ 12 ต.ช้างขวา อ.กาญจนดิษฐ์ จ.สุราษฎร์ธานี โดยเหตุเกิดเมื่อวันที่ 17 พฤษภาคมที่ผ่านมา
ล่าสุดเมื่อช่วงบ่ายวันนี้ (25 พ.ค.) ที่กองกำกับการสืบสวนตำรวจภูธรจังหวัดสุราษฎร์ธานี พล.ต.ต.อภิชาติ บุญศรีโรจน์ ผบก.ภ.จว.สุราษฎร์ธานี พ.ต.อ.เชิดพงษ์ ชิวปรีชา รอง ผบก.ภ.จว.สุราษฎร์ธานี พ.ต.อ.วิรุฬห์ สุวรรณวงศ์ รอง ผบก.ภ.จว.สุราษฎร์ธานี พ.ต.อ.สมบัติ ฉ่ำแสง ผกก.สภ.กาญจนดิษฐ์ พร้อมเจ้าหน้าที่ชุดสืบสวน ได้นำตัว นายพีระพล หรือ ฤทธิ์ อายุ 27 ปี ผู้ต้องหาตามหมายจับศาลจังหวัดสุราษฎร์ธานี เลขที่ 153/2562 ในข้อหาชิงทรัพย์เป็นเหตุให้ผู้อื่นถึงแก่ความตาย ฆ่าผู้อื่นโดยเจตนา ซ่อนเร้นย้ายหรือทําลายศพหรือส่วนของศพเพื่อปิดบังการเกิด การตายหรือเหตุแห่งการตาย
พล.ต.ต.อภิชาติ กล่าวว่า จากแนวทางการสืบสวนและรวบรวมพยานหลักฐานในที่เกิดเหตุและพยานแวดล้อม เบื้องต้นทางเจ้าหน้าที่ชุดสืบสวน ได้รวบรวมพยานหลักฐานอื่นพอฟังได้แน่ชัดปราศจากข้ออันควรสงสัยสามารถออกหมายนายจับ นายพีระพล ผู้ต้องหาตามคดีมาสอบสวน เบื้องต้นได้ให้การรับสารภาพ เพราะยอมจำนนต่อหลักฐาน จากนั้นนำตัวไปสอบต่อที่สภ.กาญจนดิษฐ์ ท้องที่เกิดเหตุ และยังอยู่ในชั้นพนักงานสอบสวนเพื่อดำเนินคดีต่อไป
นอกจากนี้ ผู้สื่อข่าวยังรายงานว่าขณะที่ทางเจ้าหน้าที่ได้นำตัวผู้ต้องหาไปสอบสวนต่อ ปรากฏว่าพ่อของผู้ต้องหาที่มาเฝ้ารออยู่ถึงกับเป็นลมล้มพับไป เมื่อทราบว่าลูกชายเป็นผู้ต้องหาฆาตกรรมอำพรางเผาศพสาววัย 18 ทำให้ญาติๆ ต้องช่วยกันปฐมพยาบาลและพากลับบ้านไป
สำหรับ นายพีระพล ผู้ต้องหาในคดีดังกล่าว คือหนึ่งในผู้ต้องสงสัยที่เจ้าหน้าที่ตำรวจเฝ้าติดตามพฤติการณ์ เนื่องจากเป็นลูกชายเจ้าของบ้านที่อยู่ใกล้กับจุดเกิดเหตุที่สุด และยังเคยมีประวัติยุ่งเกี่ยวกับยาเสพติด และเมื่อครั้งเข้าตรวจสอบหลักฐานยังพบมีน้ำกระท่อมอยู่ในครอบครอง และขอตรวจสอบรถจักรยานยนต์กับเสื้อผ้าที่สวมใส่ กระทั่งมาสารภาพว่าเป็นผู้ก่อเหตุจริง
>> ผู้การฯ ลงสืบคดีฆ่าเผาอำพรางสาว 18 สามีเปิดใจไม่ได้ฆ่า "เมียใครใครก็รัก">> คืบคดีสาว 18 ถูกเผาหลังหายตัวจากบ้านสามี พ่อเลี้ยงสงสัยเครื่องในศพหายไปไหน>> สาววัย 18 ปี หายตัวจากบ้านสามี สุดท้ายพบถูกไฟเผาเหลือแต่โครงกระดูก>> ตำรวจบุกสืบ 4 เป้าหมาย คลี่ปริศนาสาว 18 เพิ่งแต่งงาน กลายเป็นศพถูกเผา