
     Toyota C-HR 2018 กำลังจะถูกเปิดตัวอย่างเป็นทางการในบ้านเราเร็วๆนี้ Sanook! Auto จึงขอแนะนำ 8 ชุดแต่งสำหรับ Toyota C-HR ส่งตรงจากประเทศญี่ปุ่น เอาใจคนชอบความหล่อเท่ไม่ซ้ำใครมาฝากกันครับ
 
1.Toyota C-HR ชุดแต่ง TRD Extreme Style

      เริ่มต้นกันที่ชุดแต่งจาก TRD กันก่อน ซึ่งเป็นสำนักแต่งของโตโยต้าเอง โดยชุดแต่ง Extreme Style ถูกออกแบบเน้นความเรียบง่ายแต่แฝงด้วยความดุดัน มาพร้อมกันชนหน้าที่สามารถเลือกได้ระหว่างสีดำและสีเงิน, สปอยเลอร์หน้าที่ช่วยลดความสูงจากพื้นถนนลง 20 มิลลิเมตร, ซุ้มล้อสีดำที่เพิ่มความกว้างอีกข้างละ 15 มิลลิเมตร, บังโคลน TRD สีแดงหรือดำ และสปอยเลอร์ทรง Ducktail เรียบเท่ดูดี

     นอกจากนั้น ยังสามารถเพิ่มความหล่อด้วยล้อ TRD TF6 ขนาด 18 นิ้ว ซึ่งมีให้เลือกทั้งสีเงินและสีดำ มาพร้อมน็อตล้อสีเข้าชุด ขณะที่ภายในห้องโดยสารสามารถหุ้มเบาะนั่งด้วยวัสดุหนังดีไซน์สปอร์ตตกแต่งด้วยสีดำ-แดงได้
 
2.Toyota C-HR ชุดแต่ง TRD Aggressive Style

      ชุดแต่ง TRD Aggressive Style เน้นความดุดันเพิ่มมากขึ้น ด้วยกระจังหน้าเลือกได้ระหว่างสีดำและสีเงิน, สปอยเลอร์ด้านหน้าที่ลดความสูงจากพื้นถนนลง 55 มิลลิเมตร สามารถเลือกติดตั้งไฟ LED ได้, สเกิร์ตข้าง, สปอยเลอร์หลังดีไซน์ดุดัน และสปอยเลอร์หลังทรง Ducktail ทั้งนี้ ลูกค้ายังสามารถเลือกเบาะนั่งหุ้มหนังแบบสปอร์ตและล้อ TRD ได้เช่นเดียวกัน

 
 
3.Toyota C-HR ชุดแต่ง Modellista Elegant Ice Style

     ชุดแต่งจากค่าย Modellista ในเครือ Toyota ที่ขึ้นชื่อเรื่องความโดดเด่นและสไตล์ที่ต่างไปจากของเดิมอย่างชัดเจน เริ่มต้นที่รุ่น Elegant Ice Style ที่มาพร้อมสปอยเลอร์หน้า, สเกิร์ตข้าง และสเกิร์ตท้าย ซึ่งออกแบบให้มีดีไซน์ไม่โหดนัก เหมาะสำหรับใช้งานในชีวิตประจำวันได้ อีกทั้งยังสามารถเลือกตกแต่งด้วยแถบโครเมียมบริเวณข้างประตู, แถบโครเมียมบนฝาครอบกระจกมองข้าง, มือเปิดประตูโครเมียม, ปลายท่อไอเสียโครเมียม และล้ออัลลอย Modellista WingDancer ขนาด 17 นิ้ว และ WingDancer VI ขนาด 19 นิ้ว

 
4.Toyota C-HR ชุดแต่ง Modellista Boost Impulse Style

      เพิ่มความโหดขึ้นอีกนิดด้วยชุดแต่ง Boost Impulse Style ซึ่งมาพร้อมสปอยเลอร์หน้าตกแต่งด้วยไฟ LED, สเกิร์ตข้าง และสเกิร์ตท้าย สามารถเสริมหล่อด้วยชุดแต่งกระจังหน้าสีเงิน, กาบแต่งบังโคลนข้าง, สปอยเลอร์บนฝาประตูท้าย, ฝาครอบกระจกมองข้างพร้อมไฟ LED, เสาอากาศครีบฉลามพร้อมไฟ LED และล้ออัลลอย Modellista WingDancer VI ขนาด 19 นิ้ว

 
5.Toyota C-HR ชุดแต่ง Artisan Black Label

      ลองมาดูชุดแต่งจากสำนักแต่งนอกกันบ้าง เริ่มต้นที่ Artisan Black Label ที่เน้นความดุแบบสวยหรู ประกอบด้วยสปอยเลอร์หน้า, สปอยเลอร์ด้านข้าง และดิฟฟิวเซอร์, สปอยเลอร์ทรง Ducktail เหนือฝาประตูท้าย, ไฟ LED ตกแต่งกันชนหน้า, ซุ้มล้อด้านข้าง, ปลายท่อไอเสียแบบ 4 ท่อ โดยในรูปถูกจับคู่กับล้อ Corart A5 ขนาด 20 นิ้ว ซึ่งสามารถเลือกสีได้ตามชอบใจ เช่น สีดำ, สีดำด้าน, สีเงิน, สีขาว เป็นต้น

 
6.Toyota C-HR ชุดแต่ง Kuhl Racing

      Kuhl Racing เป็นอีกหนึ่งสำนักแต่งดังสัญชาติญี่ปุ่น ซึ่งทำชุดแต่งสำหรับ Toyota C-HR ออกมาเช่นกัน ประกอบด้วย สปอยเลอร์ดีไซน์โหด, ดิฟฟิวเซอร์หลังที่มีให้เลือกถึง 4 แบบ, สเกิร์ตข้าง, สปอยเลอร์หลัง GT Wing คลุมเต็ม และชุดท่อไอเสีย Kuhl Slash Cut แบบ 2 ท่อวางกลาง

 
7.Toyota C-HR ชุดแต่ง Noblesse

      สำหรับชุดแต่ง Toyota C-HR จากค่าย Noblesse โดดเด่นด้วยกระจังหน้าที่มีให้เลือก 3 แบบ โดยเอาโลโก้สามห่วงออก ติดตั้งสเกิร์ตหน้าตกแต่งด้วยสีแดง, สเกิร์ตข้างตกแต่งด้วยสีแดง และดิฟฟิวเซอร์หลังที่สามารถเลือกได้ตามชอบใจ เสริมด้วยสปอยเลอร์หลังขนาดใหญ่ ฝาครอบกระจกมองข้างคาร์บอนเคฟลาร์ และสามารถตกแต่งกันชนท้ายด้วยชุดไฟ LED สีแดงได้

 
8.Toyota C-HR ชุดแต่ง Ducks Garden

      สำหรับชุดแต่ง Ducks Garden เป็นชุดแต่งสำหรับติดตั้งเสริมกับ Modellista Boost Impulse Style เข้าไปอีกที ด้วยสปอยเลอร์หน้า-หลังที่เพิ่มความโหดเข้าไปยิ่งขึ้น และสามารถเลือกตกแต่งภายในห้องโดยสารด้วยแป้นเหยียบแบบสปอร์ตได้

 