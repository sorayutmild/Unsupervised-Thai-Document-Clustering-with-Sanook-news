 
Razer Electra
เอฟเฟคเสียงที่สมจริงกับสื่อบันเทิงต่างๆนับว่าเป็นของคู่กันอย่างขาดไม่ได้ หากดูหนังหรือเล่นเกมเงียบๆปิดเสียง หรือเสียงจากลำโพงแหบๆ เราก็จะไม่ได้อรรถรสความบันเทิงอย่างเต็มที่ และทาง Sanook! Game ก็ได้ไปพบกับหูฟังตัวหนึ่งจากงาน TGX 2012 ที่ผ่านมานั่นก็คือหูฟัง Razer Electra ที่ทางบูธของ Razer ของ Ascenti Resources ได้มอบให้กับเรามาทดลองใช้งานกัน โดยหลังจากที่ได้ทดลองใช้ก็พบกับความแตกต่างกับหูฟังทั่วไป แถมดีไซน์สวยงาม และราคาที่ไม่แพงเกินไปอีกด้วย
 
Razer Electra
หูฟัง Razer Electra มาในสีสันสวยงามด้วยสีประจำของ Razer คือสีเขียวและดำ โดยเฉพาะสีเขียวจะสีสดมากๆ มีโลโก้เจ้างูสามหัวของ Razer อยู่ที่ตรงหูฟังทั้งสองข้างอย่างชัดเจน บอดีทำจากพลาสติกแข็งทนทาน หุ้มด้วยหนังและมีผ้าสำหรับดูดซับเหงื่อได้ดี โดยตัวของผู้ทดสอบเป็นคนมีเหงื่อเยอะ ก็พบว่า Razer Electra นี้ทนเหงื่อผู้ใช้ได้ดี ต่างจากของทั่วไปที่เคยใช้มา คือโดนเหงื่อไปไม่นานส่วนหนังหรือผ้าที่หุ้มหูฟังไว้จะเริ่มยุ่ย และตรงส่วนที่ครอบหูของ Razer Electra ยังขยับได้ เพื่อให้เข้ากับหูของผู้ใช้ ซึ่งแต่ละคนก็มีโครงใบหน้าที่ต่างกัน ข้างในก็เป็นผ้านุ่มๆทำให้ใส่แล้วไม่ปวดหูง่ายๆ ส่วนสายของหูฟังทำจากยางจึงยืดหยุ่นได้ดี เก็บง่ายไม่พันกันยุ่งเหยิง แถมยังมีหูฟังสองแบบให้ใช้คือแบบธรรมดา และแบบมีไมค์ สำหรับใช้งานกับสมาร์ตโฟนได้ด้วย
 
Razer Electra
ส่วนในเรื่องของพลังเสียง เจ้า Razer Electra ตัวนี้ให้พลังเสียงที่โดดเด่น เสียงมีมิติ และทรงพลังในแบบรอบทิศทาง ทำให้เป็นหูฟังที่เหมาะจะใช้เล่นเกม หรือชมภาพยนตร์ก็ได้ เพราะให้เสียงที่ทรงพลัง เสียงเบสแน่นและชัดเจน เอาไปใช้ฟังเพลงก็พอใช้ได้ แต่จากที่ผู้ลองใช้และเพื่อนๆได้ลองฟังดูแล้ว ลงความเห็นว่าหูฟังตัวนี้ยังให้เสียงแหลมไม่ค่อยดีนัก เวลาฟังเพลงที่เสียงแหลมๆจะไม่ค่อยดีเท่าไหร่ แต่ถ้าเสียงทุ้มจะกระหึ่มมาก ที่ตัวหูฟังจึงน่าจะมีตัวที่ปรับเสียงเพิ่มได้จะดีมากกว่านี้
 
หูฟัง Razer Electra สามารถนำไปใช้ได้กับอุปกรณ์บันเทิงทุกชนิดเลย ไม่ว่าจะเป็นเครื่องสมาร์ทโฟน , เครื่องเกมพกพาอย่าง PSP , PS VITA, 3DS หรือเกมคอนโซลอย่าง PS3, X360 และเกม PC ซึ่งเมื่อลองใช้ในขณะเล่นเกมแล้ว จะรู้สึกได้ถึงความต่างของระบบเสียงจากในเกม ซึ่งหากตัวเกมรองรับระบบเสียงไว้ ตัวหูฟังจะแยกเสียงในเกมได้ว่ามาจากทิศไหนทางไหน ทำให้ผู้เล่นรู้ทิศทางของศัตรูในเกมได้ด้วย หูฟัง Razer Electra จึงเหมาะที่จะใช้เล่นเกมอย่างมาก โดยเฉพาะเหล่านักเล่นเกมที่แข่ง E-Sport
 
ราคาของ Razer Electra นับว่าไม่แพงเกินไป ราคาประมาณ 1,800 ถึง 1,990 บาท แล้วแต่ผู้ขาย
 
 
Specs:Headphones Drivers: 40 mm neodymium magnets with copper-clad aluminum voice coil Frequency Response: 25 – 16,000 Hz Impedance: 32 Ω Sensitivity @1kHz: 104 dB ± 3 dB Input Power: 50 mW Cable length: 1.3m rubber sheath cable Connector: 3.5 mm gold-plated headphone jack Inner Ear Cup Diameter: 55 mm / 2.16” Cable Length: 1.3 m / 4.27 ft Weight: 284 g / 0.63 lbsMicrophone Frequency response: 100 – 10,000 Hz Signal to Noise Ratio: 58dB Sensitivity (@1kHz): -44 dB +/-4 dB Pick Up pattern: Omni-Directional
 
ขอขอบคุณ Ascenti Resources ที่มอบหูฟังสำหรับทดสอบในครั้งนี้