     All-new Honda Civic 2021 (Gen 11) ใหม่ เปิดตัวพร้อมวางจำหน่ายอย่างเป็นทางการแล้วในไทย มีให้เลือกทั้งหมด 3 รุ่นย่อย พร้อมขุมพลังเบนซิน 1.5 ลิตร VTEC TURBO ทุกรุ่นย่อย เคาะราคาจำหน่าย 964,900 - 1,199,900 บาท

     All-new Honda Civic 2021 เจเนอเรชันที่ 11 ใหม่ ถูกเปิดตัวอย่างเป็นทางการแล้วในไทย เน้นรูปลักษณ์ภายนอกดีไซน์สปอร์ตพรีเมียม ชูจุดเด่นด้วยเครื่องยนต์เบนซิน VTEC TURBO 1.5 ลิตร และระบบความปลอดภัยขั้นสูง Honda SENSING ทั้ง 3 รุ่นย่อย ประกอบด้วย EL, EL+ และ RS
     อุปกรณ์มาตรฐานภายนอกของ ฮอนด้า ซีวิค 2021 ใหม่ ประกอบด้วย ไฟหน้าแบบโปรเจคเตอร์ พร้อมระบบเปิด-ปิดอัตโนมัติ, ไฟส่องสว่างเวลากลางวันแบบ LED, ไฟท้ายแบบ LED, ไฟตัดหมอกคู่หน้าแบบ LED, กระจกมองข้างปรับ-พับไฟฟ้า พร้อมไฟเลี้ยวในตัว, ปลายท่อไอเสียแบบคู่ และล้ออัลลอยขนาด 16 นิ้ว (ในรุ่น EL และ EL+)

     ขณะที่รุ่น RS เพิ่มเติมด้วยไฟหน้าแบบ LED, กระจังหน้าพร้อมสัญลักษณ์ RS, กระจกมองข้างสีดำ พร้อมฟังก์ชันพับเก็บอัตโนมัติ, มือเปิดประตูด้านนอกสีดำ, ขอบหน้าต่างประตูสีดำ, สปอยเลอร์ท้ายแบบ Wing, ระบบปัดน้ำฝนอัตโนมัติ, ปลอกหุ้มปลายท่อไอเสีย, เสาอากาศแบบครีบฉลามสีดำ และล้ออัลลอยขนาด 17 นิ้ว

     ภายในห้องโดยสารติดตั้งเบาะนั่งหุ้มหนังกลับสลับหนังสังเคราะห์ ตกแต่งด้วยด้ายสีแดง (เฉพาะรุ่น RS), เบาะนั่งผู้ขับขี่ปรับไฟฟ้า 8 ทิศทาง, เบาะนั่งผู้โดยสารปรับไฟฟ้า 4 ทิศทาง, ระบบปรับอากาศอัตโนมัติแยกอุณหภูมิซ้าย-ขวา, มาตรวัดพร้อมหน้าจอแสดงข้อมูลการขับขี่ TFT ขนาด 10.2 นิ้ว (รุ่น EL และ EL+ ขนาด 7 นิ้ว), ระบบกุญแจ Honda Smart Key System พร้อมปุ่มสตาร์ท และระบบสตาร์ทเครื่องยนต์พร้อมระบบปรับอากาศด้วยรีโมท (Remote Engine Start) เป็นต้น
     ในรุ่น RS ติดตั้งหน้าจออินโฟเทนเมนท์ขนาด 9 นิ้ว รองรับ Apple CarPlay แบบไร้สาย, ระบบนำทาง, ระบบเชื่อมต่อบลูทูธ, ช่องเชื่อมต่อ USB 4 ตำแหน่ง, ลำโพง 8 ตำแหน่ง และอุปกรณ์ชาร์จไฟแบบไร้สาย (Wireless Charger) ขณะที่รุ่น EL และ EL+ ติดตั้งหน้าจอขนาด 7 นิ้ว รองรับ Apple CarPlay ได้

     Honda Civic 2021 ทุกรุ่นย่อยถูกติดตั้งระบบความปลอดภัย Honda SENSING ประกอบด้วย

ระบบเตือนการชนพร้อมระบบช่วยเบรก (CMBS)
ระบบช่วยควบคุมรถให้อยู่ในช่องทางเดินรถ (LKAS)
ระบบเตือนและช่วยควบคุมเมื่อรถออกนอกช่องทางเดินรถ (RDM with LDW)
ระบบไฟสูงอัตโนมัติ (AHB)
ระบบควบคุมความเร็วอัตโนมัติแบบแปรผันพร้อมระบบปรับความเร็วตามรถยนต์คันหน้าที่ความเร็วต่ำ (ACC with LSF)
ระบบเตือนเมื่อรถคันหน้าเคลื่อนที่ (LCDN)

     ขณะที่ระบบความปลอดภัยมาตรฐานอื่นๆ ประกอบด้วย ระบบแสดงภาพมุมอับสายตาขณะเปลี่ยนเลน (Honda LaneWatch), ระบบช่วยเตือนความเหนื่อยล้าขณะขับขี่ (Driver Attention Monitor), กล้องมองภาพด้านหลังปรับมุมมองได้ 3 ระดับ, ถุงลมคู่หน้า-ด้านข้างคู่หน้า-ม่านถุงลม, ระบบช่วยควบคุมการทรงตัวขณะเข้าโค้ง VSA, ระบบป้องกันล้อล็อกและกระจายแรงเบรก ABS & EBD และระบบเตือนคาดเข็มขัดนิรภัยหน้าและหลัง เป็นต้น

     Honda Civic 2021 ทั้ง 3 รุ่นย่อย ถูกติดตั้งเครื่องยนต์เบนซิน 1.5 ลิตร VTEC TURBO ที่เพิ่มกำลังสูงสุดขึ้นเป็น 178 แรงม้า (PS) ที่ 6,000 รอบต่อนาที แรงบิดสูงสุด 240 นิวตัน-เมตร ที่ 1,700-4,500 รอบต่อนาที ส่งกำลังด้วยเกียร์อัตโนมัติ CVT รองรับเชื้อเพลิง E85 ได้ และให้อัตราสิ้นเปลืองเฉลี่ย 17.2 กม./ลิตร
     ตัวถังมีให้เลือกทั้งหมด 6 สี ประกอบด้วย สีแดง Ignite Red Metallic (เฉพาะรุ่น RS), สีฟ้า Morning Mist Blue Metallic (เฉพาะรุ่น EL และ EL+), สีขาว Platinum White Pearl, สีเทา Meteoroid Gray Metallic, สีดำ Crystal Black Pearl และสีเงิน Lunar Silver Metallic

ราคาจำหน่าย All-new Honda Civic 2021 ใหม่

รุ่น EL ราคา 964,900 บาท
รุ่น EL+ ราคา 1,009,900 บาท
รุ่น RS ราคา 1,199,900 บาท

 