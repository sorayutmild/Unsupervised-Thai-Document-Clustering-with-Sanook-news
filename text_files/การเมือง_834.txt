รองโฆษกกองทัพบก ปัด "พล.ต.อ.ประชา-พล.อ.ยุทธศักดิ์" คุยคลิป กับ ผู้บัญชาการทหารบก ยันถกใต้ ขู่ฟ้องตัดต่อ MV คู่นายกฯ
พ.อ.วินธัย สุวารี รองโฆษกกองทัพบก แถลงตำหนิผู้ปล่อยภาพมิวสิควิดีโอเพลง ที่มี น.ส.ยิ่งลักษณ์ ชินวัตร นายกรัฐมนตรีและรัฐมนตรีว่าการกระทรวงกลาโหม คู่กับ พล.อ.ประยุทธ์ จันทร์โอชา ผู้บัญชาการทหารบก ในลักษณะคู่รัก ผ่านทางโซเชียลมีเดียว่า เป็นเรื่องที่ไม่เหมาะสมอย่างยิ่ง เนื่องจากบุคคลที่ถูกพาดพิงเป็นผู้นำระดับสูง อีกทั้งการเผยแพร่ในลักษณะดังกล่าวนอกจากสร้างความสับสนให้กับประชาชนแล้ว ยังอาจส่งผลให้ต่างประเทศเข้าใจผิด และก่อให้เกิดความเสื่อมเสียต่อประเทศได้ ซึ่งการกระทำดังกล่าว ถือว่าเข้าข่ายการใส่ร้ายป้ายสี และผู้ที่เสียหายอาจจะมีการดำเนินการทางกฎหมาย กับผู้ที่จัดทำ และเผยแพร่ภาพด้วย
ทั้งนี้ทาง พ.อ.วินธัย ไม่ได้รับข้อมูลในกรณีที่ พล.ต.อ.ประชา พรหมนอก รองนายกรัฐมนตรี และ พล.อ.ยุทธศักดิ์ ศศิประภา รัฐมนตรีช่วยว่าการกระทรวงกลาโหม เดินทางเข้าพบ ผู้บัญชาการทหารบก เมื่อวาน ซึ่งคาดว่าเป็นการเข้าพบ เพื่อหารือแก้ไขเรื่องความสงบในพื้นที่จังหวัดชายแดนภาคใต้ ก่อนที่จะเดินทางลงพื้นที่