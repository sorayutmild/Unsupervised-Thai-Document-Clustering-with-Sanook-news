
ถึงคิวออกมาเคลียร์บ้างแล้ว สำหรับพระเอกหนุ่ม "พอร์ช ศรัณย์ ศิริลักษณ์" หลังจากที่เก็บตัวเงียบมานาน พร้อมกับกระแสข่าวความสัมพันธ์ของแฟนสาว "เกรซ" และ "กีฟ ดราภดา โสตถิพิทักษ์" พี่สาวแท้ๆ จากกรณีที่สาวกีฟออกมาเปิดฉากประกาศผ่านสื่ออย่างเด็ดขาดว่าจะขอตัดสัมพันธ์พี่น้องไม่ต้องมาเจอหน้าพูดคุยกัน จนเกิดเป็นกระแสดราม่าในโลกโซเชียลฯ แถมในช่วงเวลาไล่เลี่ยกันทางฟากของหนุ่มพอร์ชก็ได้มีการออกมาโพสต์ข้อความธรรมะที่มีเนื้อหาในทำนองว่า "คนฉลาด ไม่ใช่แค่ฉลาดพูดเท่านั้น ต้องรู้จักนิ่งอย่างมีสติให้เป็น" ซึ่งหลายคนก็ไม่พลาดที่จะจับมาโยงเป็นประเด็นต่อเนื่องว่าเจ้าตัวตั้งใจเหน็บพี่สาวแฟนตัวเองหรือเปล่า ก่อนข้อความดังกล่าวจะถูกหนุ่มพอร์ชลบออกไป
ซึ่งงานนี้นอกจากพระเอกหนุ่มของเราจะขอออกมาเปิดปากชี้แจงเกี่ยวกับกระแสข่าวดราม่าจานร้อนที่หลายคนให้ความสนใจแล้ว เจ้าตัวก็ยังถือโอกาสนี้อัพเดทความฟิตแอนด์เฟิร์มของร่างกาย ถึงขนาดออกปากเองเลยว่า มั่นใจมากๆ ว่าปีนี้จะสามารถลบฉายา พระเอกสามชั้น ในอดีตได้อย่างแน่นอน...
ถามถึงเรื่องที่ กีฟ ออกมาพูดเรื่องเขากับน้อง และเราก็โพสต์คำคมลงไอจี คนก็เลยโยงเป็นดราม่า ?"จริงๆ เรื่องนี้ผมไม่ค่อยอยากยุ่งเท่าไหร่เนอะ ส่วนเรื่องที่ผมโพสต์ไอจี ก็คือผมไม่ได้ระบุนะว่าใคร เพราะในชีวิตประจำวันเรา เราอยากลงอะไรเราก็ลง ฉะนั้นใครอยากรับก็รับ แต่ยืนยันว่าเราไม่ได้ว่าใคร เพราะมันก็เป็นก็ปกติของเรา เราชอบลงอะไรแบบนี้อยู่แล้ว"
แต่ช่วงนั้นเหมือนเราก็โพสต์คำคมรัวๆ เลย ?"ก็เป็นคนลงบ่อยเนอะ และเอาจริงๆ มันก็ไม่ได้ขึ้นอยู่ด้วยว่าเราเป็นคนแบบไหน มันอยู่ที่ว่าเราเจอคนแบบไหนและทำให้เรารู้สึกไม่ดีมากกว่า แต่ก็ไม่ได้ว่าใคร ไม่ได้เหน็บใคร ผมลงของผมแบบนี้อยู่แล้ว"
กับสิ่งที่เขาออกมาให้สัมภาษณ์มันกระทบความสัมพันธ์เราบ้างไหม ?"ไม่ครับ ปกติมาก ผมไม่ได้ซีเรียสอะไรมาก แต่บางทีผมอาจจะสงสารคนรอบข้างที่บางที อย่างน้องอย่างเนี้ย บางทีเขาไม่รับรู้อะไรแต่ก็ถูกคนมาต่อว่า เพราะฉะนั้นตัวผมเองก็อยากจะฝากว่า ให้เล่นโซเชียลกันอย่างมีวิจารณญาณนิดหนึ่ง บางทีคนรู้ไม่จริงคุณอย่าไปว่าเขาเลย อันนี้ผมหมายถึงทุกเรื่องนะครับ ไม่ได้เกี่ยวน้องอย่างเดียว คือบางทีการที่คุณรู้ไม่จริงคุณก็อย่าไปแสดงความเห็นเยอะ ให้ใช้วิจารณญาณนิดหนึ่งครับ"
วันที่กีฟเขาออกมาให้สัมภาษณ์ ตัวเราเองได้ฟังหรือได้ตามข่าวไหม ?"ฟังครับ แต่ผมไม่ได้ตาม คือมันไม่ได้มีอิทธิพลต่อชีวิตผมสักเท่าไหร่ ผมก็เลยรู้สึกว่าแล้วเราจะฟังทำไม ปล่อยเขาไปดีกว่า"
แสดงว่าการที่เราลงไอจีไม่ได้เกี่ยวอะไรกับที่เขาออกมาพูดเลย ?"ไม่เกี่ยวครับ เพราะมันไม่ได้เข้าอะไรผมอยู่แล้ว คือมันเป็นเรื่องของครอบครัวเขา ตัวผมเองก็ไม่ได้เข้าไปยุ่งอะไร ผมก็ลงของผมปกติ แต่มันอาจจะเป็นจังหวะนั้นพอดีคนก็เลยมาโยง และพอโยงไปโยงมาปุ๊ป สุดท้ายผมโดนด่าอีก (หัวเราะ) ก็อย่างที่บอกครับเรื่องของโซเชียลอยากให้ใช้วิจารณญาณในการเล่นนิดหนึ่ง อย่าเพิ่งไปตัดสินใครหากคุณยังไม่รู้ความจริงดีพอ"
ทางด้านน้องเกรซเขาได้คุยกับเราเรื่องข่าวบ้างไหม ?"เขาก็เครียดครับเพราะมันเป็นเรื่องของครอบครัวเขา คือบางทีคนที่ไม่พูดอะไรอาจจะไม่ใช่คนผิด แต่อย่างที่บอกผมไม่อยากแสดงความเห็นอะไรเยอะ ปล่อยให้มันอยู่เฉยๆ ไปดีกว่า"
สุดท้ายเราก็เลยตัดสินใจลบข้อความนั้นออก ?"ลบข้อความครับ เพราะเดี๋ยวโยงกันไปโยงกันมาก็หาว่าเราผิดอีก และการที่ผมลบก็เพราะผมคิดว่ามันจะได้ไม่ต้องมีปัญหาอะไร แถมที่สำคัญผมไม่ได้ระบุถึงใครอะไรเลยสักอย่าง"
น้องเกรซเขาเครียดไหม ?"เครียดครับ เครียดว่าทำไมต้องทะเลาะกันอะไรขนาดนี้"
เราได้ให้กำลังใจเขายังไงบ้าง ?"เรื่องพวกนี้มันจะมีคนรู้จริงกับคนรู้ไม่จริงไงครับ และคุณก็ไปนั่งอ่านคอมเม้นท์ที่เขามานั่งด่า ซึ่งผมก็บอกเขาตลอดนะว่าอย่าไปนั่งอ่านอย่าไปนั่งดู เพราะทุกคนมีทั้งคนรักและคนเกลียด ส่วนคนที่เข้ามาคอมเม้นท์ก็ต้องรู้ให้จริงก่อนครับแล้วค่อยตัดสินคน"
น้องเกรซเขาอยากจะออกมาชี้แจงอะไรบ้างไหมเพราะเหมือนเขาจะยังไม่เคยได้ชี้แจงอะไรเลย ?"ไม่ครับ น้องเขาเป็นคนไม่พูดอยู่แล้ว จะไม่เหมือนกัน อย่างน้องเขาจะเป็นคนเงียบๆ ไม่ค่อยพูด แต่ก็เสียใจ"
ความรักตอนนี้เป็นยังไงบ้างแฮปปี้ไหม ?"แฮปปี้ครับสบายมาก ชิวๆ (หัวเราะ) ช่วงนี้ไปไหนมาไหนด้วยกันบ่อย ไปทริป ไปเที่ยว ไปอะไร"
แบบนี้จะมีจัดทริปพิเศษพากันไปเที่ยวต่างประเทศบ้างหรือเปล่า ?"ถ้าต่างประเทศไม่น่าจะมีครับ เพราะช่วงนี้งานเยอะ แถมเดือนหน้าผมต้องถ่ายละคร 7 วัน อีกอย่างผมไม่ชอบเที่ยวต่างประเทศด้วย ถ้าจะเที่ยวก็เที่ยวอยู่แต่ในกรุงเทพ เที่ยวกับเพื่อนๆ ในช่องมากกว่า"
สถานะตอนนี้ก็คือแฟนแล้วเนอะ ?"ใช่ครับผม ครับ"
แต่ยังไม่มีข่าวดีนะ ?"(หัวเราะ) ไม่ใช่ๆ"
พูดถึงหุ่นตอนนี้เราเองก็กลับมาเฟิร์มมากขึ้นแล้วนะ ?"โอเคครับ แต่ตอนนี้ยังมีเวลาอีกเดือนหนึ่ง ดังนั้นมันต้องเฟิร์มกว่านี้ กำลังฟิตอยู่ครับ"
สำหรับตัวเราเองตอนนี้เรียกว่าฟิตหนักเลยไหม ?"ก็เล่นเยอะอยู่ครับ แต่ก็ยังเยอะมากไม่ได้เพราะร่างกายยังไม่แข็งแรง ป่วยง่าย ถามว่าสามารถกลับมาออกกำลังกายได้เต็มร้อยเลยไหม เอ่อ...ก็เต็มนะครับ เพียงแต่อาจจะมีบ้างนิดๆ หน่อยเกี่ยวกับหลัง คือถ้าเราไม่ไปเล่นท่าที่ก้มเยอะๆ ก็จะไม่เป็นไร"
ลบคำสบประมาทไปเลยเนอะจากที่เคยถูกทักบ่อยๆ ว่าอ้วน ?"ได้ครับได้ เดี๋ยวก็จะได้เห็นในโซ่เสน่หาเหมือนกัน เรื่องนี้ถ่ายแบบว่าโอเคมาก"
ฉายาปีนี้ก็ไม่เอาแล้วนะพระเอกสามชั้น ?"(หัวเราะ) ไม่เอาแล้วนะปีนี้นะ แต่ก็ดีครับที่ทุกคนยังให้ความสำคัญ"