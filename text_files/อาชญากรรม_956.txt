(14 ก.พ.) เวลา 05.00 น.พ.ต.อ.ทวีศักดิ์ รักษาศิลป์ ผกก.สภ.สมเด็จ อ.สมเด็จ จ.กาฬสินธุ์ ได้รับแจ้งจากกู้ภัยอโศก มีเหตุคนถูกกระสุนปืนยิงได้รับบาดเจ็บภายในบ้านพักส่วนตัว ซึ่งอยู่ตรงข้ามโรงพยาบาลสมเด็จ จึงเข้าตรวจที่เกิดเหตุพร้อมพนักงานสอบสวน เจ้าหน้าที่วิทยาการ และทีมกู้ชีพโรงพยาบาลสมเด็จ
ที่เกิดเหตุ เป็นบ้านครึ่งตึกครึ่งไม้บริเวณชั้น 2 ของตัวบ้าน พบร่างผู้ได้รับบาดเจ็บนอนฟุบอยู่บนพื้นเรือนหน้าตู้เสื้อผ้า เลือดกลบเต็มใบหน้า ทราบชื่อต่อมา ดร.รัฐศาสตร์ อายุ 45 ปี เจ้าของบ้าน ขณะที่นางมยุรา อายุ 44 ภรรยา ยืนสั่นอยู่ข้างๆ ด้วยอาการตกใจ โดยพบอาวุธปืนขนาด 9 มม. ยี่ห้อกล็อก ตกอยู่และมีเสื้อผ้ากระจัดกระจาย โดยเจ้าหน้าที่ได้รีบนำตัวส่งโรงพยาบาลประจำอำเภอ
จากการสอบสวน ทราบว่านางมยุรา ภรรยา ดร.รัฐศาสตร์ เป็นคนเดินไปแจ้งเหตุกับกู้ภัยอโศกเป็นคนแรก เพื่อให้รีบมาช่วยเหลือชีวิต ดร.รัฐศาสตร์สามี หลังเกิดเหตุการณ์ทะเลาะกันและมีการนำอาวุธปืนออกมาและอ้างว่าปืนลั่นซึ่งกระสุนเจาะขมับขวา 1 นัด กระสุนทะลุใต้คางขวา ทำให้อาการสาหัส ซึ่งเจ้าหน้าที่กู้ชีพโรงพยาบาลสมเด็จ ได้นำตัวส่งต่อโรงพยาบาลกาฬสินธุ์ และโรงพยาบาลขอนแก่น เพื่อยื้อชีวิตอย่างเร่งด่วน โดยล่าสุดอยู่ในห้องไอซียู และอาการยังทรงตัว มีหมอพยาบาลดูแลอย่างใกล้ชิด
พ.ต.อ.ทวีศักดิ์ รักษาศิลป์ ผกก.สภ.สมเด็จ จ.กาฬสินธุ์ กล่าวว่า เบื้องต้นจากคำให้การของนางมยุรา ทราบว่า ก่อนเกิดเหตุเมื่อตอนเย็นเมื่อวานนี้ (13 ก.ย.) ตนและ ดร.รัฐศาสตร์สามีได้ออกไปทานข้าวนอกบ้านกันตามปกติ ขณะที่รับประทานอาหารเย็นด้วยกันอยู่นั้น ได้มีโทรศัพท์สายหนึ่งเข้ามาที่เครื่องของสามี ตนจึงได้ถามด้วยความสงสัยว่าใครโทรมา แต่สามีตอบข้อสงสัยของตนไม่ได้ จึงได้พากันกลับบ้านพักส่วนตัวหลังดังกล่าว และตนก็คอยสอบถามคำถามเดิม เพราะรู้สึกสงสัย
พ.ต.อ.ทวีศักดิ์ กล่าวอีกว่า นางมยุราให้การอีกว่า พอกลับมาถึงบ้านสามียังไม่ชี้แจงให้ตนหายสงสัยว่าใครโทรมา จึงได้มาปากเสียงกัน ก่อนที่ตนจะไล่ให้สามีเก็บของออกจากบ้าน จนกระทั่งถึงเวลาประมาณ 04.30 น. ดร.รัฐศาสตร์ได้ขึ้นไปชั้นบน ซึ่งเป็นห้องเก็บเสื้อผ้า โดยเก็บเสื้อผ้าใส่กระเป๋าจริงๆ จึงเกิดการถกเถียงและยื้อแย่งข้าวของกัน ต่างคนต่างใช้อารมณ์ ซึ่งตนเองไม่ทันระวังว่าขณะที่กำลังยื้อแย่งกันอยู่นั้น มีปืนกล็อกกระบอกหนึ่ง ซึ่งเป็นปืนส่วนตัวของสามีอยู่ด้วย ก่อนที่เหตุไม่คาดคิดจะเกิดขึ้นเมื่อเกิดเสียงปืนดังขึ้น 1 นัด และร่างของ ดร.รัฐศาสตร์สามีได้ล้มฟุบลง ตนตกใจทำอะไรไม่ถูก จึงวิ่งไปแจ้งเหตุกับกู้ภัยอโศก ก่อนที่เจ้าหน้าที่กู้ภัยโรงพยาบาลสมเด็จเข้ามาช่วยเหลือ
ดร.รัฐศาสตร์ เป็นผู้บริหารของโรงเรียนเอกชนชั้นนำแห่งหนึ่ง ซึ่งเป็นผู้บริหาร รุ่นใหม่ วิสัยทัศน์ยาวไกล บุคลิกดี ขณะที่ นางมยุรา ภรรยา ก็เป็นนักธุรกิจหญิงทางภาคอีสาน มีบุตรด้วยกัน 2 คน ซึ่งขณะนี้เนื่องจาก ดร.รัฐศาสตร์ฯมีอาการสาหัส ได้มีการส่งต่อไปรักษาตัวที่โรงพยาบาลขอนแก่น ซึ่งแพทย์กำลังทำการช่วยเหลือ ในส่วนของคดีก็จะมีการสืบสวนหาสาเหตุที่แท้จริงต่อไป