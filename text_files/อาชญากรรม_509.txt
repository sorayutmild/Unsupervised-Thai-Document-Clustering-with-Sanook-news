จากกรณีที่โลกออนไลน์มีการแชร์คลิปวีดีโอ เหตุการณ์ผู้ชายทำร้ายร่างกายภรรยา พร้อมทั้งนำหนังสติ๊กกระหน่ำยิง จนหญิงสาวได้รับบาดเจ็บ ต้องนอนรักษาตัวในโรงพยาบาล โดยเกิดเหตุขึ้นเมื่อวันที่ 3 เม.ย. เวลาประมาณ 10.46 น. ในคลิปฝ่ายชายประกาศบอกไม่กลัวคุก เพราะเคยติดมาแล้วเกือบ 3 ปี ข้อหาพยายามฆ่า (อ่านข่าวที่เกี่ยวข้อง : คลิปผัวโหดทำร้ายเมียอาการปางตาย ประกาศไม่กลัวคุก)
ล่าสุด ผู้สื่อข่าวรายงานว่า (4 พ.ค.) เมื่อเวลาเวลาประมาณ 16.00 น.ที่ผ่านมา พ.ต.ท.อรุณ บัวโค้ง พงส.สภ.หินดาด อ.ด่านขุนทด จ.นครราชสีมา พร้อมด้วย ร.ต.ท.อำพล คุ่ยยกสุย รอง สวป. ได้โทรศัพท์ติดต่อไปยัง นายนิกร อายุ 27 ปี ผู้ต้องหาคดีทำร้ายร่างกายภรรยาตัวเอง นางเกสร อายุ 28 ปี ได้รับบาดเจ็บ ต้องนอนรักษาตัวในโรงพยาบาล เพื่อแจ้งให้มามอบตัวโดยดี ก่อนที่จะออกหมายจับ 
ซึ่งนายนิกรก็ยินยอมที่จะถูกดำเนินคดีแต่โดยดี แต่ขอความกรุณาเจ้าหน้าที่ตำรวจช่วยแอบขับรถมารับ ที่บริเวณกระท่อมเก่านอกหมู่บ้านประชาชน เพราะเกรงว่าเมื่อเดินผ่านหมู่บ้านแล้วจะถูกชาวบ้านรุมประชาทัณฑ์ จากกรณีที่ตนเองนั้นระงับสติอารมณ์โมโหไว้ไม่อยู่จนกระทืบเมียสาวที่เป็นข่าวจนดังกระฉ่อน เมื่อนายนิกร มาถึง สภ.หินดาด เจ้าหน้าที่จึงนำตัวมาสอบสวนเพิ่มเติม พร้อมด้วยอาวุธของกลางเป็นหนังสติ๊ก 1 อัน 
ด้าน นายนิกร เปิดเผยว่า ตนได้สำนึกในความผิดที่ตนทำลงไปแล้ว และอยากจะขอโทษขอขมาต่อพ่อแม่ของภรรยาด้วย และยินดีจะรับยอมรับผลตัดสินทางคดี และฝากกล่าวไปยังผู้ชายทั่วไปทุกคนว่าไม่ควรจะกระทำการทำร้ายผู้หญิงแบบตน เพราะสิทธิเสรีภาพชายหญิงเท่าเทียมกันแล้วสมัยนี้ พร้อมทั้งฝากขอโทษต่อสาธารณะชนในสังคมโลกออนไลน์ให้ช่วยยกโทษให้ กับการกระทำที่ตนทำลงไปแล้วด้วย
ทั้งนี้ จากการตรวจสอบประวัติคดีอาชญากรรมแล้วพบว่า นายนิกรนั้นไม่เคยมีประวัติทางคดีอาญาหรือเคยได้รับโทษจำคุก ฐานพยายามฆ่า ตามที่เคยประกาศตัวแต่อย่างใด ซึ่งคาดว่าจะเป็นการข่มขู่ในอารมณ์โมโหชั่ววูบเท่านั้น เบื้องต้น เจ้าหน้าที่แจ้งข้อกล่าวหาทำร้ายร่างกายผู้อื่นจนได้รับบาดเจ็บสาหัส และกระทำการรุนแรงในครอบครัว 