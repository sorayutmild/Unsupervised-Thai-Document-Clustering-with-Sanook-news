(29 พ.ย.) คืนวันที่ 28 พ.ย. พระพุทธอิสระ หรือ หลวงปู่พุทธะอิสระ วัดอ้อน้อย จ.นครปฐม ได้ขึ้นกล่าวกับผู้ชุมนุมต่อต้านระบอบทักษิณที่ศูนย์ราชการ โดยได้กล่าวโจมตี น.ส.ยิ่งลักษณ์ ชินวัตร นายกรัฐมนตรี และพ.ต.ท.ทักษิณ ชินวัตร อย่างดุเดือด
นอกจากนี้ พระพุทธะอิสระ ยังท้าทายให้ นายธาริต เพ็งดิษฐ์ อธิบดีกรมสอบสวนคดีพิเศษ ออกหมายจับตนเอง เนื่องจากมีส่วนกระทำผิดกฎหมายร่วมกับแกนนำเพราะได้ร่วมปลุกระดมให้ประชาชนร่วมกันเดินขบวนไปปิดล้อมสถานที่ราชการ ยุยงให้มีการชุมนุมเกินกว่า 10 คน จึงเข้าองค์ประกอบความผิดที่ตำรวจออกหมายจับ เหมือนที่ออกหมายจับนายสุเทพ เทือกสุบรรณไปแล้ว พร้อมทั้งถามนายธาริตว่า ที่ไม่ดำเนินคดีเณรคำเพราะสะดุดขุมทรัพย์หรือเปล่า 
นอกจากนี้ ยังขอเรียกร้องให้ส.ส.ฝ่ายค้านลาออกจากตำแหน่ง พร้อมทั้งประกาศจะเป็นแกนนำผู้ชุมนุมต้านระบอบทักษิณด้วยตัวเอง
"ในคืนวันพรุ่งนี้ (29พ.ย.) ขอให้ประชาชนออกมาชุมนุมกันให้มากๆ และขอให้เตรียมพร้อมปฏิบัติภารกิจซึ่งอาตมาจะเป็นแกนนำด้วยตนเอง โดยมั่นใจว่าจะจบภายในวันเสาร์ที่ 30 พ.ย." พระพุทธอิสระ กล่าว