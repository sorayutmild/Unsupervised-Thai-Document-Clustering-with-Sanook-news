     Toyota Land Cruiser 2022 ใหม่ ถือเป็นหนึ่งในโมเดลของโตโยต้าที่มีผู้ให้ความสนใจอย่างสูง โดยปัจจุบันมียอดจองในญี่ปุ่นไปแล้วกว่า 20,000 คัน แต่ล่าสุดมีข้อมูลว่าโตโยต้าห้ามไม่ให้ลูกค้าที่ซื้อรถรุ่นนี้นำไปขายต่อในระยะเวลา 12 เดือน เนื่องจากอาจส่งผลกระทบต่อความมั่นคงของหลายประเทศได้
     ลูกค้าในญี่ปุ่นรายหนึ่งที่เพิ่งซื้อ Toyota Land Cruiser 2022 ใหม่ เปิดเผยผ่านทวิตเตอร์ส่วนตัวว่า โตโยต้าได้จัดทำหนังสือสัญญาเป็นลายลักษณ์อักษรโดยระบุว่าห้ามมิให้ลูกค้านำรถที่เพิ่งได้รับไปขายต่อให้กับผู้อื่นภายในระยะเวลาอย่างน้อย 12 เดือนหลังจากส่งมอบ หากลูกค้าฝ่าฝืนสัญญาดังกล่าว จะไม่ได้รับสิทธิ์ให้ซื้อรถโตโยต้าอีกในภายหลัง

     อย่างไรก็ดี ปัจจุบันยังไม่มีข้อมูลที่ชัดเจนว่าลูกค้าที่ฝ่าฝืนสัญญาดังกล่าว จะถูกห้ามซื้อรถโตโยต้าคันใหม่เป็นระยะเวลานานเท่าใด แต่นั่นก็ถือว่าเป็นการกระทำที่รุนแรงทีเดียวสำหรับผู้ขายและลูกค้า
     ทั้งนี้ ลูกค้ารายดังกล่าวไม่ได้เปิดเผยเหตุผลที่ชัดเจนว่าเหตุใดโตโยต้าจึงห้ามมิให้ลูกค้านำ Toyota Land Cruiser ของตนเองไปขายต่อ แต่เป็นไปได้ว่ารถยนต์รุ่นนี้มีผู้ให้ความสนใจค่อนข้างมาก จึงอาจเป็นมาตรการป้องกันการปั่นราคามือสองจนทำให้ผู้ที่ต้องการซื้อรถรุ่นนี้จริงๆ ไม่สามารถเป็นเจ้าของได้

     นอกจากนี้ ยังมีความเป็นไปได้ว่าลูกค้าที่ซื้อรถรุ่นนี้อาจนำไปขายต่อให้บุคคลบางกลุ่มในต่างประเทศเพื่อนำไปใช้ในทางที่ไม่ดีได้ คล้ายกับกรณีที่เคยปรากฏภาพรถกระบะรุ่นใหม่ของโตโยต้าที่ถูกใช้งานโดยกลุ่มหัวรุนแรงในแถบตะวันออกกลางนั่นเอง
     อย่างไรก็ดี ดีลเลอร์ของโตโยต้าแห่งหนึ่งในออสเตรเลียเปิดเผยว่าไม่มีการบังคับให้ลูกค้าเซ็นสัญญาห้ามขายต่อรถ Land Cruiser รุ่นใหม่แต่อย่างใด เพราะอาจเข้าข่ายละเมิดสิทธิของพลเมืองได้
 