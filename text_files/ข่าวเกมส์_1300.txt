Kimetsu no Yaiba - Demon Slayer: The Hinokami Chronicles หรือเกมจากการ์ตูนชื่อดัง ดาบพิฆาตอสูร ได้ปล่อยตัวอย่างโหมดเนื้อเรื่องของเกมออกมาให้ชมกันอย่างต่อเนื่อง ซึ่งคราวนี้เป็นตัวอย่างการบุก Tsuzumi Mansion หรือคฤหาสน์กลองสึซึมิ ที่พวกตัวเอกทันจิโร่จะต้องเข้าไปต่อสู้กับอสูรที่ร้ายกาจเพื่อช่วยเด็ก ๆ ออกมา

ใน Adventure Mode ผู้เล่นจะได้พบกับเรื่องราวการเดินทางของตัวเอก ทันจิโร่ ที่ได้กลายเป็นนักดาบล่าอสูรเพื่อหาทางช่วยเหลือ เนซึโกะ น้องสาวของเขาที่ได้กลายเป็นอสูรและได้ร่วมเดินทางด้วยกัน ทันจิโร่และพวกพ้องของเขาต้องเดินทางไปปราบอสูรเพื่อช่วยเหลือผู้คนในสถานที่ต่าง ๆ ซึ่งนั่นรวมถึงคฤหาสน์กลองสึซึมิที่มีเหล่าอสูรร้ายรออยู่
คฤหาสน์กลองสึซึมิ เป็นสถานที่ที่เหล่าอสูรได้ลักพาตัวจับเด็กในหมู่บ้านมาขังเอาไว้ ทำให้พวกทันจิโร่ได้บุกเข้าไปในปราสาทที่มีารเปลี่ยนห้องไปมาได้ราวกับเป็นเขาวงกต โดยในเนื้อเรื่องของเกมตอนนี้ผู้เล่นจะได้เล่นเป็นทั้ง ทันจิโร่ เซนอิทสึ และอิโนสึเกะ ที่ต้องแยกย้ายกันต่อสู้กับอสูรภายในคฤหาสน์ ก่อนที่จะเผชิญหน้ากับอสูรกลองเคียวไกที่เก่งกาจ และต่อสู้เอาชนะในฐานะของนักล่าอสูร
Kimetsu no Yaiba - Demon Slayer: The Hinokami Chronicles มีกำหนดวางจำหน่ายวันที่ 15 ตุลาคม 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam) โดยตัวเกมสามารถเลือกเปลี่ยนเสียงและคำบรรยายเป็นภาษาญี่ปุ่นและภาษาอังกฤษ
