(ขอบคุณภาพจาก จนท.มูลนิธิร่วมกตัญญู รหัสปู่เจ้าฯ 21)
(10 ก.พ.) สาว ป.โท เครียด ดิ่งสะพานข้ามเจ้าพระยาสูง 50 เมตร จนท.งมน้ำหาร่าง 2 วันยังไม่เจอ ล่าสุดลอยอืดห่างจากสะพาน 2 กม. ตำรวจเชื่อเครียด เพราะมีโรคประจำตัว
ความคืบหน้ากรณี สาวนักศึกษาปริญญาโท จอดรถทิ้งไว้บนสะพานภูมิพล 2 ก่อนจะกระโดดลงมาจากสะพานและจมหายไปในแม่น้ำเจ้าพระยา เมื่อช่วงเช้ามืด วันที่ 9 กุมภาพันธ์ที่ผ่านมา ล่าสุดมีรายงานแจ้งมาว่า เมื่อช่วงบ่ายที่ผ่านมา เจ้าหน้าที่พบร่างผู้เสียชีวิต ลอดอยู่ในแม่น้ำเจ้าพระยา ห่างจากสะพานภูมิพล 2 ราวๆ 2 กิโลเมตร จึงได้เดินทางไปตรวจสอบ
จากการตรวจสอบจุดเกิดเหตุ เจ้าหน้าที่หน่วยกู้ภัยพบศพหญิงสาว ผิวขาว อายุราวๆ 30 ปี สวมชุดนอนหลายจุดสีเหลือง-ชมพู สภาพลอยคว่ำหน้าอยู่ในแม่น้ำ ร่างเกยมาติดอยู่ที่ท่าเรือไม่มีชื่อ ใกล้กับโรงเรียนราชประชาสมาสัย ฝ่ายมัธยม อ.พระประแดง จ.สมุทรปราการ
ภายหลังจากมีรายงานพบศพ เจ้าหน้าที่ได้แจ้งไปยังญาติของหญิงสาวที่ก่อเหตุกระโดดสะพานก่อนหน้านี้ให้มาตรวจสอบ ปรากฎว่าญาติยืนยันศพหญิงคนดังกล่าว คือ น.ส.ศศิธร มนัสถาวร อายุ 35 ปี จึงได้นำร่างส่งสถาบันนิติเวช โรงพยาบาลตำรวจต่อไป
สำหรับเหตุดังกล่าว สืบเนื่องจากเมื่อช่วงเช้ามืดวันที่ 9 กุมภาพันธ์ที่ผ่านมา เจ้าหน้าที่ตำรวจ สภ.พระประแดง ได้รับแจ้งว่า พบรถยนต์โตโยต้าคัมรี่ สีดำ จอดดับเครื่องทิ้งเอาไว้บนสะพานภูมิพล 2 ซึ่งรถยนต์คันดังกล่าวเป็น น.ส.ศศิธร แต่เจ้าหน้าที่ไม่พบตัวคนขับแต่อย่างใด จึงคาดว่าน่าจะกระโดดสะพานลงไปในแม่น้ำเจ้าพระยา จากระดับความสูงกว่า 50 เมตร เจ้าหน้าที่พยายามงมหาร่าง แต่ต้องยกเลิกภารกิจไป เนื่องจากระแสน้ำค่อนข้างเชี่ยว
จากการสอบถาม พี่ชายของหญิงสาวคนดังกล่าว เปิดเผยว่า น้องสาวเรียนจบปริญญาโทจากมหาวิทยาลัยเอกชนชื่อดัง แต่ไม่ได้ทำงานอะไร เพราะมีอาการทางจิตที่กำลังรักษาอยู่ จึงให้คอยดูแลแม่ที่บ้าน แต่ระยะหลังน้องสาวมีพฤติกรรมซึมเศร้าและเหม่อลอย จึงพยายามพูดคุยด้วยบ่อยๆ เพื่อไม่ให้น้องสาวเครียด
จนกระทั่งก่อนเกิดเหตุ จู่ๆ น้องสาวก็ขับรถยนต์ออกไปจากบ้าน ทั้งที่ยังสวมใส่ชุดนอนอยู่ ตนจึงได้ขับรถไปตามไปห่างๆ จนมาพบรถยนต์ของน้องสาวจอดอยู่บนสะพานภูมิพล 2 แต่ไม่พบใคร จึงเชื่อว่าน้องสาวน่าจะคิดสั้นกระโดดสะพานลงไป ก่อนจะมาพบศพน้องสาวลอยห่างจากสะพานไปราวๆ 2 กิโลเมตรในวันนี้