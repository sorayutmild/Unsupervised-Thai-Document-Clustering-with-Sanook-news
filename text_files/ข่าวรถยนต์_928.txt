     รถยนต์รุ่นใหม่ๆ มักถูกติดตั้งอ็อพชั่นมากมายจนนับไม่ถ้วน ซึ่งหลายฟังก์ชั่นแม้แต่เซลส์ขายรถเองยังไม่รู้ด้วยซ้ำไปว่ามีฟีเจอร์เด็ดเหล่านี้ เราลองไปดูกันว่ามีอะไรบ้าง?

 
1.เปิด-ปิดหน้าต่างด้วยรีโมท
     กุญแจรถยุโรปแทบทุกรุ่นสามารถสั่งเปิดหรือปิดกระจกหน้าต่างได้จากระยะไกลได้ โดยหากลืมปิดกระจกก่อนลงจากรถ ก็สามารถกดปุ่ม 'ล็อค' ค้างไว้ จากนั้นกระจกข้างที่เปิดอยู่จะปิดเองโดยอัตโนมัติ (หากมีซันรูฟก็จะปิดให้อัตโนมัติเช่นกัน) แต่หากต้องการเปิดกระจกเพื่อระบายความร้อน ก็กดปุ่มปลดล็อคค้างไว้ กระจกทั้งสี่บานจะลดระดับลงมาเอง

2.พนักพิงศีรษะปรับเข้า-ออกได้
     รถญี่ปุ่นและยุโรปหลายรุ่น นอกจากจะสามารถปรับพนักพิงศีรษะขึ้น-ลงได้นั้น ยังสามารถปรับเข้า-ออกได้ด้วย เพื่อให้เข้ากับสรีระของผู้โดยสารมากที่สุด ซึ่งอาจมีลักษณะเป็นปุ่มติดตั้งไว้ข้างพนักพิงศีรษะ หรือสามารถดันเข้า-ออกได้ทันทีขึ้นอยู่กับรุ่นรถ

 
3.มาตรวัดปรับความสว่างได้
     รถยนต์แทบทุกรุ่นจะสามารถปรับความสว่างของมาตรวัดความเร็วและปุ่มควบคุมบนแผงคอนโซลได้ ซึ่งจะช่วยเพิ่มความสบายตาในกรณีขับผ่านที่มืดจัด ป้องกันไม่ให้แสงแยงตามากจนเกินไป โดยส่วนใหญ่จะมีลักษณะเป็นก้านควบคุมติดตั้งไว้บริเวณมาตรวัดความเร็ว หรือบางรุ่นติดตั้งไว้แยกต่างหากก็มี
 
4.ระบบปิดการทำงานถุงลมนิรภัย
     รถบางรุ่นจะมีระบบปิดการทำงานของถุงลมนิรภัยฝั่งผู้โดยสารด้านหน้า สำหรับในกรณีติดตั้งเบาะนั่งเด็ก เพื่อป้องกันไม่ให้ถุงลมพองตัวจนทำให้เด็กได้รับอันตราย แต่ทางที่ดีควรติดตั้งเบาะนั่งเด็กไว้บนเบาะหลัง ซึ่งเป็นที่ที่ปลอดภัยมากที่สุด

5.ที่บังแดดยืดได้
     รถยนต์บางรุ่นสามารถยืดที่บังแดดเข้า-ออกได้ ใช้สำหรับกรณีผลักที่บังแดดไปด้านข้าง แต่ยังถูกแสงแดดแยงสายตาอยู่ดี
 
6.ล็อคนิรภัยสำหรับเด็ก
     รถยนต์แทบทุกรุ่นจะถูกติดตั้งระบบล็อคนิรภัยสำหรับเด็กเอาไว้ให้ เมื่อเปิดการทำงาน ประตูด้านในจะไม่สามารถเปิดออกได้ไม่ว่าจะล็อกหรือปลดล็อกอยู่ก็ตาม สามารถเปิดจากภายนอกได้เพียงอย่างเดียว

7.กระจกหน้าต่างแบบ 2 ระดับ
     รถยนต์หลายรุ่นโดยเฉพาะรถญี่ปุ่น จะถูกติดตั้งระบบหน้าต่างแบบ 2 ระดับไว้ให้ เมื่อกดสวิตช์กระจกไฟฟ้าฝั่งคนขับ กระจกจะลดระดับลงมาประมาณ 1 นิ้ว หากต้องการเปิดกระจกทั้งหมดให้กดสวิตช์ค้างไว้ ใช้ในกรณีต้องการระบายอากาศ เป็นต้น ซึ่งวิธีการเปิดใช้งานสามารถศึกษาได้จากคู่มือของรถแต่ละรุ่น
     เห็นไหมครับว่ารถคันหนึ่งอาจมีฟังก์ชั่นที่ซ่อนอยู่มากมาย หากรู้จักใช้ก็จะช่วยให้ได้ประโยชน์อย่างเต็มที่ครับ
 