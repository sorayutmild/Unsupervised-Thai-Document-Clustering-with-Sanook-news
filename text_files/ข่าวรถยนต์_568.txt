     'Honda Jazz 2014' และ 'Toyota Yaris 2014' แม้ว่าปัจจุบันจะถือว่าอยู่กันคนละเซกเมนต์ เนื่องจาก Yaris ที่เดิมติดตั้งเครื่องยนต์ขนาด 1.5 ลิตร เกิดเปลี่ยนใจอยากไปลุยตลาดอีโคคาร์เครื่องยนต์ 1.2 ลิตรดูบ้าง แต่อย่างไรก็ดี ในตลาดต่างประเทศอย่างจีน ยังคงมีเครื่องยนต์ 1.5 ลิตรให้เลือก รวมถึงราคาของทั้ง Jazz และ Yaris ที่ยังคงคาบเกี่ยวกันในบางรุ่น เราจึงจะมาเปรียบเทียบให้ดูกันว่า ในราคาที่ใกล้เคียงกันนั้น รุ่นไหนคุ้มกว่ากัน

     ทั้งสองรุ่นที่ Sanook!Auto จะเปรียบเทียบกันก็คือ Honda Jazz 1.5 S A/T ซึ่งเป็นรุ่นล่างสุดของเกียร์อัตโนมัติ และรุ่นสูงสุดของ Toyota Yaris นั่นก็คือ 1.2 G โดยทั้งคู่มีราคาต่างกันเพียง 5,000 บาทเท่านั้น เห็นแบบนี้แล้วอยากรู้ไหมครับว่า ทั้งสองรุ่นนี้มีอะไรต่างกันบ้างนอกจากขนาดของเครื่องยนต์
 
     มิติและเครื่องยนต์

     มิติภายนอกของ Yaris ใหม่ ใหญ่กว่า Jazz เล็กน้อยทั้งความยาวและความกว้าง รวมไปถึงระยะฐานล้อที่มากกว่าอยู่ 20 มม. ขณะที่ Jazz มีภาษีดีกว่าในด้านเครื่องยนต์ขนาด 1.5 ลิตร ที่ให้กำลังสูงสุดถึง 117 แรงม้า (PS) มากกว่า Yaris ถึง 31 ตัว และแรงบิดที่ต่างกันถึง 38 นิวตัน-เมตร อย่างไรก็ดี นี่เป็นเพียงตัวเลขบนกระดาษเท่านั้น ไม่ได้บ่งบอกถึงการขับขี่ในถนนจริงว่าจะต่างกันมากน้อยเพียงใด
     นอกจากนั้น Jazz ยังสามารถเติมเชื้อเพลิง E85 ซึ่งมีราคาถูกกว่ามากได้ด้วย ซึ่ง Yaris ยังคงรองรับเพียง E20 เท่านั้น
 
     อุปกรณ์ภายนอก

     ส่วนอุปกรณ์ภายนอกนั้น Yaris ได้เปรียบด้วยความที่เป็นรุ่นท็อป โดยมาพร้อมไฟหน้าแบบโปรเจคเตอร์ (คู่กับหลอดแบบฮาโลเจน), กระจกมองข้างพร้อมไฟเลี้ยวแบบพับด้วยไฟฟ้า, กระจกแบบ Acoustic Glass ป้องกันเสียงรบกวน และล้ออัลลอยขนาด 15 นิ้ว ซึ่งดูสวยงามกว่าล้อกระทะพร้อมฝาครอบที่พบใน Jazz แม้ว่าการใช้งานจะไม่ต่างกัน
 
     อุปกรณ์ภายใน

     ส่วนภายในของทั้งคู่ Yaris ยังคงได้เปรียบมากกว่าทั้งระบบปรับอากาศแบบอัตโนมัติ และกุญแจอัจฉริยะทำงานคู่กับปุ่มสตาร์ท เครื่องเสียงของทั้งคู่สามารถเล่น CD ได้ 1 แผ่น พร้อมช่องต่อ USB และ AUX พร้อมปุ่มควบคุมบนพวงมาลัยใน Yaris ขณะที่ Jazz จะมีระบบเชื่อมต่อ Bluetooth มาให้แทน
 
     ระบบความปลอดภัย

     ระบบรักษาความปลอดภัยนั้น ทั้งคู่มาพร้อมถุงลมนิรภัยคู่หน้า และระบบป้องกันล้อล็อค ABS พร้อมกระจายแรงเบรค EBD แต่คราวนี้ Jazz เหนือกว่าด้วยระบบควบคุมเสถียรภาพ VSA ที่ฮอนด้ามีให้ตั้งแต่รุ่นเริ่มต้น รวมไปถึงระบบช่วยออกตัวบนทางลาดชัน และสัญญาณไฟฉุกเฉินอัตโนมัติหากเบรคกระทันหันอีกด้วย
 

     แม้ว่า Honda Jazz 2014 และ Toyota Yaris 2014 จะถูกวางตำแหน่งทางการตลาดคนละกลุ่มกัน (B-Segment 1,500 ซีซี และ อีโคคาร์) แต่ด้วยราคาของทั้งสองรุ่นใกล้เคียงกัน ซึ่งหมายความว่า Jazz 1.5 S A/T จะได้เปรียบด้านสมรรถนะจากเครื่องยนต์ขนาด 1.5 ลิตร สามารถเติมเชื้อเพลิง E85 ได้ รวมถึงระบบความปลอดภัยไม่แพ้ค่ายยุโรป แต่ด้วยความที่เป็นรุ่นล่างสุดของเกียร์อัตโนมัติ ทำให้อ็อพชั่นภายในดูด้อยกว่าเล็กน้อย
     ขณะที่ Toyota Yaris 1.2 G สมรรถนะอาจสู้ไม่ได้ แต่การันตีถึงความประหยัด และอ็อพชั่นที่อัดแน่นตามสไตล์รถยนต์รุ่นท็อป ทำให้ทั้งสองรุ่นมีจุดเด่นที่ต่างกันอย่างชัดเจน
     ขึ้นอยู่กับคุณผู้อ่านว่าสนใจจุดเด่นด้านไหนมากกว่ากัน

     ราคาจำหน่าย:
     Honda Jazz 1.5 S A/T ราคา 594,000 บาท
     Toyota Yaris 1.2 G A/T ราคา 599,000 บาท
 