Ragnarok Online เกมออนไลน์ระดับตำนานที่ไม่ว่าใครก็รู้จัก แต่ว่าเกมนี้แม้จะดังแค่ไหนก็เหมือนจะมีคำสาป เพราะไม่ว่าเวอร์ชั่นไหนก็มักจะมีปัญหา มีดราม่า ให้เป็นที่น่าจดจำเสมอๆ คือเรื่องดีก็เยอะแต่เรื่องร้ายๆก็เยอะเช่นกัน ไม่ว่าจะเวอร์ชั่น PC หรือมือถือ และที่เลวร้ายกว่านั้นก็คือภาค Ragnarok 2 ที่เป็นเกมภาคต่อของตำนาน ทว่ากลับไม่ประสบความสำเร็จเอาเสียเลย เพราะระบบเกมออกแบบมาไม่ค่อยดีนัก โดยทางทีมงาน Gravity อ้างว่าไม่ค่อยชินกับการใช้งานเอนจิ้น Unreal ในช่วงนั้น ระบบเกมก็เลยออกมาไม่ค่อยดีและมีปัญหามากมาย
Ragnarok Online 2 เปิดตัวออกมาโดยมีแฟนๆตั้งตารอและให้ความหวังอย่างมากเมื่อปี 2012 และขยับขยายไปเปิดที่อื่นๆทั่วโลกในปี 2013 แต่เพราะระบบเกมมีปัญหา ทำให้แฟนๆที่รอเล่นต่างผิดหวังและทยอยเลิกกันไปในที่สุด ทำให้เกมร้างไม่มีคนเล่นจนต้องทยอยปิดตัวลงเรื่อยๆ เริ่มจากที่เกาหลีใต้ในเวลาไม่ถึงสองปี จากนั้นก็ตามด้วยเซิร์ฟเวอร์ SEA หลังเปิดได้ปีเดียว ในปี 2014 ต่อด้วยไต้หวันที่ปิดในปี 2015 และญี่ปุ่นที่ปิดในปี 2016 เหลือก็เพียงเซิร์ฟเวอร์ Global เท่านั้น ที่รับ ID คนเล่นจากที่ต่างๆทั่วโลกโอนมาเล่นต่อได้
สุดท้ายเกม Ragnarok Online 2 ก็ไปต่อไม่ได้อยู่ดี ทาง Warpportal ผู้ให้บริการเซิร์ฟเวอร์ Global และ Gravity ก็ออกมาประกาศยกเลิกการอัพเดตและจัดกิจกรรมของเกมลง เนื่องจากไม่มีผู้เล่น แต่ก็ยังจะเปิดเกมไปอีกจนกว่าจะประกาศปิดอย่างเป็นทางการอีกที
