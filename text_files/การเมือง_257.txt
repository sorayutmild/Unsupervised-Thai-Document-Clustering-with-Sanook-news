(2 ส.ค.) ผู้สื่อข่าวรายงานว่า ก่อนเริ่มการประชุมสภาผู้แทนราษฎร เกิดเหตุวุ่นวายขึ้นบริเวณห้องประชุมภายในรัฐสภา ในระหว่างที่ ส.ส.เริ่มทยอยเดินเข้าห้องประชุม นายชูวิทย์ กมลวิศิษฎ์ ส.ส.แบบบัญชีรายชื่อ พรรครักประเทศไทย ได้เดินไปเปลี่ยนย้านป้ายของพรรคชาติไทยพัฒนา ซึ่งอยู่มีที่นั่งอยู่ด้านหน้า โซนพรรคร่วมรัฐบาล และเอาป้ายพรรครักประเทศไทยมาวางไว้แทน
ตามรายงานระบุว่า เจ้าหน้าที่ประจำรัฐสภาได้พยายามเข้าไปอธิบายและชี้แจงอยู่เป็นเวลานาน แต่นายชูวิทย์อ้างกลับมาว่า ที่นั่ง ส.ส.ของพรรครักประเทศไทย มีฮวงจุ้ยไม่ดี จึงขอย้ายมานั่งบริเวณดังกล่าว ซึ่งนายชูวิทย์ยังยืนกรานที่จะนั่งตรงที่ดังกล่าว ทำให้ นายชุมพล ศิลปอาชา หัวหน้าพรรคชาติไทยพัฒนา และ พล.ต.สนั่น ขจรประศาสน์ ประธานที่ปรึกษาพรรคชาติไทยพัฒนาไม่พอใจ แต่ก็ยอมที่นั่งบริเวณด้านหลังแทน เพราะไม่อยากให้เกิดปัญหากระทบกระทั่งขึ้น
นอกจากนี้ ก่อนเข้าประชุมสภาเป็นครั้งแรกของนายชูวิทย์ ยังได้มีตัวแทนเครือข่ายรามคำแหง ต้านทุจริตคอร์รัปชั่น มหาวิทยาลัยรามคำแหง ยื่นหนังสือให้ตรวจสอบการบริหารงานในมหาวิทยาลัย โดยระบุว่าที่ผ่านมา การบริหารงานมีการผูกขาด ไม่มีการโปร่งใสในการประมูลหลายกรณี เช่น มีการจ้างอดีตอธิการบดี ที่คณะกรรมการป้องกันและปราบปรามการทุจริตแห่งชาติ (ป.ป.ช.) ชี้มูลความผิดไล่ออกจากราชการ มาสอนในมหาวิทยาลัย การซื้ออาคารเอกศาสตร์ จาก ธ.ทหารไทย จำนวนกว่า 500 ล้านบาท การสร้างอาคารจอดรถ จำนวนกว่า 500 ล้านบาท แต่ไม่สามารถเปิดใช้งานได้ รวมถึงเรื่องการซื้อที่ดินใน จ.นครนายก กว่า 100 ล้านบาท ซึ่งทางเครือข่าย ต้องการให้ นายชูวิทย์ เร่งดำเนินการตรวจสอบ เพื่อสร้างความจริงให้ปรากฏด้วย