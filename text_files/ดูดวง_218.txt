พอเห็นหัวข้อแล้ว คงแอบขนลุกเบาๆ ว่าในโลกดิจิทัลยุค 4.0 แบบนี้ คุณไสยยังมีอยู่ในสังคมไทยจริงหรือ? อย่าหาว่าโฮโรโซไซตี้พาคุณมาสู่เรื่องงมงายเกินจริงเลยนะคะ มีคนเคยกล่าวว่ายิ่งมนุษย์เกิดการพัฒนาด้านต่างๆ มากเท่าไร กิเลสก็จะตามมามากเท่านั้นทั้งโดยรู้ตัวและไม่รู้ตัว สิ่งเร้ารอบตัวทำให้หลายคนสามารถลุกขึ้นมาทำในสิ่งที่เหนือคาดได้เลย โดยเฉพาะเรื่องรักๆ ใคร่ๆ หรือใครโกรธแค้นกันแต่ทำอะไรกันซึ่งหน้าไม่ได้ ก็หันไปพึ่งวิชาอาคมกันเสียอย่างนั้น เมื่อก่อนคนที่จะทำของใส่ใครจะต้องมีวันเดือนปีเกิดและเวลาตกฟากของคนๆ นั้น รวมถึงบางกรณีต้องมีสิ่งของของคนๆ นั้นนำมาประกอบพิธีด้วย แต่เดี๋ยวนี้ได้ยินมาว่าแค่มีชื่อจริงและรูปภาพก็สามารถทำของระดับหนึ่งใส่คนๆ นั้นได้แล้ว แต่ไม่ใช่ใครก็ทำคุณไสยใส่กันได้ ต้องเป็นคนที่มีกรรมสัมพันธ์กันมาด้วย การทำคุณไสยนั้นต้องใช้อาคมชั้นสูงแถมต้องมีเงินและความกล้าพอสมควรถึงจะทำได้ เพราะผลที่จะได้รับกลับคืนไปสู่คนทำกรณีคุณไสยนั้นถูกแก้ จะมีอย่างน้อย 3 เท่าจากที่ทำใส่คนอื่นเลยแหละ (ไม่แนะนำด้วยประการทั้งปวง)
ถ้าพูดถึงคนที่โดนทำคุณไสยใส่ ส่วนใหญ่จะมีอาการแปลกไปอย่างเห็นได้ชัด คุณเคยได้ลองสังเกตคนรอบข้างกันบ้างไหมว่าเขามีนิสัยหรืออาการแปลกๆ อะไรแบบที่ไม่เคยเป็นมาก่อนบ้าง อย่างบางคนที่ปกติเป็นคนเฮฮาร่าเริง แต่อยู่ๆ ก็เปลี่ยนไปกลายเป็นคนเงียบๆ มีอาการซึมเศร้า หรืออยู่ๆ ก็ก้าวร้าว ฉุนเฉียวแบบที่ไม่เคยเป็นมาก่อน อาการเหล่านี้ไม่ควรมองข้ามเลยนะคะ หรือแม้แต่ตัวคุณเอง สถานที่ที่คุณอาศัยเอง ก็ต้องหมั่นสังเกตเช่นกัน ดังนั้นวันนี้เราจึงขอนำเสนอวิธีสังเกตอาการของคนที่โดนทำคุณไสย พร้อมวิธีป้องกันแก้ไขเบื้องต้นมาฝากกันค่ะ
เบื้องต้นมารู้จัก "ประเภทการทำคุณไสย" 4 ประเภทกันก่อนดีกว่า

สายเสกเข้าทอง - ถือเป็นคุณไสยระดับต่ำ สามารถทำได้หลากหลายแบบ ตั้งแต่ ตะปูตอกฝาโลงศพ เหรียญปากผี ผ้าห่มศพ หนังควาย และอื่นๆ
สายควบคุม - จัดเป็นคุณไสยชั้นกลาง ที่นิยมและเห็นกันได้บ่อยคือ การฝังรูปฝังรอย ตุ๊กตาวูดู เสน่ห์ยาแฝด น้ำมันพราย
สายป้องกัน - จะเป็นพวกสักเลข ยันต์ หรือของที่ผ่านการลงอาคมแล้วนำมาติดตัวไว้คุ้มกันภยันอันตราย อย่างเช่น ตะกรุดหรือปรอท
สายโจมตี - เป็นจำพวกหุ่นปั้นพยนต์เสก อย่างเช่น วัวธนู ควายธนู กุมารทอง หรือหุ่นพยนต์

อาการเวลาโดนคุณไสย
จริงๆ แล้วอาการของคนที่โดนคุณไสยนั้นสามารถสังเกตได้ไม่ยาก ดังนี้

เหม่อลอย ไม่มีสมาธิ ขี้หลงขี้ลืม
ไม่มีแรง เหนื่อยง่าย มีอาการใจสั่นแบบที่ไม่เคยเป็นมาก่อน
ปวดเนื้อปวดตัว เมื่อยและชาตามบริเวณต่างๆ
มีอาการทางร่างกายที่ผิดปกติ เช่น ร้อนๆ หนาวๆ ตลอดเวลา
จุก เสียด แน่นบริเวณหน้าอก และบริเวณอื่นๆ แต่เมื่อไปหาหมอแล้วไม่สามารถหาสาเหตุของอาการเหล่านี้ได้
ใต้ตาดำคล้ำเหมือนคนไม่ได้นอน
แววตาดูแข็งกร้าว ตาขวาง ตาดุแบบไร้แววตา/อารมณ์
มักโมโหร้าย อารมณ์แปรปรวน ไม่เป็นตัวของตัวเองแบบที่ไม่เคยเป็นมาก่อน บางคนอาจจะใช้อารมณ์และคำพูดที่รุนแรง ทั้งที่ปกติแล้วเป็นคนใจดีใจเย็น
มีอาการคล้ายประสาทหลอน มักได้ยินเสียงแปลกๆ หรือเสียงที่คนอื่นไม่ได้ยิน
เชื่อฟังหรือหลงใหลคนบางคนมากเป็นพิเศษทั้งที่ก่อนหน้านี้ไม่ จนไม่สนใจความคิดเห็นของคนรอบข้าง

วิธีป้องกันและแก้ไขเบื้องต้น

หมั่นสวดมนต์ ทำสมาธิ แผ่เมตตาให้ตัวเอง และอุทิศส่วนกุศลให้กับตัวเอง เจ้ากรรมนายเวร และสิ่งศักดิ์สิทธิ์หรือเทวดาประจำตัวที่คอยปกป้องดูแลรักษาเรา โดยเฉพาะบทพุทธคุณและคาถาชินบัญชร พร้อมอธิษฐานขอให้คาถาเหล่านี้เป็นเกราะป้องกันภัยไม่ให้พบเจอสิ่งที่ไม่ดีในด้านต่างๆ
หมั่นไปทำบุญ สร้างกุศล ทำสังฆทาน และนำน้ำมนต์กลับมาด้วย ส่วนหนึ่งใช้อาบน้ำ อีกส่วนเก็บไว้ดื่มกิน พร้อมกับอธิษฐานขอพรให้สิ่งศักดิ์สิทธิ์ช่วยปกป้องรักษาเรา และให้สามารถผ่านพ้นสิ่งเลวร้ายต่างๆ ไปได้ด้วยดี
หมั่นรักษาศีลโดยการถือศีล 5 หรือศีล 8 และใช้ชีวิตอย่างมีสติ ระมัดระวัง และไม่ประมาท
นำก่ำเช่า (ชะอมเทศ) กิ่งทับทิม ก้านมะยม หรือใบเต่าร้าง แช่น้ำมนต์ นำมาพรมในบริเวณบ้านหรือที่อยู่อาศัย เพื่อเป็นการล้างสิ่งที่ไม่ดีให้ออกไป (วัดพระแก้ว วัดสุทัศน์ฯ วัดชนะสงคราม วัดอินทร์ ขึ้นชื่อว่ามีน้ำมนต์ศักดิ์สิทธิ์มากและมีพุทธคุณในการช่วยล้างมนต์ดำ ให้ไปนำน้ำมนต์ของวัดเหล่านี้กลับบ้าน) เวลาผสมน้ำมนต์ของวัดต่างๆ เข้าด้วยกันให้ทำในวันแรม 8 ค่ำ (หรือขึ้น 8 ค่ำ) ระหว่างผสมให้ท่องบทอิติปิโสย้อนหลัง 7 รอบ และอธิษฐานขอให้เป็นน้ำมนต์ศักดิ์สิทธิ์ในการขจัดสิ่งไม่ดีออกไป
ให้แม่ของคนที่โดนคุณไสยนำผ้าถุงที่แม่ใส่ประจำมา ใส่ในอ่างหรือโอ่งอาบน้ำ แล้วเอาผ้าถึงมาคลุมหัวลูกพร้อมตักน้ำราดตัวลูก
หาน้ำฝนไปล้างเท้ามารดาผู้ให้กำเนิด แล้วอธิษฐานขอพระคุณจากบิดามารดาให้มาสถิตเหนือเศียรเกล้า และนำน้ำดังกล่าวมากินและอาบ ในวันเสาร์ ช่วงเวลา 7.30 – 8.00 น. หรือวันอังคาร ช่วงเวลา 10.00 – 10.30 น.  

ขึ้นชื่อว่าคุณไสยมนต์ดำ เชื่อว่าหลายคนคงจะมองเป็นเรื่องไกลตัว กลัวและไม่อยากเข้าใกล้กัน แต่สมัยนี้อะไรก็เป็นไปได้ทั้งนั้น อย่างไรก็ตามแนะนำว่า ให้หมั่นรักษาศีล สร้างบุญสร้างกุศล คิดดีทำดีเข้าไว้ แอดมินเชื่อว่าถ้าจิตใจเราบริสุทธิ์ คิดดีทำดีแล้ว สิ่งศักดิ์สิทธิ์ต่างๆ ก็พร้อมที่จะปกป้องคุ้มครองรักษาเรา พร้อมทั้งสิ่งเลวร้ายไม่ดีต่างๆ ก็จะไม่สามารถมาทำอะไรเราได้ ไม่อยากให้ลบหลู่นะจ๊ะ ยังไงก็ลองนำไปพิจารณาดู พร้อมทั้งใช้วิจารณญาณกันด้วยนะคะ