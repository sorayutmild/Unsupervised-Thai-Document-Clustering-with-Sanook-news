คุณลุงพ่อค้าลอตเตอรี่ตกใจ เจอโจรแอบซ่อนตัวอยู่บนฝ้าเพดาน หลังได้ยินเสียงกุกกัก คิดว่าแมวติดอยู่ ปีนบันไดขึ้นไปเห็นคนร้ายแบบตัวเป็นๆ
(15 ต.ค.) เมื่อช่วงกลางดึกที่ผ่านมา เจ้าหน้าที่ตำรวจสายตรวจเขต สภ.เมืองพัทยา จ.ชลบุรี ได้รับแจ้งเหตุลักทรัพย์ภายในบ้านหลังหนึ่งใน ต.หนองปรือ อ.บางละมุง จ.ชลบุรี หลังรับแจ้งจึงนำกำลังไปตรวจสอบ
ที่เกิดเหตุพบ นายสมศักดิ์ อายุ 63 ปี และ นางพิมพ์พร อายุ 70 ปี สามีภรรยาพ่อค้าแม่ค้าจำหน่ายสลากกินแบ่งรัฐบาล ยืนรอตำรวจอยู่ในสภาพมีอาการตื่นตกใจ โดย นายสมศักดิ์ ให้การว่า ขณะที่กำลังจะเข้านอนได้ยินเสียงผิดปกติอยู่บนฝ้าเพดาน ตอนแรกคิดว่าเป็นแมวที่ติดอยู่บนฝ้าและหาทางลงไม่ได้ จึงไปหยิบบันไดมาปีนขึ้นไปดู
แต่พอเปิดแผ่นฝ้าออกแล้วส่องไฟฉายดูก็ต้องตกใจแทบตกลงจากบันได เมื่อพบชายคนหนึ่งกำลังหมอบซ่อนตัวอยู่บนฝ้าเพดาน หลังจากตั้งสติได้จึงรีบตะโกนขอความช่วยเหลือจากเพื่อนบ้าน และรีบโทรศัพท์แจ้งตำรวจ แต่คนร้ายอาศัยจังหวะนี้กระโดดลงมาจากฝ้า แล้วคว้าเอาเสื้อของตนมาสวมใส่ก่อนวิ่งหนีไปอย่างรวดเร็ว โดยทิ้งเสื้อยืดแขนยาวของคนร้ายเอาไว้ให้ดูต่างหน้า ขณะที่ทรัพย์สินต่างๆ ยังอยู่ครบดี
ในเวลาต่อมา เจ้าหน้าที่ตำรวจได้ทำการตรวจสอบรอบๆ บ้าน พบว่าหน้าต่างห้องนอนถูกเปิดทิ้งไว้ ส่วนทรัพย์สินได้ไปเพียงเสื้อตัวเดียวเท่านั้น อย่างไรก็ตาม เจ้าหน้าที่ตำรวจชุดสืบสวนจะได้ลงพื้นที่ติดตามจับกุมตัวคนร้ายมาดำเนินคดีต่อไป