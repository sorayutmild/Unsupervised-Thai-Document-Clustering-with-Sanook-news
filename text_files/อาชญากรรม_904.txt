จากเหตุการณ์โต้เถียงเรื่องเงิน1.80บาท ที่เติมแก๊สเกินแล้วลูกค้าไม่ยอมจ่าย ยัวะชักปืนกระหน่ำยิงไม่ยั้ง ล่าสุด เมื่อเวลา 11.00น. ของวันที่ 22 ส.ค. นายฤทธิ์ ปรีดาธรรม หรือ เคน  อายุ 37 ปี อยู่บ้านเลขที่ 19 / 21  หมู่ 10  ต.พลวง อ.เขาคิชฌกูฏ จ.จันทบุรี พร้อมกับทนายได้เข้ามอบตัวกับตำรวจ หลังก่อเหตุใช้อาวุธปืนขนาด .38 ยิง พ.ต.ท.พลังพล ภักดี อายุ 62 ปี อดีตสารวัตรโรงพักแห่งหนึ่งใน จ.บุรีรัมย์ เสียชีวิตภายในปั้มจำหน่ายแก๊สแอลพีจี หน้าตลาดกลางเทศบาลมะขามเมืองใหม่ อ.มะขาม จ.จันทบุรี เมื่อ 22.00 น. วันที่ 21 ส.ค.ที่ผ่านมา
สาเหตุเนื่องจากผู้ตายไม่ยอมจ่ายเงินส่วนเกินจากการเติมแก๊สจำนวน 1 บาท 80 สตางค์  โดยผู้ตายอ้างว่าได้บอกให้นายฤทธิ์เติมแก๊สแค่ 600 บาท จึงเกิดการโต้เถียงกันอย่างรุนแรง ก่อนที่ นายฤทธิ์จะชักอาวุธปืนที่อยู่ในกระเป๋าเก็บเงินออกมากระหน่ำยิงจนล้มลงเสียชีวิตและได้หลบหนีไป ส่วนอาวุธปืนที่ใช้ในการก่อเหตุ เป็นของทางปั้มที่ให้กับพนักงานถือเงิน ในตอนกลางคืน ติดตัวไว้หากมีเหตุการณ์ฉุกเฉิน
อย่างไรก็ตามจากการสืบค้นประวัติผู้ตายทราบว่ามีอาชีพเป็นพนักงานบริษัทไฟแนนช์ไม่ใช่นายตำรวจยศ "พ.ต.ท."ตามที่เป็นข่าวแต่อย่างใด
 
