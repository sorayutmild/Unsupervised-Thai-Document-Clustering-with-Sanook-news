อดีตจอมเตะทีมชาติ วิว เยาวภา บุรพลชัย หมั้นแฟนหนุ่มไกด์ทัวร์อย่างชื่นมื่น
(18 ก.ค.) วิว เยาวภา บุรพลชัย เจ้าของเหรียญทองแดง เทควันโดโอลิมปิกเกมส์ เอเธนส์เกมส์2004 เข้าพิธีหมั้นกับแฟนหนุ่มไกด์ทัวร์ ตาว เกรียงไกร เพิ่มทวี ที่บ้านของวิวย่านวัชรพลเมื่อเช้านี้ โดยสินสอดทองหมั้น ประกอบด้วย เงินสด แหวนเพชร สร้อยคอและสร้อยข้อมือทองคำ
บรรยากาศภายในงานเป็นไปอย่างชื่นมื่น มีญาติผู้ใหญ่ของทั้งสองฝ่าย และเพื่อนสนิทเข้าร่วมพิธีแบบแน่นขนัดและร่วมแสดงความยินดีอย่างเป็นกันเอง
น้องวิว เยาวภา อดีตนักเทควันโดทีมชาติ กล่าวว่า รู้สึกดีใจและยินดีมากที่ญาติพี่น้องและเพื่อนๆทุกคนต่างมาช่วยงานกันอย่างเต็มที่ และอยากจะพักผ่อนก่อน แต่ก็วางโปรแกรมลงเก็บข้อมูลสถานที่ท่องเที่ยวในประเทศเพื่อวางแผนการทำธุรกิจบริษัทท่องเที่ยวที่ทำร่วมกัน
อดีตจอมเตะทีมชาติ กล่าวต่อว่า แฟนหนุ่มเป็นคนนิสัยดี ดูแลเอาใจใส่ทุกอย่าง และคบหาดูใจกันเป็นเวลากว่า 1 ปี ส่วนเรื่องกีฬาทางครอบครัวยังคงสนับสนุน
ทั้งนี้ ทางครอบครัวจะขอพระราชทานน้ำสังข์ในงานแต่งที่คาดว่าจะจัดขึ้นในปีหน้าอีกด้วย และจะจัดงานฉลองงานแต่งงานที่จังหวัดกาญจนบุรี
 