ทุกวันนี้พวกเราหลายต่อหลายคนฝันอยากที่จะสะดวกสบายในการเดินทาง แม้ในความเป็นจริงในสภาวะสังคมเมืองปัจจุบัน การเดินทางโดยรถสาธารณะนั้นต้องยอมรับว่าปลอดภัยกว่าแต่อาจจะไม่สามารถตอบโจทย์ได้ โดยเฉพาะอย่างยิ่งความสะดวกสบาย ที่นับเป็นเรื่องสำคัญที่ทำให้หลายคนใฝ่ที่อยากจะมีรถยนต์เป็นของตัวเอง 
ที่ผ่านมาเรากล่าวถึงกระบวนการซื้อรถไปเป็นจำนวนมาก โดยเฉพาะอาชีพเซลล์ขายรถยนต์ที่เราคุ้นเคย ซึ่งคนเหล่านี้มีลูกล่อลูกชนต่างๆมากมายที่เราอาจจะรู้ไม่เท่าทัน แต่เราก็ไม่ได้มีเจตนาโจมตีอาชีพที่ทำมาหากินโดยสุจริตว่าไม่ดี แต่ต้องยอมรับว่ามีคนไม่ดีอยู่ในหมู่คนดีปัญหามันก็ย่อมมีตามมา

หลากเรื่องที่คุณน่ารู้ไว้เกี่ยวกับการซื้อรถยนต์นั้นความจริงแล้วยังมีอีกมากมายและวันนี้ถ้าคุณมีความตั้งใจจริงในการหาคู่ใจคันใหม่มาเคียงข้าง เรามีข้อแนะนำกับ 7 กฏที่ห้ามพลาดเมื่อคุณคิดที่จะซื้อรถยนต์ จะมีอะไรบ้างนั้นไปดูกันเลย

 ข้อที่ 1 หาข้อมูลมากที่สุดเท่าที่จะทำได้ 
 
ในข้อแรกนั้นเราถือว่าเรื่องนี้เป็นเรื่องสำคัญที่สุดในการซื้อรถ เพราะเปรียบเหมือนการเตรียมการให้รู้เท่าทันกับเซลล์ขายรถ ซึ่งจะมีข้อมูลในเชิงลึกมากกว่าเรา สิ่งที่สำคัญไปยิ่งกว่าการมองหารถสักคันคือการรู้จักรถยนต์คันที่เรากำลังจะซื้อว่ามันมีคุณสมบัติอะไรบ้าง ราคาเท่าไร พร้อมเปรียบเทียบความคุ้มค่าระหว่างยี่ห้ออื่น พยายามตีลงมาว่าคุ้มหรือไม่ หาเหตุผลให้กับตัวเองก่อนตัดสินใจ แต่ถ้าคุณเป็นคนที่ยังไม่ได้ตัดสินใจให้ดูวัตถุประสงค์ตัวเองก่อนว่า ใ้ช้เพื่ออะไรบ้างและแบบไหนเหมาะกับความเป็นคุณ
 
ข้อที่ 2 จงอดทน 
คนจำนวนมากมักไม่มีความอดทนในการซื้อรถ ซึ่งในความหมายของความอดทนนี้ไม่ได้หมายถึงการอดทนรอรถคันใหม่ ทว่าคือการอดทนในการเลือกรถที่ดีที่สุด โดยเฉพาะเมื่อบางครั้งการอดทนมีค่าเท่ากับรถรุ่นใหม่ล่าสุด ดังนั้น หากจะซื้อรถอย่างชาญฉลาดจำไว้ว่า ความอดทนคือเรื่องหนึ่งที่สำคัญ ติดตามข่าวสารให้ดีๆ
 
 ข้อที่ 3 ซื้อรถที่โชว์รูมใกล้บ้าน 
การซื้อรถนั้นในความจริงที่ถูกที่สุดคือควรซื้อรถใกล้บ้านเพื่อให้ได้รับการดูแลเป็นประจำอย่างดีที่สุด แม้ความเป็นจริงในการซื้อรถเราไม่ปฏิเสธว่าโชว์รูมแต่ละแห่งมีข้อเสนอที่ต่างกัน ทว่าทั้งหมดนั้นก็มีการกำหนดราคากลางมาหรือที่เรียกว่า Margin จากค่ายรถยนต์เพื่อให้เกิดการแข่งขันเท่าเทียมกัน ดังนั้นส่วนที่เหลือก็เป็นการนำเสนอของเซลล์ และข้อเสนอเรื่องของแถม แต่ทั้งหมดนั้นก็อยู่บนพื้นฐานที่ว่าไม่สามารถให้ได้มากกว่า Margin

ข้อที่ 4 อย่าซื้อถ้าไม่ได้ลองขับ 
หลายครั้งที่เราพบว่าคนจำนวนมากซื้อรถแล้วกลับขายทิ้งในเวลาไม่นานด้วยสาเหตุที่ว่า รถคันนั้นไม่สามารถตอบสนองการใช้งานได้อย่างที่คาดหวัง สาเหตุนี้นับเป็นเรื่องที่สำคัญที่คุณจะต้องทำความเข้าใจและพิจารณาให้ดี และทางที่ดีที่สุดคือลองขับรถคันนั้นที่คุณอยากได้
ปัจจุบันทุกโชว์รูมนั้นเปิดให้ลูกค้าสามารถทดลองขับรถคันใหม่ได้ก่อนที่จะจับจองเป็นเจ้าของอย่าไปกลัวในความเสี่ยงให้คุณลองขับทันทีถ้ามีโอกาส เพราะนี่ถือเป็นการรู้จักตัวตนที่แท้จริงของรถยนต์ที่คุณกำลังอยากจะเป็นเจ้าของ
 
 ข้อที่ 5 ต่อรองอย่างมีสติ 
ในการซื้อขายของทุกอย่างนั้นการต่อรองถือว่ามีบทบาทสำคัญในการกำหนดราคา รถยนต์ก็เช่นกัน และถ้าคุณกำลังคิดจะซื้อรถพยายามเจรจาต่อรอง โดยอยู่บนพื้นฐานความพยายามอย่าต่อรองมากเกินไปหรือ ไม่ต่อรองเลย แต่ใช้เหตุผลคุยกับเซลล์ทั้งในเรื่องราคา ของแถม และอื่นๆที่คุณต้องการ โดยหากเซลล์ยืนกรานไม่ได้ให้พยายามต่อไปเรื่อยๆ จนกว่าจะได้เว้นแต่ถ้าไม่ได้จริงๆ ลองมองว่ามันเยอะไปหรือเปล่า สำหรับรถในระดับราคาที่คุณกำลังซื้อ

ยิ่งกรณีที่คุณกำลังจะเทิร์นรถคันใหม่นั้นจำไว้ว่า อย่ารีบบอกเซลล์ว่าจะขายรถเพราะจะมีแต่ผลเสียตามมา ทั้งการกดราคาของคุณหรือจะเป็นข้อเสนอที่จะไม่มากมายนัก ดังนั้นจึงอย่าเร่งรีบให้บอกตอนเซลล์ตกลงยอมรับในข้อเสนอหรือคุณจองรถแล้ว ทุกอย่างจะเปลี่ยนให้คุณถือไพ่เหนือกว่า
 
 ข้อ 6 มองดีๆข้อเสนอไฟแนนซ์
เรารู้ว่าปัจจุบันน้อยคนนักที่จะซื้อรถยนต์ด้วยเงินสด และที่เข้ามาเกี่ยวข้องนั้นก็เป็นบรรดาสถาบันการเงินต่างๆมากมาย เราหลายคนอยากที่เป็นเจ้าของรถโดยใช้เงินให้น้อยที่สุดตอนเริ่มเป็นเจ้าของ แต่นั้นก็จะทำให้คุณชีช้ำได้ในภายหลังด้วยดอกเบี้ยแสนแพง ดังนั้นจำไว้ว่าให้ดูให้ดี ทั้งเรทเงินดาวน์และดอกเบี้ยในการผ่อน บางครั้งต่างกันนิดหน่อยแต่คำนวนจริงหลายบาทอยู่

 ข้อ7 ค่าใช้จ่ายแฝงเรื่องนี้ที่ห้ามลืม 
 
การซื้อรถหลายครั้งมีค่าใช้จ่ายแฝงพ่วงมาด้วยลองมองให้ดีเพราะมันเป็นเรื่องสำคัญ ค่าจดทะเบียนเอยมัดจำป้าย หรือกระทั่งค่าอื่นๆอีกจิปาถะที่ทำให้คุณได้รถมานั้นพยายามทำให้มันน้อยที่สุดเท่าที่จะทำได้  ที่สำคัญค่าประกันภัยที่จะโดนบังคับอยู่แล้ว ยังไงลองมองหาวิธีลดค่าใช้จ่ายเหล่านี้ลงบ้างก็น่าจะดี
7 กฏเหล็กนี้ถือเป็นเรื่องสำคัญในการซื้อรถ ที่เราอยากจะแนะนำเพื่อนๆ ผู้ที่กำลังมองหารถยนต์ทั้งรถเก่าใหม่และมือสองว่า ควรจะเก็บไปคิดมากๆ ยิ่งใครที่กำลังจะซื้อรถใหม่ป้ายแดงยิ่งต้องคิดให้ดีตัดสินใจให้หนักไม่ใช่ไม่อยากให้สบายแต่บางครั้งมันยังไม่ถึงเวลาที่เราจะมีรถยนต์เป็นของตัวเอง
 