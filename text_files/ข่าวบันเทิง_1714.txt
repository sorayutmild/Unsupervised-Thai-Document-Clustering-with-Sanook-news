คงต้องขออนุญาตใช้คำว่า "เกือบจำแทบไม่ได้" สำหรับนักแสดงสาวรุ่นใหญ่ "แอ๊ว อำภา ภูษิต" ที่โผล่รับงานอีเว้นท์พร้อมกับใบหน้าที่ดูเปลี่ยนไปอย่างเห็นได้ชัดจากอาการบวมผิดปกติ จนทำให้หลายคนพากันสงสัยว่าเจ้าตัวแอบไปขึ้นเขียงให้คุณหมอช่วยจิ้มหน้าเพื่อรักษาความสวยความสดมาหรือเปล่า!? ซึ่งหลังจากจบงาน "แอ๊ว อำภา" ก็ได้ถือโอกาสออกมาเคลียร์แบบชัด ๆ ถึงอาการหน้าบวมดังกล่าวให้เราฟังว่า...
"ต้องจำไว้เลยนะคะทุกคน เพราะว่าเมื่อเดือนก่อนเกิดอุบัติเหตุ เปิดประตูรถและก้มลงไปเพื่อไปเอากระเป๋าอีกเบาะหนึ่ง แต่ปรากฏว่าหัวดันฟาดไปกับขอบประตูรถ บวมเลย (ชี้หน้าผาก) และหลังจากนั้นก็อาเจียนมาตลอด จนไม่สามารถทำงานได้ สุดท้ายต้องไปนอนโรงพยาบาล 7 วัน เพราะหน้าบวมมาก ๆ บวมจนน่าเกลียด ซึ่งคุณหมอก็ช่วยทำให้แฟบลง"
ไม่ได้เกี่ยวว่าเราไปฉีดโบท็อกซ์หรือจิ้มอะไรมาแล้วทำให้หน้าบวมใช่ไหม ?"ไม่ใช่ค่ะ แต่มันเป็นอาการแพ้จนบวม คุณหมอก็เลยช่วยฉีดยาลดบวมเพื่อให้หน้ามันยุบลง ถ้าสังเกตวันนี้มันก็ยังบวมอยู่เลย ไม่ได้ไปทำศัลยกรรมอะไรแน่นอน เพราะมันบวมขนาดนี้มีแต่อยากจะเอาลง"
สรุปก็คืออุบัติเหตุหัวฟาดก็คือสาเหตุที่ทำให้หน้าบวม ?"ถูกต้องค่ะ อยากให้ทุกคนระวังให้ดีเพราะมันเป็นผลพวงจากการที่เราเอาหัวไปฟาดกับรถ ตอนนี้หน้าบวมมาก ยาก็แพ้อุตลุดไปหมด ดังนั้นต้องระวังให้ดี"
คุณหมอได้บอกไหมว่าเราไปกระแทกโดนส่วนไหนหน้าถึงบวมได้ขนาดนี้ ?"หมอวิเคราะห์ไม่ออกค่ะ หมอรู้แต่ว่าแพ้น้ำเกลือ แพ้ทุกอย่าง แต่ถามว่าน่าเกลียดไหมคือถ้าเราไม่ใช่นักแสดงมันก็ไม่น่าเกลียดหรอก แต่ว่าตอนนี้เราเป็นนักแสดงไง ดังนั้นเลยทำให้แคร์มากค่ะ และสิ่งเดียวที่ทำได้คือฉีดให้มันยุบลง (ยิ้ม)"
อัพเดทเรื่องหัวใจสักนิดนึงตอนนี้เป็นยังไงบ้าง ?"หัวใจยังดีค่ะ โทรคุยกันทั้งวันทั้งคืนเลย (หัวเราะ) แต่มีแพลนไว้แล้วนะว่าช่วงปีใหม่นี้จะเบรกงานสัก 1-2 เดือน บินไปอยู่กับเขาที่เมืองนอก แล้วค่อยกลับมาเริ่มทำงานอีกครั้ง"
ตอนนี้ความคืบหน้าเรื่องการจดทะเบียนสมรสวางแผนไปถึงไหนแล้ว ?"ก็ทริปนี่ละค่ะไปจดแน่นอน แต่ยังไม่รู้เลยว่าจะไปจดกันที่ประเทศไหน อาจจะเป็นสวีเดนหรือนอร์เวย์ก็ได้ (ยิ้ม)"
หลังจากจดทะเบียนแล้วตั้งใจจะไปอยู่กับแฟนเลยหรือว่าทำงานในวงการไปก่อน ?"ก็จะเล่นละครไปจนกว่าจะไม่มีใครจ้างนั่นแหละ และเมื่อถึงตอนนั้นก็คิดว่าอาจจะไปเปิดร้านอาหารไทยที่ประเทศสวีเดนกับแฟน"
พอจดทะเบียนแล้วตั้งใจจะเปลี่ยนนามสกุลเลยไหม ?"เรื่องนี้ต้องถามแฟนค่ะ เพราะถ้าไม่ใช้ของเขาก็ใช้ของเรา เอาไว้ค่อยไปตกลงกันอีกที"
ปกติเจอหน้ากันบ่อยแค่ไหน เพราะเท่าที่ฟังดูเหมือนงานยุ่งทั้งคู่ แถมอยู่กันคนละประเทศ ?"ปีละ 3 เดือนค่ะ (ยิ้ม) แต่ว่าเราไม่ได้ขาดกันนะ เพราะอย่างที่บอกตอนแรกเราโทรคุยกันโทรหากันทั้งวันทั้งคืน"
กลัวไหมว่าเรื่องระยะทางจะส่งผลกับการใช้ชีวิตคู่ในอนาคต ?"ไม่กลัวเลยค่ะ เพราะเราโทรหากันตลอด แต่โทรฟรีนะโทรหากันผ่านโปรแกรม โทรศัพท์เสียเป็นเครื่อง ๆ (หัวเราะ)"
นอกจากจดทะเบียนแล้วตั้งใจจะมีพิธีแต่งงานด้วยไหม ?"สำหรับพี่ไม่ได้ซีเรียสอะไรขนาดนั้นค่ะ เพราะว่าแค่จดทะเบียนมันก็มากแล้ว แต่ว่าสำหรับตัวแฟนเขาก็อยากให้มี"