ใครๆ ก็อยากมีหน้าท้องแบนราบ ไร้พุง สร้างซิกแพ็คเป็นก้อนๆ ให้สาวๆ หนุ่มๆ หลงใหล แต่ทำไม พญ.ธิดากานต์ รุจิพัฒนกุล (หมอผิง) ถึงออกโรงเตือนหนุ่มสาวให้หลีกเลี่ยงการออกกำลังกายด้วยท่า “ซิทอัพ” Sanook! Health พามาดูเหตุผลที่แท้จริงกันค่ะ
 
5 เหตุผลทำไมคุณถึงควรหยุด ซิทอัพ
 
1. ซิทอัพ ทำร้ายกระดูก
ท่าซิทอัพ เสี่ยงต่อการทำร้ายกระดูกหลัง กระดูกคอ และส่วนของบั้นเอวที่ถูกดึงรั้ง และเกร็งฝืนธรรมชาติ หากทำท่าซิทอัพแล้วต้องเกร็งหลังอยู่เป็นประจำ อาจส่งผลเสียต่อกระดูกหลังและส่วนต่างๆ ที่เกี่ยวข้องในระยะยาวได้
 
2. ซิทอัพ กระชับผิดส่วน
แทนที่เราจะใช้กล้ามเนื้อหน้าท้องมากขึ้น แต่การซิทอัพ (โดยเฉพาะแบบงอเข่า) กลับทำให้เราใช้กล้ามเนื้อหลังส่วนล่างมากกว่าจะเป็นหน้าท้อง หากซิทอัพไม่ถูกวิธีก็อาจทำให้เกิดอาการบาดเจ็บที่ส่วนหลังได้อีกต่างหาก
 
3. ซิทอัพ ได้แค่เฉพาะส่วน
ส่วนที่จะทำให้ได้รูปตึงกระชับ และสร้างมัดกล้ามนั้น สำหรับท่าซิทอัพจะทำได้แค่ช่วงกล้ามเนื้อท้องส่วนกลาง ในขณะที่ส่วนอื่นๆ ของลำตัว ต้องใช้ท่าอื่นๆ เป็นตัวช่วย ดังนั้นท่าอื่นๆ อย่างท่าแพลงค์ จะทำให้กล้ามเนื้อหลายส่วนหลายมัดทำงานร่วมกันได้ดีกว่า และเห็นผลในการสร้างความแข็งแกร่งให้กับช่วงลำตัวได้ดีกว่า นอกจากนี้ยังช่วยสร้างกล้ามเนื้อแขนไปด้วยในเวลาเดียวกัน
 
4. ซิทอัพอย่างเดียว ช่วยลดไขมันยังไม่ได้
ถ้ามัวแต่ซิทอัพ แต่ไม่ออกกำลังกายในแบบอื่นๆ ควบคู่ไปด้วย เช่น วิ่ง ว่ายน้ำ จักรยาน หรือออกกำลังกายในท่าทางอื่นๆ ร่างกายก็ยังจะมีไขมันปกคลุมอยู่ กล้ามเนื้อท้องสวยๆ ก็ยังไม่ออกมาปรากฏให้เห็นง่ายๆ แน่นอน
 
5. ซิทอัพ แต่ไม่กินคลีน กล้ามเนื้อก็ไม่มา
นอกจากเราจะช่วยบิ๊วกล้ามเนื้อจากการออกกำลังกายแล้ว ก็ต้องบิ๊วขึ้นมาจากภายในผ่านการทานอาหารที่มีประโยชน์ด้วย เช่น โปรตีนดีจากปลา ไข่ เนื้อสัตว์ไม่มีหนัง ผักผลไม้ ธัญพืชที่มีน้ำตาลน้อย กากใยสูง แป้งเชิงซ้อนจากข้าวกล้อง ขนมปังโฮลวีต เลี่ยงไขมันทรานส์จากขนมกรุบกรอบ มาการีน คุกกี้ ของทอดต่างๆ และลดแอลกอฮอล์ บุหรี่ด้วย
 
ถ้าไม่ให้ ซิทอัพ แล้วต้องออกกำลังกายท่าไหน ถึงจะลดหน้าท้องได้
Sanook! Health ขอแนะนำว่า ยังมีหลายท่าที่น่าสนใจเลยค่ะ รับรองว่าไม่ทำให้ปวดหลัง ปวดคอ เหมือนท่าซิทอัพแน่ๆ ลองดูจากคลิปตัวอย่างนี้ที่มีท่าออกกำลังกายง่ายๆ ที่ช่วยกระชับหน้าท้องถึง 7 ท่าด้วยกัน แต่ละท่าก็ไม่ยากด้วย ลองดูนะคะ
 
