(31 พ.ค.) ตำรวจบุกรวบ พ่อเลี้ยงขืนใจเด็กหญิงวัย 12 ปี ได้แล้ว คุมตัวพร้อมแม่แท้ๆ ที่รู้เห็นเป็นใจ หลังหนีขึ้นฝั่งไปอยู่ อ.ท่าศาลา คุมตัวกลับเกาะสมุย สอบสวนเครียด
จากกรณีข่าวพ่อเลี้ยงกระทำชำเรา เด็กหญิงอายุ 12 ปี ในพื้ทนที่ อ.เกาะสมุย จ.สุราษฎร์ธานี โดยที่ผู้เป็นแม่และยายรู้เห็นเป็นใจด้วย รวมทั้งถูกทำร้ายทารุณด้วยการใช้น้ำร้อนเทราดใช้ตัว จนได้รับบาดเจ็บ กระทั่งพ่อแท้ๆ ของเด็กหญิงรู้เรื่อง จึงนำเอาเรื่องดังกล่าวไปแจ้งความกับ สภ.เกาะสมุย ล่าสุดเจ้าหน้าที่สามารถจับกุมตัวผู้ก่อเหตุได้แล้ว
พ.ต.อ.ไพฑูรย์ กระจะจ่าง ผกก.สภ.เกาะสมุย จ.สุราษฎร์ธานี เปิดเผยว่า เมื่อช่วงเที่ยงวันที่ผ่านมา ได้ประสานงานกับ สภ.ท่าศาลา จ.นครศรีธรรมราช ร่วมกันจับกุม นายบอย (นามสมมติ) อายุ 26 ปี และ นางฝน (นามสมมติ) อายุ 36 ปี พ่อเลี้ยงและแม่ของเด็กหญิงอายุ 12 ปี ตามหมายจับคดีกระทำชำเราเด็กและเป็นผู้สนับสนุนให้กระทำชำเราเด็ก
จากรายงานเบื้องต้นพบว่า ทั้งคู่ได้มาพักอาศัยอยู่บ้านพ่อแม่ของนายเอก ที่ อ.ท่าศาลา หลังจากที่เก็บข้าวของหลบหนีมาจากเกาะสมุย หลังจากที่กรณีดังกล่าวกลายเป็นข่าวฉาว ขณะนี้กำลังนำตัวกลับไปดำเนินคดีที่เกาะสมุย พร้อมกับนำตัวสอบสวนอย่างละเอียดอีกครั้ง ก่อนจะมีการแถลงข่าวต่อไป
ขณะที่เด็กหญิงอายุ 12 ปี ยังอยู่ในความดูแลของเจ้าหน้าที่และพ่อแท้ๆ หลังจากมีข้อมูลจากคำให้การของเด็กว่า ยายแท้ๆ ก็มีส่วนรู้เห็นเป็นใจกับกรณีที่เกิดขึ้น โดยสั่งให้แม่ของเด็กย้ายไปนอนที่ห้องตัวเอง ก่อนจะปล่อยให้หลานที่ถูกมอมเบียร์หลับนอนอยู่ในห้องเดียวกับพ่อเลีย้ง จนเกิดเหตุล่วงละเมิดทางเพศดังกล่าว