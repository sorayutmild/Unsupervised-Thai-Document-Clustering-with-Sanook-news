ด่วน! ทอยทอย ธนภัทร พระเอกซีรีส์ดัง ทะเลาะแฟนสาว ยื้อแย่งมีดปักอกฝ่ายหญิงดับคาบ้าน พบบาดแผลทั่วร่างกว่า 20 แผล
(6 ส.ค.64) เมื่อเวลา 01.30 น. ร.ต.ท.ปฎิญญา จิรันดอน รองสว.(สอบสวน) สน.คันนายาว รับแจ้งเหตุหญิงถูกมีดแทงเสียชีวิต ที่บ้านพักหลังหนึ่ง ถ.เลียบคลอง 2 แขวงบางชัน เขตคลองสามวา กทม. 
ที่เกิดเหตุเป็นทาวน์โฮม 2 ชั้น ที่ห้องนอนชั้น 2 พบร่าง น.ส.พิม อายุ 25 ปี นอนหงายอยู่ข้างเตียงนอน พบมีแผลกว่า 20 จุดตามร่างกาย ส่วนผู้ก่อเหตุเป็นแฟนหนุ่มของผู้เสียชีวิตคือ นายธนภัทร หรือ ทอยทอย อายุ 21 ปี นักแสดงหนุ่มในละครซีรีส์ทางช่องทีวีดังช่องหนึ่ง กำลังยืนรอมอบตัวกับตำรวจด้วยสีหน้าตื่นตกใจ โดยข้างลำตัวพบมีดปอกผลไม้ ปลายแหลมความยาวประมาณ 5 นิ้ว ตกอยู่ เจ้าหน้าที่จึงเก็บไว้เป็นหลักฐาน
จากการสอบสวนนายธนภัทร ให้การว่า ก่อนเกิดเหตุตนกับแฟนสาว นั่งดื่มเบียร์กันอยู่ที่ห้องด้านล่าง กระทั่งช่วงเวลา 22.00 น.ตนกับแฟนสาวก็ได้ขึ้นห้องนอน สักครู่ก็เกิดมีปากเสียงทะเลาะกันเรื่องที่ตนต้องทำงานในวงการบันเทิง ก่อนที่แฟนสาวจะพูดขึ้นมาในทำนองว่าให้ตนเก็บของออกไปจากบ้าน จากนั้นตนจึงได้เก็บสิ่งของเครื่องใช้ส่วนตัว แต่แฟนสาวก็ยังไม่หยุดพูดก่อนเดินลงชั้นล่างไปหยิบมีดปอกผลไม้ที่ห้องครัวแล้วกลับเดินขึ้นมาที่ห้องนอน จากนั้นก็มีปากเสียงกันรุนแรงมีการยื้อแย่งมีดกัน จึงเป็นเหตุให้แฟนสาวถูกแทงเข้าที่หน้าอกหลายครั้งจนเสียชีวิต
เบื้องต้น เจ้าหน้าที่ตำรวจยังไม่เชื่อคำให้การของนายธนภัทร ซึ่งหลังจากนี้จะทำการสอบปากคำอย่างละเอียดอีกครั้ง ก่อนแจ้งดำเนินคดีตามกฎหมาย ส่วนร่างของน.ส.พิม ส่งไปชันสูตรศพที่ รพ.ตำรวจ ก่อนติดต่อให้ญาติมารับไปบำเพ็ญกุศลต่อไป
มีรายงานว่า ในเฟซบุ๊กของผู้ตาย ซึ่งมีผู้ติดตามประมาณ 4,935 คน ได้โพสต์ใบรับรองแพทย์เป็นโรคซึมเศร้า เมื่อปี 2562 โดยระบุด้วยว่า ส่วนหนึ่งจากการที่โดนทำร้ายจากคนที่รัก ทั้งอดีตจนถึงปัจจุบัน เป็นจุดเริ่มต้นในการป่วยซึมเศร้าและไบโพลาร์ มาเป็นเวลานานกว่า 2 ปี
