ในยุคที่ “โทรศัพท์มือถือ” หรือ “มือถือ” เปรียบเสมือนอวัยวะชิ้นที่ 33 ของร่างกาย ที่ไม่อาจขาดหายไปจากชีวิตได้ แต่หากจู่ๆ มือถือของคุณเกิดหล่นหายหรือถูกขโมยไป จะสามารถตามหามือถือได้อย่างไรบ้าง หรือมีวิธีป้องกันเบื้องต้นแบบใดที่คุณลงมือทำได้ตอนนี้เลย ถ้าอยากรู้ไปดูกันเลย
วิธีป้องกันเบื้องต้น  
ลงทะเบียนเป็นเจ้าของเครื่อง
ทุกครั้งที่คุณซื้อมือถือใหม่ เมื่อเปิดเครื่องครั้งแรก ระบบจะขอให้คุณกรอกเพื่อตั้งค่ามากมาย และหนึ่งในนั้น คือ “การลงทะเบียน” หรือ “ลงชื่อเข้าใช้ด้วยอีเมลและรหัสผ่าน” เพื่อเข้าถึงบริการและสิทธิประโยชน์ต่างๆ ของอุปกรณ์มือถือที่เป็นเรื่องส่วนบุคคลเฉพาะคุณ หรืออาจเรียกว่า เป็น “การลงทะเบียนเป็นเจ้าของเครื่อง” นั่นเอง
ล็อกหน้าจอมือถือ
สำหรับการตั้งค่าเพื่อล็อกหน้าจอมือถือ เป็นหนึ่งในวิธีป้องกันการใช้งานมือถือของคุณโดยไม่ได้รับอนุญาต ทั้งยังเป็นการปกป้องข้อมูลส่วนตัวของคุณ รวมถึงยังสามารถถ่วงเวลาผู้ไม่หวังดีในการลบข้อมูลหรือล้างเครื่อง โดยปัจจุบันมือถือมีระบบการล็อกหน้าจอให้คุณเลือกใช้งานตามความถนัด ดังนี้

รูปแบบการวาดเส้น หรือ Pattern
การตั้งรหัส PIN (เป็นการใส่ตัวเลข จำนวน 4-6 ตัว) หรือตั้งรหัสผ่านเป็นตัวอักษร
การสแกน อาทิ สแกนนิ้ว หรือใบหน้า เป็นต้น

เปิดใช้งานระบบ GPS หรือ Location Service
การเปิดใช้งาน GPS หรือ Location Service ในปัจจุบันไม่ได้มีผลให้แบตเตอรี่หมดเร็วอย่างที่ผ่านมา เนื่องจากมือถือรุ่นใหม่ๆ ได้มีการออกแบบให้ประหยัดพลังงานและสามารถปิดการทำงาน GPS หรือ Location Service แบบอัตโนมัติเมื่อไม่ได้ใช้งาน
ฉะนั้น เพื่อให้คุณสามารถตามหามือถือเมื่อมันหายไป การเปิดใช้งาน GPS หรือ Location Service แม้เป็นระยะเวลาสั้นๆ ในบางช่วง ก็ช่วยให้การตามหามือถือนั้นง่ายขึ้น
จดข้อมูลสำคัญเกี่ยวกับมือถือ
ขอให้คุณจดข้อมูลสำคัญเกี่ยวกับมือถือไว้ อาทิ รุ่น, ยี่ห้อ, Serial Number และ IMEI Number (กด *#06# หน้าจอมือถือ) เพื่อเก็บไว้เป็นหลักฐานข้อมูลต่างๆ ในการแจ้งความ หรือติดตามหามือถือเมื่อมันหายไป
ติดตั้งแอปพลิเคชันที่ช่วยตามหา
เมื่อมือถือหายไป เจ้าแอปพลิเคชันที่เกี่ยวกับระบบการค้นหามือถือ จะช่วยในการระบุตำแหน่งมือถือ โดยแอปฯ ในมือถือแต่ละระบบ มีดังนี้

ระบบ iOS ใช้แอปฯ Find My iPhone
ระบบ Android ใช้แอปฯ Android Device Manager

สำหรับมือถือของ Samsung ใช้แอปฯ Find My Mobile ในการค้นหาโดยเฉพาะ
วิธีการตามหามือถือ  
ระบบ Android
วิธีการค้นหามือถือที่ใช้ระบบปฏิบัติการ Android นั้น ก็ไม่ยากแค่เครื่องของคุณอยู่ใน 3 เงื่อนไข คือ ล็อกรหัสผ่าน เชื่อมต่ออินเทอร์เน็ต และเปิด GPS ไว้เท่านั้น เมื่อรู้ตัวว่า มือถือหาย ให้รีบเช็กตำแหน่งมือถือล่าสุด ดังนี้

ให้คุณยืมมือถือระบบ Android ของเพื่อน และใช้แอปฯ ที่มีชื่อว่า “Android Device Manager” หรือเปิดคอมพิวเตอร์เข้าเว็บไซต์ www.google.com/android/devicemanager


กรอก Google Account และรหัสผ่าน ซึ่งก็คือ อีเมลที่คุณลงทะเบียนเป็นเจ้าของเครื่องไว้ หลังจากนั้น แอปฯ และเว็บไซต์จะเริ่มค้นหาตำแหน่งมือถือให้ทันที


หากเงื่อนไขทั้งหมดถูกต้อง ระบบจะแสดงตำแหน่งปัจจุบันของมือถือ


สามารถใช้ตัวเลือก Play Sound เพื่อให้มือถือส่งเสียงดัง (กรณีทำหล่นหาย) หรือเลือก Lock เพื่อล็อกทุกอย่าง และเลือก Erase เพื่อลบข้อมูลทั้งหมดในเครื่อง

 ระบบ iOS

หากมือถือของคุณมีการล็อกรหัสผ่าน เชื่อมต่ออินเทอร์เน็ต มีการเปิด Location service และติดตั้งแอปฯ “Find My iPhone” ไว้ ให้ยืมมือถือของเพื่อนแล้ว เปิดใช้แอปฯ ดังกล่าว หรือเปิดคอมพิวเตอร์เข้าเว็บไซต์ www.icloud.com


กรอก Apple ID และรหัสผ่าน ซึ่งก็คือ อีเมลที่คุณลงทะเบียนเป็นเจ้าของเครื่อง


เมื่อเข้าแอปฯ ได้ ก็จะเริ่มค้นหาตำแหน่งให้ทันที หากเข้าผ่านเว็บไซต์ให้เลือกเมนู Find iPhone ทั้งนี้ หากเงื่อนไขทั้งหมดถูกต้องแล้ว ระบบจะแสดงตำแหน่งปัจจุบันของ iPhone (รวมถึง iPad)

อย่างไรก็ดี ถ้ามือถือไม่ได้เชื่อมต่ออินเทอร์เน็ตไว้ ระบบติดตามมือถือหายของทั้ง Android และ iOS จะแสดงได้แค่ตำแหน่งล่าสุดเท่านั้น
และไม่ว่าคุณจะมีวิธีการป้องกันที่ดีแค่ไหน แต่สิ่งที่ป้องกันโทรศัพท์มือถือหายได้ดีที่สุด คือ การเก็บมือถือให้มิดชิด และระมัดระวังขณะใช้งานนั่นเอง