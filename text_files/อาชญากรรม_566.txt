เมื่อวันที่ 11 กรกฎาคม พ.ต.อ.ปรีชา กลัดสวัสดิ์ รองผู้บังคับการตำรวจภูธร ( รอง ผบก.ภ.) จ.ประจวบครีขันธ์ ในฐานะหัวหน้าพนักงานสอบสวนคดีฆ่าข่มขืน น้องแก้ม (นามสมมติ) เด็กหญิงวัย 13 ปี เปิดเผยว่า ได้เชิญตัว นายณัฐกร หรือ หนึ่ง ชำนาญ อายุ 19 ปี พนักงานทำความสะอาดบนโบกี้รถไฟตู้นอนที่ 2 - 3 - 4 ขบวนที่ 174 นครศรีธรมราช - กรุงเทพฯ มาทำการสอบสวนที่ สภ.ปราณบุรี โดยมี พล.ต.ต.ธเนษฐ สุนทรสุข ผบก.ภ.ประจวบคีรีขันธ์ ร่วมสอบด้วยใช้เวลาประมาณ 2 ชั่วโมง
ต่อมา นายณัฐกร ให้การรับสารภาพว่าในคืนเกิดเหตุเป็นผู้ดูต้นทางให้นายวันชัย แสงขาว หรือ เกม อายุ 22 ปี ลงมือข่มขืนน้องแก้มในโบกี้รถไฟ เนื่องจากเป็นเพื่อนคนสนิทที่ตั้งวงดื่มเบียร์ก่อนลงมือก่อเหตุ พนักงานสอบสวนจึงแจ้งข้อหาร่วมกันกระทำชำเราเด็กหญิงอายุต่ำกว่า 15 ปี และให้การเท็จต่อเจ้าพนักงานสอบสวนทางคดีอาญา และช่วยให้ผู้อื่นได้กระทำผิดโดยไม่ต้องได้รับโทษ แต่นายณัฐกรปฏิเสธไม่ได้ข่มขืน โดยนำตัวไปขออำนาจศาลจังหวัดหัวหิน ฝากขังผัดแรก 12 วัน และ นำตัวส่งเข้าคุมขังที่เรือน จ.ประจวบคีรีขันธ์
พ.ต.อ.ปรีชา กล่าวว่า สำหรับสำนวนการสอบสวนขณะนี้มีความคืบหน้าแล้วกว่า 90 % คาดว่าจะสรุปสำนวนได้ในวันที่ 15 กรกฎาคม นี้ หลังจากสถาบันนิติเวช โรงพยาบาลตำรวจ ส่งหลักฐานทางนิติวิทยาศาสตร์ซึ่งมีหลักฐานแน่นหนาสามารถส่งฟ้องได้ทันที ส่วนนายณัฐวัฒน์ จุลขุนทด อายุ 22 ปี พนักงานบริการบนขบวนรถไฟที่คุมตู้ที่ 3 ที่ตั้งวงดื่มเบียร์ด้วยกัน จากการสอบปากคำเพิ่มเติม ยังให้การปฎิเสธว่าไม่มีส่วนรู้เห็นกับการกระทำผิด หลังสอบปากคำแล้วเจ้าหน้าที่จึงปล่อยตัว
นายสุทิน ชิตชอบ ผู้บัญชาการเรือนจำ จ.ประจวบคีรีขันธ์ กล่าวว่า ได้นำตัวนายณัฐกร เข้าควบคุมตัวในห้องขังรวมกับนายวันชัยและผู้ต้องหาสูงอายุ คดีค้ายาเสพติดรายใหญ่อีก 4 ราย ในห้องขังเล็กที่มีลูกกรง 2 ชั้น โดยมีการติดตั้งกล้องวงจรปิดเพื่อติดตามพฤติกรรมตลอด 24 ชั่วโมง และให้ผู้ต้องขังทั้งหมดรับประทานอาหารโดยมีนักโทษจากโรงครัวนำอาหารมาให้ และให้อาบน้ำภายในห้องโดยไม่ปะปนกับนักโทษชายรายอื่นอย่างเด็ดขาด เพื่อรักษาความปลอดภัย สำหรับนายวันชัยหลังถูกคุมขัง 1 คืน ยังไม่มีอาการเครียด รับประทานอาหารได้ตามปกติและมีสีหน้าแจ่มใส และผู้ต้องหาคดีฆ่าข่มขืนทั้ง 2 ราย ยังไม่มีญาติมาขอเยี่ยมแต่อย่างใด
ผู้สื่อข่าวรายงานว่า มารดาของน้องแก้ม ระบุว่า ในระหว่างการสวดพระอภิธรรมศพ น้องแก้มได้มาเข้าฝันว่าดวงวิญญาณยังอยู่บนโบกี้รถไฟที่เกิดเหตุ ซึ่งจอดอยู่ที่สถานีรถไฟหัวลำโพง จึงได้นิมนต์พระสงฆ์มาทำพิธีทางศาสนาเพื่อนำวิญญาณของน้องแก้มกลับไปยังบ้านพักที่ จ.นนทบุรี เมื่อกลางดึกของคืนที่ผ่านมา