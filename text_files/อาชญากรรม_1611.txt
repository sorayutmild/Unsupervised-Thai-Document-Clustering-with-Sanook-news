พริตตี้สาวให้ปากคำแล้ว ยอมรับได้รับโอนหุ้นมาด้วยความสุจริตและเสน่หา พร้อมขออย่านำเรื่องเด็กในครรภ์ไปเป็นประเด็น
(22 ก.ค.) นางสาวกัญฐณา อายุ 26 ปี พริตตี้สาวที่ได้รับโอนหุ้นมูลค่า 228 ล้านบาท จากนายชูวงษ์ แซ่ตั๊ง นักธุรกิจรับเหมาก่อสร้างรายใหญ่ที่เสียชีวิตหลังประสบอุบัติเหตุทางรถยนต์ เมื่อวันที่ 26 มิถุนายนที่ผ่านมา พร้อมด้วยนายเสกสรรค์ เสนาชู ทนายความ เดินทางเข้าพบพนักงานสอบสวนกองบังคับการปราบปราม เพื่อให้ข้อมูลเกี่ยวกับการโอนหุ้น
โดยนายเสกสรรค์เปิดเผยว่า นางสาวกัญฐณาจะให้ปากคำเกี่ยวกับประเด็นการรับโอนหุ้นทั้งหมดของนายชูวงษ์ โดยเบื้องต้นนางสาวกัญฐณารู้จักกับนายชูวงษ์มานานกว่า 2 ปี แต่ไม่ขอตอบเรื่องความสัมพันธ์ โดยยืนยันว่าได้รับโอนหุ้นดังกล่าวมาจริงโดยได้มาโดยสุจริตเป็นการรับมาด้วยความเสน่หา
และหลังจากรับโอนหุ้นได้มีการขายบางส่วนเพื่อนำเงินไปซื้อหุ้นตัวใหม่ พร้อมเผยว่าไม่มีส่วนเกี่ยวข้องกับการปลอมลายเซ็น และไม่ทราบการเซ็นหรือรู้เห็นขั้นตอนการทำธุรกรรมว่ามีการโอนหุ้นที่ใด
ทราบเพียงแต่ว่าจะมีการโอนหุ้นให้เพราะนายชูวงษ์ได้ขอสำเนาบัตรประชาชนของตนเองไปก่อนมาทราบภายหลังว่าได้รับโอนแล้ว ส่วนประเด็นว่าได้รับโอนหุ้นเมื่อใดไม่ขอตอบ
ทั้งนี้ นางสาวกัญฐณายังเปิดเผยอีกว่า ตลอดระยะเวลาที่มีกระแสข่าว ไม่ได้มีเจตนาหลบหนีไปไหน เนื่องจากไม่สบายประกอบกับทนายความติดว่าความคดีอื่น และยอมรับว่าไม่ได้เดินทางไปร่วมงานศพของนายชูวงษ์ เนื่องจากไม่กล้า แต่ได้โทรศัพท์ติดต่อผ่านไปยังคนสนิทของนายชูวงษ์ เพื่อแสดงความเสียใจแล้ว และไม่อยากให้นำประเด็นเรื่องของเด็กที่อยู่ในครรภ์มาเป็นเครื่องมือต่อรองทางสังคม
อย่างไรก็ตาม ตลอดเวลาที่สัมภาษณ์ นางสาวกัญฐณา ไม่ได้ตอบคำถามใดๆต่อสื่อมวลชน แต่มอบหมายให้ทนายเป็นผู้ตอบคำถามแทนทั้งหมด และขณะนี้ยังอยู่ระหว่างการสอบปากคำ ซึ่งพลตำรวจโทประวุฒิ ถาวรศิริ ผช.ผบ.ตร.ได้เดินทางมาด้วย