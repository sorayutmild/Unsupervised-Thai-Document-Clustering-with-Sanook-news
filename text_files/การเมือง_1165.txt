โพสต์เฟซบุุ๊ค ด่าค้านเลือกตั้งเป็นเหตุ ′เสก โลโซ′ เล่นคอนเสิร์ตที่ภูเก็ตไม่ได้ เจอกปปส.ต้าน 
ผู้สื่อข่าวรายงานว่า เมื่อคืนวันที่ 5 มกราคมที่ผ่านมา ซึ่งมีการจัดงาน เทศกาลของดีเมืองภูเก็ตและงานกาชาดประจำปี 2557 ซึ่งเป็นวันสุดท้าย หลังจัดต่อเนื่องมาตั้งแต่วันที่ 26 ธันวาคม 2556 ที่ผ่านมา ปรากฏว่า การจัดแสดงคอนเสิร์ตของ ศิลปินนักร้องชื่อดัง เสก โลโซ ไม่สามารถจัดแสดงได้ เนื่องจากมีกลุ่มผู้ชุมนุม กปปส. จังหวัดภูเก็ต กว่า 300 คน รวมตัวชูป้ายแสดงพลังคัดค้านการแสดงคอนเสิร์ตของร็อคเกอร์คนดังกล่าว อยู่บริเวณวงเวียนปากทางเข้างานตั้งแต่ช่วงเย็น
จนกระทั่งเวลาประมาณ 20.30 น.นางภาวินี อินทุสูต นายกเหล่ากาชาดจังหวัดภูเก็ต พร้อมด้วยเจ้าหน้าที่ได้มาพบกับกลุ่มผู้ชุมนุม เพื่อเจรจาขอให้มีการแสดงคอนเสิร์ตของเสก โลโซ เพราะเป็นคืนสุดท้ายของงานกาชาดฯ แต่ก็ไม่เป็นผลสำเร็จ และทางกลุ่มผู้ชุมนุมเองก็ได้ปักหลักเฝ้าสังเกตการณ์ต่อไปด้วยความสงบ ขณะที่ เสก โลโซ ก็ไม่มีวี่แววว่าจะเดินทางมาแสดงคอนเสิร์ตแต่อย่างใด จนเวลา 21.30 น. ได้มีการประกาศยกเลิกคอนเสิร์ตดังกล่าว ทำให้มีเสียงโห่ร้องตอบสนองทันทีจากกลุ่มผู้มาชุมนุมคัดค้านด้วยความดีใจ แต่ในขณะเดียวกันก็สร้างความผิดหวังให้กับผู้ที่จะมาชมคอนเสิร์ตเช่นกัน ส่วนการแสดงคอนเสิร์ตของศิลปินรายอื่น ก็ยังคงดำเนินการแสดงต่อไปตามปกติ ผู้สื่อข่าวรายงานว่า สาเหตุ ที่มีกลุ่มผู้ชุมนุมมารวมตัวกันแสดงพลังคัดค้านการแสดงคอนเสิร์ตของ"เสก โลโซ"ครั้งนี้ สืบเนื่องจากเจ้าตัว ได้โพสต์ผ่านเฟซบุ๊ก ส่วนตัว ด้วยข้อความว่า "เมื่อก่อนเลือกตั้งที ต้องขอให้ดารานักร้องมารณรงค์ชวนคนมาเลือกตั้ง วันนี้กูโพสต์บอกกูจะไปเลือกตั้ง มึงมาคอมเม้นท์ด่ากู พวกมึงเป็น....อะไรกันหมด?!? มึงมีสติกันบ้างไหม? ใครคิดต่างกับมึงไม่ได้เลยหรือไง...!!! พวกมึงบ้าไปแล้วมึงรู้ตัวบ้าง! มึงเป็นคนไทยกันมั้ยเนี่ย? กูอยากเตะก้านคอแม่งจริงๆ ...จริงๆ ....เอ๊ย!!!" โดยข้อความดังกล่าวถูกแชร์กันต่อๆไปอย่างแพร่หลายในโซเชียลเน็ตเวิร์ก และเมื่องานกาชาดภูเก็ต จะมีการแสดงคอนเสิร์ตของ เสก โลโซ ทำให้กลุ่ม กปปส.ภูเก็ต ได้รวมตัวกัน มาต่อต้านนักร้องหนุ่มรายนี้