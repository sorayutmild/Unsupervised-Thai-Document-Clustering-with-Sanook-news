(23 ธ.ค.) ผู้สื่อข่าวรายงานว่า จากกรณีที่มีการแชร์ภาพข้อมูลบุคคลสูญหาย จาก ศูนย์ข้อมูลคนหาย มูลนิธิกระจกเงา เรื่องราวของ "น้องเฟิร์น" เด็กหญิงวัย 6 ขวบ ที่หายตัวไปจากอ้อมอกพ่อแม่จากย่านคลอง 4 จ.ปทุมธานี เมื่อวันที่ 21 ธันวาคมที่ผ่านมา ล่าสุดมีการพบตัว น้องเฟิร์น หลังถูกนำตัวมาส่งที่ สน.พลับพลาไชย 2 อีกทั้งยังจับตัวหญิงสาวที่ก่อเหตุพาตัวเด็กไป
ตามรายงานระบุว่า เมื่อช่วงเย็นวานนี้ (22 ธ.ค.) เจ้าหน้าที่ตำรวจฝ่ายสืบสวน กองกำกับการสวัสดิภาพเด็กและสตรีและฝ่ายสืบสวน สภ.คูคต ได้ร่วมกันควบคุมตัว นางอรอุมา แร่เพชร อายุ 33 ปี ผู้ต้องหาสงสัยก่อเหตุลักพาตัว "น้องเฟิร์น" เด็กหญิงวัย 6 ขวบ ซึ่งถูกจับกุมได้ที่บริเวณถนนอัษฎางค์ แขวงศาลเจ้าพ่อเสือ เขตพระนคร กรุงเทพฯ
สำหรับ น้องเฟิร์น ได้หายตัวออกจากบ้านย่านคลอง 4 ไป ตั้งแต่วันที่ 21 ธันวาคม ญาติได้แจ้งข้อมูลกับทางมูลนิธิกระจกเงา เพื่อเป็นช่องทางในการช่วยตามหา จนกระทั่งเวลา 13.00 น. วันที่ 22 ธันวาคม ระหว่างที่พ่อของน้องเฟิร์นกำลังออกตามหาลูกสาวอยู่ที่ห้างสรรพสินค้าแห่งหนึ่ง ซึ่งได้รับเบาะแสว่า พบหญิงคนหนึ่งจูงมือเด็กคล้ายน้องเฟิร์นมาที่ห้าง ในลักษณะคล้ายกับคนเร่ร่อน
แต่ในช่วงเวลาเดียวกัน พ่อของน้องเฟิร์น ก็ได้รับแจ้งจาก สน.พลับพลาไชย 2 ระบุว่า พบเด็กลักษณะคล้าย น้องเฟิร์น ถูกนำตัวมาส่งไว้ที่สถานีตำรวจ พร้อมกับระบุข้อความว่า "น้องเฟิร์น คลอง 4 ปทุมธานี" ซึ่งเด็กปลอดภัยดี พ่อของน้องเฟิร์นจึงรีบไปรับตัวลูกสาว เมื่อพบเห็นลูกสาว ผู้เป็นพ่อถึงกับร้องไห้โผกอดด้วยความดีใจ
อย่างไรก็ตาม น้องเฟิร์น ไม่สามารถให้การใดๆ ได้ เนื่องจากยังเป็นเพียงเด็กอายุ 6 ปี บอกได้แค่เพียงนั่งรถเมล์มา ซึ่งต่อมาเจ้าหน้าที่ได้ควบคุมตัว นางอรอุมา ผู้ต้องหาลักพาตัว น้องเฟิร์น ซึ่งให้การอ้างว่า วันเกิดเหตุพ่อแม่ของน้องเฟิร์นทะเลาะมีปากเสียงกัน แม่ของน้องเฟิร์นจึงได้นำเอาน้องมาฝากเลี้ยงไว้ ตนจึงพาเข้ามาในเมือง อยู่ที่สนามหลวง แต่ไม่ได้ทำร้ายร่างกายน้องแต่อย่างใด กระทั่งเมื่อน้องร้องเรียกหาแม่ ตนจึงได้นำเอาน้องไปส่งไว้ที่สถานีตำรวจ ยืนยันว่าไม่ได้มีเจตนาลักพาตัวเด็กแต่อย่างใด