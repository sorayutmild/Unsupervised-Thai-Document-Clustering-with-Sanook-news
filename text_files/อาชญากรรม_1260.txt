วานนี้ (2 ม.ค.) พ.ต.ท.เทพวิสิทธิ์ โพธิเก่งฤทธิ์ รอง ผกก. สน.บางยี่เรือ เปิดเผยว่า จากการตรวจสอบที่บ้านที่เกิดเหตุพบผงยาสีชมพู คาดว่าเป็นยาเบื่อหนู วางอยู่ข้างเตียงที่พบศพนางเคี้ยงเซี้ยม และน.ส.เพชรรัตน์ แม่และน้องสาวของนายอนันต์ และพบเลือดไหลออกที่บริเวณหูข้างขวาของนางเคี้ยงเซี้ยม
ขณะที่ ชั้น 2 เจ้าหน้าที่พบจดหมายลาตายจำนวน 3 แผ่น โดยจากการตรวจสอบเปรียบเทียบลายนิ้วมือ เป็นลายมือของ น.ส.สุวรรณทิพย์ ลูกสาวคนโตของนายอนันต์ โดยมีข้อความทำนองตัดพ้อ น้อยเนื้อต่ำใจที่แม่ไม่ดูแล ปล่อยให้อยู่อย่างลำบากกับพ่อ นอกจากนี้ ยังพบมีดปลอกผลไม้ตกอยู่หน้าศพของ น.ส.สุวรรณทิพย์ อาจเป็นไปได้ว่า นายอนันต์ใช้มีดบังคับลูกสาวให้เขียนจดหมาย
ทั้งนี้ จากการสอบถามพยานแวดล้อม พบว่า ก่อนวันเกิดเหตุเพียง 1 วัน นายอนันต์ ได้ออกไปซื้อเชือกที่บริเวณหน้าปากซอยบ้าน จึงเชื่อว่าเป็นการเตรียมการก่อเหตุดังกล่าว
อย่างไรก็ตาม ส่วนของนางเคี้ยงเซี้ยม และน.ส.เพชรรัตน์นั้น ถูกฆาตกรรมแน่นอน เพราะลักษณะการนอนเสียชีวิตบนเตียง แล้วมีผ้าคลุมคล้ายกับมีคนจัดท่านอนให้ ด้าน 3 ศพที่พบบนชั้น 2 ก็ไม่ปรากฏลักษณะลิ้นจุกปาก มีเพียงรอยม่วงคล้ำเหมือนกินยาพิษเข้าไป แต่จะเต็มใจกินเองหรือไม่ ต้องรอผลชันสูตรโรงพยาบาลตำรวจ น่าจะทราบผลภายใน 5 วัน