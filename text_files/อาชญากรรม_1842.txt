ยุติประเด็นฉาวต่างฝ่ายต่างขอโทษ ตร.จ่อเตรียมสอบเพิ่ม ยังไม่แจ้งข้อหา
(16 ต.ค.) เมื่อเวลา 13.00 น. ที่ผ่านมา ที่ สน.ทองหล่อ ทางเจ้าหน้าที่ตำรวจได้นัดคู่กรณีจากเหตุที่โด่งดังในสังคมออนไลน์ ประเด็นภรรยานายทหาร เจ้าของรถเบนซ์ป้ายแดง มีเรื่องทะเลาะวิวาทกับหญิงสาว เหตุเพราะลูกชายเปิดประตูรถไปถูกรถเบนซ์ จนกลายเป็นประเด็นที่ถูกวิพากษ์วิจารณ์
นางสาวมาลิณี หญิงสาวตั้งครรภ์ พร้อมกับสามี เข้าเจรจาไกล่เกลี่ยกับ นางอริษา ผู้ขับรถเบนซ์ป้ายแดง และสามีนายทหาร หลังเกิดกรณีอื้อฉาวในสังคมออนไลน์ เบื้องต้นทั้งสองฝ่าย ได้มอบช่อดอกไม้และขอโทษซึ่งกันและกัน โดยมีเจ้าหน้าที่ตำรวจเป็นตัวกลางในการเจรจาครั้งนี้
อย่างไรก็ตาม ในส่วนของรูปคดีนั้น พบว่าทั้งสองฝ่ายมีการทะเลาะวิวาทกันจริง เพราะนางสาวมาลิณีเปิดประตูรถมาถูกรถของ นางอริษาถึงสองครั้ง จึงมีการต่อว่าไป แต่นางอริษายืนยันว่าไม่ได้มีการใช้คำหยาบคายตามที่คู่กรณีโพสต์ลงโซเชียล ส่วนเรื่องที่บอกว่ารู้ว่าท้อง นางอริษาไม่ทราบว่ามาก่อน เพราะคิดว่ารูปร่างท้วม และที่บอกว่ามีการบอกว่าท้อง 4 เดือนก็ไม่ได้มีการพูดแต่อย่างใด
นอกจากนี้ เจ้าหน้าที่ได้มีการสอบปากคำ นางสาวมาลิณี ในเบื้องต้นแล้ว พร้อมกับนำผลตรวจร่างกายเป็นหลักฐานประกอบคดี ขณะที่ นางอริษา นั้น ทางเจ้าหน้าที่ตำรวจได้นัดหมายเชิญให้มาสอบสวนเกี่ยวกับกรณีดังกล่าวเพิ่มเติม แต่ขณะนี้ยังไม่มีการแจ้งข้อหาใดๆ
ทั้งนี้ หลังจากที่ทั้งสองฝ่ายได้เจรจาไกล่เกลี่ยวกันแล้วเสร็จ ผู้สื่อข่าวได้พยายามสอบถามและพูดคุยกับ นางอริษา ซึ่งตกเป็นจำเลยสังคมออนไลน์ที่ถูกวิพากษ์วิจารณ์ในโซเชียลฯ ถูกตั้งฉายาว่า "มนุษย์ป้ารถเบนซ์" แต่ นางอริษา ปฏิเสธที่จะพูดหรือสัมภาษณ์ใดๆ ก่อนจะรีบขึ้นรถออกไปจาก สน.ทองหล่อ ทันที