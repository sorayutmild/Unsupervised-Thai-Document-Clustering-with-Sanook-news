วัน อยู่บำรุง โพสต์ถามลูกเพจ "อยากฝากอะไรถึงไอ้แว่น" เตรียมตัวเข้าไปเจอกันในรัฐสภา ทางด้าน "มงคลกิตติ์" ลงรูปหวนนึกถึงสมัยวัยนักเลง พร้อมเปิดศึก
ผู้สื่อข่าวรายงานว่า เมื่อช่วงเย็นวานนี้ (15 พ.ค.) เกิดประเด็นขึ้นเล็กๆ น้อยๆ ผ่านทางโซเชียลมีเดีย สืบเนื่องต่อจากความร้อนระอุทางการเมืองเช่นนี้ ที่ดูเหมือนองค์ประกอบต่างๆ เริ่มเป็นรูปร่างและนำไปสู่การเปิดประชุมรัฐสภาเป็นครั้งแรกได้ในเร็ววันนี้
แต่ความดุเดือดเพิ่มดีกรีขึ้นเมื่อ "วัน อยู่บำรุง" ผู้ชนะเลือกตั้ง ส.ส. เขตในกรุงเทพฯ พรรคเพื่อไทย​ ได้โพสต์ข้อความสั้นๆ ผ่านทางเฟซบุ๊กว่า "เปิดสภาเร็วๆ นี้ หากผมเจอไอ้แว่น จะฝากอะไรถึงมันมั้ยครับ!" ประโยคนี้กลายเป็นที่กล่าวถึงเป็นอย่างมาก มีคนเข้าไปร่วมแสดงความคิดเห็นเป็นจำนวนมาก ถึงแม้ว่าเจ้าตัวจะโพสต์เสริมว่า "แว่นไหนก็ไม่รู้สินะ" แต่ดูเหมือนทุกคนจะทราบเป็นนัย

แต่ไม่นานนัก ในอีกชั่วโมงต่อมา ปรากฏว่ามีความเคลื่อนไหวที่เฟซบุ๊กของ "มงคลกิตติ์ สุขสินธารานนท์" หัวหน้าพรรคไทยศรีวิไลย์ กับหนึ่งเดียวของพรรคที่ได้เป็นตัวแทนเข้าสู่รัฐสภา และเพิ่งจะมีชื่อเป็นข่าวร้อนแรงตลอดสัปดาห์ที่ผ่านมา เขาได้โพสต์ภาพวาดที่มีคนวาดส่งมาให้ พร้อมกับเขียนข้อความว่า...
"ขอบคุณผู้ที่ทำรูปนี้ให้ ทำให้นึกถึงอดีต สมัยวัยนักเลง วัยเรียนเตรียมวิศวะ อยากย้อนอดีตเหมือนกัน ถ้าทำได้ ฮาฮ่า" กล่าวถึงภาพวาดการ์ตูนหน้าคล้ายตัวเอง สวมใส่เสื้อช็อปนักเรียนช่าง โดยมีพรรคพวกช่วยกันนวดและดูแลอย่างน่าเกรงขาม
โดยหลายคนเชื่อว่า สาเหตุที่เขาโพสต์ภาพดังกล่าวก็น่าจะตอบโต้ข้อความ "ไอ้แว่น" ของ วัน อยู่บำรุง ที่โพสต์ไปก่อนหน้านี้ ทำให้กลายเป็นประเด็นตอบโต้ทางการเมืองแบบเบาๆ ก่อนที่จะเปิดศึกรวมตัวแทนในรัฐสภา
