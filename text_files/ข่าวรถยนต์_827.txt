     Honda Accord 2019 เจเนอเรชั่นใหม่ล่าสุด ถูกจัดแสดงที่งานมอเตอร์เอ็กซ์โป 2018 เตรียมเปิดตัวพร้อมประกาศราคาจำหน่ายจริงต้นปี 2562

     Honda Accord 2019 โฉมใหม่ จะถูกติดตั้งเครื่องยนต์เบนซินเทอร์โบ (คาดว่าจะเป็นเครื่องยนต์บล็อก 1.5 ลิตร VTEC TURBO) และเครื่องยนต์ไฮบริด i-MMD ความจุ 2.0 ลิตร เจเนอเรชั่นที่ 3 รวมถึงเสริมความปลอดภัยด้วยระบบ Honda SENSING เช่นเดียวกับที่ติดตั้งในรุ่น Civic 2019 ปัจจุบัน

     ทั้งนี้ Honda Accord 2019 ใหม่ ได้รับการพัฒนาต่อเนื่องมาเป็นเจเนอเรชั่นที่ 10 แล้ว โดยมีการออกแบบพลิกโฉมไปจากรุ่นเดิมทั้งหมด ติดตั้งไฟหน้าแบบ Full LED, ไฟท้ายออกแบบให้เป็นรูปตัว C, ตัวถังถูกออกแบบให้มีความลาดเทเช่นเดียวกับรถคูเป้ เป็นต้น
     ขณะที่ภายในห้องโดยสารติดตั้งมาตรวัดความเร็วแบบดิจิตอล, หน้าจออินโฟเทนเม้นท์แบบยกตัวจากแผงคอนโซล, พวงมาลัยแบบ 3 ก้าน รวมถึงใช้สวิตช์เกียร์แทนที่คันเกียร์แบบเดิม แบบเดียวกับรุ่น CR-V เครื่องยนต์ดีเซลในปัจจุบัน


     Honda Accord 2019 ใหม่ จะถูกจัดแสดงควบคู่กับโฉมปัจจุบันที่งาน Motor Expo 2018 จัดขึ้นระหว่างวันที่ 28 พ.ย. - 10 ธ.ค. 2561 ที่อาคารอิมแพ็คชาเลนเจอร์ 1-3 เมืองทองธานี
