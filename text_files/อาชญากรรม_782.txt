ผู้สื่อข่าวรายงานว่า (7 ก.ย.) เมื่อเวลา 07.40 น. สน.โชคชัย รับแจ้งเหตุมีผู้ผูกคอตายเสียชีวิต ภายในห้องพักเลขที่ 310 ชั้น 3 ของอพาร์ทเมนท์ ในซอยนาคนิวาส 30 แขวงลาดพร้าว เขตลาดพร้าว กรุงเทพฯ ที่เกิดเหตุพบศพผู้ตาย น.ส.พรพิมล (ขอสงวนนามสกุล) อายุ 21 ปี ชาว จ.มหาสารคาม ใช้เชือกปลอกหมอนสีชมพูมัดกับราวเหล็กตากผ้าคล้องคอตัวเอง โดยขาทั้งสองข้างผู้ตายยังจรดถึงพื้นห้อง
จากการสอบถาม นายนารายณ์ สายบัว แฟนหนุ่มของผู้ตาย ให้การว่า ได้รู้จักกับผู้ตาย เป็นเวลา 3 เดือน ขณะนั้นผู้ตายทำงานเป็นสาวคาราโอเกะ ก่อนจะย้ายมาทำงานโรงงาน เมื่อตัดสินใจเป็นแฟนกัน จึงย้ายมาอยู่ด้วยกันในห้องพักที่เกิดเหตุ ระหว่างที่คบหาอยู่กินด้วยกัน ผู้ตายมักมีอาการน้อยใจบ่อยครั้ง เนื่องจากผู้ตายมีลูกติดจำนวน 3 คน กับสามีเก่า 2 คน เมื่อตนกลับบ้านดึกหรือผิดเวลา ก็มักจะทะเลาะกัน ประกอบกับผู้ตายเกรงจะไม่มีเงินส่งเสียลูก ที่ฝากพ่อแม่ดูแล จึงเกิดความเครียดเรื่องงานและเรื่องส่วนตัว
ก่อนเกิดเหตุเมื่อเวลา 22.00 น. ผู้ตายคุยโทรศัพท์กับเพื่อนรุ่นพี่ที่เป็นผู้ชาย และรุ่นพี่ได้ชวนไปทานเหล้า ตนจึงบอกว่าอยากไปก็ไป แต่ให้คิดถึงหน้าพี่ด้วยนะ ผู้ตายคงคิดมากว่าตนไม่มีความหึงหวงในฐานะแฟนแม้แต่น้อย จากนั้นผู้ตายก็หักซิมการ์ดทิ้งต่อหน้าตน ต่อมาตนได้ลงมาทานเหล้ากับเพื่อนร่วมอพาร์ทเมนท์ข้างล่าง ส่วนผู้ตายก็นอนในห้อง จนกระทั่งเที่ยงคืนจึงขึ้นไปนอน ซึ่งผู้ตายก็นอนอยู่แล้ว จนกระทั่งตื่นนอนขึ้นมา เห็นผู้ตายอยู่ในสภาพผูกคอ เมื่อเวลา 06.30 น.
ด้าน น.ส.พรพรรณ กลิ่นรอบ เพื่อนร่วมงานและพักอยู่ห้องตรงข้ามผู้ตาย ให้การว่า เมื่อสัปดาห์ก่อนเกิดเหตุผู้ตายพูดกับตนว่า "ถ้าหนูไม่อยู่สักคนนึง อะไรๆจะดีกว่านี้ไหมพี่" แล้วผู้ตายก็เงียบๆซึมๆไป โดยไม่พูดอะไรต่อ และเมื่อ 3 วัน ที่แล้ว ผู้ตายได้ใช้เชือกปลอกหมอนสีชมพู ถือเดินเข้าไปในห้องน้ำและล็อคประตู แต่ตนและแฟนของผู้ตายช่วยไว้ได้ทัน โดยก่อนหน้านี้ช่วงที่คบกับแฟนหนุ่มใหม่ๆ ผู้ตายได้ใช้มีดคัทเตอร์ กรีดข้อมือซ้ายเลือดพุ่งทะลัก เนื่องจากน้อยใจที่นายนารายณ์ยืนยันจะไปหาแฟนเก่าที่โทรศัพท์มาตาม