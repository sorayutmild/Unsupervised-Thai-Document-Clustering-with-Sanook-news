หลายคนน่าจะยังจดจำท่อนเพลงฮิต "ผมเอาแครอทมาฝาก อยากให้เธอได้กิน ผักมีวิตามิน ไม่ต้องกินของแพง" เพลงนี้กันได้ เพลงติดหูตลอดกาลของอดีตนักร้องลูกทุ่งวัยเด็ก "น้องมายต์ เด็กดอยใจดี" ที่หลังจากประสบความสำเร็จในวัยเด็ก พอเริ่มโตเป็นสาวก็ปลีกตัวหายไปศึกษาร่ำเรียน แต่ก็ยังไม่ทิ้งวงการเพลงลูกทุ่งไปไหนไกล
ล่าสุดพอได้ทราบข่าวมาว่า น้องมายต์ ป่วนเมือง หรือ มายต์ บุณย์พัชรี แสงทองวีรกุล ที่ตอนนี้เป็นสาวเต็มตัว อายุ 21 ปี ได้ประกาศแต่งงานกับแฟนหนุ่มเป็นที่เรียบร้อยแล้ว ซึ่งพิธีงานมงคลสมรสจะมีขึ้นในวันที่ 1 มีนาคมที่จะถึงนี้ น้องมายต์ แจ้งว่า ขอพักงานร้องเพลงลูกทุ่งไปมีครอบครัว ส่วนจะหวนกลับมาจับไมค์อีกหรือไม่ ยังตอบไม่ได้ เพราะตอนนี้หมดสัญญากับค่ายอาร์สยามไปแล้ว
ทางทีมข่าวบันเทิง Sanook! News ต้องขอแสดงความยินดีกับ น้องมายต์ เด็กดอยใจดี ที่เคยสร้างความสุขให้คนทั้งเมืองมาแล้ว
ขอบคุณข้อมูลข่าวจาก สำนักข่าว ไอ.เอ็น.เอ็น