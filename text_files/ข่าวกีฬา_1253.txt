ดราม่าล่าสุดจากแผ่นดินใหญ่ เมื่อ จู อี้ นักกีฬาสเก็ตลีลาทีมชาติจีน ถูกกระแสสังคมในโลกออนไลน์รุมวิจารณ์อย่างหนัก จากการที่เธอโชว์ฟอร์มไม่ดีในโอลิมปิก ฤดูหนาว ปักกิ่ง 2022สำหรับ จู อี้ หรือ เบเวอร์ลี จู วัย 19 ปี เธอเกิดที่แคลิฟอร์เนีย สหรัฐอเมริกา โดยคุณพ่อกับคุณแม่ชาวจีนที่อพยพมาตั้งรกรากในแดนลุงแซม ซึ่งคุณพ่อนั้นเป็นผู้เชี่ยวชาญด้านคอมพิวเตอร์ และยังเป็นอาจารย์ในมหาวิทยาลัยแคลิฟอร์เนียด้วยจู เริ่มแข่งขันสเก็ตลีลามาตั้งแต่ 8 ขวบ จนมาในปี 2018 ด้วยวัย 16 ปี จู ตัดสินใจสละสัญชาติอเมริกัน พร้อมประกาศจะลงแข่งขันในนามทีมชาติจีนตามสายเลือดบรรพบุรุษของเธอแต่ล่าสุด ในการแข่งรอบสุดท้าย ประเภทหญิงเดี่ยว ในศึกโอลิมปิก ฤดูหนาว ที่ปักกิ่ง จู โดนโจมตีอย่างหนักทางโลกออนไลน์ เมื่อเธอพลาดตอนกระโดดหมุนตัวและล้มลงถึง 2 ครั้ง ซึ่งเธอเองก็รู้ตัวและถึงกับร้องไห้ทั้งระหว่างแข่งและหลังจบการแข่งขัน โดยจากการพลาดของเธอมีผลทำให้อันดับคะแนนรวมของจีนหล่นจากที่ 3 ไปเป็นที่ 5 ทันทีโดยชาวเน็ตจีนที่ไม่พอใจเรื่องนี้พากันถล่ม จู อย่างหนักหน่วงทันที ซึ่งแต่เดิมเธอก็โดนแอนตี้ตั้งแต่การเปลี่ยนสัญชาติจากอเมริกันมาเป็นจีนอยู่แล้ว เนื่องจากแฟนกีฬาจำนวนมากมองว่า เธอใช้เส้นสายของคุณพ่อ รวมถึงรูปร่างหน้าตาที่สวยงามในการกระทำครั้งนี้ชาวเน็ตจีนที่บูลลี่เธอผ่านแพลตฟอร์มเว่ยปั๋ว ซึ่งเปรียบได้กับทวิตเตอร์เวอร์ชั่นจีน จนเกิดแฮชแท็ก #จูอี้ล้มตอนแข่ง ซึ่งมีผู้เข้าชมในหัวข้อนี้มากกว่า 230 ล้านครั้งในเวลาไม่กี่ชั่วโมง ยกตัวอย่าง เช่น "ก่อนจะมาทำอะไรเพื่อชาติ เธอช่วยไปเรียนภาษาจีนก่อนนะ", "จู อี้ เธอทำทุกอย่างพังไปหมด", "เธอเป็นสปายให้อเมริกาชัดๆ เธอไม่ใช่คนจีน", "เธอมันก็แค่ลูกคนรวยที่เล่นไอซ์สเก็ตเป็น" และ "กลับไปแคลิฟอร์เนียเถอะ ห่วยมาก" เป็นต้นอย่างไรก็ดี แฟนกีฬาที่ให้กำลังใจเธอก็มีจำนวนไม่น้อยเช่นกัน เนื่องจากมองว่า เธอมีฝีมือพอตัว และทำเต็มที่แล้วในการแข่งขัน รวมถึงเป็นห่วงเรื่องสภาพจิตใจของเธอที่มีกระแสรายงานจากเพื่อนร่วมทีมว่าอยู่ในขั้นย่ำแย่ จนอาจเกิดเรื่องไม่คาดฝันตามมาก็เป็นได้ทั้งนี้ หน่วยงานรัฐที่รับผิดชอบการใช้สื่อโซเชียลมีเดียของจีนก็แสดงจุดยืนอยู่ฝั่ง จู อี้ เช่นกัน ด้วยการไล่บล็อกและแบนผู้ใช้ที่มีคอมเมนต์ไม่เหมาะสมออกไปจากระบบเป็นจำนวนมาก
