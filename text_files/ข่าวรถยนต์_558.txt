      ปัจจัยการเลือกซื้อรถอย่างหนึ่งที่คนส่วนใหญ่มักเลือกใช้ ก็คือ 'ของแถม' ที่ได้รับจากเซลส์ ซึ่งโชว์รูมรถยนต์แต่ละแห่งนั้น จะมีวงเงินให้เซลส์สำหรับการเจรจาต่อรองกับลูกค้าอยู่แล้ว ไม่ว่าจะเป็นของแถมหรือส่วนลดเงินสด-เงินดาวน์ก็ว่ากันไป


      แต่ของแถมที่เซลส์มักระบุมาให้ในใบจองรถนั้น มีทั้งของที่มีมูลค่ามาก-น้อยคละกันไป ซึ่งบางครั้งอาจดูเหมือนให้ของแถมเยอะ แต่รวมๆกันแล้วอาจมีมูลค่าไม่สูงมาก ทำให้ผู้บริโภคอย่างเราๆเสียเปรียบได้ เรามีจึงเทคนิคการเลือกของแถมมาฝากกันครับ
 
      ของแถมอะไรบ้างที่ควรรับไว้?
      ประกันภัยชั้น 1 
      โชว์รูมส่วนใหญ่มักแถมประกันภัยรถยนต์ประเภท 1 ระยะเวลา 1 ปีมาให้ จนแทบจะเรียกได้ว่าเป็นของแถมพื้นฐานสำหรับรถหลายๆยี่ห้อ ซึ่งสามารถทุ่นเงินไปได้ร่วมหลายหมื่นบาท ทั้งนี้ หากสามารถเลือกบริษัทประกันภัยได้ ก็ควรพิจารณาจากชื่อเสียงของบริษัทเป็นสำคัญ รวมถึงอู่ซ่อมในเครือของบริษัทนั้นๆว่าอยู่ใกล้บ้านหรือไม่ เพื่อความสะดวกหากต้องนำรถไปเคลม
 
      ฟิล์มกันแดด
      ฟิล์มกันแดดเป็นอีกสิ่งหนึ่งที่เซลส์มักแถมให้ลูกค้า ซึ่งก็มีหลายเกรดหลายยี่ห้อแยกย่อยออกไป จึงควรเลือกยี่ห้อที่มีชื่อเสียงในท้องตลาด และควรเรียกใบรับประกันจากเซลส์ด้วย เนื่องจากฟิล์มกันแดดที่มีชื่อเสียงจะมาพร้อมการรับประกันคุณภาพ ซึ่งโดยปกติแล้วจะแบ่งง่ายๆออกเป็น 'ฟิลม์ดำ' และ 'ฟิลม์ปรอท' ซึ่งต่างก็มีค่าความเข้มและค่ากันความร้อนต่างกันออกไป ควรศึกษาให้ดีก่อนการตัดสินใจ
 
      เบาะหุ้มหนัง
      หากรถที่จองไว้ติดตั้งเบาะผ้ามาให้จากโรงงาน เซลส์ก็มักยื่นข้อเสนอเป็นเบาะหุ้มหนังให้ ซึ่งส่วนใหญ่เป็นการหุ้มจากซัพพลายเออร์ข้างนอกที่แต่ละโชว์รูมติดต่อกันไว้ ไม่ได้มาจากโรงงานผู้ผลิตโดยตรง จึงควรตรวจสอบคุณภาพหนัง, ตะเข็บ และการเก็บรายละเอียดต่างๆให้ดี โดยขอเซลส์ดูจากรถคันอื่นที่ติดตั้งไปแล้วในโชว์รูม หากพอใจกับคุณภาพก็ไม่มีปัญหาอะไร
 
      ชุดแต่งรอบคัน
      ควรเลือกเป็นแบบของแท้จากผู้ผลิตโดยตรง เนื่องจากมีคุณภาพชิ้นงานดีกว่า แต่หากราคาสูงเกินงบของเซลส์ที่ได้รับ ก็อาจต่อรองเพื่อให้เขาลดราคาให้คุณได้ หรือหากไม่พอใจชุดแต่งที่มาจากโรงงาน ก็อาจลองดูแบบอื่นเป็นทางเลือก แต่ควรเลือกที่มีคุณภาพ ทั้งวัสดุ, การทำสี และความพอดีในการติดตั้งเข้ากับตัวรถ
 
      เซ็นเซอร์ถอยหลัง
      ในกรณีที่รถไม่มีเซ็นเซอร์ช่วยจอดติดตั้งมาจากโรงงาน ก็มักได้รับเป็นของแถมจากโชว์รูม ซึ่งในท้องตลาดมีให้เลือกหลายเกรดหลายราคา ทางที่ดีควรตรวจเพื่อให้แน่ใจว่าของที่ได้รับมีคุณภาพ และควรติดตั้งให้เป็นสีเดียวกับตัวรถ เพื่อความสวยงามกลมกลืน
      นอกจากนั้น พวกอุปกรณ์เล็กๆน้อยๆแต่มีความจำเป็นกับการใช้งาน ก็ควรรับเอาไว้ เช่น ผ้ายางปูพื้น, พรม, ถาดพลาสติกวางท้ายรถ, เสาอากาศแบบสั้น เป็นต้น โดยหากอุปกรณ์ชิ้นใดเป็นการเปลี่ยนใหม่ทดแทน ก็ควรเก็บชิ้นเดิมจากโรงงานกลับมาด้วย
 

      ของแถมอะไรบ้างที่ไม่ควรรับ?
     ของแถมที่ไม่ควรรับ เป็นของแถมที่ไม่มีความจำเป็นต่อการใช้งาน และอาจยังมีราคาถูก หาซื้อได้ทั่วไปตามท้องตลาดอยู่แล้ว ซึ่งเซลส์มักระบุไว้ในใบจองเพื่อให้ดูเหมือนว่าลูกค้าได้ของแถมเยอะ เช่น ถังขยะ, หมอน, ม่านบังแดด, ผ้าคลุมรถ, พวงกุญแจ, คิ้วกันสาด ฯลฯ ซึ่งทางที่ดีควรต่อรองกับเซลส์เพื่อเปลี่ยนของแถมเหล่านี้ เป็นของแถมที่ควรรับด้านบน หรือหากรวมๆกันแล้วมีมูลค่าไม่ถึง ก็สามารถต่อรองใช้เป็นส่วนลดในเปลี่ยนเป็นอุปกรณ์ที่มีมูลค่าสูงกว่าได้
 
 