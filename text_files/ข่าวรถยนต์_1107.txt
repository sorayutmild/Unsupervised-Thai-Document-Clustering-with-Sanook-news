
ผู้สื่อข่าวรายงานว่า ที่ทำเนียบรัฐบาล เมื่อวันที่ 13 มิถุนายน ร.ต.อ.เฉลิม อยู่บำรุง รองนายกรัฐมนตรี เดินทางเข้ามาทำงานด้วยรถหรู Rolls Royce สีแดงเลือดหมู คาดสีตะกั่ว ทะเบียน พอ 4444 กรุงเทพมหานคร จากนั้นผู้สื่อข่าวจึงถามถึงกรณีที่กรมสอบสวนคดีพิเศษ (ดีเอสไอ) เรียกตรวจสอบรถหรูผิดกฎหมาย โดย ร.ต.อ.เฉลิมกล่าวว่า มีรถหลายคัน อีกทั้งยังมีรถที่มาจากบริษัทของลูก ซึ่งซื้อมาโดยถูกต้อง ไม่ได้จดประกอบ และหากไม่เอามานั่งบ้าง คนก็จะคิดว่ากลัว เรื่องรถหรูผิดกฎหมาย หากใครทำผิด โดยเฉพาะกับนักการเมืองถือว่าโง่
"ใครนั่งรถเบนซ์ 3 ตอนคนแรกไปสภาปี 2526 ก็ ร.ต.อ.เฉลิม ผู้สื่อข่าวไม่เคยเห็นวิ่งมาดูหมด นั่ง 3 ตอน ตั้งแต่เศรษฐีพรรคประชาธิปัตย์ (ปชป.) ตอนนี้นั่งแท็กซี่ เอาเถอะวันนี้ให้กำลังใจอธิบดีดีเอสไอจับให้หมด จับทุกคน โดยเฉพาะนักการเมือง สาธุ พวกโกงขอให้วิบัติ ถ้าสาวไปสาวมาเจอนักการเมือง ก็สมน้ำหน้า" ร.ต.อ.เฉลิมกล่าว และว่า ยืนยันว่าหากรถผิดกฎหมาย ตนก็ไม่กล้านั่งมาสภาและทำเนียบ รถลักษณะนี้หลายคนมี แต่ไม่กล้านั่ง
 