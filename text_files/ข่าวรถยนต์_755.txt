ช่วงนี้ในเว็บบอร์ดของ Sanook Auto เรา มีคนเข้ามาพูดคุยเกี่ยวกับรถตระกูลแวนกันบ่อย โดยเฉพาะ กลุ่มรถขาลุยทั้งหลาย จำพวก Toyota fortuner ,Isuzu Mu7 หรือ จะเป็น Pajero Sport ทว่าหลายคนกลับไม่เข้าใจว่าพวกเขาควรเลือกอะไร และส่วนใหญ่มักเข้าใจผิดในตัวโครงสร้างรถ ที่ถูกบรรยายอย่างผิดๆ ทำให้ขาดความเข้าใจและท้ายที่สุดเลือกรถได้ไม่คุ้มค่า 
ความเข้าใจผิดๆเกี่ยวกับรถแวนในบ้านเรานั้น มีมานานแสนนานแล้ว และมันก็ดั่งแผลเรื้อรังที่ทำให้คนส่วนใหญ่ไม่เข้าใจ กลายเป็นเหยื่อของการตลาดสุดท้าย จ่ายเงินซื้อรถมาไม่ได้ตามใจหวัง เพราะเมื่อคุณยังไม่เข้าใจข้อมูลพื้นฐานของตัวรถ เมื่อเจอแรงบวกจากน้องๆ เซลล์ ก็ไม่แปลกที่คุณจะตัดสินใจผิดพลาดกันไปได้ง่ายๆ

รถแวน-รถอเนกประสงค์นั้น ปัจจุบัน ในวงการยานยนต์จัดมันวางไว้ 3 ประเภทด้วยกัน โดยแบ่งตามลักษณะรถ ดังต่อไปไปนี้ อันได้แก่
 
1.รถครอบครัว หรือที่เราอาจจะเรียกกันตามเหล่ากูรูรถยนต์ว่า MPV ซึ่งมันย่อมาจาก Multi-Purpose vehicle หรือแปลว่า “รถอเนกประสงค์” โดยรถประเภทนี้ฝรั่งมักจะเรียกว่า “Mini-Van” ซึ่งเป็นรถที่เน้นในการขนผู้โดยสาร แสดงความเป็นรถนั่งสำหรับครอบครัว จำนวนที่นั่งโดยปกติมากที่สุดคือ 7 ที่นั่ง

2.รถสเตชั่นแวกอน หรือที่เราอาจจะรู้จักพวกมันถูกเรียกว่า SUV ที่ย่อมาจากคำว่าว่า Sport Utility Vehicle โดยความจริงแล้วรถ SUV ไม่ใช่ของใหม่ในวงการรถยนต์และมีมานานกว่า 70 ปี แล้ว แต่ยุคสมัยที่เปลี่ยนทำให้เรามักเข้าใจผิดในตัวรถ ซึ่งโดยมาก รถจะถูกออกแบบมาในรูปแบบรถลุยตามยุคสมัยที่เปลี่ยนไป แต่ความจริงแล้ว รถ SUV อาจจะไม่จำเป็นต้องเป็นรถลุย แต่จุดสำคัญคือมันต้องมีตัวถังขนาดใหญ่เทียบเท่ารถนั่งขนาดกลาง และมีความสูงประมาณรถกระบะ จึงจะเข้าความหมายรถประเภทนี้

3.รถกระบะกึ่งอเนกประสงค์ รถเหล่านี้มีเกลื่อนในบ้านเรา และพวกมันถูกเรียกว่า PPV (Pickup truck base Passenger Vehicle) ซึ่งความจริงคำดังกล่าวตามการจำแนกประเภทรถยนต์ไม่เคยถูกบันทึกเอาไว้ และไม่เคยมีปรากฏมาก่อน แต่ด้วยความเข้าใจในตัวรถที่ว่า “กระบะดัดแปลง” จึงทำให้คำดังกล่าวเป็นที่นิยมในประเทศไทย และบางคนนำไปจำแนกรถแบบผิดๆ

โดยมากคนส่วนใหญ่สามารถจำแนกรถประเภท MPV ออกจาก SUV ได้ง่ายๆ แค่เพียงรูปลักษณ์ แต่เมื่อคุณต้องเผชิญตัวเลือกในการตัดสินใจในเรื่องที่ว่าระหว่างรถอเนกประสงค์กับรถกระบะกึ่งอเนกประสงค์นั้นคุณจะเลือกคันไหนมาเป็นเพื่อนร่วมการเดินทางนั้นหลายคนกลับคิดไม่ตก จนบางครั้งฟังแรงเชียร์จนเกิดความเข้าใจผิดกันไปยกใหญ่
ความจริงแล้วเรื่องนี้ไม่ได้ยากเกินกว่าเข้าในและถ้าจะอธิบายให้ฟังเข้าใจง่าย มันก็เหมือนกว่า SUV เป็นรถกระบะที่มีจิตวิญญาณของความเป็นรถนั่ง ในขณะที่อีกฝั่ง PPV คือรถกระบะที่ขยายร่างให้เหมาะกับความเป็นรถนั่งนั่นเอง
พูดแบบนี้อาจจะงงกันบ้างเล็กน้อย แต่จุดเด่นของรถ SUV นั้นคือ ลักษณะของห้องโดยสารที่จะมีขนาดเริ่มตั้งแต่ซีดานขนาดกลางไปจนถึงซีดานขนาดใหญ่ ซึ่งเมื่อรวมกับระบบช่วงล่างที่ถูกออกแบบมาให้มันมีความเป็นรถนั่ง โดยมากจะใช้ชุดช่วงล่างแบบเดียวกับรถเก๋ง นี่รวมถึงความสะดวกสบายภายในห้องโดยสารด้วย  ที่มักจะให้ความหรูหราและสะดวกสบายแบบเดี๋ยวกับรถเก๋งกลาง
รถในกลุ่มนี้ปัจจุบันที่มีจำหน่ายในบ้านเราคือ Nissan Xtrail,Chevrolet Captiva,Honda CR-V, BMW X3 -X5 ,Mazda CX-9 และอื่นๆอีกมากที่มีลักษณะคล้ายหรือใกล้เคียงกัน

ที่นี้มาดูทางด้าน PPV กันบ้าง ชื่อ PPV นั้นก็บอกอยู่แล้วว่ามันเป็นกระบะดัดแปลงและแน่นอน โครงสร้างโดยมากมันคงค้องยึดกระดูกงูลำเรือหลักจากรถกระบะของค่ายรถยนต์นั้นๆ และอาจจะใช้เครื่องยนต์ หรือชิ้นส่วนอื่นๆร่วมกัน จึงจะเข้าข่ายของรถกลุ่มนี้ หรือถ้าพูดง่ายๆ มันเหมือนรถที่ถูกเปลี่ยนบอดี้ให้ดูคล้ายกับรถ SUV นั่นเอง 
ข้อสังเกตของรถกลุ่มนี้จุดหลักที่ยังพอจะจับจุดได้ว่า รถรุ่นนั้นเป็น PPV คือ ชุดช่วงล่างที่โดยมากจะยังเป็นแบบ แหนบแอนด์โช๊ค คอยควบคุมการทรงตัว ด้วยระบบช่วงล่างหลังที่เป็นแบบนี้ จึงเป็นข้อดีที่ทำให้มันลุยอย่างสมบุกสมบันได้อย่างตามที่ใจต้องการ แต่อย่าคาดหวังเรื่องความนิ่มนวลมากนัก 

บางรุ่นก็มีออกมาให้เลือกทั้งขับ 2 และขับ 4 ตามความชอบ แต่นั่นไม่สำคัญ ถ้าจะแยกว่ามันเป็นรถแบบนี้หรือไม่ตราบใดที่รถหน้าตามีส่วนคล้ายกระบะของค่ายมันคือ PPV แม้ว่าทุกวันนี้นี้เส้นแบ่งจะเริ่มจางหายไปตามเทคโนโลยีที่ถูกแต่งแต้มเข้ามา รถในกลุ่มนี้ปัจจุบันมี Isuzu Mu 7 ,Mitsubishi pajaero Sport ,Ford Everest และอื่นๆที่มาลักษณะคล้ายๆกัน
รุ่นที่เจ้าปัญหาที่สุดดูเหมือนว่ามันจะคือเจ้า Toyota fortuner ที่เป็นเรื่องที่ถกเถียงกันอย่างกว้างขวางทั้งในและต่างประเทศว่า จะจัดมันไปอยู่กลุ่มไหน ด้วยช่วงล่างที่ออกแบบมาเป็นอย่างดีบวกกับความหรูหราแบบเก๋ง แต่หน้าตาก็ยังมีคล้ายรถกระบะประจำค่ายอยู่บ้าง

อันที่จริงเราถ้าพูดตามสิ่งเห็นมันคือรถนั่ง SUV นั่นเองและเข้ากฏเกณฑ์ทุกประการ แต่ด้วยความที่มันเป็นส่วนหนึ่งในการ่วมพัฒนาตั้งแต่ต้นในโครงการ IMV ของ Toyota ทำให้อาจจะมองอีกครั้งว่าเป็นรถประเภท PPV เช่นกัน หรือถ้าให้สรุปไปเลยมันเป็นส่วนผสมระหว่าง SUV และ PPV
ทั้งนี้ไม่ว่าคุณมองรถรุ่นอะไรไว้ในใจสำคัญคือควรรู้ก่อนจ่ายเงินซื้อรถรุ่นนั้น โดยเฉพาะอย่างยิ่งในกลุ่มรถอเนกประสงค์ที่แทบทุกคันมีราคาค่าตัวหว่า 1 ล้านบาทขึ้นไป ควรจะศึกษาให้ดีและรู้จริงก่อนว่ารถที่กำลังจะจับจองเป็นแบบที่เราต้องการใช่หรือไม่ 

Sanook Auto Comment 
 
เรื่องนี้เป็นเรื่องที่ถกเถียงกันมาพักใหญ่ และเราจำเป็นต้องบอกกล่าว เพราะมีหลายคนเข้ามาถามหาความรู้ในเรื่องนี้ ความจริงแล้ว ในต่างประเทศไม่มีคำว่า “PPV” แต่มันเป็นคำที่กำหนดขึ้นเพื่อใช้หมายถึง SUV ที่ทำมาจากรถกระบะนั่นเอง ซึ่งไม่ว่าคุณจะเลือกอะไร สำคัญคือเลือกให้ถูกการใช้งาน ถ้าลุยมากเลือก SUV ที่ทำมาจากกระบะจะช่วยให้มีความสมบุกสมบันยิ่งขึ้น ในขณะที่ถ้าเน้นนั่งสบายลุยพอประมาณ SUV แบบทั่วๆไปอาจจะตอบโจทย์นี้ได้เช่นกัน 
 
คุยหลังแป้นกับนายช่าง
 