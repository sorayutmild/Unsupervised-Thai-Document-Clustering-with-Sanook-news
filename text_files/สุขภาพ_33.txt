ในวัยทำงาน หรือวัยกลางคน บางคนจะเริ่มมีอาการแปลกๆ เพิ่มขึ้นมาเรื่อยๆ ไม่ว่าจะปวดศีรษะบ่อยขึ้น ลุกขึ้นเดินลำบากขึ้น ปวดเมื่อนบ้าไหล่ รวมไปถึงอาการเล็กน้อยที่หลายคนมองข้ามอย่าง อาการคัน ที่อาจจะเริ่มจากการคันยุบยิบเบาๆ ไปจนถึงคันคะเยอ เกาจนแสบร้อนไปหมดก็มี
ใครจะคิดว่า... อาการคันเรื้อรัง อาจนำไปสู่โรคร้ายที่หลายคนอาจคาดไม่ถึง
 
คันเรื้อรัง สัญญาณเตือนโรคอันตราย
อาการคันเรื้อรัง อาจเป็นสัญญาณที่บ่งบอกถึงโรคที่เกี่ยวข้องกับตับ และ ไต ได้ นอกจากนี้ยังอาจเป็นอาการเริ่มต้นของโรคที่เกี่ยวกับกับระบบเลือด โรคเบาหวาน โรคจากต่อมไร้ท่อ หรืออาจจะเป็นโรคมะเร็ง
 
คันตรงไหน เป็นโรคอะไร?
สำหรับอาการคันเพราะผิวแห้งทั่วตัว และมักคันในช่วงเวลากลางคืน อาจเป็นสัญญาณของโรคไต
หากใครที่คันหนักมากที่มือ หรือเท้า และตำแหน่งที่เสื้อผ้ารัดตึง เช่น ต้นแขน เอว ขาหนีบ ใต้ราวหน้าอก อาจเป็นสัญญาณเตือนของโรคที่เกี่ยวกับตับ
ส่วนอาการคันจากโรคที่เกี่ยวข้องกับระบบเลือด หรือโรคเบาหวาน มักมีอาการคันเฉพาะที่ เช่น คันที่ทวารหนัก อวัยวะเพศ หรือมีอาการคันหลังจากสัมผัสน้ำ
อาการคันจากโรคต่อมไร้ท่อ จะมีอาการคันไปทั่วร่างกาย
หากมีอาการคันรุนแรงมาก ทั้งแขน และขา อาจเป็นอาการคันจากโรคมะเร็ง
 
แต่ช้าก่อน... คันเรื้อรัง อาจมาจากสาเหตุอื่นได้
นอกจากโรคร้ายดังกล่าว คุณอาจมีอาการติดเชื้อบางอย่างที่ผิวหนัง จนทำให้มีอาการคันได้เช่นกัน ดังนั้นหากมีอาการคันเรื้อรัง ต้องลองให้แพทย์ผิวหนังเจาะเลือด ตรวจหาระดับน้ำตาล ตรวจอุจจาระ ตัดชิ้นเนื้อ หรือขูดผิวหนังเพื่อไปตรวจหาเชื้อเพิ่มเติม
 
ทำอย่างไร เมื่อมีอาการคันเรื้อรัง
นอกจากยาทาภายนอกที่แพทย์อาจจะสั่งมาให้แล้ว คุณต้องดูแลผิวพรรณไม่ให้แห้งจนเกินไป หมั่นทาครีมบำรุงผิวให้ผิวชุ่มชื้น เลือกครีมอาบน้ำที่ผสมมอยซ์เจอไรเซอร์ที่ช่วยให้ผิวชุ่มชื้น ดื่มน้ำให้มากๆ งดการอาบน้ำอุ่นจัด หลีกเลี่ยงเสื้อผ้าที่ทำให้ผิวระคายเคือง ไม่ใช้สารเคมีกับผิวหนังโดยตรง และพักผ่อนให้เพียงพอ