(15 ธ.ค.) ผู้สื่อข่าวรายงานว่า เมื่อวันที่ 14 ธ.ค.ที่ผ่านมา เฟซบุ๊ก US Embassy Bangkok ของสถานทูตสหรัฐอเมริกา ประจำประเทศไทย ได้มีผู้เล่นอินเทอร์เน็ตชาวไทยหลายคนพากันโพสต์แสดงความไม่เห็นด้วยทั้งภาษาไทย และภาษาอังกฤษ ต่อกรณีที่สหรัฐอเมริกาแสดงความวิตกกังวลต่อการบังคับใช้กฎหมายอาญา มาตรา 112 และกระบวนการยุติธรรมของไทย ผ่านคำสัมภาษณ์ของ เดอรราจ์ พาราดิโซ โฆษกกระทรวงการต่างประเทศฝ่ายเอเชียตะวันออก และการแสดงความเห็นผ่านทวิตเตอร์ของ คริสตี้ เคนนีย์ เอกอัครราชทูตประจำประเทศไทย กรณีการตัดสินคดีของนายโจ กอร์ดอน ว่ามีความกังวลต่อการตัดสินที่ไม่สอดคล้องกับมาตรฐานสากลในเรื่องสิทธิเสรีภาพการแสดงความคิดเห็น
ตัวอย่างข้อความที่ถูกโพสต์ลงในเพจเฟซบุ๊กสถานทูตสหรัฐฯ
"อเมริกา คุณคิดว่าคุณเป็นผู้จัดการของโลกนี้หรืออย่างไร คุณเที่ยวไปแทรกแซงกิจการของประเทศโน้นประเทศนี้ มันกงการอะไรของคุณ ประเทศคุณไม่มีวัฒนธรรมเก่าแก่และดีงามเหมือนประเทศไทย เพราะประเทศคุณไม่เคยมีพระมหากษัตริย์ ประเทศไทยไม่เคยเป็นเมืองขึ้นของใครก็เพราะเรามีพระมหากษัตริย์ เรามีภาษาพูดภาษาเขียนเป็นของเราเอง เพราะพระมหากษัตริย์ ประเทศคุณเสียอีก ชื่อประเทศอเมริกา แต่ใช้ภาษาของประเทศอังกฤษ คุณแทรกแซงเรื่องอื่นเราทนได้ แต่อย่ามาแทรกแซงเรื่องเกี่ยวกับพระมหากษัตริย์ของเรา"
"ประเทศไทยเราปกครองด้วยระบอบประชาธิปไตยอันมีพระมหากษัตริย์เป็นประมุข การออกมาจี้ให้รื้อกฎหมายเกี่ยวกับพระมหากษัตริย์เท่ากับคุณไม่ได้เป็นมิตรกับประเทศไทย แต่กำลังตั้งตนเป็นศัตรูเหมือนกับที่คุณทำในอีกหลายๆ ประเทศ เพราะคุณกำลังจ้องจะทำลายความมั่นคงของชาติไทย และจำไว้ว่า รัฐบาลไทยมีหน้าที่บริหารประเทศ ไม่ใช่ปกครองประเทศ ฉะนั้นคุณอย่าเข้ามายุ่งกับกิจการของประเทศเราโดยที่ไม่รู้อะไรเลยจะดีกว่า"
ต่อมาเมื่อเวลาประมาณ 11.00 น. วันนี้(15 ธ.ค.) เฟซบุ๊ก US Embassy Bangkok ได้ขึ้นข้อความเป็นภาษาไทยและภาษาอังกฤษ ใจความว่า "เรียนเพื่อนๆ ชาวเฟซบุ๊ก เรายินดีรับมุมมองและความคิดเห็นที่หลากหลายบนหน้าเฟซบุ๊กต่างๆ ของเรา เพียงแต่อยากขอให้เพื่อนๆ ทำความเข้าใจกับเงื่อนไขในการให้บริการเฟซบุ๊กของเราและโปรดงดเว้นการใช้ภาษาที่หยาบคาย รุนแรง หรือข่มขู่"