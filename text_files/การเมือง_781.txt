นายวารินทร์ บัววิรัตน์เลิศ แห่งวิหารหลวงปู่เกวาลัน สำนักสุขิโต อ.เมือง จ.เชียงใหม่  หรือ โหร คมช. กล่าวถึง สถานการณ์บ้านเมืองในขณะนี้ว่า หากปล่อยให้มีกลุ่มผู้ชุมนุมปักหลักชุมนุมยืดเยื้อ ประเทศจะมีดวงของความไม่ปลอดภัย โดยเฉพาะ เรื่องระเบิด พร้อมขอให้ทุกคนจับตาในเดือนเมษายน-พฤษาคม ที่จะมีการร่วมมือกันระหว่างเสื้อทุกสี และทุกฝ่ายทำให้บ้านเมืองสงบ โดยไม่ขอยืนยันว่า เป็นการปฏิวัติหรือไม่ พร้อมกับจะเกิดยุบสภา โดย นายอภิสิทธิ์ เวชชาชีวะ ยังเป็น นายกรัฐมนตรี อยู่เช่นเดิม และหลังจากนั้น ประเทศ ไทย จะมีการเปลี่ยนแปลงครั้งใหญ่ โดยจะมี นายกรัฐมนตรี อักษรย่อ ป. ปลา อายุมากกว่า 40 ปี เข้ามาทำให้ประเทศกลับสู่ความสงบ โดยขอเปิดเผยชื่อเมื่อ นายอภิสิทธิ์ หมดวาระนายกรัฐมนตรีแล้ว  ส่วน อดีตนายกรัฐมนตรี ที่เคยเรืองอำนาจนั้น โหร คมช. ยืนยันว่า จะไม่มีทางได้กลับมามีอำนาจอีก ขณะที่ ประเด็นความขัดแย้งของประเทศไทยกับกัมพูชานั้น ยอมรับว่า อาจจะมีการปะทะกันบ้างประปราย แต่ไม่ใช่การทำสงครามเต็มรูปแบบแน่นอน ส่วน นายวีระ สมความคิด และพวกที่ถูกขังอยู่ในคุกเขมร จะได้กลับมาประเทศไทย ไม่เกินเดือนกุมภาพันธ์นี้