ชาวบ้านช็อกภาพติดตา หลังตามหาที่มาของกลิ่นเหม็นเน่า พบศพชายเสียชีวิตคารถยนต์ จอดอยู่ริมถนนสุขสวัสดิ์ วงจรปิดจับภาพชัดมาจอดเอาไว้ 19 วันแล้ว ไม่เคยขยับไปไหน
(23 มิ.ย.) จส.100 เปิดเผยว่า เมื่อช่วงสายที่ผ่านมา ได้มีพลเมืองดีแจ้งกับเจ้าหน้าที่ตำรวจว่า พบชายนอนเสียชีวิตอยู่ในรถยนต์ คันหนึ่ง ที่จอดเอาไว้อยู่บริเวณปากซอยสุขสวัสดิ์ 51/2 ถ.สุขสวัสดิ์ จ.สมุทรปราการ เจ้าหน้าที่ตำรวจ สภ.พระประแดง จึงเข้าไปตรวจสอบ
ก่อนจะได้พบกับรถยนต์ โตโยต้า วีออส สีดำ จอดอยู่ริมถนนสุขสวัสดิ์ ช่องจราจรฝั่งซ้ายสุด หน้าปากซอย 51/2 เมื่อส่องเข้าไปภายในรถ บริเวณที่เบาะคนขับพบร่างชายเสียชีวิตในลักษณะปรับเบาะเอนนอน คล้ายกับเสียชีวิตมาหลายวัน เพราะร่างกายเริ่มเปลี่ยนเป็นสีดำคล้ำ สวมเสื้อลายสก็อตแขนยาว กางขายาว รถปิดกระจกเอาไว้ทั้ง 4 บาน
เจ้าหน้าที่กู้ภัยมูลนิธิร่วมกตัญญู รหัสนคร 65 เปิดเผยว่า หลังจากเจ้าหน้าที่ตำรวจตรวจสอบภาพจากกล้องวงจรปิดย้อนหลัง พบว่ารถยนต์คันดังกล่าวมาจอดอยู่ตรงจุดนี้ ตั้งแต่วันที่ 4 มิถุนายน 2562 ต่อเนื่องถึงวันนี้ รวมเป็นเวลา 19 วันแล้ว โดยไม่พบเห็นว่าคนขับลงมาจากรถแต่อย่างใด
กระทั่งในวันนี้มี ชาวบ้านได้สัมผัสถึงกลิ่นแปลกๆ จึงเดินมาหาต้นตอของกลิ่น และลองส่องดูที่รถคันดังกล่าว ก่อนจะพบว่ามีศพผู้เสียชีวิตอยู่ภายในรถ จึงได้แจ้งเจ้าหน้าที่มาเปิดรถตรวจสอบ ขณะที่จากการตรวจสอบเอกสารประจำตัว ทราบว่าผู้เสียชีวิตคือ นายชาญวิทย์ อายุ 40 ปี สำหรับสาเหตุการเสียชีวิตต้องรอแพทย์ชันสูตรอีกครั้งต่อไป
ขณะเดียวกัน ทาง จส.100 ได้ตรวจสอบข้อมูลย้อนกลับ ทำให้พบว่า ญาติของนายชาญวิทย์ เคยได้แจ้งข้อมูลเอาไว้ว่า นายชาญวิทย์ ได้ขับรถยนต์คันดังกล่าวออกมาจากบ้าน ย่านประชาอุทิศ ตั้งแต่ช่วงค่ำของวันที่ 3 มิถุนายนที่ผ่านมา ก่อนจะหายสาบสูญไปและติดต่อไม่ได้อีก
ทั้งนี้ นายชาญวิทย์ อยู่ในช่วงตกงานและมีโรคประจำตัวที่ต้องทานยารักษาอยู่ประจำ ญาติได้แจ้งเบาะแสเอาไว้เพราะเกรงว่าจะเกิดอุบัติเหตุระหว่างขับขี่ได้ กระทั่งมาพบร่างเป็นศพอยู่ในรถยนต์ที่คาดว่าน่าจะเสียชีวิตมาแล้วเกือบ 3 สัปดาห์