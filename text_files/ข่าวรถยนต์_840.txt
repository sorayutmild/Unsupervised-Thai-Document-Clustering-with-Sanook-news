สันติ จิรพรพนิต santi_car_car@yahoo.co.thยานยนต์ สุดสัปดาห์มติชนสุดสัปดาห์ 8-14 มกราคม 2559

 
ตามธรรมเนียมกับฉบับต้อนรับปีใหม่ พ.ศ.2559 หรือ ค.ศ.2016
ผมขอถือโอกาสพาท่านผู้อ่านไปสำรวจตลาดรถยนต์ใหม่ ว่าปี "วานร" จะมีรุ่นไหน ค่ายไหน น่าสนใจบ้าง
แม้ในปี 2016 บรรดากูรูทั้งภาครัฐและเอกชน มองว่าน่าจะดีกว่าปี 2015 แต่ก็ไม่ได้ดีมากจนเป็นนัยสำคัญ
คาดการณ์ว่ายอดขายทั้งปีน่าจะอยู่ราวๆ 800,000 คัน
แต่ไม่ว่ายอดขายรถจะเป็นอย่างไร เศรษฐกิจจะดำดิ่งแค่ไหน แต่รถใหม่ยังต้องเปิดตัวกันทุกปี เพื่อกระตุ้นตลาดและแชร์ส่วนแบ่งให้กับตัวเองมากที่สุด
 

รถใหม่ในปีวานร ประเมินว่าน่าจะมีน้อยกว่าปีแพะ ซึ่งเปิดตัวกันแบบอร่อยเหาะ แถมแต่ละรุ่นถือว่าเรียกเสียงครางฮือสุดๆ
แต่ปี 2016 มีรถน่าสนใจหลายรุ่นและเปิดกันครบแทบทุกเซ็กเมนต์
เนื่องจากเนื้อหาค่อนข้างเยอะผมขออนุญาตแบ่งเป็น2ตอน
ตอนแรกนี้ขอยกให้กับ"ค่ายญี่ปุ่น"กันก่อน
ม่ะ...ตามมาครับ
 

เริ่มกันที่ค่ายญี่ปุ่นพี่เบิ้ม "โตโยต้า" ปีที่แล้วจัดหนักกับปิกอัพ "รีโว่" และพีพีวี "ฟอร์จูนเนอร์" ซึ่งโมเดลเชนจ์ครั้งแรกในรอบเกือบ 10 ปี
มาปีนี้พร้อมแล้วกับ "อินโนว่า" รถเอ็มพีวีซึ่งเป็นแฝด 3 กับ 2 รุ่นก่อนหน้านี้ เพราะเป็นรถในโครงการ "IMV" (Innovative International Multi-purpose Vehicle) เป้าหมายผลิตรถยนต์ที่มีคุณภาพสูง สามารถตอบสนองความ
ต้องการที่หลากหลายของผู้บริโภค
อินโนว่า ใหม่ มาในรูปแบบที่ไฉไลกว่าเดิม เรียกว่าให้ลืมภาพตัวเดิมไปเลย
เพราะออกแบบได้โฉบเฉี่ยวมากขึ้น กระจังหน้าโครเมียม 2 ชั้น ไฟท้ายแนวนอน ไฟเลี้ยวรูปทรงสามเหลี่ยม
ภายในห้องโดยสารยังคงความจุดเด่นที่ความกว้างขวาง นั่งสบายทุกเบาะ เรียกว่าเป็นรถครอบครัวแท้ๆ
ติดตั้งระบบเครื่องเสียงหน้าจอสัมผัส 8 นิ้ว รองรับทุกการเชื่อมต่อเพื่อความบันเทิงเต็มที่ พวงมาลัยมัลติฟังก์ชั่น
เครื่องยนต์มีให้เลือก ทั้ง ดีเซล 2.4 ลิตร 149 แรงม้า และเครื่องยนต์เบนซิน DUAL VVT-I 2.0 ลิตร 139 แรงม้า
ส่งกำลังผ่านเกียร์ธรรมดา 5 สปีด และเกียร์อัตโนมัติ 6 สปีด
 

ส่วนรุ่นอื่นๆ น่าจะเน้นแต่งหน้าทาปากเป็นหลัก โดยเฉพาะเก๋งยอดนิยม "อัลติส" เพื่อรับมือคู่แข่งค่ายสำคัญที่ถึงเวลาปรับโฉมแบบโมเดลเชนจ์
ที่น่าสนใจคือต้องจับตาว่ารถยนต์ในโครงการ"อีโคคาร์เฟส2"จะมาทันในปี 2016 หรือไม่
เพราะแม้ "ยาริส" จะทำยอดขายได้น่าพอใจ แต่ความแรงยังเป็นรองค่ายอื่นโดยเฉพาะ "มาสด้า 2" ที่ฮอตฮิตตั้งแต่ต้นปียังสิ้นปีที่แล้ว
ส่วนรุ่นขายอื่นๆ ถึงเวลาปรับโฉมโดยเฉพาะ "วีออส" เพื่อพะบู๊กับ "ซิตี้" ซึ่งมาแรงเหลือเกิน
 

ค่าย "ฮอนด้า" ผมยกให้น่าสนใจที่สุดของปีนี้เนื่องจากจะโมเดลเชนจ์ "ซีวิค" เจเนอเรชั่นที่ 10 ซึ่งถือว่ามาเร็วกว่าที่คาด เรื่องของเรื่องเพราะเจเนอเรชั่นที่ 9 ไม่ร้อนแรงอย่างที่คิด
เพราะความสวยถูกจริตคนไทยน้อยกว่า "เจเนอเรชั่นที่ 8" ซึ่งเป็นรุ่นที่โด่งดังและกวาดยอดขายอย่างถล่มทลายที่สุดรุ่นหนึ่งของฮอนด้า
สำหรับ "ซีวิค" เจเนอเรชั่นที่10เปลี่ยนไปอย่างมากไม่ว่าจะเป็นดีไซน์ที่ดูสปอร์ต และมีอารมณ์ "อวกาศ" มากๆ รูปทรงคล้ายรถคูเป้
ภายในหายห่วงอยู่แล้วสำหรับค่ายนี้ ล้ำสมัยด้วยระบบดิจิตอล
 

รุ่นนี้อวดโฉมที่อเมริกาไปแล้วเมื่อปลายปี 2015 ขายดิบขายดีจนฮอนด้า อดใจไม่ไหวต้องนำมาเปิดตัวในเมืองไทย
หัวใจหลักเปลี่ยนไปพอสมควร แต่น่าจะถูกใจขาซิ่ง มีให้เลือก 2 บล็อก คือเบนซิน 1.5 ลิตร เทอร์โบชาร์จ ให้กำลังจัดหนักที่ 174 แรงม้า เกียร์อัตโนมัติ CVT
และเครื่องยนต์ 2.0 ลิตร กำลังสูงสุด 158 แรงม้า มีเกียร์ธรรมดา 6 จังหวะ และเกียร์อัตโนมัติ CVT ให้เลือก
เชื้อเพลิงคงไม่พ้นให้มาสูงสุดที่อี 85 ซึ่งแทบกลายเป็นมาตรฐานของฮอนด้ายุคหลังๆ นี้แล้ว
อีกจุดเด่นที่ต้องบอกคือความไฮเทคที่ใส่มาแน่นคัน อาทิ ระบบเตือน เมื่อรถออกนอกเลน ระบบป้องกันการชนด้านหน้า แบบ MILLIMETER-WAVE RADAR เรดาร์จะจับสัญญาณอัตโนมัติ ให้ความแม่นยำระดับ "มิลลิเมตร"
 

และที่จะมาอีกรุ่นคือ "อีโคคาร์" ซึ่งรุ่นใหม่นี้จะมาทำตลาดแทน "บริโอ้" และ "บริโอ้ อเมซ" ซึ่งไม่ค่อยประสบความสำเร็จในบ้านเรานัก
ทั้ง 2 รุ่นจะยังผลิตในไทยต่อ แต่เน้นตลาดส่งออกเป็นหลัก
ส่วนซิตี้ และแจ๊ซ คงแต่งหน้าทาปากกันตามธรรมเนียม
 

"นิสสัน" เจ้าพ่อรถอีโคคาร์ ซึ่งช่วงหลายปีที่ผ่านมาสนุกกับการกวาดยอดขายของ "มาร์ช" และ "อัลเมร่า"
มาปีนี้ถึงเวลาเข้า "อีโคคาร์ เฟส 2" เราอาจได้เป็นรุ่น "โน้ต" (Note) ที่โด่งดังเหลือเกินในบ้านเกิดญี่ปุ่น และอีกหลายประเทศที่ไปเปิดตัว
รูปทรงนี่ขอบอกว่าน่ารักน่าชังเหลือเกิน ถ้าเข้ามาทำตลาดจริงๆ คาดว่ายอดขายน่าจะกระฉูดชัยไม่แพ้ "มาร์ช" แน่ๆ
 

ส่วน "อัลเมร่า" เก๋ง 4 ประตูอีโคคาร์ ที่ใหญ่บิ๊กเบิ้มเสียเหลือเกิน ได้เวลาไมเนอร์เชนจ์แล้ว
แต่ที่ต้องจับตาของค่ายนี้คือรถ "พีพีวี" หรือปิกอัพดัดแปลง พื้นฐานเดียวกับเจ้ายักษ์ปิกอัพ "เอ็นพี 300 นาวารา" เข้ามาแย่งชิงส่วนแบ่งจาก "มิตซูบิชิ ปาเจโร่ สปอร์ต"-"โตโยต้า ฟอร์จูนเนอร์" และ "ฟอร์ด เอเวอร์เรส"
แม้จะต้องเจอกับภาษีสรรพสามิตใหม่ แต่นิสสันก็บ่ยั่น
 

ค่าย "มาสด้า" ได้เวลาไมเนอร์เชนจ์ "ซีเอ็กซ์-5" เอสยูวีตัวกลั่นที่นำเทคโนโลยีสกายแอ็กทีฟมาใช้เป็นเจเนอเรชั่นแรก โฉมใหม่เสริมความเด่นด้วย "โคโดะ ดีไซน์" การออกแบบอันเลื่องชื่อของมาสด้า
อีกรุ่นที่ปรับคือ "ซีเอ็กซ์-9" เอสยูวีพี่บิ๊ก งานนี้ใครชอบความใหญ่-ความแรง ไม่ผิดหวัง เพราะยัดเครื่องยนต์แบบ วี 6 สูบ 3.7 ลิตร พร้อมระบบวาล์วแปรผัน ให้กำลัง 273 แรงม้า เกียร์อัตโนมัติ 6 จังหวะ ขับเคลื่อน 4 ล้อ แบบ AWD รวมถึงใส่เทคโนโลยีมาเพียบคัน
 

เจ้าพ่อตลาดรถเล็ก "ซูซูกิ" ยังยืนหยัดทำตลาดเซ็กเมนต์อีโคคาร์ โดยจะไมเนอร์เชนจ์ "สวิฟต์" อย่างเป็นทางการ จากช่วงก่อนหน้านี้ชิมลางด้วยการส่ง "สวิฟต์ รุ่นลิมิเต็ด" เข้ามาขัดตาทัพ
นอกจากนี้ จะเปิดตัวรถเล็กอีกรุ่น แต่ยังอยู่ในโครงการ "อีโคคาร์ เฟส 1" เพื่อปั๊มยอดผลิตให้ได้ 100,000 คัน ตามเกณฑ์ที่รัฐบาลกำหนดไว้
 

ด้าน "อีซูซุ" คงต้องปรับโฉมดีแมคซ์อีกรอบ เพื่อสร้างความกระชุ่มกระชวย หลังจากส่งเครื่องยนต์ใหม่ 1.9 ลิตร เข้ามาสร้างกระแสได้พอสมควร
ส่วนฉบับหน้าผมจะพาไปดูความเคลื่อนไหวของค่ายยุโรป-อเมริกา รวมถึงแนะนำ "บิ๊กไบก์" เด็ดๆ บางรุ่น
 
 