ยังไงก็ไม่ตกเทรนด์กับเรื่องราวของสีเสื้อ ไม่ว่าจะมีเรื่องการเสริมดวงรูปแบบใหม่ๆ ออกมามากมายแต่การใส่ "สีเสื้อเสริมดวง ประจำวันเกิด" ก็ยังคงเป็นสิ่งที่ทุกคนสนใจ เพื่อเป็นการย้ำอีกครั้งสำหรับใครที่อยากลองใส่เสื้อเสริมดวงตามวันดูบ้าง Sanook! Horoscope ได้รวบรวมข้อมูลมาให้ทุกคนได้ทราบกันแล้วค่ะ ไปดูกันเลย
เกิดวันอาทิตย์ ควรใส่เสื้อสี

สีแดง ทำให้คนใกล้ชิด เคารพเชื่อฟัง หรือคุณแม่บ้านอาจใช้สีนี้กับลูกๆ ก็ได้เช่นกัน
สีขาว สีครีม สีเหลือง จะทำให้มีชีวิตชีวา สดใส ควรสวมใส่สีนี้ไปเยี่ยมคนป่วย จะส่งเสริมเรื่องสุขภาพ
สีชมพู ทำให้ผู้อื่นเกรงขาม เมื่อต้องการให้เป็นที่เชื่อถือ เช่น ต้องออกไปนำเสนอชิ้นงานให้ลูกค้า
สีเขียว เป็นสีที่ส่งเสริมด้านโชคลาภ
สีดำ สีม่วง ธุรกรรมที่เกี่ยวข้องกับเงินทอง การไปทวงตามหนี้สินจากลูกหนี้ อาจทำให้สำเร็จง่ายขึ้น
สีส้ม สีทอง ทำให้ตื่นตัวในทุกๆ เรื่อง ไม่อยู่กับที่ มีพลังในการทำกิจกรรมต่างๆ
สีเทา สีดำ ผู้ใหญ่จะเมตตา เอ็นดู เช่นว่า จะพาคนรักเข้าบ้านไปไหว้พ่อแม่ ญาติผู้ใหญ่ของเขาเป็นครั้งแรก
สีฟ้า สีน้ำเงิน เป็นสีกาลกิณี ไม่ควรสวมใส่ในโอกาสใดๆ แต่สามารถใช้เพื่ออยากหลีกเลี่ยงสิ่งที่เราไม่พอใจได้

เกิดวันจันทร์ ควรใส่เสื้อสี

สีเหลือง สีขาว สีครีม จะมีคนยื่นมือเข้ามาช่วยเหลือ ลดอุปสรรคต่างๆ
สีเขียว ส่งเสริมเรื่องอำนาจ เมื่อต้องไปเจรจาไกล่เกลี่ยปัญหา จะทำให้ผู้อื่นเกรงอกเกรงใจ
สีม่วง เป็นสีสิริมงคล ทำให้มีเสน่ห์ เป็นที่รักของคนรอบข้าง
สีส้ม สีทอง หากมีอาชีพค้าขาย มีธุรกิจเกี่ยวกับการซื้อมาขายไป สีนี้จะช่วยส่งเสริมในเรื่องการหมุนเวียนของเงิน
สีฟ้า ใช้ในโอกาสต้องเข้าพบปะเจ้านาย ผู้บริหารระดับสูง
สีแดง เป็นสีกาลกิณี ไม่ควรสวมใส่ในโอกาสใดๆ แต่สามารถใช้ในยามที่ต้องการหลีกหนีผู้อื่น

เกิดวันอังคาร ควรใส่เสื้อสี

สีชมพู ควรใส่สีนี้เมื่อตรงกับวันคล้ายวันเกิดตนเอง
สีเขียว เมื่อไม่สบายเล็กๆ น้อยๆ เช่น ไข้หวัด ใส่สี้นี้จะให้หายเจ็บป่วย หรืออาการดีขึ้น
สีม่วง ใช้ในโอกาสที่เปิดกิจการใหม่ ทำบุญขึ้นร้านใหม่
สีส้ม เสริมเรื่องโชคลาภ รวมไปถึงการเสี่ยงโชคเสี่ยงทายต่างๆ
สีเทา สีดำ เมื่อมีเหตุต้องการเงินก้อน ต้องการกู้ยืมเงิน ทำเรื่องเกี่ยวกับเงินทอง
สีฟ้า สีน้ำเงิน วันแรกของการทำงานที่ใหม่ วันเริ่มต้นทำกิจการ
สีแดง สำหรับนักศึกษา ใช้ในโอกาสเข้าพบอาจารย์ที่ปรึกษา หรือเข้าพบเพื่อขอคำปรึกษาปัญหาของการทำรายงานต่างๆ
สีเหลือง สีขาว สีครีม เป็นสีกาลกิณี ไม่ควรสวมใส่ในโอกาสใดๆ แต่สามารถใช้เพื่ออยากหลีกเลี่ยงสิ่งที่เราไม่พอใจได้

เกิดวันพุธ ควรใส่เสื้อสี

สีเขียว (พุธกลางวัน) สีเทา สีดำ (พุธกลางคืน) ส่งเสริมบารมี ใช้ในโอกาสไปเยี่ยมญาติพี่น้อง พบปะผู้คนหมู่มาก
สีม่วง (พุธกลางวัน) สีฟ้า สีน้ำเงิน (พุธกลางคืน) สวมใส่สีนี้แล้วจะทำให้หน้าตาผ่องใส ดูมีชีวิตชีวาขึ้น ไม่เศร้าหมองมีทุกข์
สีทอง (พุธกลางวัน) สีแดง (พุธกลางคืน) เมื่อมีการแข่งขัน เช่น ต้องลงแข่งขันแบดมินตัน ในงานกีฬาสีประจำปีของออฟฟิศ
สีเทา สีดำ (พุธกลางวัน) สีเหลือง สีขาว สีครีม (พุธกลางคืน) ช่วยเสริมเสน่ห์ พูดจากับผู้อื่นแล้วน่าฟัง บางทีเราอาจพูดจาไม่ดี แต่ผู้อื่นไม่ถือโกรธ อะไรประมาณนั้น
สีฟ้า สีน้ำเงิน (พุธกลางวัน) สีชมพู (พุธกลางคืน) ใช้สวมใส่ในวันครบรอบวันแต่งงาน
สีแดง (พุธกลางวัน) สีเขียว (พุธกลางคืน) ส่งเสริมในเรื่องงาน จะเป็นไปอย่างสะดวกไม่ติดอุปสรรคใดๆ
สีชมพู (พุธกลางวัน) สีส้ม สีทอง (พุธกลางคืน) เป็นสีกาลกิณี ไม่ควรสวมใส่ในโอกาสใดๆ

เกิดวันพฤหัส ควรใส่เสื้อสี

สีส้ม ลูกน้อง หรือผู้ใต้บังคับบัญชา จะเชื่อฟัง จะให้ความเคารพเกรงใจ
สีเทา สีดำ ช่วยให้ไม่มีโรคภัยไข้เจ็บ อาจช่วยให้ไม่ประสบอุบัติเหตุ ปลอดภัย
สีฟ้า สีน้ำเงิน จะมีคนรัก ชื่นชอบ ให้คำชมเยินยอ ควรใส่สีนี้ขึ้นทำการแสดงต่างๆ การร้องเพลงบนเวที การบรรยายงานสัมมนา เป็นต้น
สีแดง มีโชคลาภ ถ้าคุณใส่สีนี้ออกไปเดินงานแสดงสินค้า ก็อาจจะได้ Gift Voucher ไปแบบฟรีๆ โดยที่ยังไม่ทันทำอะไรเลย
สีเหลือง สีขาว สีครีม อยากให้งานเข้า เงินเข้า ต้องใส่สีนี้เท่านั้น
สีชมพู ใช้ในคราวที่คุณจะต้องออกทริปต่างจังหวัด เข้าป่า ผจญภัย พวกถิ่นทุรกันดาร จะทำให้ทางสะดวกราบรื่น
สีเขียว จะทำให้มีผู้อุปถัมภ์ค้ำชู ช่วยเหลือสนับสนุนในการงาน
สีดำ สีม่วง เป็นสีกาลกิณี ไม่ควรสวมใส่ในโอกาสใดๆ แต่สามารถใส่เพื่ออยากหลีกเลี่ยงสิ่งที่เราไม่ชอบใจได้

เกิดวันศุกร์ ควรใส่เสื้อสี

สีฟ้า สีน้ำเงิน เพื่อนจะยื่นมือเข้ามาช่วยเหลือปัญหาของเรา
สีแดง ใช้ในโอกาสต้องไปเยี่ยมผู้ป่วยที่โรงพยาบาล
สีเหลือง สีขาว สีครีม ชายหนุ่มคนใดต้องการจะขอสาวแต่งงานแล้วล่ะก็ ต้องใส่สีนี้ไปแล้วทุกอย่างจะสมดังหมายเลยล่ะ
สีชมพู ใส่เสื้อผ้าสีนี้ในวันหวยออก อาจจะได้รางวัลไม่เล็กก็ใหญ่เลยนะคุณ
สีเขียว ส่งเสริมการเงิน เอาเป็นว่าถ้าคุณใส่สีชมพูผสมเขียวแล้ว จากรางวัลเล็กก็อาจกลายเป็นใหญ่ซะอย่างนั้น
สีม่วง เป็นสีของความอุตสาหะ จะทำให้ขยันหมั่นเพียร ลองใส่สีนี้ไปทำงานอาจจะช่วยบรรเทาความขี้เกียจได้อยู่นะ
สีส้ม สีทอง ถ้าวันนี้เป็นวันที่จะโดนเจ้านายเม้งแล้วล่ะก็ ลองให้สีนี้ช่วยดู อาจจะช่วยผ่อนหนักให้เป็นเบาได้ จากที่หูชาสองข้าง อาจจะเหลือเป็นชาข้างเดียว ก็ยังดีแหละนะ
สีเทา สีดำ เป็นสีกาลกิณี ไม่ควรสวมใส่ในโอกาสใดๆ

เกิดวันเสาร์ ควรใส่เสื้อสี

สีดำ สีม่วง สีเทา เป็นสีของเกียรติยศ มีอิทธิพล ดูน่าเกรงขาม ผู้อื่นไม่กล้ามีปากเสียงด้วย
สีฟ้า สีน้ำเงิน ใช้ในโอกาสเข้าวัด ทำบุญ หรืองานการกุศลต่างๆ
สีแดง จะมีรายได้เข้าออกต่อเนื่อง เหมาะกับการเจรจาธุรกิจ
สีเหลือง สีขาว สีครีม สวมใส่ออกไปทำงานเสริม งานพิเศษ จะทำให้มีความกะตือรือร้นในการทำงานมากขึ้น
สีชมพู ถ้าคุณใส่สีนี้ขับรถออกจากบ้าน เผอิญโดนตำรวจเรียก กำลังจะแจกใบสั่งอยู่แล้ว แต่คุณอาจจะแคล้วคลาดโดนปล่อยไปก็ได้
สีเขียว เป็นสีกาลกิณี ไม่ควรสวมใส่ในโอกาสใดทั้งสิ้น แต่สามารถใส่เพื่อเปลี่ยนแปลงบางอย่างในชีวิต

สีเสื้อประจําวันเกิด