ขอขอบคุณภาพจาก เฟซบุ๊กสุดยอด ร่วมกตัญญู
ผู้สื่อข่าวรายงานว่า (2 มี.ค.) เมื่อเวลา 08.00 น. สภ.สามโคก รับแจ้งเหตุมีรถตู้โดยสารประสบอุบัติเหตุ มีผู้ติดอยู่ภายในรถ ที่ถนนวงแหวนตะวันตก ทางหลวงหมายเลข 9 กิโลเมตรที่ 71 ต.บางกระบือ อ.สามโคก จ.ปทุมธานี
ที่เกิดเหตุเจ้าหน้าที่พบรถตู้โดยสารร่วม บขส.(ต) สีขาว กรุงเทพ-บางใหญ่ เลขทะเบียน 15-1905 กรุงเทพมหานคร คนขับชื่อนายสมนึก วงษ์ครุฑ อายุ 59 ปี ติดอยู่ภายในรถตู้ เจ้าหน้าที่ช่วยออกมาได้ แต่เสียชีวิตในเวลาต่อมา ผู้โดยสาร 9 คน ได้รับบาดเจ็บเล็กน้อย
ห่างไป 10 เมตร พบรถกระบะอีซูซุสีดำเสริมหลังคากระบะ ทะเบียน ษต7480 กรุงเทพมหานคร คนขับชื่อนายสมพงษ์ ฉำกระโทก อายุ 47 ปี มีพนักงานนั่งมาด้วย 5 คน ไม่ได้รับบาดเจ็บ ถัดมาด้านหน้าอีก 5 เมตร พบรถบรรทุกยี่ห้อฮีโน่ 6 ล้อ บรรทุกแตงโม คนขับชื่อ นายสายชล งามขำ อายุ 44 ปี
จากการสอบสวน คนขับรถบรรทุก กล่าวว่า ฝนกระหน่ำตกลงมามาก มีรถกระบะ 2 คันประสบอุบัติเหตุอยู่ รถกระบะเสริมหลังคาชะลอรถ ตนเบรกแต่เบรกไม่อยู่ เสียหลักไปชนท้าย จากนั้นมีรถตู้โดยสารคงเบรกไม่อยู่เช่นกัน จึงมาชนท้ายรถของตน
ด้านเจ้าหน้าที่กู้ภัย กล่าวว่า ตอนแรกที่ไปถึงก็พบนายสมนึก คนขับรถตู้ ติดอยู่ภายในคอนโซลหน้า ส่วนผู้โดยสารที่นั่งข้างคนขับเป็นนักเรียนหญิงได้รับบาดเจ็บ ขณะนั้นคนขับยังมีสติได้บอกให้กู้ภัยช่วยนักเรียนก่อน ซึ่งกู้ภัยได้นำเครื่องตัดถ่างมาช่วยนำร่างเด็กนักเรียนหญิงออกมา ก่อนนำส่ง รพ.ปทุมธานี ขณะที่คนขับรถตู้เมื่อช่วยออกมาได้ก็พบว่าเสียชีวิตแล้ว
ทั้งนี้ เจ้าหน้าที่ได้เชิญตัวคนขับรถทั้ง 2 คัน ไปสอบถามที่ สภ.สามโคก ต่อ ส่วนผู้เสียชีวิตส่งนิติเวช รพ.ธรรมศาสตร์รังสิต เพื่อรอญาติมารับต่อไป