เตรียมเดินหน้าทำบุญฉลองวันคล้ายวันเกิดเต็มที่ สำหรับนักแสดงสาว "หญิง รฐา" แต่กลับต้องล้มเลิกทุกอย่างลง เพราะถูกแอดมิดเข้าโรงพยาบาลก่อนหน้าวันเพียงวันเดียว งานนี้เลยทำให้คุณแม่ "น้อย โพธิ์งาม" ต้องแอบสั่งเค้กไปเซอร์ไพรส์ถึงโรงพยาบาลเลยทีเดียว
ล่าสุด พอมีโอกาสได้เจอ หญิง รฐา และ แม่น้อย โพธิ์งาม ทั้งคู่จึงได้มาเผยถึงสาเหตุการป่วยครั้งนี้ให้ฟังว่า เพราะหญิงทานทุเรียนเยอะเกินไปเลยทำให้เกิดร้อนใน คุณหมอให้พักผ่อนสองวันแต่ทำไม่ได้เนื่องจากติดงานเลยต้องรีบออก พร้อมเล็งซื้อรถเป็นของขวัญวันเกิดให้ตัวเอง ฝ่ายแม่น้อยเปิดใจว่าตอนนี้ลูกสาวหาเงินใช้หนี้ให้หมดแล้ว
เพิ่งออกจากโรงพยาบาล?หญิง : เพิ่งออกมาเมื่อคืนก่อนค่ะ
แม่น้อย : เป็นความผิดของแม่ เราเห็นลูกไปทำงานเหนื่อย ไปนั่งคอยกว่าลูกจะกลับมา เลยไปซื้อผลไม้ พอเห็นทุเรียนก้านยาวก็อดไม่ได้ แต่ไม่ได้เรียกนางกินซะหน่อย เขาบอกว่าอย่ากินเดี๋ยวจะอ้วน พอแป๊บเดียวนางกินไป 3 พลูเลยค่ะ คอเป็นเม็ด ร้อนข้างในเลย
หญิง : คือหญิงไม่ได้กินนานแล้ว เพราะทานแล้วจะอ้วนเลยไม่กล้ากิน แต่วันนั้นแม่ซื้อมาเลยกลัวเสียความตั้งใจ คราวนี้ก็มันต่อเนื่องจากการทำงาน ที่มีฉากจมน้ำด้วย เจอแดดอีก วันรุ่งขึ้นถ่ายโฆษณาทั้งวัน มันเลยร้อนๆ ขึ้นมา คุณหมอก็บอกว่า มีอาการร้อนใน ความดันต่ำ เช็คเรื่องระบบทางเดินหายใจ เพราะคุณแม่คุณตาก็เป็นโรคเกี่ยวกับระบบทางเดินหายใจ นอนโรงพยาบาลไปคืนกว่าๆ ที่จริงหมอให้นอนสองวันค่ะ แต่พอดีตอนเช้ามีงานเลยออกตอนห้าทุ่ม
เป็นไข้รับวันเกิดเลย?หญิง : ใช่
แม่น้อย : แต่ก็มีคนมาแซวว่าใช้ลูกไปเก็บดอกเยอะนี่เอง (หัวเราะ) น้องหญิงทำงานเยอะไปไหม แม่ว่าสมัยแม่ทำเยอะกว่านะ แต่ได้เงินน้อยกว่า ตอนนี้น้องหญิงทำงานเยอะกว่าแต่ก็ได้คุ้มค่า ได้เงินเยอะ ขอบคุณทุกท่านที่เมตตาลูกค่ะ บอกก่อนนะลูกทำให้เราหมดหนี้แล้ว (ยิ้ม)
แม่น้อยนำเค้กไปเซอรไพรส์ที่โรงพยาบาลด้วย?แม่น้อย : ใช่ เป็นรูปแอลซ่า เขาชอบมาตั้งแต่เด็กแล้ว
หญิงมีของขวัญอะไรให้ตัวเองหรือเปล่า?หญิง : เล็งๆ ไว้เป็นรถเอาค่ะ เอาคันเก่าไปเทิร์น แต่ยังไม่รู้ว่าจะเอารุ่นไหนดี
รู้สึกอย่างไรบ้างที่คุณแม่เซอร์ไพรส์แบบนี้?หญิง : ดีใจนะ จริงๆ วันเกิดหญิงไม่ได้มีอะไรมากหรอก ปีที่แล้วก็ทำบุญ ปีนี้ตั้งใจไปทำบุญเด็กกำพร้ากับบ้านพักคนชรา แต่มาไม่สบายเสียก่อน ก็เลยไม่ได้ไป
จะลดงานลงเพื่อพักผ่อนหรือเปล่า?แม่น้อย : ไปลดทำไมอ่ะ เดี๋ยวหญิงไม่พอ แม่หญิงไปเอง (หัวเราะ) ยังไหวอยู่นะ 60ยังแจ๋วค่ะ
วันเกิดมีหนุ่มๆ ส่งอะไรมาเซอร์ไพรส์บ้างหรือเปล่า?แม่น้อย : เธอพูดถูกใจฉันมากเลย ฉันถามลูกฉันบ่อยมากว่ามีกิ๊กแบบคนอื่นเขาหรือเปล่า เขาก็บอกแม่ใจเย็นๆ ให้ถึงแล้วค่อยว่ากันอีกที เธอพูดต่อหน้าสื่อเลยฉันจะได้สบายใจ คือมันไม่มีเลย บอกทุกคนนะว่า คนไหนมาบ้านจะได้กินแกงเขียวหวานแม่น้อย โพธิ์งาม
มีหาให้ลูกสาวหรือเปล่า?แม่น้อย : มีคนมาติดต่อเยอะ เขาก็บอกว่าแม่อย่าทำแบบนี้นะ อย่าจับมือชนกันนะ เขาไม่ชอบ เพราะฉะนั้นคนไหนที่สนใจก็คุยกันเองเด้อ (หัวเราะ)
หญิง : ตอนนี้ไม่มีเข้ามาเลยค่ะ และป่วยก็ไม่ได้บอกใคร แม่เขาก็ลุ้นไปอย่างนั้นแหละ เอาจริงๆ ก็ไม่ยอมหรอก อย่างวันเกิดอวยพรลูกว่า ให้งานเยอะๆ นะลูก มีเงินมีทอง ไอ้เราก็ฟังนะว่าเมื่อไหร่จะมีนะ ขอให้เจอคนดีๆ ขอให้เจอ คือไม่มีเลย
แม่น้อย : ไม่หวงนะ อยากจะให้เขาเจอคนที่ดีๆ เพียงแต่ว่านึกกลัวไง เพราะการเสียใจเขาไม่เคยได้รับ ก็เลยกลัวเรื่องนี้ แต่พอเห็นเพื่อนๆ เขามีหลานก็อยากมี
ตอนนี้เปลี่ยนผู้จัดการใหม่แล้ว? หญิง : ถ้าถามว่าเปลี่ยนก็คงเรียกว่าเปลี่ยน แต่ไม่ได้หมายความว่าระหว่างหญิงกับพี่เมย์จะไม่ได้เจอกันแล้ว ถ้าวันไหนพี่เมย์ว่างก็มาดูแเล ตอนนี้ก็เปลี่ยนเป็นพี่เตยที่เคยอยู่แกรมมี่ ที่ดูแลพี่แคท หว่าหวาอยู่แล้ว คือพี่เมย์มีคนดูแลเยอะ ก็แบ่งเวลาให้พี่คนอื่น ไม่มีปัญหากับพี่เมย์ พี่เมย์เป็นคนหางานให้ เดี๋ยวพี่เขาก็จะไปทำธุรกิจกับเพื่อน