คืบหน้าคดีสังหาร "เอ็กซ์ จักรกฤษณ์" ชุดสืบสวนพุ่งเป้าญาติหมอนิ่ม เหตุไม่พอใจบุกด่าแม่ใหญ่
จากกรณีการสังหาร เอ็กซ์ จักรกฤษณ์ พณิชย์ผาติกรรม อดีตนักแม่นปืนทีมชาติไทย เสียชีวิตเมื่อวันที่ 19 ต.ค. ที่ผ่านมา ความคืบหน้าผู้สื่อข่าวรายงานว่า ที่กองบัญชาการตำรวจนครบาล (บช.น.) พล.ต.ท.คำรณวิทย์ ธูปกระจ่าง ผบช.น. เรียกประชุมชุดสืบสวน โดยชุดคลี่คลายได้พุ่งเป้าไปที่ประเด็นความขัดแย้งภายในครอบครัว
ภายหลังใช้เวลาประชุมนานกว่า 1 ชั่วโมงครึ่ง พ.ต.ท.คำรณวิทย์ เปิดเผยว่า การทำงานของมือปืนรับจ้างในคดีแบบนี้ การสอบสวนอาจจะไม่ยาก แต่การที่จะรวบรวมพยานหลักฐานเพื่อขออนุมัติจับกุมเป็นสิ่งที่ยาก โดยคดีมีความคืบหน้าไปมาก โดยเฉพาะการสอบสวนพยานบุคคลที่เกี่ยวข้องไปแล้ว 42 ปาก ซึ่งสามารถบ่งชี้ได้ว่าอยู่ในความขัดแย้งในแวดวงของคนใกล้ชิด โดยชุดสืบสวนจะประชุมสรุปคดีอีกครั้งในวันที่ 1 พ.ย. เวลา 10.00 น. ที่บช.น.
ทั้งนี้ รายงานข่าวแจ้งประเด็นน่าสนใจเกี่ยวกับคดีสังหาร "เอ็กซ์ จักรกฤษณ์" ไว้ 3 ประเด็น ดังนี้
1.ตำรวจกำลังตรวจสอบเอกสารหลักฐานเกี่ยวกับการกู้เงินระหว่างหมอนิ่มกับญาติพี่น้อง ซึ่ง "เอ็กซ์ จักรกฤษณ์" มาทราบในภายหลังก็แสดงความไม่พอใจเพราะเป็นเงินจำนวนมาก จนทะเลาะกับครอบครัวหมอนิ่ม นอกจากนี้ชุดสืบสวนยังพบเอกสารการโอนรถปอร์เช่คันเกิดเหตุ ซึ่ง "เอ็กซ์ จักรกฤษณ์" ซื้อต่อจากญาติของหมอนิ่ม จึงขอตรวจสอบว่าโอนซื้อและจ่ายเงินกันเรียบร้อยแล้วหรือไม่
2. สห.ทอ.ทั้ง 4 นาย เบื้องต้นพบว่า หนึ่งในนั้นมีความสนิทสนมใกล้ชิดกับคนในครอบครัวมากอย่างผิดสังเกต อย่างไรก็ตามเบื้องต้นไม่พบความเชื่อมโยงถึงผู้ต้องสงสัยเป็นมือปืนชัดเจน แต่คนที่ตำรวจให้ความสนใจเป็นญาติคนหนึ่งของหมอนิ่ม ซึ่งพบความเคลื่อนไหวและการเชื่อมโยงถึงกลุ่มมือปืน ในส่วนของอาวุธปืนโตกาเรฟ ที่คนร้ายใช้ลงมือสังหาร "เอ็กซ์ จักรกฤษณ์" ส่วนใหญ่นิยมในกลุ่มคนมีสี ตำรวจกำลังตามเจาะทีละกลุ่มที่นิยมเล่นปืนชนิดนี้อยู่
3.ญาติคนดังกล่าวที่ตำรวจให้ความสนใจ พบว่าไม่พอใจพฤติกรรมของ "เอ็กซ์ จักรกฤษณ์" ตั้งแต่เมื่อครั้งลงไม้ลงมือกับหมอนิ่ม เนื่องจากเวลามีปัญหาทะเลาะเบาะแว้งกันหมอนิ่มมักปรับทุกข์กับญาติๆ กระทั่งปัญหายิ่งบานปลายเมื่อ "เอ็กซ์ จักรกฤษณ์" เกิดฟิวส์ขาด บุกไปอาละวาดด่าทอ "แม่ใหญ่" ซึ่งเป็นบุคคลที่หมอนิ่มและญาติๆ ให้ความเคารพนับถือ ขณะที่ "เอ็กซ์ จักรกฤษณ์" หลังจากได้สติก็เกิดระแวงถึงอันตราย จนตัดสินใจหนีไปอาศัยอยู่กับเพื่อนที่ จ.นครปฐม ก่อนที่จะกลับเข้ากรุงเทพฯ กระทั่งพบจุดจบดังกล่าว
ขอขอบคุณภาพและข้อมูลจาก ข่าวสดออนไลน์