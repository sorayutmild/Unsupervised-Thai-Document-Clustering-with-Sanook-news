อีกหนึ่งกรณีคลิปฉาว สำหรับคลิปวิดีโอกระเป๋ารถโดยสารตบผู้โดยสารชื่อ "คลิปกระเป๋ารถเมล์ตบผู้โดยสาร" ที่กลายเป็นประเด็นที่สังคมวิพากษ์วิจารณ์มาตลอดเดือนที่ผ่านมา ล่าสุดเมื่อกลางสัปดาห์ที่ผ่านมา รายการ 5 เช้าข่าวดี ทางสถานีโทรทัศน์กองทัพบกช่อง 5 ได้เชิญ นางสุรีย์ มิตรราช อายุ 48 ปี ผู้โดยสารที่ถูกกระเป๋ารถโดยสารรุ่นลูกตบ เมื่อเดือนกันยายน 2554
นางสุรีย์ เล่าเหตุการณ์ทั้งหมดให้ฟังว่า ก่อนเกิดเหตุได้รถโดยสารสาย 187 จากบ้านบริเวณถนนรังสิต-นครนายก เพื่อที่จะไปชำระค่าน้ำประปา พกเงินติดตัวไปจำนวน 800 บาท และได้ใช้แบงก์ 100 บาท จ่ายค่าโดยสาร 10 บาท กระเป๋ารถโดยสารจึงถามกลับมาว่า 'ไม่มีแบงก์ย่อยหรือ' ตนจึงตอบกลับไปว่า 'ไม่มีค่ะ ป้ามีแต่แบงก์ร้อย'
จากนั้นกระเป๋ารถโดยสารก็ทอนเงินมาให้ 90 บาทครบถ้วน ก่อนจะเดินไปคุยกับคนขับรถโดยสารเสียงดังลั่นรถว่า 'เบื่อจังเลย เงิน 10 บาทให้แบงก์ร้อย' คนขับจึงถามกลับว่า 'คนไหน?' กระเป๋ารถโดยสารก็ตอบกลับถามกับเหลียวชายตามอง 'ก็อีแก่ที่ยืนตรงนี้ไง!' ตนได้ยินจึงพูดกลับไปว่า 'หนูทำไมถึงมาเรียกป้าว่าอีแก่ล่ะคะ?' กระเป๋ารถโดยสารตอบกลับว่า 'ทำไมจะเรียกไม่ได้? ก็มึ-อยากให้แบงก์ร้อย!' ตนจึงตอบกลับไปว่า 'ก็ป้าไม่มีเศษจริงๆ' ทันใดนั้นกระเป๋ารถโดยสารจึงสั่งให้คนขับจอดรถและไล่ตนลงจากรถ เพราะเถียงคำไม่ตกฟาก ตนจึงบอกว่า 'ไม่เป็นไรค่ะ ลงก็ลง' ตนจึงเดินลงจากรถ และหันกลับไปบอกกระเป๋ารถโดยสารว่า 'หนูทำงานบริการ ทำไมถึงพูดจาแบบนี้ ป้าเป็นรุ่นแม่หนูแล้วก็ได้ ถ้าป้ามีก็คงไม่จ่ายแบงก์ร้อย'
พอตนเดินลงจากรถ กระเป๋ารถโดยสารก็วิ่งตามลงมา พร้อมกับตะโกนไล่หลังมาว่า 'ปากดีนักอีแก่! ขอตบสักทีนึงเถอะ' พอตนกลับหันไปดู กระเป๋ารถโดยสารก็ใช้ฝ่ามือตบสวนและจิกศีรษะทันที เนื่องจากกระเป๋ารถโดยสารเป็นคนตัวใหญ่ ตนจึงหาทางสู้ไม่ได้ อีกทั้งยังโดนกระบอกเก็บสตางค์ทุบตีที่ร่างกายจนบอบช้ำ และถูกตบทำร้ายต่อไปนานกว่า 20 นาที
จนกระทั่งเวลาผ่านไป ตนเริ่มหมดแรง มีเสียงคนตะโกนบอกว่า 'ทำไมถึงทำร้ายคนแก่ ตำรวจมาๆ' แต่กระเป๋ารถโดยสารก็ยังไม่หยุด ส่วนเสียงจากในคลิปวิดีโอก็ตรงกับที่ตนได้ยิน มีผู้โดยสารบอกว่า 'ทำไมคนขับเหี้-จัง! ทำไมถึงปล่อยกระเป๋าทำร้ายผู้โดยสาร' พร้อมกับมีคนสั่งให้ลงไปห้ามปราม คนขับจึงได้ลงจากรถไปดึงกระเป๋ารถโดยสารให้เลิกทำร้าย แต่กระเป๋ารถโดยสารไม่ยอม คนขับจึงบอกว่า 'ไปเถอะ คนบนรถด่าเยอะแล้ว'
พอจับแยกจากกันได้ กระเป๋ารถโดยสารได้บอกว่า 'มึ-จะเอาเบอร์ร้องเรียนไหม? โทรไปร้องเรียนเลย!' ตนจึงตอบกลับไปว่าไม่เอา ภายหลังจากเหตุดังกล่าว ตนได้เดินทางไปไปตรวจร่างกายและเข้าแจ้งความทั้งสภาพสะบักสะบอม เจ้าหน้าที่ตำรวจสั่งปรับกระเป๋ารถโดยสารคนดังกล่าวแค่เพียง 100 บาท อีกทั้งยังให้ดำเนินคดีไม่ได้เนื่องจากเป็นการทะเลาะวิวาทที่ไม่มีหลักฐาน อีกทั้งยังบอกว่าไม่มีทางที่อีกฝ่ายจะมาตบก่อน สุดท้ายตนได้รับเงิน 3,000 บาทเป็นค่ายา จึงจำเป็นต้องยอมความไป
อย่างไรก็ตาม ภายหลังจากเหตุการณ์นั้น ตนยังได้ยินว่ากระเป๋ารถโดยสารคนนั้นยังคงทำงานอยู่ตามปกติ แต่ตอนนี้หากถูกไล่ออกไปจริงก็พอใจ แต่ก็ยังเสียความรู้สึก ส่วนทางบริษัทเดินรถสาย 187 ไม่เคยได้ค่าสินไหมหรือได้รับคำขอโทษใดๆ ดังที่เป็นข่าว
สำหรับหลังจากนี้ ตนจะดำเนินคดีแจ้งความฐานหมิ่นประมาทกับบริษัทเดินรถ ที่ออกข่าวว่ามีการเยียวยาตนเอง ซึ่งไม่เป็นความจริงเลย อีกทั้งกรณีที่อ้างว่าตน ไปทวงค่าโดยสารคืนจากกระเป๋าจึงทำให้โดนตบ ซึ่งไม่เป็นความจริง ทั้งนี้เหตุการณ์ดังกล่าว ทำให้ตนไม่กล้าขึ้นรถโดยสารสาย 187 อีกเลย และเปลี่ยนพฤติกรรมเตรียมเงินให้พอดีกับค่ารถโดยสารไปโดยปริยาย
ขอขอบคุณรายการ 5 เช้าข่าวดี และ ยูทูปช่อง DuangAesthetic
คลิปกระเป๋ารถเมล์ตบกับผู้โดยสาร ว่อนเน็ต