จากกรณีเด็กหญิงอายุ 11 ปี นักเรียนหญิงชั้น ป.5 โรงเรียนแห่งหนึ่งในอำเภอพร้าว จังหวัดเชียงใหม่ พยายามแขวนคอตัวเองในโรงเรียน สาเหตุคาดว่าได้รับความกดดันที่ถูกเพื่อนกลั่นแกล้ง ล้อเลียนมาเป็นเวลานาน หลังเกิดเหตุภารโรงได้ให้การช่วยเหลือนำตัวส่งโรงพยาบาล แต่เด็กมีสภาพเป็นเจ้าหญิงนิทราและส่งตัวไปรักษาที่โรงพยาบาลนครพิงค์
ต่อมาเพจเฟซบุ๊ก สมาคมคนเหนือ ได้ช่วยประสานงานให้พ่อของเด็กหญิงคนดังกล่าวในการเปิดรับบริจาคเงินเพื่อช่วยเหลือ แต่ปรากฏว่ากลับมีผู้ใช้โซเชียลมีเดียบางรายเข้าไปแสดงความเห็นวิพากษ์วิจารณ์โจมตีพ่อและครอบครัวของเด็กหญิงว่าเอาลูกมาหากิน สร้างความไม่สบายใจให้กับทางครอบครัวอย่างมากนั้น
>> เด็กหญิง ป.5 โดนล้อ "ตัวดำ-บ้านจน" พยายามแขวนคอ ยังโคม่าเป็นเจ้าหญิงนิทรา
>> พ่อเด็กหญิง ป.5 ผูกคอตาย ยุติรับบริจาค หลังเจอดราม่าใช้ลูกสาวหากิน
ทางเพจ สมาคมคนเหนือ ได้ระบุว่า เรื่องการขอรับบริจาคแพมเพิร์สและเงินช่วยเหลือเริ่มต้นจาก สมาชิกแฟนเพจ สมาคมคนเหนือ เป็นคนขอร้องให้แอดมินเปิดรับบริจาค ไม่ใช่ทางครอบครัวของน้อง ป.5 ขอให้ช่วยในการรับบริจาคแต่อย่างใด เขาเป็นชาวบ้านซื่อๆ ทำงานเป็นพนักงานกวาดขยะ เฟซบุ๊กก็ไม่ได้เล่น พ่อน้องเล่าว่าเคยมีเหมือนกันแต่ไม่เล่นนานแล้ว
ทางเพจเช็กประวัติและเรื่องราวจากครู ตำรวจ พระ เพื่อนนักเรียน และคนอำเภอพร้าว แล้วว่าเหตุการณ์นี้เกิดขึ้นจริง พ่อน้องทำงานกวาดขยะ แม่น้องมีโรคประจำตัว ไม่ได้ทำงาน บ้านนี้มีลูก 2 คน คนหนึ่งเรียน ม.3 อีกคนเรียน ป.5 ครอบครัวนี้เช่าที่โรงบ่มอยู่ มีฐานะยากจน สภาพบ้านไม่ได้มีความสุขสบายใดๆเลย และหากเงินเหลือจากการช่วยรักษาน้อง ป.5 ทางครอบครัวจะนำไปเป็นทุนการศึกษาลูก หรือนำไปดูแลครอบครัวให้มีความเป็นอยู่ดีขึ้น เช่น ซื้อที่นอน หมอน มุ้ง ใหม่ เราเห็นไม่มีฟูกนอน เงินก็ไม่ได้เยอะมากมายอะไร ถ้าสามารถทำให้ 4 ชีวิตได้มีคุณภาพชีวิตดีขึ้น ถือว่าเป็นกุศล ทางเพจขอวอนอย่าโจมตี อย่า Bully ครอบครัวนี้เลย พ่อเด็กไม่ได้ชำนาญการเล่นเฟซบุ๊ก พอมีคนต่อว่าก็ไม่สบายใจ
ทางเพจหวังเพียงให้น้อง ป.5 หายไวๆ และกลับมามีชีวิตใหม่ที่ดีอีกครั้ง โดยส่วนตัวเข้าใจทุกฝ่าย เด็กทุกคน พ่อแม่ ครู และทางโรงเรียน มาช่วยกันแก้ปัญหา มาสร้างสังคมที่ดี

อย่างไรก็ตาม สำหรับสาเหตุที่น้อง ป.5 แขวนคอตัวเองนั้น ข้อมูลจากผู้เป็นพ่อ ระบุว่า ช่วงเดือน ก.ย. ที่ผ่านมา ลูกเคยถูกเพื่อนผู้ชาย 3 คน รุมแกล้ง โดยจับให้นอนกับพื้นและ 2 คนใช้เท้าเหยียบที่แขนทั้ง 2 ข้าง ส่วนอีกคนใช้เท้าเหยียบที่ใบหน้า จนได้รับบาดเจ็บ เป็นรอยช้ำกลับมาบ้าน ซึ่งลูกก็มาเล่าให้ฟัง จากนั้นตนก็ไลน์ถามไป ผอ.โรงเรียน ได้รับคำตอบว่า เด็กอาจจะเล่นแรงไปหน่อย ซึ่งได้ตักเตือนแล้วว่าไม่ให้ทำอีก จากนั้นเรื่องก็เงียบไป
บางวันลูกกลับมาบ้าน มากอดแล้วร้องไห้ บอกว่า ถูกเพื่อนล้อว่า บ้านจน ตัวเตี้ย ดำ พ่อขี่จักรยานยนต์ขนขยะมาส่งอยู่บ่อยๆ ซึ่งพ่อเองก็ไม่แน่ใจว่า จะเป็นสาเหตุที่ทำให้ลูกเสียใจ น้อยใจจนมีความกดดันอย่างหนักหรือไม่ เพราะปกติลูกสาวจะเป็นเด็กร่าเริง อารมณ์ดี ชอบร้องเพลง รักสัตว์ ไม่มีท่าทีที่จะทำร้ายตัวเองมาก่อน 
ล่าสุด มีการเปิดเผย บันทึกของเด็กหญิง ป.5 ที่เขียนเมื่อวันพฤหัสบดีที่ 12 กันยายน 2562 เล่าเหตุการณ์ที่ถูกเพื่อนรุมแกล้ง ซึ่งครูประจำชั้นได้เรียกเด็กที่แกล้งมาตักเตือน ให้ขอโทษเพื่อน และลงบันทึกไว้เป็นหลักฐาน
 