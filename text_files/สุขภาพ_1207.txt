หลายคนที่อยากลดน้ำหนัก แต่ติดน้ำอัดลม เลยเลือกที่เป็นสูตรน้ำตาล 0% หรือ sugar free แต่เอาเข้าจริงแล้วน้ำอัดลมแบบนี้ไม่ทำให้เราอ้วน หรือไม่ทำร้ายร่างกายแบบที่เราคิดจริงหรือไม่ เรามาดูกัน
น้ำอัดลมสูตรน้ำตาล 0% ทำไมมีรสชาติหวาน?
ที่น้ำอัดลมสูตรน้ำตาล 0% มีรสชาติหวาน เพราะใส่สารให้ความหวานแทนการใส่น้ำตาล
สารให้ความหวาน มีอันตรายหรือไม่?
แม้ว่าสารให้ความหวานแทนน้ำตาล จะเป็นที่นิยมสำหรับคนที่อยากลดน้ำหนัก แต่จากการศึกษาพบว่า เครื่องดื่มที่ใส่สารให้ความหวานแทนน้ำตาล ไม่ได้ช่วยให้น้ำหนักลดลง
สารให้ความหวานมีบทบาทต่อเชื้อจุลินทรีย์ในลำไส้ ซึ่งส่งผลให้กระบวนการเผาผลาญอาหารทำงานผิดปกติ อาจก่อให้เกิดภาวะอ้วนลงพุง และเบาหวานชนิดที่ 2 หนำซ้ำคนที่ดื่มเครื่องดื่มพวกนี้เป็นประจำจะมีความเสี่ยงต่อโรคเส้นเลือดอุดตัน และโรคหัวใจเพิ่มขึ้น
นอกจากนี้สารเพิ่มความหวานยังมีผลกระทบต่อสมอง ความรู้สึกอิ่ม การควบคุมกลูโคส การหลั่งอินซูลิน และฮอร์โมนอีกด้วย
อย่างไรก็ตาม ยังไม่มีรายงานวิจัยชิ้นไหนที่ระบุได้ 100% ว่าสารให้ความหวานเป็นสาเหตุของเบาหวาน และอ้วนลงพุงอย่างแท้จริง ยังต้องรองานวิจัยที่แน่นอนต่อไป แต่นักวิจัยกล่าวว่า อาหารทั่วๆ ไป ที่มาจากธรรมชาตินั้น เป็นสิ่งที่เรารับประทานกันมาตั้งแต่เริ่มแรก ต่อมาเมื่อมีเทคโนโลยี มีการประดิษฐ์คิดค้น มีความก้าวหน้า อาหารก็ถูกนำมาทดลองแปรรูป ใส่วัตถุดิบ ส่วนผสมใหม่ๆ เข้าไป ซึ่งความเปลี่ยนแปลงนั้น ก็ย่อมมีทั้งผลดีและผลเสียเช่นเดียวกัน
ถ้าอยากลดความอ้วน ก็แข็งใจลดน้ำอัดลมไปเลย จะดีกว่าค่ะ