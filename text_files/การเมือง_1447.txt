วันนี้ ( 20 กุมภาพันธ์ ) ผู้สื่อข่าวรายงานว่า ชาวนาภาคกลาง ในจังหวัดนครสวรรค์ อุทัยธานี ชัยนาท สิงห์บุรี ได้เคลื่อนขบวนรถอีแต๋น จำนวนหลายร้อยคันผ่านมาทางอำเภอเมืองสิงห์บุรี เพื่อเข้าสู่กรุงเทพ ฯ โดยมีวัตถุประสงค์ต้องการเงินค่าข้าว ที่เข้าร่วมโครงการรับจำนำของรัฐบาล เมื่อวันที่ 20 กุมภาพันธ์ 2557
ด้าน นายระวี รุ่งเรือง ประธานเครือข่ายชาวนาไทย เปิดเผยว่า การชุมนุมของชาวนาที่กระทรวงพาณิชย์ ในวันนี้จะยังไม่มีการเคลื่อนขบวนไปในที่ใด ในขณะที่กลุ่มชาวนารถอีแต๋นที่กำลังเคลื่อนขบวนเข้ากรุงเทพมหานคร อาจเลยไปกดดันรัฐบาลที่สนามบินสุวรรณภูมิ ซึ่งยังไม่มีความชัดเจนว่าจะมีการปิดทางเข้า-ออกหรือไม่ โดยจะต้องมีการเจรจาอีกครั้ง ซึ่งในขณะนี้ขบวนรถอีแต๋น ยังอยู่ระหว่างการเดินทางเข้ามายังกรุงเทพมหานคร โดยมีแกนนำในแต่ละจังหวัดดูแล ขณะที่การชุมนุมที่กระทรวงพาณิชย์ ยังคงมีผู้มามอบสิ่งของเครื่องใช้ให้กับชาวนาอย่างต่อเนื่อง