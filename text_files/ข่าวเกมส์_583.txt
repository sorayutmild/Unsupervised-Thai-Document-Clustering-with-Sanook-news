ความวัวยังไม่ทันหายความควายก็เข้ามาแทรก เป็นสุภาษิตที่เหมาะมากกับปัญหาชีวิตของเกม Ragnarok M Eternal Love ช่วงนี้ หลังจากช่วงสุดสัปดาห์ที่แล้ว มีปัญหาบั๊ก แลค จอดำ รูนหาย มากมายก่ายกอย ที่รอให้ผู้พัฒนาเกมแก้ไข แต่ยังไม่ทันได้แก้ปัญหาเก่าๆ ปัญหาใหม่ก็ตามมาอีก คราวนี้เป็นปัญหาใหญ่ยิ่งกว่าเดิม กับกรณีมีผู้เล่นปริศนาผู้มีชุดแฟชั่นจากโลกอนาคต มาสวมใส่โชว์ให้เหล่านักผจญภัยได้เห็นกันก่อนกำหนด

เหตุเริ่มต้นที่ได้มีการประกาศขายชุด High Heavens Blessing ซึ่งเป็นชุดแฟชั่นกาชาปองชุดใหม่ ซึ่งมีกำหนดวางขายในวันที่ 9 มกราคม 2019 ในเวลา 17.00 น. แต่ว่ายังไม่ทันถึงกำหนดวางขาย ก็มีผู้เล่นปริศนานำชุดดังกล่าวนี้มาใส่โชว์ให้คนเห็นตั้งแต่ช่วง 9.00-10.00 น. เล่นเอามึนไปตามๆกันว่าเขาเอาชุดนี้มาจากไหน ใช้ไทม์แมชชีนย้อนเวลามาหรือเปล่า พอหลังจากสืบไปเรื่อยๆก็พบว่า เจ้าชุดแฟชั่นต้องสงสัยนี้ มาจากการใช้โปรแกรมช่วยเล่น ที่เรียกกันทั่วไปว่า "โปร" แต่บางส่วนก็เรียกกันว่า Addon ที่มีชื่อว่า "ISIS" (อีสอีส) ถึงมันจะเรียกตัวเองว่าเป็นโปรแกรมช่วยเล่น แต่พลังของมันนี่ต้องเรียกว่า "โปรแกรมโกง" จะเหมาะกว่า
ความสามารถของ ISIS นั้นมีมากมายหลายอย่าง เบื้องต้นมันจะช่วยบอกข้อมูลบางอย่างที่ตัวเกมไม่บอกเรา อย่างเช่น % อัตราดรอปของ ตัวเลขค่าพลังมอนสเตอร์ และอื่นๆ แต่เบื้องลึกมันทำได้ดุจคำสั่งของ GM เลย อย่างการเรียก NPC ที่ต้องการได้จากทุกที่ที่ต้องการ การปลดคำสั่งลับที่คนเล่นทั่วไปไม่มี การวาร์ปไปได้ทุกตำแหน่งที่ต้องการ จะวาร์ปลงหัวบอส หรือจะวาร์ปทะลุห้อง PvP ไปล่าบอสก็ทำได้ ที่สำคัญคือการสุ่มกาชาได้แบบเจาะจง โดยไม่มีเกลือมาให้ช้ำใจ แถมยังเข้าไปสุ่มของที่ยังไม่เข้าเกมได้ก่อนคนอื่นอีกด้วย
https://www.youtube.com/watch?v=yTmHkiPMxIkISIS สามารถเปิดคำสั่งสุ่มกาชาพิเศษ Magic Gacha ได้ทุกที่ แถมของที่สุ่มจะไม่มีเกลือเลยภาพจาก youtube - กัน จอมพลัง
แต่เรื่องดราม่ามันไม่ได้มีเพียงเท่านี้ ถ้าทางเกม Ragnarok M Eternal Love ไม่สุมไฟให้เรื่องมันแรงขึ้นเสียเอง เพราะในช่วงที่มีคนเห็นภาพผู้เล่นปริศนาที่ใส่ชุดจากอนาคต ก็มีการนำคลิปวีดีโอไปแจ้งทางเพจของเกม Ragnarok M Eternal Love ทว่าแทนที่ผู้ดูแลจะออกมาชี้แจง กลับทำการลบโพสวีดีโอดังกล่าวออก ยิ่งทำให้ผู้เล่นสงสัยกันยกใหญ่ว่าลบเพื่ออะไร ปกป้องพวกพ้องอยู่หรือเปล่า แม้ว่าหลังจากนั้นจะมีการประกาศแบนผู้เล่นที่ใช้โปรออกมา ก็ยังเป็นที่น่าสงสัยอยู่ดีว่าจำนวนคนที่โดนแบนทำไมน้อยกว่าที่คิด แถมยังปกปิดตัวเลข ID ของผู้กระทำผิดอีกด้วย ชื่อตัวละครก็ไม่เปิดเผย
ภาพจากคลิปแรก ที่มีผู้พบเห็นคนใส่ชุดแฟชั่นที่ยังไม่เปิดขาย ทว่าคลิปดังกล่าวกลับถูกลบออกจากเพจอย่างน่าสงสัย
ถึงแม้จะมีการประกาศแบน แต่จำนวนคนโดนแบนน้อยไปไหม? แล้วจะปิดบังเลขไอดีทำไม แถมตอนแรกมีดราม่าประกาศแบนแค่ 3 วันด้วย ก่อนจะเปลี่ยนมาบอกแบนถาวรภายหลัง
สุดท้ายในวันต่อมา เหมือนเรื่องจะซาลงหลังจากที่มีการประกาศแบนผู้เล่นที่ใช้โปรไปแล้ว แต่ก็ยังมีการพบเห็นผู้เล่นต้องสงสัย ที่คาดว่าจะใช้โปรช่วยเล่นอย่างต่อเนื่อง ไม่ว่าจะเป็นการพบตัวละครที่วาร์ปลงหัวบอสทันทีที่บอสเกิด รวมถึงพบเห็นตัวละครปริศนาที่สวมใส่ชุดแฟชั่นและอุปกรณ์จากโลกอนาคตอยู่ ก็ยิ่งทำให้เหล่านักผจญภัยเริ่มหมดความมั่นใจในตัวเกม และมาตรฐานการแบนของผู้ดูแล ว่ามีการแบนผู้เล่นโกงอย่างจริงจังแล้วเหรอ หรือว่าเมื่อวันก่อนนั้นแค่แบนเอาหน้าเฉยๆ
ล่าสุดวันนี้ ยังมีผู้พบเห็นผู้ต้องสงสัยที่ใช้โปรอีก ยังเหลือคนร้ายที่ลอยนวลในเกมอยู่กี่คนกันแน่
งานนี้เฝ้ารอดูต่อกันไปยาวๆ ว่าทางเกม Ragnarok M Eternal Love จะจริงจังกับการปราบโปรแกรมโกงแค่ไหน เพื่อให้สังคมของเกมดีขึ้น