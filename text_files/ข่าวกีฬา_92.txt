กลายเป็นดราม่าบนโลกโซเชี่ยลและเว็บบอร์ดวอลเลย์บอลหลายแห่ง สำหรับประเด็นที่ "วอลเลย์บอลหญิงทีมชาติจีน" เจ้าของเหรียญทองโอลิมปิกเกมส์ 2016 ถูกฝ่ายจัดการแข่งขันปฏิบัติอย่างไม่เป็นธรรมโดยข้อมูลถูกเปิดเผยว่า ทีมชาติจีน อันดับ 3 ของโลก ถูกวางโปรแกรมให้ซ้อมในสนามที่ไม่ได้มาตรฐานทั้งเรื่องไฟฟ้าและความสะอาด
การเดินทางจากที่พักไปสนามซ้อม ใช้เวลาไป-กลับ 2 ชั่วโมง แถมยังถูกจัดให้ซ้อมคิวเช้าตลอด ส่วนการเดินทางระหว่างที่พักกับสนามแข่งขันจริงยิ่งแล้วใหญ่ ใช้เวลาแต่ละครั้งไป-กลับร่วม 3 ชั่วโมงเลยทีเดียว
นอกจากนี้ยังมีปัญหาเรื่องโรงยิม ที่แออัดและคับแคบเกินไป รวมไปถึงอุปกรณ์เครื่องเล่นที่ไม่ทันสมัย มาทำให้สาวหมวยเพลียใจอีกเท่านั้นยังไม่พอ ห้องพักนักกีฬาก็ไม่เหมาะสมกับขนาดรูปร่างนักวอลเลย์บอล เนื่องจากเจ้าภาพจัดเตียงนอนผิดไซส์มาให้ลูกยางสาวจีนด้วยจากข้อมูลข้างต้น ทำให้สื่อแดนมังกรวิเคราะห์ว่า น่าจะเป็นสาเหตุสำคัญที่ทำให้ตบสาวจีนทำผลงานได้ไม่ดีนักในรอบแรก หลังจบอันดับ 4 จาก 6 ทีม ผ่านเข้ารอบ 8 ทีมสุดท้ายชนิดต้องลุ้นเหนื่อยกว่าที่คิดก่อนสุดท้ายทัพนักตบสาวแดนมังกร จะตอกหน้าตัวเต็งอย่างเจ้าภาพ บราซิล, สหรัฐอเมริกา และรัสเซีย ด้วยการเอาชนะเซอร์เบีย 3-1 เซต ในรอบชิงชนะเลิศ คว้าเหรียญทองไปครองได้สำเร็จนั่นเอง
