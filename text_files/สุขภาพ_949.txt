จาก วิธีเลือกทาน “ส้มตำ” อย่างปลอดภัย ไม่เสี่ยง “ท้องเสีย” ที่เราบอกว่าให้เลี่ยงการทานปูดองในส้มตำ เพราะเป็นสาเหตุที่ทำให้เราเสาะท้อง ท้องเสียท้องร่วงจากแบคทีเรีย หรือในปูดองอาจพบพยาธิได้ แต่ถ้าใครอยากทานปูดองจริงๆ เพราะห้ามใจกับรสชาติของมันไม่ไหว ก็ใช่ว่าจะไม่มีโอกาสได้ทานอย่างปลอดภัยได้เลย ข่าวดีคือ เราสามารถทานอย่างปลอดภัยไร้พยาธิได้ด้วย
 
อาหารดิบ ไร้พยาธิ ด้วยวิธี “แช่แข็ง”
สงสัยกันไหมว่า ทำไมชาวญี่ปุ่นถึงทานปลาดิบกันได้บ่อยๆ โดยไม่เกรงกลัวพยาธิ คำตอบคือ นอกจากปลาดิบของเขาโดยส่วนใหญ่จะเป็นปลาทะเล ที่มีโอกาสพบพยาธิได้น้อยกว่าปลาน้ำจืดแล้ว กระบวนการในการทำปลาดิบเพื่อเสิร์ฟให้กับลูกค้า ไม่ได้มีแค่จับปลาสดๆ มาหั่นเสิร์ฟเท่านั้น แต่ต้องมีการฆ่าพยาธิด้วยการแช่แข็งเสียก่อน โดยต้องนำเอาปลาดิบไปแช่แข็งในอุณหภูมิที่ต่ำกว่า -35 องศาอย่างน้อย 15 ชั่วโมง หรืออาจจะแช่ในอุณหภูมิที่ -20 องศา แต่ต้องใช้เวลายาวนานถึง 7 วัน ถึงจะฆ่าพยาธิได้
อ่านต่อ >> 9 ข้อควรเช็ก ก่อนซื้อ-ขาย "ปลาดิบ" ลดเสี่ยงพยาธิ
สำหรับปูดอง วิธีการดองเค็มที่คนไทยหลายคนเข้าใจว่าสามารถฆ่าเชื้อโรคต่างๆ รวมถึงพยาธิทั้งหมดได้นั้น อันที่จริงแล้วไม่สามารถทำได้ การฆ่าเชื้อโรค พยาธิ รวมถึงจุลินทรีย์ต่างๆ ในปูดอง สามารถทำได้เหมือนกับการฆ่าพยาธิในปลาดิบ กล่าวคือ การนำปูดองไปแช่แข็งในอุณหภูมิที่ต่ำกว่า -35 องศาอย่างน้อย 15 ชั่วโมง หรืออาจจะแช่ในอุณหภูมิที่ -20 องศา นานถึง 7 วัน นั่นเอง
อย่างไรก็ตาม จากข่าวที่เราอาจเคยได้เห็นกันมาบ้าง ว่ามีผู้พบพยาธิในร่างกายของตัวเองจากการทานปลาดิบบ่อยๆ ดังนั้นเรายังยืนยันที่จะแนะนำว่า ควรทานแต่พอดี ไม่ทานมากเกินไป หรือไม่ทานซ้ำๆ ติดต่อกันนานมากเกินไป แม้ว่าจะเป็นปูดองที่รับรองว่าแช่แข็งมานานมาก หากจะให้มั่นใจ 100% จริงๆ ก็ควรทำไปปรุงให้สุกด้วยความร้อนจะดีที่สุด (นอกจากนี้ปูดองเค็มยังมีโซเดียมสูง ทานมากไม่ดีต่อไต และอาหารดิบก็ไม่ดีต่อระบบย่อยของกระเพาะอาหารด้วยนะ ตามใจปากได้บ้าง แต่ดูแลร่างกายของเราให้ดีด้วย)