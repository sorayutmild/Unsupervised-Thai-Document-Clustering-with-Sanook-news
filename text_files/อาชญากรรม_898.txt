หนุ่มเจ้าของร้านซ่อมโทรศัพท์มือถือเมืองขอนแก่น ยอมสารภาพกับตำรวจแล้ว เป็นมือแบล็กเมล์นักศึกษาสาว ใส่แอปวงจรปิดในเครื่อง-แชร์ข้อมูลแชท ผู้ชายจึงเร่มาขอซื้อบริการ
(30 มี.ค.) ความคืบหน้ากรณีนักศึกษาสาว มหาวิทยาลัยชื่อดังในจังหวัดขอนแก่น ได้โพสต์ภาพและข้อความเตือนภัยลงในเฟซบุ๊ก หลังจากที่ได้นำโทรศัพท์มือถือ OPPO รุ่น F1 Plus ไปซ่อมกล้องโทรศัพท์ที่ร้านรับซ่อมโทรศัพท์มือถือแห่งหนึ่ง แล้วปรากฏว่าถูกติดตั้งแอปพลิเคชั่น "อัลเฟรด" ซึ่งเป็นแอปทำที่งานคล้ายกับกล้องวงจรปิด สามารถดูจากมือถือเครื่องอื่นได้
โดยผลจากการตรวจสอบที่มาของแอปดังกล่าว ก็พบว่ามีอีเมลที่ใช้ล็อกอินเข้าระบบ ซึ่งเป็นของนายเอกวัตร อายุ 40 ปี ซึ่งเป็นเจ้าของร้านซ่อมโทรศัพท์มือถือ อีกทั้งยังพบว่ามีผู้นำเอาไอดีแชทส่วนตัวของนักศึกษาสาว ไปโพสต์แชร์ในกลุ่มรับงานขอนแก่น ซึ่งเป็นกลุ่มซื้อขายบริการทางเพศ ทำให้ผู้เสียหายได้เข้าแจ้งความกับตำรวจ สภ.เมืองขอนแก่น
>> นักศึกษาสาวแฉร้านซ่อมมือถือ แอบติดตั้งแอปวงจรปิด ผู้ชายทักแชทมาขอซื้อบริการ
ล่าสุดเมื่อช่วงกลางดึกที่ผ่านมา เจ้าหน้าที่ตำรวจชุดสืบสวน สภ.เมืองขอนแก่น ได้นำตัว นายเอกวัตร เจ้าของร้านซ้อมโทรศัพท์มือถือฝากขังที่ สภ.เมืองขอนแก่น หลังทำการสอบสวนอยู่นานหลายชั่วโมง ก่อนที่เจ้าตัวจะยอมรับสารภาพว่าเป็นผู้ก่อเหตุจริง โดยติดตั้งแอปพลิเคชั่น “อัลเฟรด” ลงบนโทรศัพของเหยื่อนักศึกษาสาว
เบื้องต้นเจ้าหน้าที่ตำรวจแจ้งข้อกล่าวหา 2 ข้อกล่าวหา คือ ทำให้เสียหาย ทำลาย แก้ไข เปลี่ยนแปลงหรือเพิ่มเติม ไม่ว่าทั้งหมดหรือบางส่วน ซึ่งข้อมูลคอมพิวเตอร์ของผู้อื่นโดยมิชอบ ตามความผิด พรบ.คอมพิวเตอร์ ซึ่งมีโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ
ขณะที่ในเวลาต่อมา ทางญาติของผู้ต้องหาได้เดินทางมาที่ สภ.เมืองขอนแก่น เพื่อขอยื่นเรื่องประกันตัวผู้ต้องหา แต่ทางเจ้าหน้าที่ตำรวจยังไม่สามารถให้ประกันตัวได้ คาดว่าจะมีการดำเนินการพิจารณาต่อในช่วงสายของวันนี้ต่อไป