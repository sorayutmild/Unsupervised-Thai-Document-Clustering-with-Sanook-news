ภาพประกอบข่าว
(8 เม.ย) กองบังคับการปราบปราม (บก.ป.) พล.ต.ต.สุพิศาล ภักดีนฤนาถ ผบก.ป.สั่งการ พ.ต.อ.ปิยะ เจริญสุข ผกก.1 บก.ป. พ.ต.ท.นิคม ชัยเจริญ สว.กก.1 บก.ป.นำกำลังจับกุม นางหฤทัย ศรีไพร อายุ 35 ปี ตามหมายจับศาลจังหวัดเพชรบูรณ์ ข้อหา ร่วมกันกระทำชำเราเด็กอายุไม่เกิน 15 ปี ซึ่งมิใช่ภรรยา โดยเด็กนั้นจะยินยอมหรือไม่ก็ตาม และเป็นการกระทำแก่ผู้สืบสันดาน จับกุมได้ที่ ห้างสรรพสินค้าเซ็นทรัล สาขาพระราม 2 แขวงแสมดำ เขตบางขุนเทียน กทม. สืบเนื่องจากชุดสืบสวนได้รับการประสานจาก พ.ต.อ.โสภณ เพียรร่มทองไทย ผกก.สภ.บึงสามพัน จ.เพชรบูรณ์ ขอให้ช่วยติดตามจับกุมผู้ต้องหารายนี้ ที่หลบหนีคดี หลังจากบังคับ ด.ญ.น้อย (นามสมมติ) อายุ 13 ปี บุตรสาว ให้มีเพศสัมพันธ์กับสามีใหม่ หรือพ่อเลี้ยงของผู้เสียหายเอง เหตุเกิดขึ้นหลายครั้งที่บ้านเช่าไม่มีเลขที่ พื้นที่หมู่ 18 ต.กันจุ อ.บึงสามพัน เมื่อช่วงปลายเดือนตุลาคม 2555 ก่อนหลบหนีมาอาศัยอยู่ใน กทม.ต่อมาเจ้าหน้าที่จึงวางแผนสืบสวน กระทั่งสามารถติดตามจับกุมผู้ต้องหาไว้ได้ดังกล่าว สอบสวนผู้ต้องหาให้การปฏิเสธ โดยขอให้การในชั้นศาลเท่านั้น จึงนำส่งพนักงานสอบสวน สภ.บึงสามพัน รับไว้ดำเนินคดีต่อไป อย่างไรก็ดี ในส่วนของสามีผู้ต้องหาซึ่งร่วมกระทำความผิดนั้น ขณะนี้ทางตำรวจ สภ.บึงสามพัน สามารถติดตามจับกุมตัวได้แล้วที่เขาคิชกูฎ ต.พลวง อ.เขาคิชกูฎ จ.จันทบุรี