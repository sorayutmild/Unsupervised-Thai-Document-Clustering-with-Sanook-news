(10 ต.ค.) จากกรณีเหตุ น้องต๊อก เด็กชายชาวจังหวัดพิษณุโลก อายุ 13 ปี เสียชีวิตอย่างมีเงื่อนงำในบ่อน้ำแห่งหนึ่ง จนกลายเป็นประเด็นข่าวโด่งดัง เมื่อผู้ปกครองออกมาเรียกร้องขอความเป็นธรรมและอ้างว่าวิญญาณลูกชายมาบอกว่าถูกฆาตกรรมอำพราง จนต้องมีการรื้อฟื้นคดีขึ้นมาสอบสวนใหม่ ล่าสุดผู้ปกครองของเด็กที่เสียชีวิต ออกมาเปิดเผยว่า กลุ่มเพื่อนของน้องต๊อกได้ออกมายอมรับสารภาพว่า มีส่วนเกี่ยวข้องกับการเสียชีวิตของน้องต๊อก
ตามรายงานระบุว่า แม่ของน้องต๊อก ได้เดินทางมาร้องต่อ คสช. ให้ช่วยคลี่คลายประเด็นการเสียชีวิตของลูกชาย หลังจากที่เพื่อนของลูกชายได้ออกมารับสารภาพว่า มีส่วนเกี่ยวข้องกับการเสียชีวิตของน้องต๊อก แม่ของน้องต๊อก เดินทางมาพร้อมกับ น้องแฟรงค์ (นามสมมติ) กับ น้องแจ๊ค (นามสมมติ) เพื่อนของลูกชาย โดย น้องแฟรงค์ ได้สารภาพว่าเป็นผู้ฆ่าน้องต๊อก
แม่ของน้องต๊อก เปิดเผยว่า น้องแฟรงค์ ได้เปิดเผยว่า ก่อนเกิดเหตุได้วางแผนหลอกล่อให้ น้องต๊อก ออกมาเล่นที่บ่อน้ำ แต่เมื่อมาถึงที่บ่อน้ำ พบเจอกลุ่มวัยรุ่นอายุ 17-20 ปี จำนวน 3 คน ตามมา และร่วมกันรุมทำร้ายน้องต๊อกอยู่ที่ริมบ่อน้ำ ก่อนที่กลุ่มวัยรุ่นจะจากไป น้องแฟรงค์ ระบุว่า ได้ลากร่างน้องต๊อกที่ยังไม่เสียชีวิตไปริมตลิ่ง ก่อนจะจับหัวกดน้ำจนเสียชีวิต
น้องแฟรงค์ อ้างว่า สาเหตุที่ต้องทำเช่นนี้ เนื่องจาก น้องต๊อก รู้เห็นว่าตนกับน้องแจ๊คแอบไปเป็นเด็กส่งยาเสพติดในกับวัยรุ่นในพื้นที่ แต่เมื่อ น้องต๊อก ถูกวานจ้างให้ไปเป็นเด็กส่งยาด้วย กลับถูกปฏิเสธไม่ยอมทำ อีกทั้งยัง น้องต๊อก ยังไปติดพันกับน้องสาวของเพื่อนในกลุ่ม จนเกิดเป็นความไม่พอใจและนำมาสู่เหตุฆาตกรรมดังกล่าว ทั้งนี้ น้องแจ๊ค เพื่อนของน้องต๊อกอีกคน ยังคงให้การในเชิงปฏิเสธอยู่
ขณะที่ แม่ของน้องต๊อก เผยว่า ตนรู้สึกกับสิ่งที่เด็กออกมารับสารภาพและเชื่อว่าเป็นเรื่องจริง เมื่อนำเอาคำสารภาพไปประกอบกับหลักฐานที่ได้รวบรวมเองตั้งแต่เกิดเหตุกับลูกชาย แต่ตนเองก็ไม่ได้ติดใจเอาความเพื่อนลูกที่ออกมาสารภาพ และรู้สึกเป็นห่วงชีวิตและความปลอดภัยของเด็กที่ออกมายอมรับ อาจจะมีคนที่ไม่พอใจเกี่ยวกับกรณีนี้ได้
สำหรับคดีดังกล่าว เกิดขึ้นเมื่อเดือนเมษายน 2557 แนวทางสืบสวนของตำรวจขัดแย้งกับแนวคิดของผู้ปกครองเด็กที่เสียชีวิต ที่เชื่อว่าลูกชายถูกฆาตกรรมอำพราง เนื่องจากมีพยานเห็นเหตุการณ์ยืนยันว่า น้องต๊อก ถูกทำร้าย แต่ทางด้านผลชันสูตรพบว่า น้องต๊อก จมน้ำเสียชีวิต ซึ่งทำให้มีกระแสวิจารณ์ว่ากรณีนี้อาจจะมีเรื่องผู้มีอิทธิพลในพื้นที่เข้ามาเกี่ยวข้องและปกปิดข้อเท็จจริง
ขอบคุณเนื้อหาข่าวจาก รายการเรื่องเล่าเช้านี้ ทางช่อง 3
อ่านประเด็นข่าวที่เกี่ยวข้องพ่อแม่โร่ร้องสื่อ วิญญาณลูกชายร้องขอความเป็นธรรม ไม่ได้จมน้ำตายเองเงื่อนงำซับซ้อน! หนุ่ม 17 ปัดไม่ได้ฆ่าทิ้งน้ำ น้องต๊อก ชี้ชัดอยู่ร้านเกมส์