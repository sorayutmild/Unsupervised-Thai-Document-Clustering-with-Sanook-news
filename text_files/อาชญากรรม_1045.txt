เมื่อเวลา 15.15 น. วันที่ 14 ธันวาคม ที่สภ.ปลวกแดง จ.ระยอง เกิดเหตุ ด.ต.ชินกฤต ชื่อเดิม อุทิศ สิบเวร สภ.ปลวกแดง ทำหน้าที่คุมห้องขัง ก่อเหตุใช้อาวุธปืน ยิง พ.ต.อ.สมชาย ผกก.สภ.ปลวกแดง เสียชีวิตในห้องทำงาน และยิง ร.ต.ท.บัญญัติ รองสว.ป.สภ.ปลวกแดง บาดเจ็บสาหัส ต่อมาตำรวจ สภ.ปลวกแดง ยิงต่อสู้กัน ทำให้ ด.ต.ชินกฤต ผู้ก่อเหตุ ถูกวิสามัญเสียชีวิต ทั้งนี้ อยู่ระหว่างสืบสวนหาสาเหตุ
ทั้งนี้ มีรายงานว่า เมื่อวันที่ 12 ธันวาคม ที่ผ่านมา ในที่ประชุมศูนย์ปฏิบัติการสำนักงานตำรวจแห่งชาติ (ศปก.ตร.) ซึ่งมี พล.ต.ท.พิสิฏฐ์ พิสุทธิ์ศักดิ์ ผู้ช่วยผบ.ตร. เป็นประธาน ได้สั่งการในที่ประชุม ผ่านระบบวิดิโอคอนเฟอร์เร้นซ์ ถึงผบช.ภ.2 และผบก.ภ.จว.ระยอง ให้ตั้งคณะกรรมการสืบสวนข้อเท็จจริง
กรณี น.ส.แอม ไม่ทราบนามสกุล อายุ 26 ปี สัญชาติลาว กล่าวหา ด.ต.ชินกฤต ผบ.หมู่ ป. สภ.ปลวกแดง กระทำชำเราในห้องควบคุมผู้ต้องหา โดยกำชับต้องให้ความเป็นธรรมทั้ง 2 ฝ่าย และได้กำชับให้ทุกบก.ในพื้นที่ภาค 2 กวดขันเรื่องระเบียบวินัย การเข้าเวรยาม ของข้าราชการตำรวจ โดยให้ปฏิบัติหน้าที่อย่างเคร่งครัด
รายงานข่าวระบุ ก่อนเกิดเหตุ พ.ต.อ.สมชาย ได้เรียก ด.ต.ชินกฤต ไปพูดคุยที่ห้องทำงาน ก่อน ด.ต.ชินกฤต จะลั่นไกสังหารและตามออกมายิง ร.ต.ท.บัญญัติ โดยเป็นไปได้ว่าอาจจะมีการพูดคุยกวดขันเรื่องการเข้าเวรยาม หลังเกิดปัญหาข้างต้น และผู้บังคับบัญชาสั่งกำชับกวดขัน