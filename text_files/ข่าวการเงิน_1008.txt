สำนักข่าวต่างประเทศ China Daily รายงานว่า ประเทศญี่ปุ่นกำลังต้องการแรงงานต่างชาติจำนวนมาก เพื่อมาทดแทนแรงงานชาวญี่ปุ่นในประเทศที่ขาดหายไป เนื่องจากญี่ปุ่นถูกจัดอันดับให้เป็นประเทศที่มีผู้สูงวัยมากที่สุดในโลก อัตราส่วนอยู่ที่ 1 ต่อ 5 ของประชากรทั้งหมด กอปรกับเกิดปัญหาการเพิ่มประชากรภายในประเทศด้วย
ทั้งนี้ ทางการญี่ปุ่นประกาศหาแรงงานต่างชาติที่มีทักษะดี มีฝีมือ หากผ่านการพิจารณาจะได้โอกาสอยู่อาศัยที่ประเทศญี่ปุ่นยาว รวมถึงสามารถพาครอบครัวมาอาศัยอยู่ด้วยได้ ทำให้แรงงานหลายประเทศรวมถึงประเทศไทยสนใจโอกาสทองดังกล่าวอย่างมาก โดยแรงงานต่างชาติที่ญี่ปุ่นต้องการ มีทั้งพยาบาล ภาคเกษตร การก่อสร้าง ซึ่งแรงงานต่างชาติที่ต้องการเข้าไปทำงานในญี่ปุ่นได้นั้น จะต้องผ่านการทดสอบภาษาญี่ปุ่น (Japanese Language Test) รวมถึงผ่านการทดสอบทักษะเบื้องต้นโดยหน่วยงานรัฐของญี่ปุ่นในแต่ละท้องที่ด้วย นอกจากนี้ มีรายงานเพิ่มเติมด้วยว่า ญี่ปุ่นเตรียมรับพยาบาลเวียดนามกว่า 1 หมื่นคน ซึ่งจะให้ค่าจ้างและสวัสดิการเทียบเท่ากับแรงงานญี่ปุ่น
สำนักข่าวดังกล่าวรายงานว่า แรงงานต่างชาติที่ญี่ปุ่นต้องการ มี 2 ประเภท คือ
1. แรงงานต่างชาติที่ไม่ได้มีทักษะสูงหรือความสามารถเฉพาะด้าน เป็นกลุ่มที่ญี่ปุ่นต้องการให้เข้ามาทำงานเพื่อทดแทนแรงงานที่ขาดแคลนโดยไว ดังนั้นจึงไม่ได้มีเกณฑ์ที่เรียกร้องทักษะที่สูงมาก ซึ่งวีซ่าที่ญี่ปุ่นออกให้ จะอนุญาตให้อาศัยในญี่ปุ่นได้ถึง 5 ปี โดยวีซ่าประเภทนี้จะไม่สามารถนำครอบครัวมาอยู่ด้วยได้
2. แรงงานต่างชาติที่มีทักษะดี-ฝีมือสูง เป็นอีกกลุ่มที่ญี่ปุ่นต้องการมาก วีซ่าประเภทนี้แรงงานต่างชาติจะสามารถอาศัยอยู่ในญี่ปุ่นได้แบบถาวร พร้อมทั้งสามารถนำเอาครอบครัวเข้ามาอยู่ด้วยได้อย่างถูกต้องตามกฎหมาย
อย่างไรก็ตาม การทำงานในประเทศญี่ปุ่นอาจจะไม่ใช่เรื่องง่ายสำหรับชาวต่างชาติ แม้จะผ่านขั้นตอนทางด้านกฎหมายแล้วก็ตาม เพราะวัฒนธรรมการทำงาน รวมถึงการใช้ชีวิตของญี่ปุ่นมีเอกลักษณ์ที่แตกต่างจากการทำงาน และการใช้ชีวิตโดยทั่วไป ซึ่งอาจส่งผลทำให้แรงงงานต่างชาติปรับตัวไม่ได้ หรือหากปรับตัวได้ก็อาจต้องใช้เวลานาน ทำให้ไม่เป็นผลดีต่อแรงงานต่างชาติ อย่างไรก็ตาม ผลการสำรวจของชาวญี่ปุ่นพบว่า กลุ่มคนรุ่นใหม่ในญี่ปุ่นค่อนข้างเปิดรับกับแรงงานต่างชาติถึง 54%