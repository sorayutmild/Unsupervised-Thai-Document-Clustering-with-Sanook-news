อีกไม่ถึงหนึ่งสัปดาห์ก็จะถึงวันที่ Apple จะเปิดตัว iPhone 11 รุ่นใหม่ประจำปีนี้ แต่ของใหม่ยังไม่ทันเปิดตัวก็มีข่าวว่าที่ iPhone 12 หรือรุ่นปี 2020 ออกมาเป็นที่เรียบร้อยแล้ว

Ming Chi-Kuo รายงานว่า iPhone รุ่นประจำปี 2020 จะมีการเปลี่ยนดีไซน์ตัวเครื่องใหม่ทั้งหมดนับตั้งแต่ iPhone X ซึ่งเปิดตัวไปเมื่อปี 2017 และยังคงใช้ดีไซน์ลักษณะกังกล่าวคาดว่าจนถึง iPhone 11 ที่กำลังจะเปิดตัวในวันที่ 10 กันยายนนี้
Kuo บอกว่า iPhone 12 จะมีการเปลี่ยนแปลงหลัก ๆ สามอย่าง ได้แก่ ดีไซน์ใหม่ รองรับ 5G และเพิ่มความสามารถในการถ่ายภาพ ซึ่งจริง ๆ ก็เหมือนจะไม่มีอะไรใหม่มากนัก โดยเฉพาะเรื่องกล้องที่มีการอัปเกรดกันทุกปี อีกทั้งคู่แข่งเองก็ไปไกลมากแล้วด้วย

กล้องคู่บน iPhone XS
แต่การปรับเปลี่ยนดีไซน์ในปีหน้าดูจะแปลกไปสักหน่อย ปกติแล้ว Apple มักจะเปลี่นยดีไซน์ใน iPhone รุ่นปกติ และปรับสเปกพร้อมแก้ไขปัญหาจากรุ่นหลักใน iPhone รุ่น s เช่น iPhone 6 ที่มีปัญหาเครื่องงอง่าย ก็ถูกปรับโครงสร้างใหม่ใน iPhone 6s ให้ตัวเครื่องมีความแข็งแรงมากขึ้น (แต่สีดันลอกแทน) อันที่จริง Apple ใช้โครงสร้างดีไซน์ของ iPhone 6 มาร่วม 4 ปีจนถึง iPhone 8 และเปลี่ยนใน iPhone X ส่วน iPhone 11 ที่กำลังจะเปิดตัวนั้นก็คาดว่าจะไม่ต่างจาก iPhone XS มากนัก
นอกจากดีไซน์แล้ว Bloomberg รายงานก่อนหน้านี้ว่า Apple กำลังพัฒนาสแกนลายนิ้วมือในหน้าจอสำหรับ iPhone ด้วย แต่อาจจะมาไม่ทันในปี 2020 ครับ