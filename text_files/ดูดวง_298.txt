ต้นไม้ 10 ชนิดนี้ ตามความเชื่อของโบราณแล้วกล่าวไว้ว่า ห้ามปลูกบริเวณบ้าน เพราะมีความเชื่อว่าไม่เป็นมงคล "ขัดโชคลาภหรือความเจริญ อาจนำโชคร้ายโรคภัยไข้เจ็บ มาสู่ผู้อยู่อาศัยและทำให้ผู้ที่อยู่อาศัยในบ้านไม่มีความร่มเย็นเป็นสุข" ชาวสนุก!ดูดวงลองมาดูกันนะคะว่ามีต้นไม้อะไรบ้าง

ต้นโศก
1. ต้นโศก
เป็นความเชื่อมาแต่โบราณของคนไทยที่จะไม่นิยมนำมาปลูกในบ้าน คำว่าโศก มักทำให้นึกถึงคำว่าโศกเศร้าซึ่งมักจะมาจากความรักที่ไม่สมปรารถนา แต่จริงๆ แล้วชื่อเดิมของโศก คือ คือ อโศก แปลว่า ความไม่มีโศกเศร้า เป็นสัญลักษณ์ของความรักที่ไม่ความโศกเศร้า
แต่ถึงอย่างไรคนไทยก็ยังมีความเชื่อว่า ชื่อ ต้นโศก ไม่เป็นมงคลนักหากนำมาปลูกในบ้าน จะชวนให้บ้านและผู้ที่อยู่อาศัยในบ้านชวนหดหู่เศร้าหมอง และมีความเชื่อสืบต่อกันมาว่า หากปลูกต้นโศกเอาไว้ในบ้านแล้ว คนในบ้านก็จะมีแต่ความทุกข์ความเศร้า ความหม่นหมอง และจะทำให้มีเรื่องโศกเศร้าเสียใจ


ต้นระกำ
2. ต้นระกำ
หนึ่งในต้นไม้ที่ไม่เป็นมงคลคือต้นระกำ จากชื่อของต้นระกำทำให้คนไทยไม่นิยมนำมาปลูกในบ้าน เพราะเชื่อกันว่าหากปลูกต้นระกำไว้ในบ้าน จะนำความชอกช้ำ ระกำทรวง มาให้อยู่ตลอดเวลา 
และจากลักษณะของต้นระกำที่เป็นต้นพุ่มแตกเป็นกอ ลำต้นจะมีหนามแหลมยาวอยู่แล้ว ซึ่งหากเด็กเข้าไปใกล้ก็อาจจะเกิดอันตรายได้

ต้นมะรุม
3. ต้นมะรุม
มะรุมเป็นต้นไม้ที่คนไทยสมัยนี้จะคุ้นเคยกับการนำไปทำแกงส้ม แต่คนไทยตั้งแต่สมัยโบราณ เชื่อว่าหากมีต้นมะรุมอยู่ในบ้านจะทำให้มีเรื่องมารุมเร้า เดือดร้อนวุ่นวาย เกิดเรื่องกลุ้มใจ มีเรื่องร้อนรุม สุมทรวง
ผู้คนจะมารุมข่มเหง มีเรื่องร้ายๆ โหมกระหน่ำรุมล้อมเข้ามา ทำให้ผู้ที่อยู่ในบ้านอยู่ไม่เป็นสุข ต้นมะรุมจึงถือว่าเป็นไม้ไม่เป็นมงคลจึงไม่ควรนำมาปลูกไว้ในบ้านเป็นที่สุด


ต้นรัก
4. ต้นรัก
ถึงแม้ชื่อต้นรักจะดูฟังไปในทางที่ดี และตามประเพณีในประเทศไทย มักจะนิยมนำดอกรักมาร้อยเป็นมาลัยใช้ในงานมงคลที่เกี่ยวเนื่องกับความรัก เพราะดอกรักสื่อความหมายถึงความรัก เช่น งานหมั้น และงานแต่งงาน
แต่ก็มีความเชื่อมาแต่โบราณเหมือนกันที่ไม่ให้ปลูกต้นรักในบ้าน เพราะเชื่อว่า จะทำให้ความรักยุ่งยากซับซ้อนขึ้น และกลายเป็นคนหลายรัก นอกจากนี้ ยางของต้นรัก ยังเป็นอันตรายต่อผิวหนังด้วย


ต้นมะละกอ
5. ต้นมะละกอ
หลายคนอาจจะไม่เชื่อว่ามะละกอเป็นต้นไม้ที่ห้ามปลูกในบริเวณบ้าน เพราะมะละกอเป็นพืชล้มลุกที่คนไทยคุ้นเคยในการรับประทานและนำไปประกอบอาหารหรือนำไปแปรรูปเป็นผลิตภัณฑ์อื่นๆ แต่ก็มีคนจำนวนมากที่เชื่อว่าชื่อของ มะละกอนั้น ไม่ค่อยจะดีนัก ซึ่งเหมือนกับการแตกออกเป็นกอ หรือ “ละ” จากเผ่าจากกอ
หากบ้านไหนปลูกมะละกอ เอาไว้ในบริเวณบ้าน แล้วล่ะก็ บ้านหลังนั้นก็จะไม่มีความสุข เพราะลูกหลานจะแตกแยกออกไป ไม่มีความสมัครสมานสามัคคี มีความคิดที่ขัดแย้งกัน ต่างก็คอยจะทะเลาะเบาะแว้ง จนหาความสุขไม่ได้ แต่หากจะปลูกไว้เพื่อเก็บรับประทาน ควรจะปลูกไว้นอกริมรั้วบ้าน


ต้นชวนชม
6. ต้นชวนชม
การปลูกต้นชวนชมเอาไว้ในบ้านจะส่งผลให้มีผู้คนมาชื่นชม นิยมยกย่อง กลายเป็นที่รักของคนทั่วไป แต่หากมองในแง่ร้าย ต้นชวนชมจะชักชวนให้คนมาเชยชม จึงไม่เหมาะที่จะนำมาปลูกภายในบ้านที่มีลูกสาววัยแรกรุ่น
เพราะอาจจะเป็นการชักนำหนุ่มๆ ให้เข้ามาหาลูกสาวได้ อาจกลายเป็นเรื่องของชิงสุกก่อนห่าม เป็นการปูทางให้เกิดเรื่องเสื่อมเสียขึ้น นอกจากนี้ ยางของต้นชวนชมค่อนข้างจะเป็นอันตราย หากไปสัมผัสโดนเข้า หรือกระเด็นเข้าตาอาจเกิดอันตรายได้

ต้นชบา
7. ต้นชบา
ในสมัยโบราณ ไม่นิยมปลูกต้นชบาเอาไว้ในบริเวณบ้าน เพราะดอกชบานั้น มักถูกนำไปโยงเกี่ยวกับในเรื่องของการเกิดคดีความ
เนื่องจากเชื่อว่าเป็นดอกไม้อัปมงคลเพราะในอดีตมีการนำพวงมาลัยอกชบาไปสวมคอนักโทษที่กำลังจะถูกประหารชีวิต ดังนั้นจึงไม่ควรจะนำมาปลูกไว้ในบ้านเพระอาจจะเกิดเรื่องขึ้นโรงขึ้นศาลได้


ต้นงิ้ว
8. ต้นงิ้ว
เมื่อพูดถึงต้นงิ้ว คนส่วนใหญ่มีความรู้สึกไม่ค่อยดีขึ้นมาทันที เพราะต้นงิ้วเป็นต้นไม้ใหญ่มีหนามแหลมคมและในนิทานชาดก เรื่องนางกากี ที่พระยาครุฑลักพาตัวนางไปจากพระโพธิสัตว์ นำไปสมสู่อยู่บนวิมานฉิมพลี
ซึ่งในภาษาบาลีหมายถึงคำว่า “สิมพลี” ที่แปลว่าต้นงิ้วป่าในภาษาไทย จึงทำให้ต้นงิ้วเป็นสัญลักษณ์แห่งการมีชู้ ซึ่งเป็นไม้ที่ไม่เป็นมงคล ดังนั้นคนไทยโบราณจึงไม่นิยมปลูกต้นงิ้ว ไว้ในอาณาบริเวณบ้าน


ต้นนางแย้มป่า
9. ต้นนางแย้มป่า
ห้ามปลูกต้นนางแย้มป่าในบ้านโดยเด็ดขาด ตามความเชื่อว่าต้นนางแย้มป่าเป็นต้นไม้ที่มีภูตผีปีศาจสิงอยู่ หากปลูกไว้ภายในบ้าน วันดีคืนดี ต้นนางแย้มป่าจะสำแดงอิทธิฤทธิ์ ทำร้ายรังแกผู้คนในบ้านให้หวาดผวาเสียขวัญ หรือเจ็บไข้ได้ป่วย


ดอกลั่นทม
10. ดอกลั่นทม
ถึงแม้ดอกลั่นทมจะได้เปลี่ยนชื่อเป็นลีลาวดีและมีคนบางกลุ่มนำมาปลูกไว้ในบ้านเพราะดอกลั่นทมจะมีลำต้นใหญ่แข็งแรงงดงาม กลีบดอกสวยงามละมุนตากลิ่นหอมจับใจ แต่คนไทยที่ยังยึดกับชื่อเดิมก็ยังไม่นิยมปลูกลั่นทมเอาไว้ในบ้าน
เพราะเชื่อกันว่า ชื่อของต้นไม้ชนิดนี้ไม่เป็นมงคลเพราะคำว่าลั่นทมออกเสียงใกล้เคียงกับคำว่าระทม จนเชื่อกันว่า หากใครปลูกต้นลั่นทมไว้ในบ้าน คนทั้งบ้านก็จะมีแต่ความทุกข์ระทม คู่ครองจะห่างเหิน จะมีแต่ความทุกข์