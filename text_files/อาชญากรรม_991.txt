ตำรวจฝ่ายสืบสวน สน.ทุ่งมหาเมฆ รวบหนุ่มขายบริการ ก่อเหตุใช้อาวุธมีดจี้บังคับเด็กสาวอายุ 16 ปี
นายกรกฎ วิสุทธิปราณี อายุ 44 ปี ผู้ต้องหาตามหมายจับศาลอาญากรุงเทพใต้ ข้อหาข่มขืนกระทำชำเราผู้อื่นและชิงทรัพย์ ถูกตำรวจฝ่ายสืบสวน สน.ทุ่งมหาเมฆ จับกุมตัวพร้อมของกลางอาวุธมีดปลายแหลม แหวนทองคำหนัก 1 สลึง และโทรศัพท์มือถือ 1 เครื่อง โดยจับกุมได้ที่บ้านพักแห่งหนึ่งใน จ.สมุทรปราการ เมื่อวันที่ 20 กันยายนที่ผ่านมา
ภายหลังจากผู้ต้องหาอ้างตัวเป็นเจ้าหน้าที่ตำรวจ และเข้าไปพูดคุยกับ นางสาวเอ (นามสมมติ) อายุ 16 ปี ที่บริเวณป้ายรถประจำทางโรงพยาบาลจุฬาลงกรณ์ ช่วงเช้าตรู่วันที่ 19 กันยายน จากนั้นจึงชักชวนกันไปที่ห้องพักในชุมชนธรรมศาสตร์ และใช้อาวุธมีดขู่บังคับและข่มขืนผู้เสียหาย จนสำเร็จความใคร่ 1 ครั้ง ต่อมาได้นำแหวนทองและโทรศัพท์มือถือไปขาย ได้เงินมาทั้งหมด 6,600 บาท ก่อนนำเงินมาทั้งหมดมาใช้หนี้และซื้อยาบ้ามาเสพ
ทางด้าน นายกรกฎ ผู้ต้องหา รับสารภาพว่า ตนมีอาชีพขายบริการอยู่ย่านสีลม ซึ่งก่อนเกิดเหตุได้พบเจอกับผู้เสียหายที่บริเวณป้ายรถประจำทาง 2 ครั้ง ก่อนจะเข้าไปพูดคุยและชักชวนไปยังห้องพักเพื่อข่มขืน ทั้งนี้ ได้รับสารภาพว่าทำเพียงครั้งแรก อย่างไรก็ตาม จากการตรวจสอบประวัติผู้ต้องหา พบว่าเคยถูกตำรวจ สน.ลุมพินี จับกุมข้อหาชิงทรัพย์ ในปี 2538