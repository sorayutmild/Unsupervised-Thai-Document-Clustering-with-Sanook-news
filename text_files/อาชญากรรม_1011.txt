
เกิดเหตุระบบดับเพลิงตึกSCB ทำงานอัตโนมัติ คนงานขาดอากาศหายใจ ตาย 10 ศพ ขณะที่ ธนาคารไทยพาณิชย์ แจง เป็นอุบัติเหตุ ยัน เช้านี้ เปิดทำการตามปกติ
ธนาคารไทยพาณิชย์ชี้แจง ตามที่เกิดเหตุที่ธนาคารไทยพาณิชย์ สำนักงานใหญ่ บริเวณชั้นใต้ดิน เมื่อวันที่ 13 มีนาคม 2559 เวลาประมาณ 21.30 น. นั้น ธนาคารไทยพาณิชย์ ขอชี้แจงว่า ไม่ได้เกิดเหตุเพลิงไหม้ และไม่ได้เกิดเหตุระเบิดแต่อย่างใด ขณะนี้ได้ควบคุมสถานการณ์เรียบร้อยแล้ว
จากการสอบสวนเบื้องต้นของเจ้าพนักงานตำรวจ คาดว่าอาจจะเป็นอุบัติเหตุที่เกิดจากความประมาทของผู้รับเหมา ที่เข้ามาปรับปรุงระบบการป้องกันอัคคีภัยของอาคารเพิ่มเติม โดยการทำงานได้ไปกระตุ้นให้สารดับเพลิง (แก๊สไพโรเจน) ทำงาน
ซึ่งหลักการของแก๊สไฮโดรเจน จะทำให้ออกซิเจนหมดไป จึงทำให้มีผู้บาดเจ็บและเสียชีวิต จากรายงานเบื้องต้นมีผู้เสียชีวิต 10 ราย และบาดเจ็บอยู่ที่โรงพยาบาลอีก 7 ราย ธนาคารขอแสดงความเสียใจมายังผู้บาดเจ็บและผู้เสียชีวิต
สำหรับสาเหตุในรายละเอียดอยู่ระหว่างการสอบสวนจากเจ้าหน้าที่ตำรวจ ในเบื้องต้นธนาคารจะให้ความดูแลช่วยเหลืออย่างเหมาะสม และความคืบหน้าจะขอชี้แจงในลำดับต่อไป ทั้งนี้ อาคารและทรัพย์สินไม่ได้รับความเสียหาย ธนาคารไทยพาณิชย์ สำนักงานใหญ่ จึงเปิดให้บริการตามปกติ
ทางด้าน นายวิชิต สุรพงษ์ชัย ประธานกรรมการบริหาร ธนาคารไทยพาณิชย์ จำกัด (มหาชน) เดินทางมาตรวจสอบ พร้อมกล่าวว่า ที่เกิดเหตุเป็นห้องเอกสาร ชั้นใต้ดินบี 2 คนงานกำลังเข้ามาทำงานตรวจสอบระบบดับเพลิง ระหว่างนั้น เกิดความผิดพลาดมีกลุ่มควันที่เป็นฝุ่น ลอยขึ้นไปโดนเครื่องดับเพลิงอัตโนมัติ
แต่เนื่องจากเป็นห้องที่เก็บเอกสาร เครื่องดังกล่าวจึงไม่ใช้น้ำ แต่เป็นเครื่องที่ปล่อยแก๊สเพื่อดูดออกซิเจนดับไฟแทน ทำให้คนงานหมดสติ และเสียชีวิตทันที พร้อมยืนยันว่า ไม่ใช่เหตุเพลิงไหม้ หรือเหตุระเบิดแต่อย่างแน่นอน และในช่วงเช้าวันนี้ ธนาคารไทยพาณิชย์ จะเปิดให้บริการตามปกติ
พลตำรวจโทศานิตย์ มหถาวร รักษาราชการแทนผู้บัญชาการตำรวจนครบาล เปิดเผยว่า เท่าที่ได้รับรายงานเบื้องต้น เหตุการณ์ดังกล่าว น่าจะเกิดจากความประมาทของ ทั้งนี้หากผลการตรวจสอบพบว่า ความประมาทของบุคคลใด จะแจ้งข้อหากระทำการประมาทเป็นเหตุให้ผู้อื่นถึงแก่ความตายทันที