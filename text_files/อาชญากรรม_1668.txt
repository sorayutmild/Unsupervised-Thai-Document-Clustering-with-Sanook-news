เมื่อวันที่ 11 มี.ค. พล.ต.ต.กมลสันติ กลั่นบุศน์ ผบก.ภ.จว.กาญจนบุรี เปิดเผยว่า ตำรวจภูธรภาค 7 สามารถติดตามจับกุมตัว "เบนซ์ ท่าทราย" หรือ นายอดิศักดิ์ ศรีสะอาด อายุ 26 ปี ผู้ต้องหารายสำคัญที่พัวพันการค้ายาเสพติดรายใหญ่เครือข่ายประเทศเพื่อนบ้าน รวมทั้งขู่ฆ่าตำรวจ สภ.ศรีประจันต์ จ.สุพรรณบุรี ได้แล้วเมื่อช่วงเช้าที่ผ่านมา
โดยจับกุมตัวได้ขณะหลบหนีอยู่ในพื้นที่รอยต่อระหว่างชายแดนไทย-พม่า อ.สังขละบุรี จ.กาญจนบุรี เบื้องต้นตำรวจได้ควบคุมตัวมายังสำนักงานตำรวจแห่งชาติ เพื่อสอบปากคำเพิ่มเติม และในเวลา 15.00 น. ซึ่ง พล.ต.อ.สมยศ พุ่มพันม่วง ผบ.ตร. พร้อมด้วย พล.ต.ท.วีระพงษ์ ชื่นภักดี ผบช.7 จะร่วมสอบปากคำด้วย
สำหรับ "เบนซ์ ท่าทราย "เมื่อปี 2550 ถูกจับกุมในคดีฆ่าผู้อื่น โดยมีชนวนเหตุมาจากการพัวพันยาเสพติด แต่เมื่อเรื่องถึงอัยการได้พิจารณาสั่งไม่ฟ้อง ต่อมาโดนจับในคดีจำหน่ายยาเสพติดอีก และเพิ่งพ้นโทษออกมาประมาณ 1 ปี หลังพ้นโทษ "เบนซ์ ท่าทราย" ย้ายไปพักอาศัยไปประจำที่ อ.บางใหญ่ จ.นนทบุรี แต่ยังคงวนเวียนไปที่บ้านเกิด จ.สุพรรณบุรี เพื่อซื้อขายยาเสพติด
โดยมีผู้ร่วมเครือข่ายเชื่อมโยงหลายรายในพื้นที่ จ.สุพรรณบุรี จ.นนทบุรี และใกล้เคียง รวม 13 คน ต่อมาได้มีภาพและข้อความปรากฎขู่ฆ่าตำรวจในพื้นที่ สภ.ศรีประจันทร์ จนกลายเป็นข่าวฮือฮาในโลกออนไลน์ กระทั่งเป็นที่ต้องการตัวของเจ้าหน้าที่อย่างมาก