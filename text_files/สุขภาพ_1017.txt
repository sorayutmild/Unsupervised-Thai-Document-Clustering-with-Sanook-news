เมื่อไรก็ตามที่เรามีกิจกรรมที่ต้องเดิน หรือยืนนาน ๆ เช่น เดินเที่ยวในต่างจังหวัด หรือต่างประเทศ หรือแม้กระทั่งการเดินหรือวิ่งเพื่อการออกกำลังกายสำหรับมือใหม่ที่อาจทำให้รู้สึกปวดเมื่อยจนทรมาน หลายคนจึงมักเดินเข้าห้องน้ำ เปิดน้ำอุ่น แล้วแช่เท้าแช่ขาในอ่างน้ำอย่างสบายใจ แต่จริง ๆ แล้วหากมีอาการปวดเมื่อยขา และเท้าหลังเดิน หรือยืนนาน ๆ แบบนี้ เราควรแช่น้ำอุ่นหรือเปล่านะ ?
“ปวดเท้า ปวดขา” เพราะเดิน-ยืนนาน ๆ แช่น้ำอุ่น หรือน้ำเย็นดี ?
อาจจะฟังดูแปลกไปสักหน่อย แต่จริง ๆ แล้วหากมีอาการปวดเมื่อยกล้ามเนื้อเท้า และขาจากการเดิน หรือยืนนาน ๆมาตลอดทั้งวัน ควรแช่เท้า และขาในน้ำเย็น เพราะน้ำเย็นจะช่วยให้เส้นเลือดหดตัว ช่วยลดสารที่ทำให้เกิดอาการอักเสบ จึงทำให้อาการปวดบวมจากการอักเสบของกล้ามเนื้อลดลงได้
หากสงสัยว่าทำไมจึงใช้น้ำเย็น ลองดูพลาสเตอร์ปิดเท้า ปิดขาที่ขายอยู่ตามท้องตลาดได้ มักเป็นแผ่นแปะที่มีฤทธิ์เย็น เพราะจะมีคุณสมบัติช่วยลดการอักเสบปวดบวมของกล้ามเนื้อได้ดีนั่นเอง
แล้วเราควรแช่เท้าในน้ำอุ่นตอนไหน ?
การแช่เท้าในน้ำอุ่นมีประโยชน์ในแง่ของการผ่อนคลาย นอนหลับง่าย เพราะน้ำอุ่นช่วยเพิ่มการไหลเวียนโลหิตให้ดียิ่งขึ้น ดังนั้นหากอยากผ่อนคลายเพื่อการพักผ่อนนอนหลับให้สบายในตอนกลางคืน ลองแช่เท้าในน้ำอุ่นราว 36-38 องศาเซลเซียส เป็นเวลา 10-15 นาที เช็ดเท้าให้แห้ง หรืออาจจะทาครีมบำรุงสำหรับเท้าด้วย จะช่วยให้เรารู้สึกผ่อนคลายมากขึ้นอย่างไม่น่าเชื่อ
ข้อควรระมัดระวังในการแช่เท้าในน้ำ

ไม่ว่าจะเป็นน้ำอุ่น หรือน้ำเย็น ควรระมัดระวังในเรื่องของความสะอาดของน้ำที่จะแช่เท้าด้วย 
สังเกตดูให้ดีก่อนว่าเท้าและขาที่จะสัมผัสกับน้ำมีผิวหนังส่วนไหนที่มีบาดแผลหรือไม่ ถ้ามี ยังไม่ควรแช่น้ำ อาจใช้วิธีประคบเย็น หรือร้อนแทนไปก่อน เพื่อป้องกันแผลเปื่อย หรือแผลติดเชื้อ
อย่าผสมอะไรลงไปในน้ำสุ่มสี่สุ่มห้า รวมถึงน้ำมันหอมระเหยที่ไม่คุ้นเคย อาจเกิดอาการแพ้ได้
ผู้ป่วยเบาหวานไม่ควรแช่เท้าในน้ำ เพราะอาจมีประสาทรับรู้ความรู้สึกช้าจนทำให้ไม่ระมัดระวังเรื่องของอุณหภูมิของน้ำที่เหมาะสม และอาจมีแผลที่ผิวหนังที่ตัวผู้ป่วยไม่ทราบ
ไม่ควรแช่เท้าในน้ำร่วมกับคนอื่น อาจเสี่ยงติดโรคได้
