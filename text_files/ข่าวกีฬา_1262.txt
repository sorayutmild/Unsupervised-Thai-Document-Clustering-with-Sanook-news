หลังจากดราม่าทั่วอาเซียนและวงการกรีฑากันไปเมื่อวานนี้ (อ่าน เอาสิเอา! "สาวเจ้าภาพ" ไม่แคร์สื่อ "วิ่ง" จนซิวทองในกีฬา "เดินทน")ทางด้านผู้ใช้เฟซบุ๊กชื่อคุณ Sirisak Assawawongcharoen ซึ่งเป็นสามีของ ธนภรณ์ อัศววงศ์เจริญ เจ้าของเหรียญทองแดงเดินทนหญิง 10,000 เมตร ได้ออกมาโพสต์ 2 คลิปวิดีโอของการแข่งขันประเภทเดินทนชาย 20,000 เมตร พร้อมแคปชั่นว่า"ผมคลุกคลีกับการแข่งขันเดินมา 16 ปี ผมเพิ่งมารู้ว่าตัวเองสอนนักกีฬาผิดมาตลอด การเดินที่ได้เหรียญต้องเดินกันแบบนี้ ครับ ที่ 1-2-3 เดิน 20,000 เมตร ซีเกมส์ที่มาเลเซีย"ซึ่งจากในคลิป เจ้าของเหรียญทอง เฮนโดร จากอินโดนีเซีย และเหรียญเงิน-เหรียญทองแดงจาก 2 นักกรีฑาเจ้าภาพ โล ชูน เซียง, ไคริล ฮาริธ ต่างก็ใช้วิธีเคลื่อนที่คล้ายการวิ่ง ซึ่งผิดหลักกติกาเดินทนที่ระบุว่า "จะต้องมีเท้าใดเท้าหนึ่งของนักกีฬาอยู่กับพื้น ถึงจะเรียกว่าการเดิน ถ้ามีจังหวะใดที่เท้าทั้งสองข้างลอยเหนือพื้นพร้อมกัน จะถือว่าผิดกติกาทันที"มาตรฐานการแข่งขันอยู่ตรงไหน? อะไรคือความเป็นสากล? ชมคลิปแล้วใช้วิจารณญาณครับ
 
 