
 
เฟซบุ๊กนักข่าวเนชั่น แชร์คลิปจากกล้องวงจรปิด เผยภาพไฮโซชื่อดังถือปืนจ่อคนกลางคอนโด ก่อนลากไปยิงกลางซอย ได้รับบาดเจ็บ
ผู้สื่อข่าวรายงานว่า (25 มี.ค.) ในเฟซบุ๊กของนายนภพัฒน์จักษ์ อัตตนนท์ ผู้สื่อข่าวและผู้ประกาศข่าวสำนักข่าวเนชั่น ได้มีการโพสต์คลิปวิดิโอที่มีชื่อว่า "กล้องวงจรปิดไฮโซลากคนไปยิงบาดเจ็บ" โดยเป็นเหตุการณ์ไฮโซชื่อดังถือปืนจ่อชายคนหนึ่ง พร้อมลากตัวไปทั่วคอนโด เพื่อข่มขู่หวังเอาชีวิต ก่อนจะลากตัวไปกลางซอยและยิงจนได้รับบาดเจ็บ
ซึ่งในเฟซบุ๊กของนายนภพัฒน์จักษ์ กล่าวว่า "ภาพจากกล้องวงจรปิด เห็นคนถือปืนลากผู้เสียหายไปทั่ว เป็นภาพก่อนที่จะใช้ปืนยิง หวังสังหาร ยังดีที่ผู้เสียหายเอาตัวรอดมาได้
จากภาพคนที่ถือปืนเป็นหนึ่งในไฮโซชื่อดัง (ตอนนี้ขอสงวนชื่อไว้ก่อน) ได้ลากชายคนหนึ่งไปทั่วคอนโดแห่งหนึ่งแถบศรีนครินทร์ ข่มขู่ และหวังจะเอาชีวิตให้ได้
นี่เป็นอีกหนึ่งเหตุการณ์อุกอาจที่เกิดขึ้นใจกลางกรุงเทพ ที่ผ่านมาคนร้ายก็ยังคงลอยนวล ตำรวจไม่ดำเนินคดีอะไร ครอบครัวของผู้เสียหายก็ไม่กล้าออกมาร้องเรียน เพราะกลัวจะได้รับผลกระทบ
ตลอดสัปดาห์นี้ทีมข่าวในเครือจะเกาะติดเรื่องนี้ ติดตามและช่วยส่งต่อได้ครับ ยิ่งคนทราบเรื่องนี้มากขึ้น ก็จะเป็นเกราะป้องกันตัวผู้เสียหายได้ครับ" 
ทั้งนี้ ผู้ที่รับชมคลิปดังกล่าวต่างมาแสดงความเห็นมากมาย ในทำนองเรียกร้องให้ตำรวจดำเนินคดีให้เด็ดขาด ขณะที่อีกหลายคนก็ตั้งข้อสังเกตเรื่องการแต่งการของชายที่ถือปืนว่าแต่งตัวอย่างนี้หรือเป็นไฮโซ