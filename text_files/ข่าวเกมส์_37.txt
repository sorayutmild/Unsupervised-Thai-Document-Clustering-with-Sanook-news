Playerunknown's Battlegrounds 
ยิงไกลใน PUBG กะอย่างไร มีหลักตรงไหน
เรื่องหนึ่งที่มือใหม่หลายคนที่เริ่มเล่น Playerunknown's Battlegrounds (PUBG) มักจะสงสัยกันมากที่สุด ก็คือวิธีการเล็งในระยะไกลๆด้วยปืนสไนเปอร์หรือปืนไรเฟิลจู่โจมอื่นๆที่ติดสโคป 4x หรือ 8x ขึ้นไปนั้นมีวิธีการกะระยะอย่างไร(หรือว่ากันง่ายๆคือจะยิงยังไงให้โดน) เพราะเกมนี้ถ้ายิงในระยะไกลมากๆเกิน 100 เมตรขึ้นไป กระสุนก็จะตกลงสู่พื้น แถมยังต้องใช้เวลาสักพักด้วยกระสุนถึงจะไปหาเป้าหมายได้ ทำให้คนที่ชินกับการยิงจากเกมอื่นมาต้องปรับตัวฝึกยิงกันใหม่ วันนี้เราลองมาดูวิธีการยิงในระยะเกิน 100 เมตรขึ้นไปว่ามีวิธีอย่างไรกันบ้างครับ
Playerunknown's Battlegrounds 
 
เข้าใจเรื่องระยะกระสุนตกหรือ Zeroing Range
Zeroing Range คือคำที่เอาไว้เรียกระยะกระสุนตกของกระสุนที่ยิงออกจากปากกระบอกปืนไปในแนวราบ และจะตกลงหลังจากเลยระยะหวังผลไปแล้ว หรือจากด้วยปัจจัยอื่นๆอย่างความชื้นหรือแรงลม ซึ่งในเกม PUBG นี้ระยะตกของกระสุนจะไม่มีเรื่องของแรงลมและสภาพบรรยากาศมาเกี่ยวข้อง สิ่งที่ผู้เล่นควรจำไว้ก็คือปืนแต่ละกระบอกมีต่าระยะตกของกระสุนไม่เท่ากันอย่างที่เคยนำเสนอไปแล้ว โดยปืนที่สามารถปรับระยะตกได้ไกลที่สุดก็คือปืน AWM โดยอยู่ที่ 1 กิโลเมตร ส่วนอื่นก็ลดหลั่นลงมาตามลำดับ และปืนอีกประเภทหนึ่งที่เหมาะกับการปรับระยะตกก็คือ Assault Rifle นั้นเองครับ
Playerunknown's Battlegrounds 
 ซึ่งในเกมเราสามารถปรับระยะกระสุนตกของกล้องเล็งที่ใช้ได้โดยการกด Page Up และ Page Down ในระหว่างที่เล็งผ่านศูนย์เล็ง(หรือในมุมมอง 1st person) ซึ่งจะปรับได้ไกลมากแค่ไหนก็ขึ้นอยู่กับชนิดของปืนและระยะทางที่ต้องการ โดยค่าตั้งต้นจะอยู่ที่ 100 เมตร สำหรับการยิงให้โดนเป้ากึ่งกลางนั้นเองครับ
 
การเล็งด้วย 4X Scope กับทริกที่ควรทราบ
สโคป 4X เป็นของแต่งที่มีความสำคัญมากสำหรับปืนยิงระยะกลางและไกลทุกกระบอก เพราะถึงแม้จะไม่มีสโคป 8X แต่ผู้เล่นหลายคนก็ยังสามารถยิงเก็บศัตรูในระยะเกิน 400 เมตรได้อย่างแม่นยำ ถ้าหากอ่านค่าบนกล้องและชดเชยค่า Zeroing Range ได้อย่างแม่นยำ และเข้าใจถึงระยะตกกระสุนของปืนแต่ละกระบอกด้วย
Playerunknown's Battlegrounds 
จากภาพจะเป็นเส้นบอกระยะที่อยู่ในกล้อง 4X ที่เอาไว้แทนระยะต่างๆ โดยลูกศรปลายสุดแทนระยะ 100 เมตร ใต้สามเหลี่ยมคือ 200 เมตร และปลายเส้นสีแดงคือ 300 เมตร และลดหลั่นไปตามตัวเลขที่อยู่ในภาพ แต่สำหรับปืนประเภท AR จะถูกชดระยะไปตามภาพที่เห็นด้านล่างนี้ครับ
Playerunknown's Battlegrounds 
ระยะเล็งของปืน AKM ด้วย 4X Scope(รูปจาก : https://www.youtube.com/watch?v=mFV8on7XQQc)
Playerunknown's Battlegrounds 
ระยะเล็งของปืนที่ใช้กระสุน 5.56 ด้วย 4X Scope(รูปจาก : https://www.youtube.com/watch?v=mFV8on7XQQc)
 
กระนั้นผู้ยิงต้องไม่ลืมเผื่อเวลาในการวิ่งของกระสุนเอาไว้สำหรับเป้าหมายที่เคลื่อนที่อยู่ด้วย เพราะนะยะยิ่งไกลกระสุนก็ต้องใช้เวลาเดินทางนานขึ้นด้วย หรือถ้าใครคิดว่าการอ่านค่าเหล่านี้บนหน้ากล้องเล็งยากไป ก็สามารถใช้การปรับ Zeroing Range จากการกดปุ่ม Page Up หรือ Page Down ได้เช่นเดิมครับ
Playerunknown's Battlegrounds 
 
การเล็งเก็บศัตรูด้วย KAR98 กับสโคป 8X
KAR98 เป็นปืนที่ผู้เล่นเลือกใช้ในการสังหารเป้าหมายจากระยะไกลๆ เนื่องจากหาได้ง่ายและมีกระสุนให้ใช้ค่อนข้างมาก และคอมบิเนชั่นระหว่าง KAR98 และสโคป 8x ก็เป็นอะไรที่ลงตัวมากๆ ซึ่งระยะต่างๆในการเล็งสโคป 8x ด้วยปืน KAR98 ก็สามารถดูได้จากภาพด้านล่างนี้ได้เลยครับ
Playerunknown's Battlegrounds 
รูปจาก : https://www.youtube.com/watch?v=xCVq2XsqZ9c
ซึ่งในระยะขีดเหล่านี้เป็นระยะที่สามารถยิงโดนตัวได้แน่นอนและเป็นหมายที่อยู่นิ่ง ซึ่งผู้ยิงต้องเผื่อเวลาสำหรับการยิงโดนกับเป้าหมายที่เคลื่อนที่เอาไว้ด้วยเช่นเดิม ซึ่งถึงแม้การปรับค่า Zeroing Distance จะยังใช้ได้อยู่สำหรับคนที่ไม่ถนัดอ่านค่า แต่ก็ต้องแลกมาด้วยเวลาในการตั้งค่าซึ่งอาจจะทำให้เป้าหมายหนีหลุดมือไปก่อนที่จะได้ยิงสังหาร ดังนั้นกะระยะเวลาและระยะห่างให้ดีก่อนยิงทุกครั้งครับ
สำหรับคนที่ยังงงๆอยู่ สามารถชมคลิปนี้เพื่อศึกษาเพิ่มเติมเกี่ยวกับการเล็งได้ที่นี้ : https://www.youtube.com/watch?v=xCVq2XsqZ9c
 
การวัดระยะห่างศัตรูโดยการอ่านจากแผนที่
Playerunknown's Battlegrounds 
รูปจาก : https://www.youtube.com/watch?v=0ezom3mvE24
แล้วเราจะรู้ได้อย่างไรว่าศัตรูอยู่ห่างจากเราแค่ไหน เพื่อที่จะได้สามารถวัดระยะหรือปรับ Zeroing Range ได้อย่างถูกต้อง ซึ่งถ้าเราไม่แน่ใจและศัตรูเคลื่อนไหวไม่เร็วมากนักก็สามารถเปิดแผนที่หรือดูจากใน Mini Map เทียบระยะได้เลย ซึ่งสี่เหลี่ยมจัตุรัส 1 ช่องจะเท่ากับระยะห่าง 100 ตารางเมตรพอดี(ความกว้างของ Mini Map จะกว้างยาวประมาณ 400 ตารางเมตรรอบตัวเรา)
Playerunknown's Battlegrounds 
 ส่วนถ้าดูจากแผ่นที่ใหญ่ ช่องสี่เหลี่ยมจัตุรัสสีเหลืองจะเท่ากับระยะ 1 ตารางกิโลเมตร ซึ่งถ้ามีสโคประยะ 8x ขึ้นไปและมีปืนแรงๆอย่าง AWM ก็สามารถเอาไว้เปรียบเทียบได้เหมือนกัน เนื่องจากระยะมองเห็นของตัวเราในเกมจะอยู่ที่ประมาณ 1 กิโลเมตรกว่าๆ ซึ่งถ้ามีสโคปเล็งไกลและปืนแรงๆอยู่ และอยากเก็บเป้าหมายข้างหน้า ก็ควรเปิดแผนที่ใหญ่เทียบระยะก่อนจะเป็นการดีครับ
Playerunknown's Battlegrounds 
วิธีการเล็งเหล่านี้จะมีประสิทธิภาพมากเท่าไหร่นั้นขึ้นอยู่กับผู้เล่นว่าฝึกฝนมากเท่าไหร่ ผู้เล่นบางคนอาจจะถนัดตั้งค่า Zeroing Range ด้วยตัวเอง แต่หลายคนก็ถนัดที่จะอ่านค่าผ่านสโคปด้วยตัวเองเพราะไม่เสียเวลาในการกดปุ่มปรับเองหรือคืนค่าในการเล็ง ซึ่งก็ขึ้นอยู่กับความถนัดของแต่ละคนครับ
 
อ้างอิงข้อมูลจาก Patch 2.6.23.3
เรื่อง : StolenHeart
 
 