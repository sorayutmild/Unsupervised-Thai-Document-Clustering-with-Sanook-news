Hello คุณหมอ จะพาทุกคนมาทำความรู้จักกับประโยชน์ของ เมล็ดขนุน หรือที่หลายๆ คนเรียกติดปากกันว่า เม็ดขนุน กัน ซึ่งคุณประโยชน์ของเม็ดขนุนนั้นมีมากมายไม่แพ้เม็ดหรือเมล็ดจากพืชผักผลไม้ชนิดไหนๆ เลย นอกจากนี้ยังสามารถนำมาประกอบอาหารได้อีกหลากหลายเมนู เรามาดูประโยชน์ของเม็ดขนุนไปพร้อมกันเลย
ทำความรู้จักเม็ดขนุน (Jackfruit Seed)  
เม็ดขนุน หรือ เมล็ดขนุน มีคุณค่าทางโภชนาการที่จำเป็นต่อสุขภาพสูงไม่แพ้เนื้อขนุนเลยทีเดียว นอกจากนี้ยังสามารถนำมาประกอบอาหารทั้งคาว-หวานได้อีกหลากหลายเมนู เช่น แกงไตปลาเม็ดขนุน แกงเขียวหวานเม็ดขนุน แกงบวดเม็ดขนุนมะพร้าวอ่อน เม็ดขนุนต้ม เป็นต้น
คุณค่าทางโภชนาการ
เม็ดขนุน ปริมาณ 28 กรัม มีคุณค่าทางโภชนาการ ดังต่อไปนี้

พลังงาน 53 แคลอรี่
คาร์โบไฮเดรต 11 กรัม
โปรตีน 2 กรัม
ไฟเบอร์ 0.5 กรัม
วิตามินบี 2 8% ของปริมาณสารอาหารที่แนะนำต่อวัน
ไทอามีน 7% ของปริมาณสารอาหารที่แนะนำต่อวัน
แมกนีเซียม 5% ของปริมาณสารอาหารที่แนะนำต่อวัน
ฟอสฟอรัส 4 % ของปริมาณสารอาหารที่แนะนำต่อวัน  

3 คุณประโยชน์ดีๆ ที่ได้จากเม็ดขนุน
เม็ดขนุนมีคุณค่าทางสารอาหารที่มีประโยชน์ต่อสุขภาพร่างกาย ดังต่อไปนี้


ต้านมะเร็ง
เม็ดขนุนอุดมด้วยสารต้านอนุมูลอิสระ โดยเฉพาะสารฟลาโวนอยด์ (Flavonoid) ซาโปนิน (Saponin) และฟีนอลิก (Phenolic) สารประกอบเหล่านี้ สามารถต่อต้านการอักเสบ ปรับระบบภูมิคุ้มกันในร่างกาย และซ่อมแซมส่วนที่เสียหายของดีเอ็นเอได้ จากการศึกษาพบว่าสารสกัดจากเม็ดขนุนช่วยลดการก่อมะเร็งในเส้นเลือดได้ถึง 61% (เฉพาะการศึกษาในหลอดทดลองและสัตว์)



ปรับสมดุลระบบย่อยอาหาร
เม็ดขนุนมีไฟเบอร์สูง ช่วยปรับสมดุลระบบย่อยอาหาร บรรเทาอาการท้องผูก บรรเทาอาการริดสีดวง และป้องกันโรคลำไส้อักเสบ ยิ่งไปกว่านี้ ไฟเบอร์ยังถือว่าเป็นพรีไบโอติก (Prebiotics) ซึ่งมีคุณสมบัติในการช่วยสนับสนุนการเจริญเติบโตของแบคทีเรียที่มีประโยชน์ในลำไส้



ต้านเชื้อแบคทีเรีย
เม็ดขนุนมีฤทธิ์ต้านเชื้อแบคทีเรีย สามารถป้องกันโรคเจ็บป่วยที่เกิดจากการรับประทานอาหารได้ เช่น อาการท้องร่วง

ข้อควรระวังในการรับประทานเม็ดขนุน
ถึงแม้ว่าเม็ดขนุน หรือ เมล็ดขนุน จะมีประโยชน์ที่ดีต่อสุขภาพมากเพียงใด แต่การรับประทานเม็ดขนุนนั้นก็มีข้อควรระวังอยู่บ้าง เช่น การรับประทานเม็ดขนุนร่วมกับยาบางชนิด อาจทำให้เสี่ยงต่อการตกเลือด หากคุณรับประทานยาที่เสี่ยงต่อการตกเลือดควรหลีกเลี่ยงการรับประทานเม็ดขนุน