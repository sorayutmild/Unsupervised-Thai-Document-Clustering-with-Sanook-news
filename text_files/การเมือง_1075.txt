(ภาพประกอบไม่เกี่ยวข้องกับเนื้อหาข่าว)
ผู้สื่อข่าวรายงานว่าเมื่อวันที่ 6 ก.ค. ในเว็บไซต์ยูทูบ ได้มีผู้ใช้ชื่อ ไทยรักชาติ โพสต์คลิปเสียงสองชุด ความยาว 8 นาทีและ 5 นาที เป็นการบันทึกเสียงการสนทนาทางโทรศัพท์ ระหว่าง บุคคลระดับแกนนำของวงการเมืองไทย กล่าวถึงปัญหาทางการเมืองและการทำงานสำคัญ คือการนำนักการเมืองดังกลับบ้าน คาดว่าเป็นการสนทนาเมื่อเดือนมิ.ย. ที่ผ่านมาเนื่องจากมีการเล่าถึงเหตุการณ์ระเบิดภาคใต้ ทำให้มีทหารเสียชีวิต 6 ศพ โดยมีพ.อ.รวมอยู่ด้วย  รายละเอียดบางตอนของการสนทนา ของบุคคลซึ่งคาดว่าเป็นระดับรัฐมนตรีคนหนึ่ง กับบุคคลในพรรคการเมือง ในคลิปแรกนอกจากกล่าวถึงเหตุการณ์ที่มีทหารยศพ.อ.และพ.ท.ได้รับบาดเจ็บและเสียชีวิตจากเหตุการณ์ระเบิดจังหวัดชายแดนใต้ และสถานการณ์รวมว่าฝ่ายรัฐยังเป็นต่อแล้ว ยังมีการพูดคุยถึงนายทหารชั้นผู้ใหญ่บางคนว่า ขณะนี้ไม่มีปัญหากับนายกฯแล้ว พูดคุยกันลงตัว และมาสารภาพว่า เมื่อก่อนอาจมีอะไรค้างใจบ้าง แต่ตอนนี้ไม่มีแล้ว แล้วกล่าวถึงการที่นายกฯเป็นผู้หญิง ทำให้ทุกอย่างซอฟต์ลง ไม่เหมือนกับสมัยก่อน อีกตอน มีการกำชับบุคคลระดับรัฐมนตรีว่า หากมีอะไรต้องรายงานให้รู้ด้วย มีอะไรต้องมาปรึกษากัน คนเป็นระดับรัฐมนตรี ตอบกลับว่า "ครับ ผมสัญญาฮะ" ซึ่งชายคนที่ 2 พูดต่อว่า ปรึกษานายกฯ กับ ผบ.เหล่าทัพได้ คนภายนอกไม่ต้องเกี่ยว
และจากอีกคลิป เป็นการกล่าวถึงเรื่องการแต่งตั้งโยกย้ายนายทหาร คนเป็นรัฐมนตรีระบุว่า จะคุยระดับผบ.เหล่าทัพ คุยกับนายกฯ นอกรอบ เสียก่อน และยังมีการวิจารณ์การทำหน้าที่ของรัฐมนตรีกระทรวงหนึ่งว่า ปฏิบัติหน้าที่แรงเกินไป โดยคนเป็นรัฐมนตรี ได้บอกกับชายคนที่ 2 ว่า มีอะไรต้องให้นายกฯ รู้ตลอด  จากนั้นชายคนเป็นรัฐมนตรี กล่าวว่า "ผมเป็นคนไม่ค่อยพูด แต่ใจผมนี่หวังดีตลอดเลยนะครับ..." ทำให้ชายคนที่ 2 ตอบกลับมาว่า "มันเป็นหน้าที่พี่นะ พี่เอาผมออกมา พี่ต้องเอาผมกลับ(หัวเราะ)"  คนเป็นระดับรัฐมนตรี กล่าวต่อว่า "ผมบอก ... โอโห! ตอนท่านพูดกับผม ผมบอก นี่หนูช่วยราชสีห์แล้วโว้ย ผมดีใจนะ ดีใจจังได้ช่วยราชสีห์สักครั้งหนึ่ง" ส่วนชายคนที่ 2 ตอบกลับมาว่า "เอาผมออกไปแล้ว ต้องเอากลับมาให้ได้"คนเป็นรัฐมนตรี กล่าวกลับไปว่า "ต้องเอากลับมา แหม เป็นครั้งสุดท้ายแล้วครับ ครั้งสุดท้ายในชีวิต ในประวัติ เป็นประวัติชีวิตเลย เพราะว่าหลังจากนี้ไปก็ ไม่เป็นไรต่อละ พอละ แต่ต้องทำให้ได้สักที มันเป็นความภูมิใจนะครับ ของชีวิตของคนเรา" นอกจากนี้ยังมีการกล่าวถึงบุุคคลระดับสูงนอกรัฐบาล ซึ่งบุคคลสำคัญในพรรคการเมือง กล่าวขึ้นมาว่า "... ผมไม่ได้ไปติดใจ ไม่ได้จะไปแก้แค้นใคร และไม่ได้จะอยากจะแก้แค้นทางการเมือง และจริงๆ แล้วอยากจะจบชีวิตอย่างสบายๆ ไม่ใช่ว่ามีปัญหาแบบนี้มันจบไม่ลงไง ถึงให้ผมจบลงดีกว่า จบลงก็คือผมไม่เล่นการเมืองได้เลย ผมไม่ติดใจการเมืองอะไร ขอให้ผมจบสักที"