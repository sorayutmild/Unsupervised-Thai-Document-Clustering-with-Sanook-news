"ลุงวันชาติ" เปิดปากรับสารภาพ ลักพาตัว "น้องไฮเตอร์" หายตัวไปครบเดือน และพามาส่งคืน อ้างพาเด็กขี่รถเที่ยวไปทั่ว แบบค่ำไหนนอนนั่น สารภาพข่มขืนเด็กหลายครั้งระหว่างทาง
จากกรณีการหายตัวไปของ "น้องไฮเตอร์" อายุ 11 ปี ตั้งแต่เมื่อวันที่ 27 กันยายน 2562 ทางครอบครัวได้พยายามออกตามหาและทางมูลนิธิกระจกเงาได้ช่วยประชาสัมพันธ์ติดตามหาด้วยอีกทาง กระทั่งเมื่อวันที่ 26 ตุลาคมที่ผ่านมา น้องไฮเตอร์ ก็หวนกลับมาที่บ้านเอง พร้อมกับอ้างว่าได้ออกไปตามสถานที่ต่างๆ กับ นายวันชาติ อายุ 48 ปี ตามข่าวที่นำเสนอไปแล้วนั้น
ความคืบหน้าล่าสุด เจ้าหน้าที่ตำรวจกองบังคับการปราบปรามการค้ามนุษย์ เจ้าหน้าที่ตำรวจชุดสืบสวน กก.สส.ภ.จว.พระนครศรีอยุธยา ได้ควบคุมตัวนายวันชาติ ผู้ต้องหาก่อเหตุลักพาตัวน้องไฮเตอร์มาทำการสอบสวน ที่ สภ.พระนครศรีอยุธยา
พ.ต.อ.สง่า ธีรศรัณยานนท์ รองผบก.ภ.จว.พระนครศรีอยุธยา ทำการสอบสวนด้วยตัวเอง ในเบื้องต้น นายวันชาติ บอกว่าได้มาเจอน้องไฮเตอร์ที่ลานจอดรถของวัดท่าการ้อง จ.พระนครศรีอยุธยา จากนั้นได้ชักชวนไปเที่ยวกันตามสถานที่ต่างๆ ด้วยการขี่รถจักรยานยนต์ ทั้งในภาคตะวันออกเฉียงเหนือและภาคตะวันออก
>> "วันชาติ" ชายปริศนาน่าสงสัย ลักพาตัว "น้องไฮเตอร์" หายตัวไปนับเดือน
กระทั่งในท้ายที่สุดมาพักอยู่ที่ จ.ชลบุรี ก่อนจะพักอาศัยตามโรงแรมและรีสอร์ทต่างๆ เงินที่ใช้จ่ายจะวิธีการไปเรี่ยไรขอตามร้านค้าและชาวบ้าน โดยระหว่างที่พาไปพักอาศัยตามสถานที่ต่างๆ ได้ยอมรับว่าล่วงละเมิดทางเพศ น้องไฮเตอร์ หลายครั้ง
จากการตรวจสอบพบว่ารถจักรยานยนต์ที่นายวันชาติใช้ตระเวนพาน้องไฮเตอร์ไปตามสถานที่ต่างๆ นั้น เป็นรถจักรยานยนต์ที่ก่อเหตุขโมยมา เมื่อ 2 เดือนก่อน นอกจากนี้เมื่อตรวจสอบประวัติ พบว่า นายวันชาติ เคยต้องโทษในคดีพรากผู้เยาว์เด็กชาย เมื่อปี 2559 ที่ จ.ตราด ถูกจำคุก 2 ปี เมื่อพ้นโทษยังมาก่อเหตุลักทรัพย์ และฉ้อโกงทรัพย์ รวมทั้งเสพยาเสพติด
เจ้าหน้าที่ตำรวจได้ประสานเจ้าหน้าที่ สำนักงานพัฒนาสังคมและความมั่นคงของมนุษย์จังหวัดพระนครศรีอยุธยา เจ้าหน้าที่มูลนิธิกระจกเงา พร้อมด้วยสหวิชาชีพ นำตัว น้องไฮเตอร์ ทำการสอบสวน และนำตัว น้องไฮเตอร์ ตรวจร่างกายอย่างละเอียด
นอกจากนี้ แม่ของน้องไฮเตอร์ ยังได้เดินทางมาแจ้งความดำเนินคดีกับนายวันชาติ ในข้อหาพรากผู้เยาว์ และกักขังหน่วงเหนี่ยวแล้วด้วย
ในส่วนของกรณีการล่วงละเมิดทางเพศยังต้องรอผลการตรวจทางการแพทย์ และให้สถานีตำรวจที่ผู้ต้องหาระบุเป็นพื้นที่ก่อเหตุเป็นมีดำเนินการต่อ พร้อมกับประสานเจ้าหน้าที่ สภ.เมืองระยอง อายัดตัวในข้อหาลักรถจักรยานยนต์ ต่อไป