
วันนี้ (9 มิ.ย.)  กองประกวดมิสยูนิเวิร์สไทยแลนด์ ประกาศแจ้งเรียนเชิญสื่อมวลชน ร่วมรับฟังการแถลงเปิดใจของ ฝ้าย เวฬุรีย์ มิสยูนิเวิร์สไทยแลนด์ 2014 ณ ห้อง R2 โรงแรมเรอเนซองส์ ย่านราชประสงค์ เวลา 13.30 น.
โดยเวลา 13.45 น. ฝ้าย เวฬุรีย์  ปรากฎตัว พร้อมบอกว่าครั้งนี้เป็นครั้งที่สองแล้วที่ออกมาแถลงข่าว หลังจากก่อนหน้านี้ฝ้ายได้ออกมาพูด ออกมาขอโทษ และขอกำลังใจจากแฟนนางงามทุกคน (เริ่มร้องไห้) ซึ่งมันไม่ได้กระทบตัวฝ้ายคนเดียว มันกระทบไปถึงครอบครัวฝ้ายด้วย โดยเฉพาะคุณแม่ วันนี้ฝ้ายเลยตัดสินใจ สละตำแหน่งมิสยูนิเวิร์สไทยแลนด์ และไม่ขอเรียกร้องสิทธิ์ใดๆ ทั้งสิ้น
เรื่องนี้เป็นการตัดสินใจของฝ้ายเอง ตลอดระยะเวลาที่ผ่านมา ฝ้ายต้องขอขอบคุณกรรมการทุกท่าน และหากในอนาคตหลังจากนี้มีกิจกรรมเพื่อสังคมอะไรเข้ามาจากกองประกวด ฝ้ายก็พร้อมร่วมมือและช่วยเสมอ ฝ้ายขอบคุณ คุณพ่อคุณแม่ที่อยู่ข้างฝ้าย เพื่อน ๆ ที่คอยให้กำลังใจฝ้าย รวมถึงกองประกวด พี่เลี้ยงทุกคนที่ช่วยเหลือฝ้าย ดูแลฝ้ายมาจนถึงวันนี้ ฝ้ายขอบคุณทุกคำวิจารณ์ ทุกคอมเม้นท์ต่าง ๆ ตามช่องทางสื่อ ทั้งดีและไม่ดี
ฝ้ายอยากจะขอให้เรื่องของฝ้ายเป็นบทเรียนให้แก่ทุก ๆ คน ซึ่งสำหรับเรื่องนี้เองก็เป็นบทเรียนที่ครั้งใหญ่ของฝ้ายเช่นกันค่ะเราจะมองว่าเป็นเรื่องของส่วนบุคคลมากกว่าค่ะ
ฝ้ายเสียดายหรือเสียใจไหมกับโอกาสตรงนี้ ?- ไม่เสียใจเลยค่ะ เพราะตอนแรกทุกคนในครอบครัวยินดีมีความสุข แต่พอกระแสสังคมมันเกิดขึ้นแบบนี้ ความสุขที่เคยมีมันก็หายไปหมดแล้วค่ะ"
ตอนแรกเราบอกว่าจะสู้ แล้วทำไมจู่ ๆ ถึงได้ตัดสินใจถอย?"บางทีกระแสสังคมมันมากเหลือเกิน เห็นแม่นอนไม่หลับหนูก็นอนไม่หลับเหมือนกัน"
สละตำแหน่งแบบนี้เงินรางวัลที่ได้มาจะต้องคืนกองประกวดด้วยไหม ?"หนูไม่ได้หวังประโยชน์อะไรจากกองประกวดค่ะ"
เมื่อสละตำแหน่งไปแล้วตอนนี้จะถือว่าฝ้ายอยู่ในตำแหน่งอะไร ?"ก็คือหนึ่งในผู้เข้าประกวดมิสยูนิเวิร์สไทยแลนด์ค่ะ"
ทางด้านผู้จัดการกองประกวดให้สัมภาษณ์ว่า 
เหตุการณ์ครั้งนี้จะทำให้กองประกวดพิจารณาการคัดเลือกนางงามมากขึ้นไหม ?"เราก็คงจะต้องพิจารณาจากหลาย ๆ สิ่งมากขึ้นค่ะ อย่างพวกโซเชียลเน็ตเวิร์คต่างๆ"
สำหรับกองประกวด เป็นเพราะกระแสสังคมค่อนข้างแรงด้วยไหมเราถึงยอมให้น้องฝ้ายสละตำแหน่ง ทั้ง ๆ ที่ตอนแรกก็ยืนยันว่าจะเดินหน้าไปด้วยกัน ?"เรามองที่ตัวบุคคลมากกว่าค่ะ คือถ้าบุคคลไม่มีความสุข ไม่มีกำลังใจที่จะเดินหน้าต่อไปเราก็ถือการตัดสินใจของเขาเป็นสำคัญดีกว่าค่ะ"
ถ้าเป็นที่สองมาแทนและที่สองก็มีภาพหลุดออกมาอีก ?"อันนี้ก็ต้องคุยกันเป็นคน ๆ ไปนะคะ"