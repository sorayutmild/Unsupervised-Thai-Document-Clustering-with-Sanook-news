ตำรวจเตรียมแจ้งข้อหา "ลุงพล" เพิ่ม ฐานเจตนาฆ่า คดี "น้องชมพู่" หลังพบหลักฐานบางอย่างเพิ่มเติม
ความคืบหน้ากรณี คดีน้องชมพู่ เด็กหญิงวัย 3 ขวบ ที่หายออกจากบ้านพักที่บ้านกกกอก ต.กกตูม อ.ดงหลวง จ.มุกดาหาร เมื่อวันที่ 11 พ.ค.63 ก่อนจะพบว่าเสียชีวิตบนเขาภูเหล็กไฟ ซึ่งต่อมา นายไชย์พล วิภา หรือ ลุงพล อายุ 44 ปี ถูกตั้ง 3 ข้อหาในกรณีดังกล่าว
ความคืบหน้าล่าสุด วันนี้ (26 ส.ค.) ที่ จ.มุกดาหาร พนักงานสอบสวน สภ.กกตูม เตรียมเรียกตัวนายไชย์พล วิภา หรือ ลุงพล มารับทราบข้อหาเพิ่ม ฐานฆ่าคนตายโดยเจตนา หลังเจ้าหน้าที่พบหลักฐานบางอย่างในคดีการเสียชีวิตของน้องชมพู่เพิ่มเติม
ก่อนหน้านี้ เมื่อเดือน มิ.ย. ที่ผ่านมา มีการแจ้ง 3 ข้อหา แก่ ลุงพล คือ

พรากเด็กอายุไม่เกินสิบห้าปี ไปเสียจากบิดามารดา โดยปราศจากเหตุอันควร
ทอดทิ้งเด็กอายุไม่เกินเก้าปี เพื่อให้เด็กนั้นพ้นไปเสียจากตน โดยประการที่ทำให้เด็กนั้นปราศจากผู้ดูแล เป็นเหตุให้เด็กถึงแก่ความตาย
กระทำการใดๆ แก่ศพ หรือสภาพแวดล้อมในบริเวณที่พบศพ ก่อนการชันสูตรพลิกศพเสร็จสิ้น ในประการที่น่าจะทำให้การชันสูตรพลิกศพหรือผลทางคดีเปลี่ยนแปลงไป

