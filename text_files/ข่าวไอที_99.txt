iPhone 5 ความจุ 32GB ราคา 19,200 บาท มาพร้อมหน้าจอ 4 นิ้ว, กล้องหลัง 8 ล้านพิกเซล, รองรับ 4G! iPhone 5 อัพเดทล่าสุดกันในวันนี้กับรายละเอียดที่อาจทำให้สาวก Apple หลายคนเกิดอาการทุรนทุรายอยากจับจองเป็นเจ้าของ iPhone 5 กันให้เร็วที่สุด หลังจากที่มีรายงานข่าวจากเว็บไซต์ TUAW ระบุมาว่าในเวลานี้ที่หน้าเว็บไซต์ของผู้ให้บริการเครือข่าย Cincinnati Bell ในประเทศสหรัฐอเมริกาได้มีการอัพเดทรายละเอียดเกี่ยวกับสเปค, คุณสมบัติภายใน และราคาวางขายของทั้ง iPhone 5 และ iPhone 4S (iPhone 5 ราคาประหยัด) ออกมาแล้ว

โดย iPhone 5 รุ่นความจุ 32GB จะมีราคาวางจำหน่ายอยู่ที่ $639.99 (19,200 บาท) และจะมาพร้อมกับคุณสมบัติใหม่เช่นหน้าจอขนาด 4 นิ้ว, กล้องหลังความละเอียด 8 ล้านพิกเซล รวมไปจนถึงความสามารถในการเชื่อมต่อกับเครือข่าย 4G อีกด้วย ในขณะที่ iPhone 4S รุ่นความจุ 16GB เองก็จะมีจุดขายอยู่ที่ราคาถูกแสนถูกเพียงแค่ $99.99 (3,000 บาท) โดยตัวเครื่องจะเลือกใช้งานหน้าจอ 3.5 นิ้วและกล้องหลังความละเอียด 5 ล้านพิกเซลเท่ากับ iPhone 4 รุ่นเดิม ทว่าจะมีการอัพเกรดในส่วนของชิปเซ็ตประมวลผลภายในเครื่องไปเป็น A5 แบบ Dual Core เช่นเดียวกับใน iPad 2 แทน

เอาเป็นว่าใครที่สงสัยว่าทั้ง iPhone 5 หรือ iPhone 4S จะมีรายละเอียดตรงตามข่าวที่ TechXcite นำเสนอนี้หรือไม่ ก็ขอเชิญให้เพื่อนๆทุกคนมาร่วมลุ้นไปพร้อมๆกับเราในวันที่ 4 ตุลาคม 2554 นี้ (เวลาเที่ยงคืนตรง) ที่ Apple จะจัดงานเปิดตัว iPhone รุ่นใหม่อย่างเป็นทางการ ซึ่ง TechXcite ก็ไม่พลาดที่จะรายงานสดอีเวนต์ใหญ่ดังกล่าวให้ทุกคนได้อัพเดทข่าว iPhone 5 กันก่อนใครแน่นอน!

Update: ล่าสุดรายละเอียดเกี่ยวกับ iPhone 5 และ iPhone 4S ในเว็บไซต์ของ Cincinnati Bell ถูกดึงออกไปเรียบร้อยแล้วครับ 
บทความโดย: ekk TechXciteที่มา: tuaw
งานแถลงข่าวเปิดตัว iPhone 4s อย่างเป็นทางการ คลิก