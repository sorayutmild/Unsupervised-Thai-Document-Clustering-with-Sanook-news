ผู้สื่อข่าวรายงานว่า (14 ก.ค.) เมื่อเวลา 11.00 น. สภ.เมืองสระแก้ว จ.สระแก้ว รับแจ้งเหตุมีคนผูกคอตายในบ้านเลขที่ 211 หมู่ 2 ต.ศาลาลำดวน ที่เกิดเหตุพบร่างนายสมพงษ์ พรประเสริฐยิ่ง อายุ 41 ปี น.ส.ทิพย์วรรณ จันดีดา อายุ 34 ปี ใช้เชือกไนลอนแขวนคอตัวเองกับขื่อบ้าน โดยฝ่ายชายใช้เท้าข้างหนึ่งเหยียบกดไว้ที่น่องขวาของฝ่ายหญิง ซึ่งถูกแขวนในระดับต่ำกว่าจนเข่าทั้งสองงอเรี่ยพื้น สภาพลิ้นจุกปาก คาดเสียชีวิตมาแล้วไม่ต่ำกว่า 8 ชั่วโมง ในที่เกิดเหตุพบโทรศัพท์มือถือวางทับสมุด มีลายมือเขียนด้วยปากกาแดงเป็นข้อความลาตาย
จากการสอบสวนทราบว่า น.ส.ทิพย์วรรณ มีอาชีพนักร้อง สามีทำงานอยู่ต่างประเทศ มีลูก 2 คน ด้วยความหน้าตาดีจึงมีผู้ชายมาติดพันหลายคนรวมถึงนายสมพงษ์ที่เป็นคนบ้านเดียวกัน และมีครอบครัวอยู่แล้ว
ก่อนเกิดเหตุมีผู้ชายมานั่งกินเหล้าที่ห้องของ น.ส.ทิพย์วรรณหลายคน คาดว่าอาจจะเกิดความหึงหวง แต่เคลียร์ปัญหาไม่ได้จึงใช้เชือกผูกคอ น.ส.ทิพย์วรรณ ก่อนฆ่าตัวตายตาม หรือผู้ตายทั้งคู่ไม่อาจหาทางออกจึงตัดสินใจฆ่าตัวตายคู่จบปัญหารักสามเส้า โดยในช่วงเช้าชาวบ้านเห็นลูกชายวัย 4 ขวบ ของ น.ส.ทิพย์วรรณ เดินออกมาจากห้องในสภาพเปื้อนเลือดไปทั้งตัว เพื่อนบ้านจึงเดินไปดูก็พบว่ากลายเป็นศพแล้วทั้งสองคน
เบื้องต้น เจ้าหน้าที่นำส่งตรวจพิสูจน์เพื่อรอญาติมารับศพไปบำเพ็ญกุศลต่อไป และจะสอบสวนพยานแวดล้อมเพื่อหาสาเหตุที่แท้จริงต่อไป 