ศาลชั้นต้น พิพากษา ประหารชีวิต พ่อค้ายาเสพติด ชาวสปป.ลาว “ไซซะนะ” แต่ให้การรับสารภาพ ลดโทษให้เหลือ จำคุกตลอดชีวิต

วันนี้ (20 มี.ค.61) ที่ศาลอาญา รัชดาภิเษก เจ้าหน้าที่ราชทัณฑ์ได้เบิกตัว นายไซซะนะ แก้วพิมพา จำเลยคดียาเสพติดจาก ทัณฑสถานบำบัดพิเศษกลาง เรือนจำพิเศษกรุงเทพมหานคร เดินทางมาฟังคำพิพากษา ในคดีที่พนักงานอัยการคดียาเสพติด 10 เป็นโจทก์ยื่นฟ้อง ฐานความผิดสมคบกัน นำยาเสพติดจำนวน 1.2 ล้านเม็ด เข้ามาในราชอาณาจักร ระหว่างวันที่ 28 – 30 กันยายน ปี 2559
โดยแบ่งหน้าที่กัน ทำในรูปขบวนการเครือข่ายยาเสพติด ซุกซ่อนจากสาธารณรัฐประชาธิปไตยประชาชนลาว (สปป.ลาว) ข้ามแดนจากด่าน ตม.สะพานมิตรภาพ 1 จ.หนองคาย เข้ามาในราชอาณาจักรไทย ก่อนจะลักลอบส่งไปจำหน่ายที่ภาคใต้ และประเทศมาเลเซีย ต่อมาตำรวจสามารถติดตามจับกุมจำเลยได้ ที่ท่าอากาศยานสุวรรณภูมิ เมื่อวันที่ 19 ม.ค.ปี 2560
ศาลพิเคราะห์ พยานหลักฐานโจทก์และจำเลยแล้ว เห็นว่า โจทก์มีพยานเป็นเจ้าหน้าที่ตำรวจ เบิกความตามลำดับจากการปฏิบัติหน้าที่ เชื่อว่า พยานโจทก์เบิกความตามจริง พิพากษาว่า การกระทำของจำเลย เป็นความผิดตาม พ.ร.บ.ยาเสพติดให้โทษ พ.ศ. 2522 และ พ.ร.บ.มาตรการในการปราบปรามผู้กระทำผิดเกี่ยวกับยาเสพติด พ.ศ.2534 ฐานสมคบกันกระทำความผิดเกี่ยวกับยาเสพติด จำหน่ายยาเสพติดและนำเข้ายาเสพติดเข้ามาในราชอาณาจักร เป็นการกระทำกรรมเดียวผิดกฎหมายหลายบท ให้ลงโทษสูงสุด ฐานนำเข้ายาเสพติดเข้ามาในราชอาณาจักร ให้ประหารชีวิต จำเลยให้การรับสารภาพในชั้นสอบสวน เป็นประโยชน์แก่การพิจารณา ลดโทษ 1 ใน 3 ให้จำคุกจำเลยตลอดชีวิต
ผู้สื่อข่าวรายงานว่า หลังจากตำรวจปราบปรามยาเสพติด จับกุม นายไซซะนะ พ่อค้ายาเสพติด ชาวสปป. ได้ที่ท่าอากาศยานสุวรรณภูมิ เมื่อ 19 ม.ค. ปี 2560 นำมาสู่การขยายผลจับกุมเครือข่ายของนายไซซะนะ ในเมืองไทยอีกหลายคนที่อยู่ในขบวนการ โดยหนึ่งใน คือ นายอัครกิตติ์ วรโรจน์เจริญเดช หรือ เบนซ์ เรซซิ่ง สามีนางเอกดัง ที่เข้าไปเกี่ยวข้องกรณีทรัพย์สิน โดยเฉพาะรถหรู ที่ไปเกี่ยวข้องกับเงินจากการค้ายาเสพติดของเครือข่ายใหญ่นี้