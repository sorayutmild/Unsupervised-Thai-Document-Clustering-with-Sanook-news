ขอขอบคุณภาพจาก @fm91trafficpro
ผู้สื่อข่าวรายงานว่า (31 ม.ค.) เมื่อเวลา 01.00 น. สน.คลองตัน รับแจ้งมีผู้ฆ่าตัวตายด้วยการกระโดดจากอาคารแห่งหนึ่ง ในซอยปรีดีพนมยงค์ 25 แขวงพระโขนงเหนือ เขตวัฒนา ที่เกิดเหตุเป็นอาคารที่พักอาศัย สูง 12 ชั้น
บริเวณลานจอดรถด้านล่าง พบศพนายอิทธิ (ขอสงวนนามสกุล) อายุ 17 ปี เสียชีวิตพาดขวางอยู่บนหลังคารถกระบะ อีซูซุ สเปซแคป สีเลือดหมู ทะเบียน 8939 พิษณุโลก ในลักษณะขาซ้ายทะลุหลังคารถลงไปในห้องผู้โดยสาร ส่วนขาขวาและลำตัวพาดอยู่บนหลังคาและกระจกรถ จากการตรวจสอบพบบาดแผลและรอยช้ำที่บริเวณแผ่นหลัง ข้อมือขวาหักผิดรูป มีบาดแผลที่บริเวณข้อศอกซ้ายและเท้าขวา
สอบสวนเบื้องต้น นายพิชัยรัตน์ ธนวงศ์บุญสว่าง อายุ 45 ปี พี่เขยผู้ตาย ให้การว่า ผู้ตายมีศักดิ์เป็นน้องภรรยาของตน พักอาศัยอยู่กับตนและภรรยาที่ห้องเลขที่ 911 ชั้น 9 ของอาคารดังกล่าว โดยผู้ตายทำงานเป็นกุ๊กร้านอาหารญี่ปุ่นแห่งหนึ่ง ย่านสุขุมวิท 30 ปกติจะมีนิสัยค่อนข้างเงียบ ชอบเล่นและคุยโทรศัพท์มือถือเป็นเวลานาน คาดว่าน่าจะคุยกับแฟนสาว
แต่เมื่อประมาณ 1-2 วันที่ผ่านมา พบว่า ผู้ตายมีท่าทีซึมเศร้าไม่ได้เล่นโทรศัพท์เช่นเคย และเข้านอนเร็วกว่าปกติ ก่อนเกิดเหตุขณะตนและภรรยากำลังรับประทานอาหารกับญาติ ที่ห้องพักชั้น 4 อยู่นั้น ก็ได้ยินเสียงดังคล้ายมีอะไรบางอย่างหล่นลงจากที่สูง ลงไปกระแทกกับวัตถุด้านล่างเสียงดังสนั่น แต่ไม่ได้เอะใจ
กระทั่งกลับห้องพักก็พบว่า ประตูระเบียงด้านหลังห้องเปิดคาอยู่จึงเดินไปปิด แต่เมื่อสายตาเหลือบมองลงมาด้านล่างก็ต้องตกใจสุดขีด เมื่อพบว่าน้องเขยของตนกลายเป็นศพ อยู่ที่บริเวณด้านล่าง
จากการตรวจสอบภายในห้องพักที่ของผู้ตาย ไม่พบสิ่งผิดปกติ มีเพียงข้อความของผู้ตายในแผ่นกระดาษว่า "เพราะเราทุกคนต้องตายในสักวันหนึ่ง but baby don't cry." เจ้าหน้าที่จึงเก็บไว้เป็นหลักฐาน
เบื้องต้น เจ้าหน้าที่ได้ดำเนินการส่งศพให้แพทย์นิติเวชทำการชันสูตร หาสาเหตุการเสียชีวิตที่แน่ชัดต่อไป