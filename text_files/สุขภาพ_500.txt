อาการเวียนศีรษะแบบบ้านหมุน (Vertigo) หรือ อาการบ้านหมุน เป็นความรู้สึกเวียนศีรษะ ซึ่งทำให้ผู้ที่มีอาการไม่สามารถทำงานหรือเรียนหนังสือได้ตามปกติ Helloคุณหมอ ขอแนะนำข้อควรปฏิบัติเกี่ยวกับวิธีการ แก้อาการบ้านหมุน ที่จะช่วยให้คุณอาการดีขึ้น
ความหมายของอาการบ้านหมุน
อาการบ้านหมุนเป็นภาวะหนึ่งที่มีความรู้สึกว่า โลกโดยรอบตัวของเรากำลังหมุน ปัญหาเกี่ยวกับหูชั้นในเป็นสาเหตุที่ทำให้เกิดอาการบ้านหมุน
สาเหตุอาการบ้านหมุน
ตามที่กล่าวไว้ข้างต้น ปัญหาเกี่ยวกับหูชั้นในทำให้เกิดอาการบ้านหมุน ซึ่งปัญหาดังกล่าว ได้แก่
หินปูนในหูชั้นในเคลื่อน
เมื่ออาการหินปูนในหูชั้นในเคลื่อน (Benign Paroxysmal Positional Vertigo: BPPV) เกิดขึ้น แคลเซียมจำนวนหนึ่งจะเกิดการสะสมตัว หรือมีอนุภาคหลุดเข้าไปอยู่ในช่องหูชั้นใน แล้วหูส่งสัญญาณที่ผิดไปยังสมอง ซึ่งทำให้เสียสมดุลของร่างกาย ไม่มีเหตุผลที่แน่ชัดสำหรับ BPPV อาจเป็นปัญหาเกี่ยวกับอายุที่มากขึ้น
น้ำในหูไม่เท่ากัน
เป็นที่เชื่อกันว่าภาวะน้ำในหูไม่เท่ากัน (Meniere's Disease) เกิดขึ้นเมื่อของเหลวสะสมตัวในหู ซึ่งส่งผลต่อความดันปกติในหู
เส้นประสาทการทรงตัวในหูอักเสบ
การติดเชื้อไวรัสเป็นสาเหตุที่พบได้มากที่สุดของปัญหาเส้นประสาทการทรงตัวในหูอักเสบ (Vestibular Neuritis) เมื่ออาการนี้เกิดขึ้น ทำให้เกิดการอักเสบที่ส่งผลต่อเส้นประสาทของหูชั้นใน ซึ่งทำหน้าที่ในการคงความสมดุลของร่างกาย
แก้อาการบ้านหมุน วิธีนี้ช่วยคุณได้ 
ในบางครั้ง อาการบ้านหมุนจะหายไปเอง โดยไม่ต้องมีการรักษาเฉพาะใดๆ ในทางกลับกัน ในหลายกรณี อาการบ้านหมุนจำเป็นต้องได้รับการรักษาอย่างเหมาะสม การรักษาขึ้นอยู่กับสาเหตุที่ทำให้เกิดอาการ
การฟื้นฟูเส้นประสาทการทรงตัว
ระบบประสาทการทรงตัวทำหน้าที่ส่งสัญญาณต่างๆ เกี่ยวกับการเคลื่อนไหวของร่างกายไปยังสมอง ส่งผลดีให้สมองทราบและปรับเพื่อทำให้ทรงตัวได้ การฟื้นฟูเส้นประสาทการทรงตัว (Vestibular rehabilitation) เป็นการบำบัดประเภทหนึ่งที่ช่วยให้ระบบประสาทการทรงตัวแข็งแรงมากขึ้น
การทำให้หินปูนในหูชั้นในกลับเข้าที่เดิม
การบำบัดด้วยการทำให้หินปูนในหูชั้นในกลับเข้าที่เดิม (Canalith repositioning maneuvers) วิธีนี้ใช้เพื่อจัดการภาวะ BPPV ประกอบด้วยการเคลื่อนไหวศีรษะและร่างกาย เพื่อทำให้อนุภาคแคลเซียมออกจากช่องหูชั้นใน แล้วอนุภาคดังกล่าวมีการดูดซึมโดยร่างกาย การบำบัดด้วยวิธีนี้ต้องได้รับคำแนะนำจากผู้เชี่ยวชาญ เพื่อให้ได้ผลที่ปลอดภัยที่สุด และมีประสิทธิภาพมากที่สุด
การใช้ยา
หากอาการบ้านหมุนเกิดจากการติดเชื้อไวรัส ผู้ป่วยจะได้รับยาปฏิชีวนะ (antibiotics) หรือสเตียรอยด์ (steroids) สารเหล่านี้สามารถจัดการอาการบวมและต้านการติดเชื้อ
หากมีอาการน้ำในหูไม่เท่ากัน แพทย์อาจให้ยาขับปัสสาวะ (diuretics) แก่ผู้ป่วยเพื่อจัดการการสะสมตัวของของเหลว
การผ่าตัด
ในกรณีอื่นๆ บางประการ ผู้ป่วยอาจจำเป็นต้องได้รับการผ่าตัดเพื่อรักษาอาการรู้สึกหมุน
เนื่องจากในบางครั้งอาการบ้านหมุนเกิดจากความผิดปกติประจำตัว เช่น เนื้องอกหรืออาการบาดเจ็บที่คอหรือสมอง ในกรณีนี้ การผ่าตัดเพื่อกำจัดสาเหตุดังกล่าวจึงจะสามารถช่วยผู้ป่วยได้เท่านั้น