เราต้องเป็นกันหลายคนแน่นอน ไม่ว่าคุณเป็นพนักงานบริษัท ข้าราชการ หรือแม้กระทั่งฟรีแลนซ์ คุณต้องเคยฝากท้องที่ร้านอาหารตามสั่ง บ่อยๆ เพราะอาหารร้อน ได้เร็ว และตามใจชอบ เปลี่ยนไปเรื่อยๆ ได้ แต่บางร้านก็ทำอร่อยอยู่ไม่กี่เมนู เราก็เลยสั่งอาหารเหล่านั้นซ้ำ แล้วการทานซ้ำบ่อยๆ นี่แหละ ที่ทำร้ายสุขภาพของเราโดยไม่รู้ตัว จะมีเมนูไหนบ้าง Sanook Health นำมาฝากกัน

 กระเพราไข่ดาวไม่ว่าคุณจะสั่งกระเพราไก่ กระเพราหมูสับ หมูชิ้น กระเพราเนื้อ กระเพรารวมมิตร หรือจะพิสดารอีกนิดด้วยแหนม หรือหมูยอ จริงๆ แล้วเป็นเมนูที่พลิกแพลงได้ตามใจเราหลากหลายสิบเมนู แต่ข้าวราดกระเพราสารพัดเนื้อสัตว์มีปริมาณแคลอรี่สูงมาก ยิ่งบางร้านใช้หมูติดมัน ไก่ติดหนัง ก็บวกแคลอรี่เพิ่มเข้าไปอีกครึ่งหนึ่งได้เลย บวกไข่ดาวไข่เจียวเข้าไปอีก 160 กิโลแคลอรี่ เบ็ดเสร็จก็ 700 แคลอรี่เข้าไปแล้ว ในหนึ่งวันเราไม่ควรทานเกิน 1,500-1,800 แคลอรี่ (ขึ้นอยู่กับไลฟ์สไตล์ของเรา) มื้อเดียวยังขนาดนี้ แล้วอีกสามมื้อจะไหวเหรอ? จริงไหม
ข้าวหน้าหมูแดง หมูกรอบจริงอยู่ที่ว่าหมูแดง หมูกรอบใส่อะไรก็อร่อย แต่หมูแดง หมูกรอบมีกรรมวิธีในการทำหลายขั้นตอน โดยเฉพาะหมูกรอบ ทั้งทอด ทั้งรมควัน แถมยังใช้หมูสามชั้นในการทำอีกด้วย ความอ้วนคูณสองเท่า นอกจากน้ำมันในกระทะ ยังมีน้ำมันหมูที่ออกมาจากหมูกรอบเพิ่มเข้าไปด้วย ยิ่งหมูกรอบที่โดนทอดในกระทะที่ใช้น้ำมันเดิมบ่อยๆ อาจก่อมะเร็งได้อีกด้วย และที่สำคัญที่สุด หมูแดง หมูกรอบต้องหมัก การหมักหมูอย่างเข้มข้นถึงใจ มีปริมาณโซเดียมสูงมาก ทานบ่อยๆ เสี่ยงโรคไตถามหาได้อีกต่างหาก ไหนจะซอสหวานๆ ที่ราดลงไปบนข้าวอีก เสี่ยงเบาหวานได้อีก
ราดหน้าหมี่กรอบเส้นหมี่เป็นแป้ง เอาไปทอดจนกรอบในน้ำมัน มันก็ต้องเพิ่มแคลอรี่อยู่แล้ว บวกกับแป้งมันในน้ำราดหน้าเข้าไปอีก มื้อนั้นคุณจะได้ทานแป้งและไขมันจำนวนมหาศาล โดยที่คุณไม่รู้ตัว หากคุณทานหมี่กรอบเป็นประจำ ถึงแม้คุณจะทานเมนูเดียวกันกับเพื่อน แต่คุณรับพลังงานมากกว่าเพื่อนแน่นอน เสี่ยงโรคอ้วน ไขมันอุดตันเส้นเลือด และอื่นๆ อีกด้วย
สุกี้เห็นสุกี้มีแต่ผัก วุ้นเส้น บางครั้งเราเลือกทานสุกี้เพราะเราคิดว่านี่แหละ อาหารสุดเฮลธ์ตี้ ไม่มีพิษมีภัยแน่นอน ส่วนประกอบที่พูดไปเป็นอาหารที่ดีต่อสุขภาพ แต่ที่จะทำร้ายเราโดยไม่รู้ตัวคือน้ำจิ้มนี่แหละ ยิ่งใครที่ราดน้ำจิ้มเยอะๆ รสชาติเค็ม หวาน เปรี้ยว เผ็ด เข้มข้น โรคเบาหวานหรือโรคไตก็มีสิทธิ์ถามหาได้เช่นกัน โดยเฉพาะอย่างยิ่งสุกี้แห้ง ไม่มีน้ำซุปมาช่วยเจือจาง หรือบางที่คนทำเค้าใส่ซอสมาให้แล้ว แต่เราก็เพิ่มน้ำจิ้มเข้าไปอีก เป็นการปรุงเพิ่มดยไม่จำเป็น (และเราก็ไม่รู้ตัวด้วย) แอบอันตรายจริงๆ
หมูกระเทียมเมนูนี้ทุกคนคงเข้าใจดีว่ามันไม่ควรทานบ่อยๆ นอกจากสารอาหารจะไม่ครบแล้ว (เพราะไม่มีผักเลย นอกจากผักชี บางคนเขี่ยออกด้วยซ้ำ) ยังอุดมไปด้วยไขมันจากน้ำมัน บวกกระเทียมเจียว ยิ่งหากเลือกหมูมันๆ ด้วยก็ยิ่งไปกันใหญ่ หากทานแต่ข้าวราดหมูกระเที่ยม บวกไข่เจียวไข่ดาวเข้าไปอีก นอกจากปริมาณแคลอรี่มากมายที่ไม่น่าจะใช้หมด จนต้องเหลือไปกองรวมที่พุง ต้นแขน ต้นขาแล้ว ยังขาดสารอาหารที่มีประโยชน์ต่อร่างกาย ขาดใยอาหารที่ช่วยใรเรื่องของการขับถ่าย เสี่ยงท้องผูก หรือริดสีดวงทวารได้อีกต่างหาก 

อย่างไรก็ตาม เราไม่ได้ให้คุณหยุดทานอาหารตามสั่งเหล่านี้ เพียงแต่นานๆ ทานที หรือเปลี่ยนเมนูไปเรื่อยๆ ดูบ้าง จะทำให้เราได้สารอาหารที่หลากหลายมากยิ่งขึ้น ไม่เน้นไขมัน โซเดียม หรือน้ำตาลมากจนเกินไป จะได้หลีกเลี่ยงโรคร้ายต่างๆ และมีสุขภาพที่ดีได้ง่ายขึ้น