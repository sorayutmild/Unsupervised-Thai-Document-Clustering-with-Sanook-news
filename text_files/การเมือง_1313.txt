คืบหน้าล่าสุด
19.30 น. กระทรวงการต่างประเทศกัมพูชา ออกแถลงการผ่านเว็บไซต์ เผยแพร่จดหมายประท้วงที่ยื่นต่อ สถานเอกอัครราชทูตไทย ประจำกรุงพนมเปญ ประเทศกัมพูชา โดยชี้แจงถึงการล่วงละเมิดอธิปไตยของกัมพูชาของไทยวานนี้ (25 เม.ย.) ว่า เมื่อเวลา 13.45 น. มีเครื่องบินของกองทัพไทย 2 ลำ ล่วงล้ำเข้ามาใน น่านฟ้าบริเวณปราสาทตาเมือนธมและตาควาย ของกัมพูชา ต่อมาเวลา 13.55 น. กองทัพไทยเปิดฉากยิงกระสุนปืนใหญ่ ขนาด 155 มิลลิเมตร เข้ายังพื้นที่บ้านโคก มอร์น (Kork morn village) จ.อุดรมีชัย ห่างจากชายแดนไทย-กัมพูชา ราว 22 กิโลเมตร ซึ่งพื้นที่ดังกล่าวเป็นพื้นที่ ที่มีพลเรือนอยู่อาศัยหนาแน่น โดยทางการกัมพูชา ยังคงยืนยันสิทธิ์ในการป้องกันอธิปไตยและบูรณภาพเหนือดินแดนของกัมพูชา
เขมรยิงถล่ม เอฟ 16 จำนวน 2 ลำ ขณะบินตรวจการณ์บริเวณเขาพระวิหาร ทหารไทยยิงตอบโต้ดุเดือด นานกว่า 30 นาที เสียงปืนจึงสงบ  ขณะที่ชาวบ้านภูมิซรอล อพยพหนีตายกันจ้าละหวั่น ไปอยู่ที่ศูนย์อพยพที่ว่าการ อ.กันทรลักษ์
ขณะที่เครื่องบินเอฟ 16 ของไทย จำนวน 2 ลำ กำลังบินลาดตระเวนในเขตแดนไทยใกล้กับเขาพระวิหาร ปรากฏว่าขณะที่กำลังบินตรวจการณ์อยู่นั้น ทหารกัมพูชาได้ใช้อาวุธปืนยิงใส่เครื่อบินเอฟ 16 จำนวน 3 นัด เสียงดังสนั่นหวั่นไหวบริเวณภูมะเขือ ซึ่งทหารไทยที่ตรึงกำลังอยู่บริเวณภูมะเขือ ด้านทิศตะวันตกของเขาพระวิหาร ได้ใช้อาวุธปืนประจำกายยิงตอบโต้กับฝ่ายกัมพูชา และเกิดการปะทะกันดุเดือด นานประมาณ 30 นาที เสียงปืนจึงได้สงบลง เมื่อเวลาประมาณ 14.15 น. 

ทหารกัมพูชา เปิดฉากสาดกระสุนใส่ไทยเพิ่มแนวรบใหม่ที่ภูมะเขือ จ.ศรีสะเกษ เพิ่ม ล่าสุดยกระดับเป็นการใช้เครื่องยิงลูกระเบิดแล้ว
พ.อ.สรรเสริญ แก้วกำเนิด โฆษกกองทัพบก เปิดเผยสำนักข่าว ไอ.เอ็น.เอ็น. ถึงความคืบหน้าเหตุปะทะกันของทหารไทยและกัมพูชา ตามแนวชายแดน
โดยระบุว่า เมื่อช่วง 13.30 น. ที่ผ่านมาเกิดการปะทะกันที่ภูมะเขือ ซึ่งอยู่ห่างจากจากเขาพระวิหารไปทางทิศตะวันตกราว 2 กิโลเมตร ในเขตพื้นที่ จ.ศรีษะเกษ
โดยล่าสุดการปะทะกันยกระดับจากการใช้ปืนเล็กมาเป็นการใช้เครื่องยิงลูกระเบิด หรือ ที่เรียกว่าปืน ค.แล้ว ซึ่งจนถึงขณะนี้การปะทะยังไม่สงบ ส่วนผู้ได้รับบาดเจ็บหรือเสียชีวิตนั้น ยังไม่มรายงานเข้ามาแต่อย่างใด 
 
ทีมโฆษก ทบ. ยัน กองทัพควบคุมสถานการณ์บริเวณปราสาทตาเมือนธม และปราสาทตาควายไว้ได้แล้ว พร้อมยึดอาวุธทหารกัมพูชา ได้จำนวนหนึ่ง  ทีมโฆษกกองทัพบก ชี้แจงกรณีภาพถ่ายทหารกัมพูชา ยึดปราสาทตาควายและปราสาทตาเมือนธม อำเภอพนมดงรัก จังหวัดสุรินทร์ ว่าขณะนี้กองกำลังของทหารไทย สามารถควบคุมรอบปราสาททั้ง 2 ปราสาท ได้แล้ว ซึ่งผู้บัญชาการทหารบก ได้สั่งการให้การปะทะต้องไม่ส่งผลให้ตัวปราสาทได้รับความเสียหาย เพราะเป็นโบราณสถาน ขณะที่มีการวางกำลังทหารเต็มพื้นที่ตามแนวชายแดน โดยไม่รุกล้ำเข้าไปในเขตกัมพูชา และตอบโต้ตามสถานการณ์
นอกจากนี้ยังระบุด้วยว่า เหตุการณ์ปะทะวานนี้ที่เขตแดน 22 ทำให้กัมพูชาล่าถอยซึ่งไทยได้ยึดอาวุธกัมพูชาจำนวนหนึ่ง อาทิ อาร์พีจี และ ปืนได้ ในพื้นที่ห่างจากตัวปราสาท 1 กิโลเมตร ทำให้รู้ว่ากัมพูชาแทรกซึมและรุกล้ำเข้ามาในอธิปไตยของไทย 
ขณะที่ช่วงบ่ายวันนี้ รมว.กลาโหม และ ผบ.ทบ. จะเดินทางลงพื้นที่ จังหวัดสุรินทร์ เพื่อตรวจเยี่ยมกำลังพลและรับทราบปัญหาในพื้นที่