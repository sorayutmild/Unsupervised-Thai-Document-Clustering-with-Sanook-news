[บทความ] เปรียบเทียบราคา และโปรโมชั่นของ ไอโฟน 4S (iPhone 4S) จาก 3 ค่าย AIS, Dtac และ Truemove H

[15-ธันวาคม-2554] ในที่สุด ไอโฟน 4S (iPhone 4S)  ก็เปิดให้ผู้ที่สนใจ ได้จับจองเป็นเจ้าของกันเรียบร้อยแล้ว จากทั้ง 3  ค่ายผู้ให้บริการเครือข่ายโทรศัพท์มือถือในประเทศไทย นั่นคือ AIS, Dtac และ  Truemove H ครับ โดยทาง Truemove H นั้น เปิดพรีออเดอร์ก่อนเป็นเจ้าแรก เมื่อ วันที่ 9 ธันวาคม 2554 ที่ผ่านมา ก่อนจะตามมาด้วย AIS และ Dtac  ที่เปิดพรีออเดอร์ในวันเดียวกัน นั่นคือ วันที่ 13 ธันวาคม 2554 นั่นเอง ซึ่งในตอนนี้ จำนวนโควต้าของการพรีออเดอร์ ไอโฟน 4S (iPhone 4S) จากทั้ง 3 ค่ายนั้น ได้เต็มจำนวนเป็นที่เรียบร้อยแล้วครับ เรามาดูกันว่า ราคา ไอโฟน 4S (iPhone 4S) ทั้งราคาเครื่องเปล่า และเครื่องพร้อมแพ็กเกจ จากทั้ง 3 ค่ายนั้น เป็นอย่างไรกันบ้าง และสมกับที่รอคอยกันหรือไม่ครับ
ราคาไอโฟน 4S (iPhone 4S) เครื่องศูนย์

สำหรับราคาเครื่องเปล่า ไอโฟน 4S (iPhone 4S) จากทั้ง 3 ค่าย นั่นคือ AIS, Dtac และ Truemove H นั้น เปิด ตัวที่ราคาเท่ากันครับ นั่นคือ 22,450 บาท สำหรับรุ่นความจุ 16GB, 26,350  บาท สำหรับรุ่นความจุ 32GB และ 30,250 บาท สำหรับรุ่นความจุ 64GB ฉะนั้น ผู้ที่มองหา ไอโฟน 4S (iPhone 4S) เครื่องเปล่า คงไม่ต้องลังเลว่า จะซื้อจากค่ายไหนดี เนื่องจากราคาเท่ากันนั่นเองครับ
ในวันที่เปิดรับพรีออเดอร์จาก AIS ราคาเครื่องพร้อมแพ็คเกจนั้น สูงกว่า 2  ค่ายที่เหลือ แต่เมื่อวานนี้ (14 ธันวาคม 2554) ทาง AIS ได้ปรับลดราคา ไอโฟน 4S (iPhone 4S) เครื่องพร้อมแพ็คเกจลงมา ให้ใกล้เคียงกับอีก 2 ค่ายครับ ทำให้ ไอโฟน 4S (iPhone 4S)  รุ่นความจุ 16GB นั้น เปิดตัวที่ราคาเท่ากันทั้ง 3 ค่าย อยู่ที่ 21,700  บาท ในขณะที่อีก 2 รุ่นความจุที่เหลือ ได้แก่ 32GB และ 64GB  มีราคาที่ใกล้เคียงกัน โดยราคาเครื่องพร้อมแพ็คเกจ รุ่น 64GB นั้น ราคาถูกที่สุด อยู่ที่เครือข่าย Truemove H ในราคา 29,100 บาทครับ
จากตารางราคา ไอโฟน 4S (iPhone 4S)  นั้น จะเห็นได้ว่า Apple นั้น น่าจะเป็นเจ้าเดียว (ในตอนนี้)  ที่ตั้งราคาสมาร์ทโฟน ไว้สูงสุดที่เกือบ 3 หมื่นบาท (รุ่น 64GB)  ถ้าเปรียบเทียบกับสมาร์ทโฟนรุ่นอื่นๆ ในตลาด  ตอนนี้ยังไม่มีใครตั้งราคาไว้สูงขนาดนี้ครับ
โปรโมชั่น ไอโฟน 4S (iPhone 4S)
เนื่องจากราคาไอโฟน 4S (iPhone 4S)  จากทั้ง 3 ค่ายนั้น เปิดตัวไม่แตกต่างกันเท่าไหร่นัก ฉะนั้น  สิ่งที่สามารถดึงดูดใจลูกค้าได้เป็นอย่างมาก ก็คือ โปรโมชั่นที่โดนๆ  นั่นเอง ลองมาดูโปรโมชั่น ไอโฟน 4S (iPhone 4S) จากแต่ละเครือข่ายกันว่า เป็นอย่างไรกันบ้าง
โปรโมชั่น ไอโฟน 4S (iPhone 4S) จากเครือข่าย Dtac

สำหรับโปรโมชั่นที่เป็นที่ฮือฮาในหมู่ผู้ที่พรีออเดอร์ ไอโฟน 4S (iPhone 4S) ตกเป็นของ Dtac ครับ เพราะทาง Dtac ได้เปิดโปรโมชั่นใหม่ที่มีชื่อว่า Super Deal ซึ่งมีให้เลือก 2 แบบ ได้แก่ Super deal L และ Super deal M ที่ทางดีแทค  ได้จับโปรโมชั่นนี้ มาลดราคาถึง 50% ในช่วง 6 รอบบิลแรก  และปรับขึ้นอีกเล็กน้อยสำหรับรอบบิลที่ 7-18 เรียกได้ว่า โปรโมชั่น Super  Deal ทั้ง deal M และ deal L นั้น  โดนใจผู้ที่ต้องการซื้อเครื่องพร้อมแพ็กเกจเป็นอย่างมากครับ  เพราะนอกจากจะได้ใช้ 3G และ Edge แบบไม่จำกัด (Unlimited) แล้ว  ยังได้รับสิทธิ์โทรฟรีอีก 250 นาที (สำหรับ deal M) และ 550 นาที (สำหรับ  deal L) อีกด้วยครับ
อย่างไรก็ดี โปรโมชั่นนี้ ก่อนจะตัดสินใจสมัครใช้งานนั้น ควรจะอ่านหมายเหตุที่ทางดีแทคแนบมาให้ดีเสียก่อนครับ เพราะถูกระบุไว้ว่า ถ้าหากใช้งาน 3G ครบ 1GB / 2GB แล้ว ความเร็วในการใช้งานจะเหลือเพียง 64Kbps เท่านั้น

ส่วนใครที่ไม่ปลื้ม ยังไม่ใช่ ยังไม่โดน กับแพ็คเกจด้านบน  ทางดีแทคยังคงแพ็กเกจเดิมไว้อยู่ครับ นั่นคือ แพ็กเกจสำหรับคนโทรน้อย  แต่เล่นเน็ตเยอะ ซึ่งมีฟรีค่าบริการรายเดือนสูงสุดถึง 6 เดือนเช่นกัน  โดยมีให้เลือก 3 รูปแบบครับ นั่นคือ iPhone S, iPhone M และ iPhone L  ซึ่งแพ็กเกจนี้ ถึงแม้จะแพงกว่าแพ็กเกจด้านบนอยู่ซักหน่อย แต่มีฟรี SMS และ  MMS อีกทั้ง เมื่อใช้งาน 3G ครบ 1GB แล้ว ความเร็วในการใช้งานจะเหลือที่  384Kbps ซึ่งเร็วกว่าโปรโมชั่น Super Deal ครับ
โปรโมชั่น ไอโฟน 4S (iPhone 4S) จากเครือข่าย AIS

สำหรับ AIS นั้น ไม่มีการเปลี่ยนแปลง หรือเพิ่มเติมแพ็กเกจ iPhone เหมือนกับเครือข่าย Dtac ครับ ถ้าหากดูโปรโมชั่นการใช้งานเครือข่าย 3G  แบบไม่จำกัด (Unlimited) นั้น เมื่อเปรียบเทียบกับดีแทค จะพบว่า ของ AIS  จะมีค่าบริการรายเดือนที่แพงกว่า Dtac ครับ โดยเริ่มต้นที่ 839 บาทต่อเดือน  (Dtac เริ่มต้นที่ 580 บาทต่อเดือน) อย่างไรก็ดี  เมื่อวิเคราะห์แพ็กเกจของทาง AIS แล้ว จะเน้นในเรื่องของโทรเยอะ  เล่นอินเทอร์เน็ตเยอะเสียเป็นส่วนมากครับ เพราะแพ็คเกจ Max นั้น  ถึงแม้จะมีราคาสูงที่ 839 บาทต่อเดือน แต่โทรฟรีได้ถึง 500 นาที และใช้ 3G  ได้สูงสุดที่ 2GB ครับ
โชคดีที่โปรโมชั่นจาก AIS ไม่มีการจำกัดความเร็วในการใช้งาน 3G  ที่ 64Kbps เหมือนกับ Dtac และ Truemove H ครับ แต่แน่นอนว่า  ค่าใช้จ่ายรายเดือนก็สูงตามไปด้วยเช่นกัน
โปรโมชั่น ไอโฟน 4S (iPhone 4S) จากเครือข่าย Truemove H

มากันที่เครือข่ายสุดท้ายกับ Truemove H กันครับ โดยทาง Truemove H ได้ออกโปรโมชั่นมา 2 แบบ คล้ายๆ กับของ Dtac เลย โดยโปรโมชั่นนี้ จะจำกัดความเร็วในการใช้งาน 3G ไว้ที่ 64Kbps หลังจากใช้งานครบ 3GB ซึ่งถ้าเปรียบเทียบโปรโมชั่น Super Deal ของ Dtac แล้ว จะพบว่า แพ็กเกจ  Super deal M จะมีค่าใช้จ่ายรายเดือน ที่ถูกกว่าแพ็กเกจ M ของ Truemove H  แต่ของ Truemove H จะสามารถใช้งาน 3G ได้สูงสุดที่ 3GB  ก่อนปรับความเร็วเหลือ 64Kbps ครับ

สำหรับโปรโมชั่นนี้ เป็นโปรโมชั่นแบบ Big Size ครับ โดยแพ็กเกจ XXL นั้น  จะมีราคาแพงสุดอยู่ที่ 999 บาทต่อเดือน  ซึ่งมีรายละเอียดการใช้งานเหมือนกับแพ็กเกจ XL นั่นคือ โทรฟรี 500 นาที ส่ง  SMS ได้ 300 ข้อความ และ MMS ได้ 50 ครั้ง แต่แพ็กเกจ XXL นั้น  สามารถใช้งาน 3G ได้สูงสุดที่ 5GB หลังจากนั้นจะปรับลดความเร็วเหลือ  384Kbps ซึ่งน่าจะเหมาะสำหรับผู้ที่กระหน่ำโทร  กระหน่ำเล่นอินเทอร์เน็ตเสียมากกว่าครับ
ราคาโปรโมชั่นของ Truemove H อาจจะไม่ถูกใจ หรือไม่เด่นเท่า Dtac  จึงทำให้ราคาเครื่องพร้อมแพ็กเกจจาก Truemove H ต่ำที่สุดในบรรดา 3  ค่ายนั่นเองครับ
 บทความโดย : techmoblog.com
 