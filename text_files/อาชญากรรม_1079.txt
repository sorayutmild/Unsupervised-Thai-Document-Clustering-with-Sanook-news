หนุ่มเจ้าของร้านข้าวมันไก่ ย่านบางละมุง เข้าให้ปากคำเพิ่ม บอกไม่หวงน้ำจิ้ม แต่ลูกค้าสั่งให้เทน้ำจิ้มใส่ถ้วยน้ำซุปมาเสิร์ฟ รับมีคนชมเยอะน้ำจิ้มอร่อย
(29 พ.ค.) ผู้สื่อข่าวรายงานว่า จากกรณีที่พ่อค้า ร้าน บอสข้าวมันไก่ บริเวณถนนเทพประสิทธิ์ อ.บางละมุง จ.ชลบุรี ถูกคนร้ายหนุ่มผมยาวใช้อาวุธปืนกราดยิงใส่ร้าน เนื่องจากไม่พอใจที่ไม่ให้น้ำจิ้มข้าวมันไก่เพิ่ม จนกลายเป็นประเด็นข่าวโด่งดัง เมื่อวานนี้ (28 พ.ค.)
ล่าสุด นายศักดิ์ผดุง เบญจกุล อายุ 35 ปี เจ้าของร้านข้าวมันไก่ ได้เดินทางเข้าให้ปากคำเพิ่มเติมกับเจ้าหน้าที่ตำรวจ สภ.บางละมุง พร้อมกับภรรยา โดยใช้เวลาปิดห้องสอบปากคำประมาณ 1 ชั่วโมง ก่อนจะนำหลักฐานภาพถ่ายรถเก๋งและผู้ต้องสงสัยมาให้ทั้ง 2 ดู ซึ่งได้รับการยืนยันว่าเป็นบุคคลที่ก่อเหตุดังกล่าวจริง
นายศักดิ์ผดุง เปิดเผยเกี่ยวกับกรณีนี้ว่า ปกติไม่ได้หวงน้ำจิ้มข้าวมันไก่ของร้านเท่าไหร่ แต่เกิดเหตุเพราะ คนร้ายขอเพิ่มน้ำจิ้ม โดยให้เทใส่ถ้วยน้ำซุปที่ใหญ่กว่าถ้วยน้ำจิ้ม ซึ่งตนเห็นว่ามันมากเกินไป เพราะหากลูกค้าทานไม่หมด ก็นำกลับมาขายอีกไม่ได้ จึงได้เทใส่ถ้วยน้ำจิ้มขนาดปกติไปเสิร์ฟเพิ่มให้ ทำให้คนร้ายเกิดไม่พอใจอยู่เล็กน้อย แต่ช่วงจังหวะที่กำลังเทเติมน้ำจิ้มให้อยู่ ตนดันพลั้งมือไปทำถ้วยน้ำจิ้มหกใส่โต๊ะ ทำให้คนร้ายเกิดความไม่พอใจ และเกิดเรื่องทะเลาะวิวาทตามที่เป็นข่าว
นายศักดิ์ผดุง ยังบอกอีกว่า สูตรน้ำจิ้มข้าวมันไก่ที่ร้าน ได้ซื้อสูตรต่อมาจากเพื่อนในราคา 40,000 บาท ช่วงเปิดร้านใหม่ๆ ยังต้องผ่อนจ่ายค่าน้ำจิ้มอยู่ แต่ปัจจุบันผ่อนจ่ายหมดแล้ว เพราะมีลูกค้าติดใจและออกชมว่าสูตรน้ำจิ้มของทางร้านอร่อยดี แวะกลับมาทานอีกหลายราย ไม่ได้หวงน้ำจิ้มแต่อย่างใด
ขณะที่ในส่วนของรูปคดี พ.ต.ท.กฤศณัฎฐ์ ธนศุภณัฏฐ์ เปิดเผยว่า หลังเกิดเหตุทางตำรวจจึงลงพื้นที่ตรวจสอบกล้องวงจรปิดตามเส้นทางที่คาดว่าคนร้ายใช้หลบหนี จนได้ภาพจากกล้องวงจรปิดตัวหนึ่งที่สามารถจับภาพรถของคนร้ายไว้ได้ เบื้องต้นเป็นรถยนต์เก๋ง ยี่ห้อเบนซ์ สีดำ ส่วนทะเบียนรถและชื่อผู้ต้องสงสัยซึ่งเป็นเจ้าของรถ ตำรวจขอปิดไว้ก่อนเพราะเกรงจะเสียรูปคดี อย่างไรก็ตามตำรวจชุดสืบสวนฯ ได้ลงพื้นที่เป้าหมายที่คาดว่าคนร้ายน่าจะไปกบดานแล้ว และคาดว่าน่าจะได้ตัวในเร็วๆ นี้
ขอขอบคุณภาพและเนื้อหาประกอบข่าวจาก ข่าวสดออนไลน์