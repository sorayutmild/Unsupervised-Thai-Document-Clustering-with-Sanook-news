การแข่งขันมวยสากลสมัครเล่น รุ่น ไลต์เฮฟวี่เวต 81 กิโลกรัม ในกีฬาซีเกมส์ครั้งที่ 29 ที่ประเทศมาเลเซีย เมื่อวันที่ 24 สิงหาคมที่ผ่านมา "มาร์วิน จอห์น โนเบล" กำปั้นหนุ่มหน้าหล่อจากประเทศฟิลิปปินส์ ควงหมัดไล่ทุบ "อัดดี้ ฮาฟิดซ์" นักชกเจ้าถิ่นแบบไม่ต้องลุ้นนาน  โดยทันทีที่เริ่มยกแรก นักชกชาวกาตาล็อก ที่เหมือนรู้ชะตากรรมว่าถ้าต่อยกับนักชกเจ้าภาพ ไปจนครบ 3 ยก คงยากที่จะเอาชนะคะแนน เนื่องจากที่ผ่านมา ผลการตัดสินค่อนข้างเอนเอียงไปทางเจ้าถิ่นหลายต่อหลายคู่ดังนั้นเพื่อไม่ให้เป็นการเสียเวลา พ่อหนุ่ม "โนเบล" จึงเปิดฉากยำใหญ่เข้าที่ใบหน้าตั้งแต่ระฆังยกแรกดังขึ้น จนกรรมการผู้ห้ามบนเวทีต้องนับ 8 นักชกเจ้าถิ่น ก่อนที่จะออกมารัวหมัดชุด จนกรรมการทนดูไม่ไหว และจับแพ้ทีเคโอ ไปด้วยเวลา 24 วินาทีเท่านั้น
 
 