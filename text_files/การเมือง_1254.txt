เดือนเมษายนปีนี้ ไม่เพียงจะร้อนแค่สภาพอากาศ แต่การเมืองก็ร้อนระอุด้วย มีการทำนายทายทักกันว่าอาจจะเป็น "เมษาฯเลือด" ด้วยซ้ำ
ลองมาดูกันว่า โหรแต่ละสำนักจะว่ากันอย่างไร
อาจารย์โสรัจจะ นวลอยู่ ทำนายไว้ในหนังสือ "ศาสตร์แห่งโหร 2557" ของสำนักพิมพ์มติชน ว่า เดือนเมษายน บ้านเมืองเริ่มมีการปฏิรูปครั้งใหญ่ ธุรกิจท่องเที่ยวอับเฉา นักท่องเที่ยวไม่มาทำให้เศรษฐกิจตกต่ำ จะเกิดทุกข์หนัก คนตกงานจำนวนมหาศาล มีการเดินขบวน เกิดความโกลาหล เหล่ามิจฉาชีพและคนร้าย อันธพาลกำเริบเสิบสาน คนดีตกเป็นเหยื่อของคนชั่ว
ช่วงกลางเดือนทหารไทยกับทหารมาเลเซียร่วมกันกวาดล้างโจรผู้ก่อการร้าย โดนบุกหนักเหมือนเป็นการรบที่ยืดเยื้อ กลุ่มนักการเมืองร่วงหล่นเป็นแถวๆ มีอุบัติภัยทางอากาศหลายครั้งในต่างประเทศ กรุงเทพฯถูกก่อวินาศกรรม ทำความตื่นตระหนกไปทั่วและมีผู้คนเสียชีวิตจำนวนมาก
โหร "โสรัจจะ" ยังทำนายต่อเนื่องถึงเดือนพฤษภาคม ว่า ยังคงมีการเปลี่ยนแปลงครั้งใหญ่ทางการเมือง อาจมีคนล้มตายเป็นใบไม้ร่วง อาจเกิดการยุบสภา หรือปฏิวัติรัฐประหาร หุ้นตก เศรษฐกิจล้มเหลว ทางใต้หลายจังหวัดประสบอุทกภัยร้ายแรง จังหวัดที่ติดทะเลต้องอพยพด่วน ทางรถไฟขาด รถเดินทางไม่ได้ โทรศัพท์เสีย
อาจารย์ "โสรัจจะ" ระบุอีกว่า "เมื่อดาวบาปเคราะห์ทั้งราหูและพระเสาร์ ผนึกกำลังเข้าตรึงลัคนาราศีเมษ ดวงกรุงสยามเช่นนี้ เห็นได้ชัดว่า ถึงคราวชะตาเมืองกำลังตกต่ำ ความแตกแยกโกรธแค้นชิงชังของผู้คน เสนาบดี มีเหตุอาเพศต่างๆ เกิดการจลาจล รัฐประหาร บุคคลในเครื่องแบบแตกแยกเป็นสองฝ่าย เกิดสงครามกลางเมือง เลือดไทยต้องไหลนองแผ่นดิน"
เกิดการจลาจลในกรุงเทพฯ ทุกหมู่แตกเหล่าเคียดแค้น ปิดร้านค้ายึดเป็นที่มั่นยิงต่อสู้กัน มีการขว้างระเบิดสนั่นเมืองไปหลายวัน จะก่อความยุ่งยากทีละน้อยและค่อยๆ รุนแรงขึ้นจนระงับไม่อยู่ ผู้มีอำนาจหรือคนสำคัญบางคนจะหมดอำนาจวาสนา หรือต้องลี้ภัยไปอยู่ต่างประเทศ
"โสรัจจะ" บอกว่า เป็นการนองเลือดระหว่างผู้มีอำนาจกับประชาชน ครั้งที่ใหญ่ที่สุดเท่าที่มีการก่อตั้งกรุงเทพฯมา!!!
อาจต้องใช้กำลังทหารเข้าแก้ปัญหา อันเป็นหนทางสู่ "การปฏิวัติรัฐประหาร" ต้องรบราฆ่าฟันกัน สูญเสียชีวิตและทรัพย์สินจำนวนมาก บุคคลสำคัญและมีชื่อเสียงของประเทศ จะถึงแก่กรรมจากการลอบทำร้าย ปลายเดือนพฤษภาคม รัฐบาลจะประสบวิกฤตอย่างรุนแรง รัฐมนตรีมีอำนาจบางคนใช้อำนาจย่ำยีกฎหมายและคอร์รัปชั่น อาจถูกจับประหาร ผู้มีอำนาจในบ้านเมืองต้องหาทางแก้ไขความปั่นป่วนของฝูงชน
ส่วนเดือน "มหาวิปโยค" อย่างแท้จริง "โสรัจจะ" บอกว่า คือเดือนกันยายน เป็นเดือนแห่งการก่อวินาศกรรมครั้งยิ่งใหญ่ที่สุด
ทั้งนี้ เพราะ "ดาวพฤหัสบดี" เป็นดาวฝ่ายธรรมะที่กลายร่างเป็นอธรรม บ่งบอกว่าความยุติธรรมต่างๆ ค่อยๆ ถูกกลืนหาย เป็นยุคของอำนาจทมิฬซึ่งแฝงมากับการนำประเทศไปสู่ระบอบการปกครองใหม่ นำไปสู่ความโหดเหี้ยมและไร้มนุษยธรรม ประชานิยมสุดโต่ง ไม่สามารถนำเข้าไปเทียบเคียงได้กับระบอบการปกครองใดๆ ในโลกได้
เป็นหน้าที่ของทุกคน ที่ต้องระมัดระวังไม่ให้สิ่งเหล่านี้ดำเนินต่อไปได้ การวู่วามใดๆ รังแต่จะทำให้บ้านเมืองลุกเป็นไฟ การปลุกระดมม็อบใดๆ ควรละเว้น ถ้าดื้อรั้น จะเอาแต่ฝ่ายตนท่าเดียว บ้านเมืองจะฉิบหาย จะเป็นการปลุกให้ผู้ถืออาวุธทนไม่ไหว เข้ามาแก้สถานการณ์อันไม่สงบ
เมื่อเข้าสู่เดือนตุลาคม การวู่วามของนักการเมืองปากพล่อย การยั่วยุของฝ่ายที่ประสงค์ให้เกิดการแตกแยกของรัฐบาล จะเป็นการจุดระดมโหมสรรพกำลังเข้ามา เพื่อทดสอบความใจเย็นและความละเอียดรอบคอบของรัฐบาล
แต่ "โสรัจจะ" เตือนส่งท้ายว่า การพยากรณ์นี้ค่อนข้างร้ายแรง อย่าหลงเชื่อจนงมงาย เพราะวิชาโหราศาสตร์เป็นเพียงทฤษฎีที่กำหนดขึ้นเพื่อใช้เป็นหลักในการให้คำพยากรณ์ เป็นเพียงการคาดคะเนที่อาจเกิดหรือไม่เกิดขึ้นก็ได้
ด้านอาจารย์ อรรถวิโรจน์ ศรีตุลา โหรชื่อดังอีกคน บอกว่า ดวงเมืองเดือดแน่นอนในเดือนเมษายนนี้ ดาวเสาร์ราหูอมเล็งดวงเมือง และชะตาดวงเมืองแตกเพราะโดนเสาร์ราหูเล็ง เสาหลักเมืองเกิดวันที่ 21 เมษายน 2325 ตอน 7 โมงเช้าวันอาทิตย์ ปีขาล ตอนนี้ดวงเมืองกำลังย่ำแย่ กำลังจะแตกเป็นเสี่ยงๆ ไม่ใช่แค่แตกเป็นสองฝ่าย แต่แตกเป็นหลายส่วน เกิดการเมืองขัดแย้งอย่างรุนแรง
เหตุความรุนแรงจะเกิดขึ้นก่อนวันที่ 21 เมษายน พอเลยวันที่ 21 เมษายนไปแล้วอาจจะดีขึ้นนิดหน่อย ตอนนี้ฝ่ายรัฐบาลเริ่มหนุนเข้ามา ตีโต้ฝ่าย กปปส. สองฝ่ายก็มาตีโต้กัน หากฝ่าย กปปส. ชนะ นปช.ก็จะเข้ามาอีก เหมือนเดิม ในทำนองเดียวกัน ถ้าฝ่าย นปช. ชนะ ฝ่าย กปปส.ก็จะเดินขบวนเหมือนเดิม ฉะนั้นบ้านเมืองจะไม่สงบ
"อรรถวิโรจน์" แนะนำว่า ต้องคลี่คลายให้ได้ก่อนวันที่ 21 เมษายน แต่ก่อนหน้านั้นจะมีนองเลือด แตกเป็นเสี่ยงๆ ระส่ำระสาย ทุกคนต้องเตรียมตัวข้าวยากหมากแพง ตุนของไว้ ดวงเมืองจะแย่ไปอีก 10 ปี แต่ที่แย่มากที่สุดคือเดือนมีนาคม ปี 2559 แย่ไปอีก 14 ปี จะนองเลือด แตกแยก ไม่สามารถคลี่คลายได้ ต้องพยายามคลี่คลายกันให้ได้
ถึงจุดที่ต้องตัดสินใจเด็ดขาดแล้ว ว่าจะเอาอย่างไรกัน ไม่อย่างนั้นก็หักกันไปข้างหนึ่ง ดาวมันประจัญกันโดยเฉพาะเดือนเมษายน เกิดคราส รุนแรงมาก เพราะมีราหูแล้วพระจันทร์เข้ามาอีกดวงหนึ่ง ดับเลย เมษายน พฤษภาคม เขาจึงเรียกว่าเกิดราหู ดาวอาทิตย์ จันทร์ ราหูมันอยู่ในมุมเดียวกัน เกิดทั่วโลก เดือนนี้เป็นเดือนน่ากลัว เกิดคราสราหู เกิดขึ้น 15 ค่ำ แรม 15 เดือนเมษายน พฤษภาคมนี่แหละ จะเกิดคราสรุนแรง วันที่ 13 เมษายนนี้ก็จะอันตราย รุนแรง
จุดนี้แหละอันตรายมากที่สุด เรียกว่าจุดคราส คราสราหูเสาร์
อย่างไรก็ตาม "อรรถวิโรจน์" ยังให้ความหวังว่า มีประมาณ 10% ที่ปาฏิหาริย์จะเกิดขึ้นได้ จะไม่นองเลือด
ด้านอาจารย์ บุศรินทร์ ปัทมาคม โหรชื่อดังอีกคน บอกว่า ช่วงก่อนสงกรานต์นี้เป็นช่วงที่น่าเป็นห่วงที่สุด อาจมีความรุนแรงเกิดขึ้น แต่รูปแบบไหน หนักเบาอย่างไรนั้นตอบไม่ได้
จุดแตกหักมันจะอยู่ในช่วงนี้ไปจนถึงสงกรานต์ พอเลยไปวันที่ 21 เมษายน ซึ่งเป็นวันเกิดดวงเมืองก็จะขยับดีขึ้นไปอีก เบาลงไปอีกระดับหนึ่ง และพอวันที่ 30 มิถุนายน ก็จะเบา
ที่สุดจนหายเป็นปกติ มันจะเป็น 3 จังหวะ แต่จังหวะตรงนี้เหมือนเป็นตกหลุมที่เป็นช่วงตกต่ำที่สุดของดวงเมือง ระหว่าง 14 มีนาคม - 13 เมษายน พอหลังสงกรานต์แล้ว วันที่ 21เมษายนจะดีขึ้น
แต่ก่อนวันที่ 21 เมษายน น่าห่วงว่าจะมีความรุนแรง แต่ว่าจะรุนแรงระดับไหนก็ตอบไม่ได้ เพราะไม่ได้มีเหตุการณ์แบบนี้เกิดบ่อยๆ จนมีสถิติ แต่ช่วงนี้แย่สุด เพราะฉะนั้นถ้ารุนแรงก็รุนแรงได้มากที่สุดก่อนสงกรานต์ หลังสงกรานต์จะดีขึ้น
ดวงสุเทพ เทือกสุบรรณ เลขาธิการ กปปส. อยู่ราศีเมถุน ส่วน ยิ่งลักษณ์ ชินวัตร ปฏิบัติหน้าที่นายกฯ ก็ราศีเมถุน เท่าที่ดูลักขณาคุณสุเทพเครียดมาก อยากจะลงเต็มทีแล้ว อยากเลิก อยู่ในภาวะกดดัน เครียด ถ้าตามภาษาดวงก็บอกว่าถูกดาวพฤหัสที่ไม่ถูกกับดวงกำลังมารุมทำร้ายทำให้จิตใจคุณสุเทพเครียดมาก ตอนนี้แกก็อยากหาทางลง
ถ้าระหว่างคุณยิ่งลักษณ์กับคุณสุเทพ ดวงคุณยิ่งลักษณ์น่าจะดีกว่า
เป็นการทำนายทายทักสถานการณ์ประเทศไทยของ 3 โหรชื่อดัง จะเกิดเหตุอะไร อย่างไร ต้องติดตามดูกัน