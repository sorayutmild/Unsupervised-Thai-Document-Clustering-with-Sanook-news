ดวงชะตาปี พ.ศ. 2565 ราศีเมถุน หรือผู้ที่เกิดระหว่างวันที่ 15 มิถุนายน - 15 กรกฎาคม
ปี พ.ศ. 2565 จากความคิด สู่การเรียนรู้ จนถึงการผจญภัยในโลกกว้าง ที่จะนำไปสู่โอกาสดีๆ ในชีวิต ที่จะทำให้ชีวิตเปลี่ยนไป ทั้งเจริญรุ่งเรือง และร่ำรวย หากเป็นคนโสด ก็จะทำให้พบเนื้อคู่ แต่ก็ควรระวังว่า หากเชื่อใจคนใกล้ชิดมากเกินไป ก็อาจทำให้พลิกผันจนล้มละลาย หมดไม่เหลือได้เช่นกัน!
มกราคม รอบคอบให้มากที่สุดในการติดต่อ สัมพันธ์ใดๆ รวมถึงเรื่องรัก ใคร่ เสน่หา ที่มีเกณฑ์สูงว่าจะสูญเสียเงินจำนวนมาก ในเรื่องงาน มองโลกให้กว้างขึ้นที่อาจได้มาจากการเดินทาง หรือการศึกษา ก็จะอยู่ในเกณฑ์ดีที่จะพลิกวิกฤตใดๆ ที่มี ให้เป็นโอกาสได้ แต่ในเรื่องความรัก ใส่ใจ ดูแลค่าใช้จ่ายของคู่ครองให้มากขึ้น เพราะอาจเสียรู้ เสียเปรียบ หลงเชื่อคนอื่นได้อย่างง่ายๆ
กุมภาพันธ์ รื้อถอน แล้วนำมาพัฒนา เปลี่ยนแปลง ถึงจะอยู่ในเกณฑ์ดีที่จะเป็นจุดเริ่มต้นที่จะสร้างงานที่มั่นคงในระยะยาว แต่หากมีหุ้นส่วน ก็ควรระวังการติดต่อ สัมพันธ์ หรือ ลงนามในเอกสารสำคัญ ก็อาจทำให้เสียรู้ เสียเปรียบด้วย ในเรื่องการเงิน อาจได้โชคมีลาภจากทางไกล หรือจากการเดินทางตามความเชื่อศรัทธา ในเรื่องความรัก การ “ให้” อย่างไม่มีเงื่อนไข ถึงจะอยู่ในเกณฑ์ดีที่จะทำให้รักราบรื่น ไม่มีปัญหา
มีนาคม อาจได้ลาภผลบ้าง จากส่วนแบ่งผลกำไร หรือจากกองมรดก และหากจะติดตาม ทวงถามหนี้สินก็ควรระวัง เพราะอาจเจอเหตุ/ภัยได้ ในเรื่องงาน หากคิดจะร่วมหุ้น ลงทุนกับผู้ใด โดยเฉพาะกิจการ งานด้านอสังหาริมทรัพย์ ก็ควรพิจารณาให้รอบคอบ เพราะอาจถูกหลอกลวง หรือเสียรู้ เสียเปรียบมากกว่า เรื่องความรัก ทั้งจากเดินทางไกล หรือร่วมกลุ่มทำกิจกรรมใดๆ ก็อาจทำให้คนโสดพบรัก เจอเนื้อคู่
เมษายน รุ่งเรือง ร่ำรวย รักโลดแล่น โอกาสดีๆ ที่จะเกิดขึ้นในเดือนนี้ ทั้งจากงานที่ขยับขยาย เปลี่ยนงาน มีผลกำไร รายได้อยู่ในเกณฑ์ดี รวมถึงอาจได้โชคมีลาภ แต่โลภมากเกินไป ก็อาจทำให้ตาพร่ามัว เห็นผิดเป็นชอบจนลาภหายหมด! ในเรื่องความรัก รักที่เป็นงานเป็นการ ก็อาจทำให้เฉื่อยชา เพิ่มความหวานสักนิด รักถึงจะราบรื่น โรแมนติกมากขึ้น คนโสด จากงาน ภารกิจที่ทำร่วมกับผู้อื่น ก็จะทำให้พบรัก เจอเนื้อคู่
พฤษภาคม เงินทองไหลมาเทมา ทั้งผลกำไรจากธุรกิจ หรือได้โชคมีลาภ แต่ควรระวังเรื่องรัก ใคร่ เสน่หา ก็อาจพาให้วอดวายได้ ในเรื่องงาน ควรหลีกเลี่ยงที่จะวิ่งเต้น ใช้เส้นใดๆ ในทางที่ไม่สุจริต..อันตราย! และระวังลูกน้อง พนักงาน จะก่อเรื่องทำให้เดือดร้อนด้วย เรื่องความรัก เข้าสังคม สังสรรค์มิตรสหาย อาจทำให้พบรักที่ทำให้หลงใหล คลั่งไคล้ จนลืมตัว ลืมตาย! โดยเฉพาะเรื่องรักซ้อน ซ่อนเงื่อน...อันตราย!
มิถุนายน โอกาสทองของคนทำงานเบื้องหลัง ทั้งงานเขียน แปล หรือเรื่องบันเทิงเริงรมย์ ที่จะเจริญรุ่งเรือง อาจได้ขยับขยาย ได้งานใหม่ แต่ในเรื่องเงิน ก็อย่าประมาท อย่าวางใจพนักงาน คนใกล้ชิดนัก ในเรื่องความรัก ใส่ใจ ให้ความสำคัญกับคนรัก คู่ครองให้มากขึ้น อย่ามองว่าเขา/เธอ เป็นของตาย เพราะหากประมาท เขา/เธอ ก็อาจจะชืดชา เบื่อหน่าย จนหันหลังจากคุณไปตลอดกาล!
กรกฎาคม ติดต่อ สื่อสารให้ละเอียด ชัดเจน ตรงไปตรงมา รวมถึงหากจะเซ็นสัญญา ลงนามในเอกสารสำคัญก็อย่าประมาท เพราะอาจทำให้ล่าช้า หรือเสียรู้ เสียเปรียบได้ และควรระวังเงินทองของบาดใจ โดยเฉพาะหากคิดจะร่วมหุ้น ลงทุน หรือแบ่งปันผลกำไรกับมิตรสหาย หรือคู่ครอง เพราะอาจทำให้ทะเลาะวิวาทจนแตกหักได้ แต่คนโสด จากงาน ภารกิจที่กระทำ ก็จะอยู่ในเกณฑ์ดีที่จะได้พบรัก เจอเนื้อคู่
สิงหาคม เงินทองยังอยู่ในระยะไหลมาเทมา แต่ถ้ามองโลกในแง่ดีเกินไป ก็อาจพบเจอคนไม่ดีที่จะมาล่อลวงจนหมดตัวได้ และควรหลีกเลี่ยงที่จะหาลาภผลในทางที่ไม่สุจริต ที่จะทำให้มีอันตรายร้ายแรงได้ ในเรื่องงาน การติดต่อ สื่อสารที่ชัดเจน ตรงประเด็น ไม่อ้อมค้อม ก็อยู่ในเกณฑ์ดีที่จะทำงานได้ผลสำเร็จดังที่หวัง เรื่องความรัก ร่วมด้วยช่วยกันในกิจการ งานทั้งปวง ก็จะอยู่ในเกณฑ์ที่จะทำให้ชีวิตรักไม่มีปัญหา
กันยายน โอกาสทองของงานค้าขาย freelance หรือจะเป็นนายหน้า จัดการ ซื้อ-ขายอสังหาริมทรัพย์ ก็จะอยู่ในเกณฑ์ดีที่จะซื้อง่าย ขายคล่อง และคนว่างงาน หากหางานในระยะนี้ ก็จะมีโอกาสมากขึ้นเช่นกัน เรื่องความรัก อยู่ในระยะที่ควรระวังการแสดงความลำเอียง เชื่อฟังญาติโกโยติกาอย่างไม่ลืมหูลืมตา ก็อาจทำให้ขัดแย้ง หมางใจกับคนรัก คู่ครองได้
ตุลาคม อย่าแกว่งเท้าหาเสี้ยน! เรื่องงาน อยู่ในระยะกำลังเจริญรุ่งเรือง แต่หากถูกชักชวนให้ร่วมหุ้น ลงทุน ทำโครงการใหม่ หรือเปลี่ยนงานใหม่ ก็ควรตรวจสอบให้ดีๆ เพราะอาจถูกหักหลัง ฉ้อโกงได้ ในเรื่องความรัก สร้างบรรยากาศโรแมนติก หวานๆ ไว้ และหากมีเพศสัมพันธ์กัน ก็อาจได้บุตร-ธิดา คนโสด มิตรสหายอาจทำให้พบรัก แต่ควรดูให้ดีๆ ก่อนจะทุ่มเทให้ทั้งหมดที่มี เพราะอาจถูก... ย้อมแมวขาย!
พฤศจิกายน อาจได้โชคมีลาภ แต่ควรระวังการติดต่อ สัมพันธ์กับคนต่างชาติ อาจทำให้เสียรู้ เสียเปรียบ สูญเสียเงิน ในเรื่องงาน หากจะหางานเสริมพิเศษ ก็จะอยู่ในเกณฑ์ดี สำหรับเจ้าของกิจการ ผู้บริหาร ระวังอย่าหูเบา หลงเชื่อลูกน้อง คนใกล้ชิด เพราะอาจทำให้สูญเสียที่มากกว่าเงิน เรื่องความรัก หากกำลังแจกจ่ายอย่างฟุ่มเฟือย ก็ควรระวังการมีเพศสัมพันธ์ ที่หากไม่ป้องกันให้ดีพอ ก็อาจนำโรคร้ายมาให้
ธันวาคม โลภมาก ลาภหาย! ที่อาจเกิดขึ้น หากคิดจะรวยทางลัด หารายได้ด้วยวิธี “เสี่ยง” หรือในทางที่ไม่สุจริต ในเรื่องงานก็เช่นกัน ควรหลีกเลี่ยงที่จะใช้เส้น วิ่งเต้นเพื่อหาลาภผล เพราะนอกจากจะเจอคู่ต่อสู้ที่จะเข้าแย่งชิง ที่อาจนำเหตุ/ภัย มาให้อีกด้วย เรื่องความรัก การเข้าร่วมกิจกรรมตามความเชื่อ ศรัทธา ถึงจะอยู่ในเกณฑ์ดีที่จะได้พบรัก เจอเนื้อคู่ แต่สำหรับคนมีคู่ครองอยู่แล้ว ก็ควรระวังอาจเผลอจนมี “กิ๊ก” ที่อาจนำเหตุ/ภัย เป็นอันตรายมาให้          
อัญมณี/สีที่เสริมสิริมงคล พลอยสีม่วง สีม่วง หรือสีดอกตะแบก
อัญมณี/สี ที่เป็นอริ มรณะ ทับทิม สีชมพู สีม่วงแดง, นิล สีดำ หรือสีเขียวแก่
วันที่ดีที่สุดในสัปดาห์ วันพุธ เลขที่ต้องชะตา 3 4 7
ราศีแห่งมิตรที่ต้องชะตา ราศีเมษ, ราศีสิงห์, ราศีตุลย์ และราศีกุมภ์