นางเอกชื่อดังแพนเค้ก เขมนิจ โต้กระแสข่าว น้องชายเป็นคนฉกเพชร โรเล็กซ์ ไม่กลัวเข้าข่ายแจ้งความเท็จเพราะทำถูกต้องทุกอย่าง
จากกรณีดาราสาว แพนเค้ก เขมนิจ จามิกรณ์ ออกมาแถลงข่าวขอโทษสื่อมวลชนและตำรวจ ถึงคดีโจรขึ้นบ้านย่านรามอินทรา กวาดทรัพย์สิน เป็นนาฬิกาโรเล็กซ์ 1 เรือน และแหวนทองล้อมเพชร 1 วง รวมมูลค่ากว่า 200,000 บาท ตั้งแต่วันที่ 23 มกราคมที่ผ่านมา ว่าทั้งหมดเป็นการเข้าใจผิดเรื่องที่เก็บทรัพย์สินของครอบครัวนั้น
ล่าสุด ผู้สื่อข่าวรายงานว่า วันนี้ (3 ก.พ.) แพนเค้ก เขมนิจ กล่าวถึงกรณีที่มีคนพาดพิงว่าคนที่เอาของไปคือ นายภทรนันท์ จามิกรณ์ หรือ พัตเตอร์ ซึ่งเป็นน้องชายว่า น้องชายของตนคงไม่ได้เป็นคนแบบนั้น ทุกคนเป็นคนในบ้านสามารถที่จะทำอะไรก็ได้ ไม่ได้อยากเจาะจงว่าเป็นพัตเตอร์ เมื่อได้ของคืนมาแล้วก็น่าจะจบลงด้วยดี ตนได้คุยกับน้องชายแล้ว น้องไม่ซีเรียส ตนรู้ว่าน้องเป็นอย่างไรและทำอะไรบ้าง สิ่งสำคัญที่สุดตอนนี้คือกำลังใจของพวกเราที่มีให้กัน
ทั้งนี้ เรื่องที่ตำรวจยังไม่ปักใจเชื่อในคำชี้แจง เนื่องจากค้านกับหลักฐานต่างๆ ในสถานที่เกิดเหตุ ตนได้ชี้แจงไปหมดแล้ว เรื่องทั้งหมดน่าจะเรียบร้อยดี และไม่กลัวว่าจะเข้าข่ายแจ้งความเท็จ เพราะทำทุกอย่างถูกต้อง 