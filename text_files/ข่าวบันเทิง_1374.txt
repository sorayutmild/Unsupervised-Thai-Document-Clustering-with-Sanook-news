ประเด็นเรื่องความรักสั่นคลอนระหว่าง "เจนี่ อัศวเหม" กับ "เอ๋ ชนม์สวัสดิ์" ยังคงได้รับความสนใจและเป็นที่จับตา ขุดคุ้ยกันอย่างต่อเนื่องในโลกออนไลน์ และยิ่งนานวัน ดูเหมือนจะมีภาพหลักฐานทยอยหลุดออกมาสู่ชาวเน็ตเรื่อยๆ ตอกย้ำปมมือที่ 3 ระหว่าง เจนี่-เอ๋ เมื่อมีภาพหลุดของสาวสวยวัยใส ที่มีชายคนหนึ่งละม้ายคล้ายกับ "พี่เอ๋" ติดเฟรมมาด้วย รวมไปถึงภาพรถสปอร์ต เจ็ทสกี ยันเงาในแว่นตา ที่ไม่อาจหลุดลอดสายตานักสืบไซเบอร์ไปได้เลย
ล่าสุด มีอินสตาแกรมปริศนาโผล่มาบอกเล่าเก้าสิบเกี่ยวกับประเด็น เจนี่-เอ๋ ว่าฝ่ายภรรยานั้นพอจะทราบอยู่ว่าสามีมีนอกมีใน แถมหึงขนาดโทรตามเช็คเรียงตัว คนที่จะเอารถไปซ่อมที่อู่ของสามี ถ้าเป็นผู้หญิงโผล่ไปละก็จะถูกโทรมาสกัดดาวรุ่ง "แล้วก็ไม่ต้องส่งข้อความมาหาสามีชั้นอีก!" ซึ่งสาวที่ออกมาแฉอ้างว่าที่ติดต่อแค่เรื่องซ่อมรถ ไม่เกี่ยวกับเรื่องชู้สาวเลยก็ตาม
เอาเป็นว่าฟังหูไว้หู อ่านดูก็อย่าเพิ่งเชื่อไปหมด เพราะเรื่องนี้ยังไม่มีหลักฐานยืนยัน ตอนนี้ที่ทุกคนรอคอยก็คือเมื่อไหร่ เจนี่ จะออกมาชี้แจงแถลงไขให้กระจ่างซักที เพราะยิ่งนานวันก็ยิ่งเพิ่มประเด็นแซ่บไปเรื่อยๆแบบฉุดไม่อยู่ซะแล้ว