ผู้สื่อข่าวรายงานเมื่อวันที่ 7 มิถุนายน ว่า นายชูวิทย์ กมลวิศิษฎ์ หัวหน้าพรรครักประเทศไทย ได้โพสต์ข้อความผ่านทางเฟซบุ๊ก "ชูวิทย์ I′m No.5" กล่าวถึงกรณีที่ ตลกชื่อดัง เท่ง เถิดเทิง ได้ขึ้นเวที เนื่องในโอกาสวันคล้ายวันเกิดครบรอบปีที่ 38 ของ นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ และแกนนำกลุ่มแนวร่วมประชาธิปไตยต่อต้านเผด็จการแห่งชาติ (นปช.) พร้อมพูดเอาใจเจ้าภาพ เชิงอยากให้ พ.ต.ท.ทักษิณ ชินวัตร อดีตนายกรัฐมนตรี กลับบ้าน จนกลายเป็นกระแสวิพากษ์วิจารณ์ในอินเตอร์เน็ตอย่างมากในขณะนี้ จน ตลกดัง ต้องออกมาขอโทษ พร้อมระบุว่า แค่พูดเอาใจเจ้าภาพ ไปตามการแสดง จากนี้ไปจะไม่รับงานด้านการแสดงที่เกี่ยวกับการเมืองแล้ว
ทั้งนี้ ข้อความที่นายชูวิทย์ โพสต์ผ่านเฟซบุ๊ก นอกจากเรื่องของเท่ง เถิดเทิงแล้ว ยังโยงไปถึงเรื่องที่ตัวเอง เดินทางไปร่วมงานแต่งของลูกสาว นางเยาวภา วงศ์สวัสดิ์ ส.ส.พรรคเพื่อไทย และนายสมชาย วงศ์สวัสดิ์ อดีตนายกรัฐมนตรี ก่อนหน้านี้ โดยระบุ อย่าเอาไปเปรียบเทียบกับพรรคใหญ่ๆ อย่าง พรรคเพื่อไทย เพราะตนเป็นแค่พรรคการเมืองเล็กๆ ซึ่งที่ผ่านมา ได้ทำหน้าที่ฝ่ายค้าน ในการตรวจสอบผลงานของรัฐบาล และเจ้าหน้าที่ในบ้านเมืองมาโดยตลอด ดังเนื้อหาต่อไปนี้ "เท่ง เถิดเทิง เป็นตลกดัง เมื่อเป็นตลกขึ้นเวทีก็ต้องพูดให้ตลกเอาใจเจ้าภาพ ใครที่ไหนจะไปพูดตลกไม่ถูกใจเจ้าภาพหรือคนฟัง เท่งไปพูดว่า "อยากให้ทักษิณกลับบ้าน" โดนด่าแทบตาย ต้องออกมาขอโทษขอโพย โอดว่าเข็ดแล้ว
ส่วนผมไปแค่งานแต่งงาน ที่ โรงแรมพลาซา แอททินี่ ถนนวิทยุ ยังมีคนบอกว่าผมไปถึงเขมร ผมจะไปเขมรทำไม? แล้วผมจะเปลี่ยนไปตรงไหนถ้าผมไปแค่งานแต่งงาน? งานแต่งงานมีคนเยอะแยะ ผมสามารถที่จะไปหาข้อมูลเพิ่มเติมได้ จะให้ผมนั่งอยู่บ้านกินข้าวกับหมา แล้วผมจะไปรู้เรื่องอะไรภายนอก  งานที่ผมทำ หากจะต้องมาออกข่าวให้รู้ทุกอย่าง ก็เหมือนกับ "ทำงานเอาหน้า" แต่ผลงานเกือบ 2 ปีที่ผ่านมา สรุปออกมาได้ดังนี้
1.บ่อนการพนัน (แหล่งกำเนิดของอาชญากรรม และคอรัปชั่นในวงการตำรวจ)2.ลักลอบขนข้าวเถื่อนจากเขมรมาสวมสิทธิ์ ความเสียหายของงบประมาณ แทนที่จะช่วยเหลือชาวนาไทย ผลประโยชน์กลับไปตกอยู่กับนายทุน3.แอร์พอร์ตลิงค์ขาดทุน โครงการกว่า 2 หมื่นล้าน ขาดทุนป่นปี้ กว่าจะคืนทุนพันปี ตอนนี้ถึงขนาดไม่มีจะจ่ายเงินเดือนพนักงาน4.รถไฟ รัฐวิสาหกิจที่ขาดทุนสะสมเกือบแสนล้าน5.โครงการต่างๆของกทม. บีอาร์ที, บีทีเอส, ตึกกทม.2, และอัปยศรถดับเพลิง6.มหาอุทกภัยปี 2554 ช่วยเหลือผู้ประสบภัยทั่วประเทศ7.โรงพัก 396 แห่ง แทนที่จะยกเลิกสัญญา กลับขยายต่อสัญญาถึง 4 ครั้ง ทั้งๆที่ผู้รับเหมาสร้างได้แค่เสา8.ลักลอบขนแก๊สชายแดนเขมรเข้าไทย (รัฐบาลไทยอุดหนุนราคาแก๊สให้มีราคาถูก เขมรนำถังมาเติมที่ไทย แล้วขนกลับไปเขมร)9.ลักลอบขนแรงงานเถื่อน (สายปอยเปต-อ่อนนุช)10.ตม. เรียกรับเงินพิเศษผ่านแดน ด่านคลองลึก จ.สระแก้ว และอื่น ๆ อีกมาก
ทั้งในฐานะ ส.ส. รองประธานคณะกมธ.ตำรวจ และประธานคณะอนุกมธ.ตำรวจ ชุดที่ 1เบาะ ๆ โครงการที่ผมพูดไปทั้งหมดหลายแสนล้าน ล้วนเป็นเรื่องที่เกี่ยวข้องกับการคอรัปชั่นโดยทั้งสิ้น บางเรื่องผมยื่น ปปช. แล้ว เท่ากับทำหน้าที่ของผมเสร็จสิ้นกระบวนการ แม้แต่ลูกพรรคงูเห่าของผม 2 คน ผมยังดำเนินการยื่น กกต. และ ปปช. ผมมี ส.ส. 4 คน สองคนเป็น "งูเห่า" เป็นความรับผิดชอบของผมในฐานะหัวหน้าพรรค ไม่หลีกเลี่ยงหรือปฏิเสธความผิด ผมต้องรับผิดชอบ ผมเป็นตัวยืนเพียงหนึ่งเดียว กรุณาอย่าเอาผมไปเปรียบเทียบกับพรรคใหญ่อย่าง พรรคเพื่อไทย หรือพรรคประชาธิปัตย์ เขามี ส.ส. เป็นร้อยคน การจัดสรรเวลาพูดในสภาฯหรือสิทธิโควต้าต่างๆมันเทียบกันไม่ได้ ผมมันพรรคเล็ก  ขอทวนอีกครั้ง พรรคผมมันเล็กจริง ๆ ถ้าจะเอาผมไปเทียบ ก็เทียบกับพรรคเล็กด้วยกันเถอะครับ"