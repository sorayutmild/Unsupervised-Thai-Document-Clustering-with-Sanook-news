อั่น...อั่น....."สวัสดีประเทศไทย สวัสดีอุดรฯ และชาวบ้านหนองเม็ก อแมนด้าขอขอบคุณทุกคนเด้อคะ ที่ทำให้อแมนด้าได้มาแข่งที่นี่ ขอบคุณหลายๆ แล้วก็ดีใจแฮ๊งแฮงๆ ที่เฮ็ดได้สำเร็จคะ"เสียงการสัมภาษณ์เป็นภาษาอีสาน ที่สุดแสนจะน่ารักของ "อแมนด้า คาร์"  นักปั่นลูกครึ่งไทยอเมริกัน หลังจากที่เธอ จารึกผลงานในเอเชียนส์เกมส์ครั้งแรก ด้วยการก้าวไปคว้าเหรียญทอง ในกีฬาจักรยาน ประเภทบีเอ็มเอ็กซ์ เรสซิ่งหญิง สาววัย 24 ปี ที่มีคุณแม่เป็นชาวจังหวัดอุดรธานี ลงแข่งขันในนามประเทศไทยเป็นครั้งแรก หลังจากที่ เธอโอนสัญชาติจากอเมริกันมาเป็นสัญชาติไทย เมื่อปี 2556  ก่อนหน้านี้ ตามกฎระเบียบการแข่งขันกีฬา อแมนด้าจะต้องได้สัญชาติไทย 1 ปี จึงจะสามารถลงแข่งในนามทีมชาติไทยได้ ซึ่งในซีเกมส์ครั้งที่ 27 ปี 2013 ที่กรุงเนปิดอว์ ประเทศเมียนมาร์ อแมนด้ายังไม่สามารถลงแข่งขันได้ 
อแมนด้า คาร์2ปีผ่าน มาถึงเอเชียนเกมส์ที่แดนกิมจิ จอมปั่นจากเมืองอุดรฯ ไม่ทำให้ชาวไทยต้องผิดหวัง นั่นคือเธอสามารถโชว์ผลงานสนั่นลั่นทุ่ง ด้วยการผงาดขึ้นไปเหรียญทองมาคล้องคอได้สำเร็จ "อแมนด้า คาร์" มีชื่อเสียงในวงการ บีเอ็มเอ็กซ์ เรสซิ่ง มาพอตัว เธอมีดีกรีเป็นถึง อันดับ 11 ของโลก และเคยขึ้นไปถึงเบอร์ 9 ของโลกมาแล้ว แถมยังเคยคว้าแชมป์โลกในระดับเยาวชน และปัจจุบัน เธอนี่แหละ คือเบอร์ 1 ของทวีปเอเชีย! ก่อนการแข่งขันเอเชียนเกมส์จะเริ่มขึ้น "อแมนด้า" กวาดแชมป์ในรายการชิงแชมป์ประเทศไทยในทุกสนามที่ลงแข่งขันและเธอเองก็ถูกยกให้เป็นตัวเต็งในรุ่นนี้ อย่างไม่ต้องสงสัย แม้อินชอนเกมส์ครั้งนี้ เธอจะต้องเผชิญหน้ากับนักกีฬาอย่าง จีน และ อินโดนีเซีย สุดท้ายเธอก็ทำสำเร็จ! เหรียญทองครั้งนี้  เป็นอะไรที่ยิ่งใหญ่มากสำหรับ "อแมนด้า" เพราะเธอบอกไว้ก่อนแข่งอยู่แล้ว ว่าเธออยากทำชื่อเสียงให้ประเทศไทย ซึ่งเป็นประเทศบ้านเกิดเมืองนอนของคุณแม่ และตัวเธอก็ภูมิใจเป็นที่สุด ที่ได้รับใช้ประเทศไทย
อแมนด้า คาร์
อแมนด้า คาร์
"กำลังใจ" คือสิ่งที่เธอมีอย่างเต็มเปี่ยม เธอย้ำอยู่เสมอว่า "กำลังใจ" และ "ความรัก" จากคนในครอบครัวเป็นสำคัญยิ่งยวดต่อความสำเร็จของเธอในทุกๆครั้ง เห็นได้จากเวลาที่สาวน้อยลูกครึ่งไทยอเมริกัน ลงแข่งขันในประเทศไทย จะมีกองเชียร์ทั้งญาติพี่น้อง และชาวบ้านหนองเม็ก อ.หนองหาน จ.อุดรธานี ตามไปเชียร์และให้กำลังใจเธอตลอดทุกๆสนาม เป้าหมายต่อไปคือ เธอต้องออกไปแข่งขันเพื่อเก็บคะแนนสะสม สำหรับโควต้าไปลุยโอลิมปิกเกมส์ ที่กรุง ริโอ เดอ จาเนโร ประเทศบราซิล ในปี 2016 ไม่แน่นะครับพี่น้อง อีกสองปีข้างหน้า เราอาจจะได้ชื่นชมความสำเร็จของเธอในแผ่นดินแซมบ้า จำชื่อเธอกันให้ดีๆนะครับ "อแมนด้า คาร์" นักปั่นที่เว้าอีสานได้น่าฮักที่สุดในโลกเด้อพี่น้อง 
เรื่องโดย : บ.ส้มซิ่ง 
 
 การพูดภาษาอีสาน แบบสุดน่ารัก ที่ทำให้คนไทยชื่นชมเธอมากมายในเวลานี้ 
 
 