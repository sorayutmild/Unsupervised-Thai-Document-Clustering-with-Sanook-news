
     รถกระบะถือเป็นเซ็กเม้นท์ใหญ่ในตลาดบ้านเรา ด้วยความอเนกประสงค์ชนิดที่รถเก๋งเทียบไม่ติด จึงกลายเป็นที่นิยมอย่างมากโดยเฉพาะชาวต่างจังหวัดที่มักใช้เป็นรถคู่ใจ ทำมาหากินก็ได้ ไปไหนไปกันทั้งครอบครัว
     Sanook! Auto จึงขอแนะนำรถกระบะ 4 ประตูในงบประมาณไม่ถึง 7 แสนบาท ที่ไม่เพียงขนของได้จุใจเท่านั้น แต่ยังใช้งานกันได้ทั้งครอบครัวอีกด้วย

1.Toyota Hilux Revo Double Cab 4X2 2.4J Plusราคา 699,000 บาท
     เจ้าตลาดยักษ์ใหญ่อย่างโตโยต้า ก็มีกระบะ Hilux Revo รุ่น 4 ประตูในงบประมาณไม่ถึง 7 แสนเช่นเดียวกัน อ็อพชั่นภายในอาจไม่อลังการมากนัก เพราะเป็นรุ่นเริ่มต้น ติดตั้งไฟหน้าแบบฮาโลเจนพร้อมไฟส่องสว่างเวลากลางวัน, เบาะคนขับปรับสูง-ต่ำได้, เครื่องเสียงรองรับซีดี 1 แผ่น สามารถเชื่อมต่อโทรศัพท์มือถือผ่าน Bluetooth เพื่อการสนทนาและฟังเพลงได้ ติดตั้งถุงลมนิรภัยคู่หน้าพร้อมถุงลมหัวเข่าฝั่งผู้ขับเป็นอุปกรณ์มาตรฐาน และระบบเบรก ABS/EBD

2.Isuzu D-Max Cab 4 ประตู 1.9Ddi S M/Tราคา 668,000 บาท
     เจ้าตลาดรถปิคอัพอีกยี่ห้อ ก็มีรุ่น 4 ประตูในงบไม่ถึง 7 แสนบาทเช่นกัน ติดตั้งเครื่องยนต์ดีเซลเทอร์โบ 1.9 ลิตรบล็อกใหม่ล่าสุด ติดตั้งเครื่องเสียงรองรับ CD 1 แผ่น เบาะนั่งหุ้มด้วยวัสดุผ้า มีถุงลมนิรภัยให้ 2 ตำแหน่งสำหรับผู้โดยสารคู่หน้า ไม่มีระบบเบรก ABS มาให้

3.Mitsubishi Triton Double Cab 2.5D GL 5MTราคา 702,000 บาท
     แม้ว่าจะเกินงบไปนิด แต่ก็มีออพชั่นมาให้เหนือกว่าเจ้าตลาด ทั้งฝาครอบกระจกมองข้างโครเมียมพร้อมไฟเลี้ยว, กระจกมองข้างปรับ/พับไฟฟ้า, ช่องจ่ายไฟ 12 โวลต์ จำนวน 2 จุด, จอแสดงข้อมูลการขับขี่, เครื่องเสียงรองรับ CD 1 แผ่น, ติดตั้งถุงลมนิรภัยคู่หน้าและระบบเบรก ABS เป็นอุปกรณ์มาตรฐาน

4.Chevrolet Colorado 2.5L FGT C-Cab LS 4x2 MTราคา 689,000 บาท
     สำหรับใครที่อยากได้กระบะสัญชาติมะกันก็ลองดู Chevrolet Colorado ที่มาพร้อมช่วงล่างแบบหนีบๆ ภายในติดตั้งเครื่องเสียงรองรับ Bluetooth ได้ รองรับ AUX และ USB, เบาะนั่งหุ้มด้วยผ้าลาย Concrete, ติดตั้งถุงลมนิรภัยคู่หน้าเป็นอุปกรณ์มาตรฐาน แต่น่าเสียดายไม่มีระบบเบรก ABS มาให้

5.Foton Tunland 4 ประตู ขับเคลื่อน 2 ล้อราคา 681,700 บาท
     กระบะน้องใหม่สัญชาติจีนที่เพิ่งเปิดตัวในงานมอเตอร์เอ็กซ์โปที่ผ่านมา ชูจุดเด่นด้วยการเลือกใช้ชิ้นส่วนจากผู้ผลิตชื่อดังทั้งจากเยอรมนีและอเมริกา แถมยังได้เครื่องยนต์ดีเซล 2.8 ลิตรจาก Cummins ที่ให้กำลังสูงสุด 163 แรงม้า แรงบิดสูงสุด 360 นิวตัน-เมตร ซึ่งถือว่าได้เครื่องบล็อกใหญ่ที่สุดในตัวเลือกทั้งหมดที่กล่าวมานี้

6.Nissan NP300 Navara Double Cab 2.5 E 6MTราคา 736,000 บาท
     แม้ว่าราคาจะกระโดดเกินงบ 7 แสนบาทไปพอสมควร แต่ก็ได้ชื่อเสียงที่ไว้ใจได้ตามสไตล์นิสสัน พร้อมขุมพลังดีเซล 2.5 ลิตร ภายในติดตั้งเครื่องเสียงรองรับ CD 1 แผ่น ไม่มีถุงลมนิรภัยและระบบเบรก ABS มาให้
     ถึงตรงนี้ใครรักชอบแบรนด์ไหนก็จัดกันตามสบายเลยครับ
 