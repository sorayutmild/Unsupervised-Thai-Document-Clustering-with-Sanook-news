"มาย ภาคภูมิ" เปิดใจถึงช่วงเวลาเกิดเหตุ "เฟียร์ ฐิติทิพย์" ขับรถเสียหลัก ชนแบริเออร์-เสียชีวิต ยืนยันไม่ได้เมาหรือทะเลาะกัน
เจ้าหน้าที่ตำรวจได้เปิดเผยภาพจากกล้องวงจรปิดของการทางพิเศษ แสดงให้เห็นช่วงวินาทีที่เกิดอุบัติเหตุกับรถยนต์ของ เฟียร์ ฐิติทิพย์ หรือ บันนี่เฟียร์ เบื้องต้นพบว่า รถคันดังกล่าวมีลักษณะขับส่ายไปมาอยู่ที่เลนกลางถนน ด้วยความเร็วไม่ต่ำกว่า 120 กม./ชม. ก่อนที่รถจะเสียหลักชนขอบแบริเออร์
ขณะที่เมื่อคืนนี้ (25 ก.พ.) บรรยากาศสวดอภิธรรมศพที่วัดเทพลีลา ยังคงมีญาติและเพื่อนสนิทในวงการนางแบบ เดินทางมาร่วมงานศพของเฟียร์ ฐิติทิพย์ อย่างต่อเนื่อง เช่นเดียวกับ มาย ภาคภูมิ เพื่อนชายคนสนิทที่เดินทางมาร่วมงานด้วย พร้อมกับชี้แจงกับสื่อมวลชน เล่าถึงเหตุการณ์ที่เกิดขึ้นบนท้องถนนช่วงเกิดเหตุ ยืนยันว่าแฟนสาวไม่ได้มึนเมาหรือทะเลาะกันแต่อย่างใด
มาย ภาคภูมิ เปิดเผยว่า ช่วงเวลาเกิดเหตุคืนวันที่ 23 กุมภาพันธ์ที่ผ่านมา หลังจากที่ตนกับแฟนสาวได้ออกมาจากร้านอาหาร ย่านเกษตร-นวมินทร์ เพื่อจะเดินทางกลับบ้าน ยอมรับว่าตัวเองดื่มแอลกอฮอล์กับเพื่อน แต่แฟนสาวไม่ได้ดื่ม แค่มานั่งรอและขับรถพากลับบ้านเท่านั้น
ขณะเกิดเหตุแฟนสาวเป็นคนขับรถ ส่วนตนนั่งอยู่ข้างคนขับ และคาดเข็มขัดนิรภัยด้วยกันทั้งคู่ ระหว่างที่ขับรถไปตามเส้นทางทางด่วนฉลองรัช ช่วงที่ตนกำลังมองขึ้นไปบนฟ้า นึกคิดเนื้อเพลงที่กำลังแต่งอยู่ จู่ๆ รถก็เกิดเสียหลัก ด้านหน้าฝั่งขวาเฉี่ยวไปชนแท่งแบริเออร์ขอบทาง ก่อนที่รถจะหมุนไปกระแทกฝั่งซ้ายอีก เป็นลักษณะ 2 จังหวะ
แฟนหนุ่มของนางแบบสาว ยังเล่าอีกว่า เหตุการณ์เกิดขึ้นเร็วมาก หลังเกิดเหตุตนเอื้อมมือไปปลดเข็มขัดนิรภัยให้แฟนสาว ก่อนจะลงจากรถ พลเมืองดีเข้ามาช่วยอุ้มแฟนสาวออกจากรถ เพราะเกรงว่ารถจะตกลงจากสะพาน เบื้องต้นแฟนสาวบอกแค่ว่า อาจจะอาเจียน และเริ่มเบลอตอบคำถามไม่ได้
ทั้งนี้ มาย ภาคภูมิ ยืนยันว่า แฟนสาวไม่ได้มึนเมาระหว่างขับรถ ยังมีสติดี และขับรถไปตามทางที่คุ้นเคย อีกทั้งไม่ได้มีปากเสียงกันระหว่างเดินทางตามข่าวลือ ส่วนขวดเครื่องดื่มที่พบอยู่ในรถ เป็นเพียงขวดเก่าที่ไม่ได้นำไปทิ้ง นอกจากนี้ มาย ภาคภูมิ ยังบอกว่า จากที่สังเกตพฤติกรรมของแฟนสาว เมื่อ 2-3 วันก่อนเกิดเหตุ มักมีอาการเหม่อลอยระหว่างขับรถ เคยตักเตือนไปแล้ว กระทั่งเกิดเหตุดังกล่าวขึ้น
ขอบคุณเนื้อหาข่าวจากรายการ เรื่องเล่าเช้านี้ ทางช่อง 3