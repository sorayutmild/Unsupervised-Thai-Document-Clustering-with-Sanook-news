สาววัย 36 ปี ตกจากสถานีรถไฟฟ้า BTS พระโขนง ร่างกระแทกพื้นดับ น้องสาวคาดลื่นพลัดตกเอง
ผู้สื่อข่าวรายงานว่า (11 ก.ย.) สน.คลองตัน รับแจ้งเหตุหญิงพลัดตกจากสถานีรถไฟฟ้าบีทีเอสพระโขนง ผู้บาดเจ็บคือ น.ส.เมล์ สมพงษ์ อายุ 36 ปี อาชีพรับจ้างทั่วไป ได้รับบาดเจ็บอาการสาหัส แต่ทนพิษบาดแผลไม่ไหว เสียชีวิตลงในเวลา 09.00 น.วันที่ 12 ก.ย.
จากการสอบสวน น.ส.พนาวรรณ สมพงษ์ อายุ 32 ปี น้องสาวผู้ตายให้การว่า ก่อนเกิดเหตุพี่สาวตนไปกินข้าวกับเพื่อนที่เพิ่งกลับมาจากต่างประเทศ จากนั้นก็นั่งรถไฟฟ้ามาที่สถานีพระโขนง แต่ฝนตกหนักเลยคลาดกับเพื่อนบนสถานีดังกล่าว หลังจากนั้นเพื่อนก็หาพี่สาวตนไม่เจอ จนกระทั่งทางโรงพยาบาลโทร.มาแจ้งเพื่อนกับตนว่า พี่สาวตนพลัดตกมาจากสถานีรถไฟฟ้าแล้ว ส่วนสาเหตุนั้นตนไม่คิดว่าพี่สาวฆ่าตัวตาย เพราะไม่มีปัญหาอะไร แต่อาจจะเป็นไปได้ว่าลื่นพลัดตกลงมาเองมากกว่า
ทั้งนี้ จากการตรวจสอบกล้องวงจรปิดภายในสถานีสามารถจับภาพผู้ตายเดินอยู่ภายในสถานีได้ แต่ไม่สามารถจับภาพขณะผู้ตายร่วงลงมาจากสถานีว่าเกิดขึ้นที่จุดใด เจ้าหน้าที่ตำรวจจึงยังไม่ตัดประเด็นใดทิ้งทั้งถูกทำร้ายร่างกาย กระโดลงมาเอง หรือพลัดตกลงมา โดยจะส่งศพผู้ตายไปชันสูตรที่แผนกนิติเวช รพ.จุฬาฯ ต่อไป