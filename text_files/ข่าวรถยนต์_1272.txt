            มาแบบไม่ทันตั้งตัวจริงๆ สำหรับรถยนต์ซีดานกลางค่าย Honda  ที่มาสืบสานต่อยอดตำนานจากรุ่นก่อนหน้านี้ ของ  Honda Accord  ในฐานะรถยนต์ยอดนิยม ที่เปิดตัวไปหมาดๆในต่างประเทศ
                การออกมาเปิดตัวล่าสุดของรถยนต์  Honda Accord  ใหม่นี้ เป็นไปตามความคาดการณ์ของหลายสำนักข่าวหลังจากที่รถรุ่นนี้ ได้โชว์ตัวต้นแบบไปแล้ว เมื่อครั้งงาน  Detroit Auto Show  2012  เมื่อช่วงต้นปี โดยการเปิดตัว Honda Accord  ใหม่ครั้งนี้ เป็นการยืนยันถึงความพร้อมในการกลับมาทำตลาดอีกครั้ง
2013 Honda Accord
                การกลับมาของ   2013 Honda Accord  ใหม่นี้เป็นการแนะนำเส้นสายใหม่ ของตัวรถ แม้ โดยรวมอาจจะดูเหมือนไม่มีความแตกต่างจากรุ่นปัจจุบัน มากมายนัก แต่เส้นสายที่ลงตัวอยู่แล้ว ก็ทำให้  Honda  ทำงานน้อยลงในการออกแบบรถ 2013 Honda Accord   รุ่นใหม่ ซึ่ง ถือว่าเป็นรถที่มีเส้นสายและความงดงามอยู่เป็นทุนเดิมอยู่แล้วในการให้รายละเอียดการออกแบบ
                ความลงตัวนี้เป็นไปตามการออกแบบภายใต้ปรัชญาของ  Honda ที่ ให้นิยามว่า  Man Maximum Machine Minimum โดยจนถึงขณะนี้ยังไม่มีการเปิดภาพภายในห้องโดยสาร 2013 Honda Accord   ออกมา แต่ก่อนหน้านี้ก็มีการส่งสัญญาณในเรื่องการปรับรถขนาดของตัวรถลง ด้วยส่วนหนึ่งจะทำให้รถเบาขึ้นและทำให้มีสมรรถนะการขับขี่ที่ดีขึ้นด้วย
                แม้อาจจะยังไม่มีการเปิดเผยในส่วนของภายในห้องโดยสาร 2013 Honda Accord   ใหม่ แต่ที่แน่นอน คือรถยนต์รุ่นใหม่นี้จะได้รับการปรับปรุงเครื่องยนต์ ด้วยขุมพลังบล็อกใหม่ล่าสุด  โดยเริ่มต้นแนะนำเครื่องยนต์ไฮบริดใหม่ขนาด  2.0 ลิตร ที่มาพร้อมชุดมอเตอร์ไฟฟ้า  2 ตัว จ่ายกำลังด้วยแบตเตอร์รี่ลิเธียมไอออน  6  กิโลวัตต์  และขับเคลื่อนด้วยเกียร์   electric Continuously Variable Transmission (E-CVT)  โดยมีกำลังขับเคลื่อนสูงสุด 161  แรงม้า

                การขับเคลื่อนด้วยขุมพลังไฮบริดใหม่ใน  2013 Honda Accord  สามารถเลือกโหมดการขับเคลื่อน ออกเป็น  3  โหมด สำคัญ ได้แก่ ไฟฟ้าล้วน,เครื่องยนต์-ไฟฟ้า ,และไดเร็คไดร์ฟ  เพื่อสมรรถนะการขับขี่สูงสุด โดยในโหมดไฟฟ้าล้วนนั้นมีการทดสอบพบว่า สามารถขับเคลื่อนได้ไกล 16-24  ก.ม. โดยมีความเร็วสูงสุดที่ 100 กิโลเมตร สามารถเสียบชาร์จไฟ โดยใช้เวลาน้อยกว่า 4  ชั่วโมงที่แรงดันไฟฟ้า  120 โวล์ต และ สำหรับแรงดันไฟ 240 โวล์ตใช้เวลาราวๆ 1.5  ชั่วโมงเท่านั้น
                นอกจากเครื่องยนต์ไฮบริดใหม่แล้ว  2013 Honda Accord   ยังคงแนะนำเครื่องยนต์ธรรมดาทั่วไป แต่มีการอัพเกรด สมรรถนะให้เหมาะสม ต่อการใช้งานด้วยเครื่องยนต์เบนซินขนาด 2.4  ลิตรใหม่ ให้กำลังสูงสุด 181 แรงม้า ให้แรงบิด 177 ฟุต-ปอนด์  และสำหรับใครที่ชอบสมรรถนะก็ยังมีรุ่น  V6  3.5  ลิตรที่กลับมาให้เต็มสมรรถนะในการขับขี่อีกครั้งด้วยระบบเกียร์อัตโนมัติ 6  สปีดใหม่ ล่าสุด ที่จะมีให้เลือกทั้ง  2  รุ่น เช่นเดียวกับเกียร์ธรรมดา  6  สปีด
                อย่างไรก็ตาม แม้จะสวยงามและสมรรถนะเยี่ยม แต่ 2013 Honda Accord   ก็ยังมีอีกหลากลูกเล่นที่ครบครันพร้อมให้สัมผัสในการรักษาความปลอดภัยขณะขับขี่  ตั้งแต่ระบบ lane departure warning ,ระบบตรวจจับมุมอับของรถ หรือจะกล้องมองหลังขณะจอดรถที่จะกลายมาเป็นมาตรฐานใหม่
            แน่นอนสำหรับบ้านเรา คงอาจจะต้องรอนานกันสักนิดกับรถยนต์ซีดานกลางรุ่นใหม่ อย่าง Honda Accord  แต่อย่างหนึ่งที่มั่นใจได้คือรถรุ่นใหม่พร้อมแล้วที่จะให้สัมผัสกันกับสุนทรีย์ในการขับขี่         
 