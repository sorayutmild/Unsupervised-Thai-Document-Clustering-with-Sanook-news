สู่โลกใหม่แห่ง PUBG โลกในมุมมอง FPP
อีกไม่นานผู้เล่น PUBG Mobile ก็จะได้สัมผัสกับโหมดการเล่นที่เร้าใจสุดขีดอย่าง FPP (first-person-perspective) กันแล้ว ซึ่งปกติแล้วการเล่นในมุมมองแบบ TPP (third-person-perspective) ปกติก็จะมีความกดดันเข้มข้นอยู่แล้ว แล้วทีนี้การเล่นแบบมุมมองบุคคลที่หนึ่งจะต่างจากเดิมอย่างไร วันนี้ผู้เขียนจะขอมาบอกเล่าประสบการณ์ที่เคยเล่นในเวอร์ชั่น PC บอกเล่ากันให้ฟังครับ
อนึ่ง ประสบการณ์ในการเล่นโหมด FPP ในเวอร์ชั่นมือถืออาจจะแตกต่างกับบน PC บ้างเพราะการควบคุมที่แตกต่างกัน ขอให้รอคอยข้อมูลหลังจากที่ตัวเกมมีการอัพเดตกันแล้วด้วยนะครับ ซึ่งจะข้อแบ่งเป็นข้อๆดังนี้
Eurogamer.net
มุมมองที่ถูกจำกัดมากขึ้น
ในการเล่นแบบ TPP ปกติ มุมมองของผู้เล่นจะค่อนข้างกว้าง มองเห็นศัตรูที่อยู่ด้านหลังกำแพงได้ ทำให้สามารถวางแผนดักรอซุ่มโจมตีได้ง่าย เรียกว่าเข้าบ้านไปแต่เห็นประตูปิดอยู่ก็ยังไว้ใจไม่ได้ แต่พอมาเป็นมุมมองแบบ FPP ทุกอย่างจะถูกจำกัดให้เรามองแค่เฉพาะสิ่งที่อยู่ระยะสายตาเท่านั้น มองลอดหน้าต่างทั้งๆที่ตัวเราหลบอยู่หลังกำแพงไม่ได้อีกแล้ว ถ้าจะมองก็ต้องออกมามองตรงๆ จึงจะเห็น แต่ไม่ใช่แค่ตัวเราคนเดียวที่มุมมองถูกจำกัดลง ผู้เล่นคนอื่นก็จะเห็นในมุมมองเดียวกัน ไม่มีใครได้เปรียบเสียบเปรียบกว่ากัน
การขับยานพาหนะที่ยากขึ้น
จากตอนแรกที่เราสามารถมองถนนรอบๆ ตัวระหว่างขับรถได้ง่ายดาย แต่คราวนี่เราต้องมาอยู่ในมุมมองหลังพวงมาลัยแทน แน่นอนว่ามุมมองจะถูกจำกัดให้เห็นสิ่งรอบตัวน้อยลง การหันซ้ายขวาจึงต้องทำด้วยความระมัดระวังมากขึ้น และในสถานการณ์ที่ถูกยิงระหว่างขับรถ เราก็จะหาตัวคนยิงได้ยากขึ้นไปอีก ดังนั้นเมื่อจะขับขี่ก็ต้องไม่ประมาท และเพิ่มความระมัดระวังมากขึ้นไปอีก และที่สำคัญสำหรับคนที่ขี่มอเตอร์ไซด์ ก็อาจจะพลิกคว่ำได้ง่ายกว่าถ้าขับขี่ไม่ระวัง
Czechgamer.com
ใช้หูของตัวเองให้เป็นประโยชน์
พอมุมมองถูกจำกัดลง ประสาทสัมผัสที่ต้องใส่ใจแทนตาก็คือหู การฟังเสียงในโหมดนี้จึงเป็นสิ่งที่ต้องทำอย่างยิ่งยวด ใครที่มีหูฟังดีๆ ปรับฟังชัดๆ ก็จะได้เปรียบมากตามไปด้วย จุดสำคัญคือต้องแยกที่มาของเสียงให้แม่นยำด้วยว่ามาจากทิศไหน ด้านบน ด้านนอกกำแพงและอื่นๆ ใครฟังเก่งก็จะได้เปรียบในโหมดนี้มาก
การยิงแบบ Hip Fire ที่แตกต่างออกไป
ในโหมด TPP การยิงปืนแบบไม่ผ่านศูนย์เล็งจะมีความลำบากพอตัว ยิงโดนบ้างไม่โดนบ้าง โดยเฉพาะปืนที่ยิงรัวๆ เป้าจะบานเร็วมาก (แต่ในมือถือ หลายคนมักจะชอบยิงแบบ Hip Fire กันซะเยอะ เพราะไม่ต้องมากดปุ่มเล็งอะไรเพิ่ม) ซึ่งในโหมด FPP การยิงแบบ Hip Fire จะทำได้ง่ายขึ้น เพราะมุมมองตรงหน้าจะไม่มีตัวละครมาบังทัศนะวิสัย และสามารถคุมเป้าเล็งให้ยิงโดนง่ายขึ้น แถมยังเปลี่ยนมาเล็งในแบบ Iron Sight ได้ง่ายขึ้น สำหรับผู้เขียนเองในช่วงต้นเกมจะชอบเอาปืน Uzi ไปไล่ไถในอาคารมากกว่าใช้ลูกซอง เพราะคุมได้ง่ายโดยแทบไม่ต้องเปลี่ยนเป้าเล็งเลย ส่วนปืนลูกซองก็สามารถทาบเป้ายิงได้ง่ายกว่า ทำให้โหมดนี้ปืนที่เอาไว้ยิงในระยะประชิดมาๆนั้นน่ากลัวขึ้นมาอย่างมากทันที
Windowcentral.com
เห็นสิ่งที่เคลื่อนไหวได้ดีขึ้น
เนื่องจากมุมมองของเราแคบลง ทำให้สามารถมองเห็นสิ่งที่เคลื่อนไหวได้ชัดเจนมากขึ้นแม้จะอยู่ในระยะไกลๆ ยิ่งโดยเฉพาะในเกมตอนนี้ที่ไม่มีสภาวะแบบฝนตกหรือหมอกมากวนใจแล้ว เราจะเห็นรถที่วิ่งอยู่ไกลๆ หรือศัตรูที่อยู่บนเขาได้ชัดเจนขึ้นมากๆ และมุมมองในการเล็งผ่านกล้องเล็งของสโคปแบบต่างๆ จะไม่ต่างจากเดิม ทำให้ความรู้สึกในการเล็งจะเหมือนกันกับโหมด TPP
เป็นการเล่นที่แฟร์ที่สุดและวัดฝีมือคนเล่นอย่างมาก
ด้วยเหตุผลที่ว่าผู้เล่นถูกจำกัดมุมมองลง ทำให้การวางแผนต่างๆที่เคยทำได้ในโหมด TPP จะใช้งานไม่ได้ ทำให้สิ่งที่จะมาทดแทนในส่วนนี้ก็คือฝีมือและ Reflex ที่เฉียบคมกว่า และผู้เล่นที่ชอบลุยจะรักการเล่นในโหมดนี้มาก เพราะจะสามารถลุยได้โดยที่ไม่ต้องห่วงอะไรมากนัก แต่ก็ต้องระวังเรื่องการถูกตลบหลังด้วยเพราะเราจะไม่สามารถหันกลับไปโต้ตอบได้ทันทีถ้าไม่ได้ยินเสียง แต่ก็ไม่ใช้ว่าเราจะเป็นฝ่ายถูกตลบหลังได้ฝ่ายเดียว แผนตลบหลังนี้ก็สามารถใช้งานกับคนอื่นได้เช่นกัน รวมไปถึงอาวุธระยะประชิดทั้งหลายอย่างลูกซอง ปืนกลมือจะเพิ่มความน่าเกรงขามขึ้นไปอีก
Shacknews.com
ทั้งหมดที่กล่าวมานี้ถือเป็นข้อมูลเล็กๆน้อยๆสำหรับคนที่เตรียมไปเผชิญหน้ากับโหมดนี้ในอนาคต ไม่แน่ถ้าได้ลองแล้วอาจจะติดใจ ไม่กลับมาเล่นโหมดธรรมดากันเลยก็เป็นได้นะครับ
 
ติดตามข่าวสารได้ทางเฟซบุ๊คแฟนเพจทางการ: www.facebook.com/PUBGMOBILE
ดาวน์โหลดเกม PUBG Mobile

 