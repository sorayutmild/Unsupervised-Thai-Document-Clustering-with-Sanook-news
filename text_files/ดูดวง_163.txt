เบอร์โทรศัพท์ เบอร์มงคล เป็นอีกหนึ่งทางเลือกที่หลายคนนิยมนำมาใช้เสริมดวง เพราะมีความเชื่อว่าตัวเลขหรือเบอร์โทรศัพท์เสริมดวงนั้นมีพลังบางอย่างที่ช่วยหนุนดวงเราให้ดีได้ วันนี้เราจึงมีข้อมูลเกี่ยวกับความหมายของพลังตัวเลขคู่จาก  อาจารย์ปอ นางฟ้าลิขิต มาฝากชาวสนุก!กันค่ะ 
มาต่อกันกับคำ ความหมายคู่พลังตัวเลขแต่ละคู่ ที่เหลือค่ะ
55 เป็นเลขที่ดีเด่นด้านคุณธรรม ศีลธรรม

ทำสิ่งใดมีความเจริญก้าวหน้า ผู้ใหญ่อุปถัมภ์เครดิตดี จะได้เป็นใหญ่ มีโอกาสในการศึกษาหาความรู้ ค้นคว้าเรียนรู้ศาสตร์ต่างๆ โดยเฉพาะทางปรัชญา ศาสนา ชอบสอนและถ่ายทอดความรู้ให้แก่ผู้อื่น ใจดี ใจเย็น มีเมตตา สติปัญญาดี อบอุ่น จริงใจ รักความยุติธรรม แต่ก็มีข้อบกพร่องตรงที่ใจดีเกินไป เชื่องช้า ใจเย็นเกินไป เหมาะกับผู้ที่ต้องการความสุขสงบในชีวิต มีความสุขทางใจ

56 - 65 คู่ทรัพย์คู่โชค

มีดวงดาวแห่งสติปัญญามาคู่กับดาวการเงิน ความรัก ส่งเสริมให้มีความคิดบุกเบิกสร้างสรรค์รู้เท่าทันคนฉลาดในทางทำมาหากิน สามารถสร้างรายได้หลายทางพร้อมกัน เงินทองไม่ขาดมือ ใจบุญ ชอบช่วยเหลือผู้อื่น มีความอบอุ่น ใครได้อยู่ใกล้แล้วสบายใจ มีเสน่ห์น่ารัก รู้จักใช้คำพูด มีโชคลาภและโอกาสที่ดีเข้ามาเสมอ มีผู้อุปถัมภ์ไม่ขาด ความรักสมหวัง สดชื่น ชีวิตมักประสบความสำเร็จโดยเร็ว มีความสามารถจัดการปัญหาได้อย่างดี หาประโยชน์ได้อย่างแนบเนียน จัดสรรผลประโยชน์ทุกฝ่ายได้ลงตัว ประสานงานทุกอย่างได้อย่างดี เป็นเพราะมีปัญญาลึกซึ้ง สามารถเข้าใจทั้งทางโลก(รูปธรรม) และทาง ธรรม(นามธรรม) ถือเป็นเลขสุดยอดเลขหนึ่ง ที่ดีไม่มีที่ติ ใครใช้ต้องขอยกนิ้วให้

57 - 75 มีสติปัญญาดี

แต่คิดลึกซึ้งเกินไป มีความเครียดสูง สมองไม่ได้พักผ่อน ทำให้เกิดความเครียดสะสม งานที่ทำต้องใช้เวลายาวนานกว่าจะสำเร็จ มีปัญหากับผู้ใหญ่ ผู้อุปถัมภ์ เหนื่อยเรื่องทัศนคติผู้ใหญ่ มั่งมี เหตุให้โต้เถียงผู้ใหญ่เสมอ ไม่ยอมใครถ้าคิดว่าสิ่งนั่นไม่ถูกต้อง ไม่ชอบเรื่องคาใจ ตรงไปตรงมา กล้าคิดกล้าทำ กล้าเริ่มโครงการใหญ่ ทำงานมุ่งมั่นขยันรับผิดชอบ ชอบใช้ความคิดหาเหตุผล คิดมากเกินไปจน ความคิดตีกัน

58 - 85 ฉลาดแบบมีเล่ห์เหลี่ยม

รู้ทันกลโกง มีไหวพริบ สามารถพลิกแพลง แก้ไขสถานการณ์เฉพาะหน้าเก่ง มีคนมาขอความช่วยเหลือบ่อยเพราะแก้ปัญหาให้เค้าได้หมด แต่ชีวิตตัวเองผันผวนเอาแน่ไม่ได้ สุขภาพไม่ดี ขี้เบื่อ ไม่ชอบงานจำเจ งานที่ใช้เวลานาน มักมีปัญหาเรื่องผู้ใหญ่ คนรับปากว่าจะช่วยอะไรมักกลับคำ ชอบเดินทางลัด กล้าเสี่ยงกล้าลอง แสวงหาเรื่องท้าทาย บทจะฉลาดก็เป็นนักวางแผนชั้นยอด วางแผนหลายชั้น รู้ทันกลโกง มีไหวพริบ แต่ชีวิตนี้ก็หนีไม่พ้นที่จะเสียรู้คน ต้องเจอกับคนที่ไม่มีศีลธรรมมาเกี่ยวข้องในชีวิต เรียนรู้เร็วแต่ไม่ตลอดรอดฝั่ง

59 - 95 ชีวิตมีความก้าวหน้าพัฒนาตัวเองอยู่เสมอ

สติปัญญาดี มีลางสังหรณ์ สิ่งศักดิ์สิทธิ์คุ้มครอง มีโชคลาภแบบฟลุ้คๆ สุขภาพแข็งแรงทั้งกายและใจ มีความสามารถติดต่อทางไกลระหว่างต่างจังหวัด ระหว่างประเทศ ถนัดใช้ภาษาต่างชาติ ได้เดินทางไปต่างแดน คบเพื่อนต่างชาติ ต่างภาษา ชอบทำบุญ ทำบุญแล้วเห็นผลไว

66 มีความอ่อนหวาน น่ารัก มีเสน่ห์

มองโลกในแง่ดี อารมณ์ดีร่าเริงสนุกสนานรสนิยมดี รักสวยรักงาม เข้าใจศิลปะ ขี้สงสาร เหมือนคนที่ไม่มีทุกข์ ถนัดสร้างสีสันให้คนรอบตัวมีความสุข เจ้าสำราญ เลขคู่นี้มีเสน่ห์มาก จึงดึงดูดเพศตรงข้ามเข้ามามากมาย ทำให้ระวังวุ่นวายเรื่องรักๆ ใคร่ๆ เพราะจะมีรักซ้อน ประเภทกิ๊กหรือมือที่สามเกิดขึ้นได้ง่าย ทั้งที่ตั้งใจและไม่ตั้งใจ มีโชคลาภและทรัพย์เข้ามาเรื่อยๆไม่ขาด หาเก่งใช้คล่อง มักมือเติบใช้จ่ายมาก ตามใจตัวเองจนเคยตัว ขาดการควบคุม แนะนำว่าสนุกให้น้อยลง แล้วจริงจังให้มากหน่อยก็น่าจะดีไม่น้อย ชีวิตนี้จะได้ยิ่งสมบูรณ์แบบ เหมาะกับงานในวงการบันเทิง สปา ร้าน อาหาร ร้านขนม ร้านเสื้อผ้า ร้านหนัง ร้านเพลง ร้านขายของเล่นแพงๆ ขายของฟุ่มเฟือย อาหารแพงๆ ขายของแพงทุกชนิด


67-76 เลขคู่ศัตรูการเงินและความรัก

รายจ่ายสูง เป็นทุกข์เป็นกังวลเรื่องเงิน แม้มุ่งมั่นหาเงิน จนมีรายได้ดี แต่ก็มีรายจ่ายสูงเช่นกันเพราะมีคนช่วยใช้ ภาระรับผิดชอบมาก และเจ้าตัวเองก็ใช้เงินเก่งอยู่แล้ว ภายนอกมีความเป็นอยู่ที่ดูดี แต่เบื้องหลังความหรูหรานั้นมีหนี้สินเยอะแยะ ...ชักหน้าไม่ถึงหลัง ความรักรุนแรง คุ้มดี คุ้มร้าย ยากที่จะเดาใจ บทดีก็ดีเหลือเกิน บทร้ายก็ต้องหลีกให้ทัน บางครั้งโรแมนติก มีเสน่ห์เร้าร้อน หากรักใครยอมทุ่มให้หมด แต่รักมักไม่สมหวัง มีอุปสรรค เช่น พลัดพราก แยกจาก หรืออยู่ห่างไกลกันและมีปากเสียงกับคู่ของตนบ่อยครั้ง

68 - 86 ลุ่มหลงการเงิน

ความรัก กล้ากินกล้าใช้เงิน ฟุ้งเฟ้อแบบไม่กลัวเจ๊ง ชอบกินชอบเที่ยว มีเพื่อนเยอะ เข้าสังคมเก่งเข้ากับคนง่าย เฮฮา สนุกสนาน แม้จะหาเงินคล่อง แต่ก็ไม่รู้จักเก็บ เรื่องความรักมักทุ่มเทสุดๆ รักใคร รักจริง ถ้ารักคนผิดจะเกิดปัญหา มีความต้องการทางเพศสูง ต้องยับยั้งชั่งใจ ส่วนดีมีอยู่ที่เป็นคนหัวไว เรียนรู้เร็ว มีชั้นเชิงและเล่ห์เหลี่ยม รู้กลโกง มีหัวทางศิลปะ ทำงานเลียนแบบได้ดี หาเงินคล่องเอาตัวรอดเก่ง ชนิดที่จับไม่ได้ไล่ไม่ทัน อาจมีจังหวะชีวิตที่ขึ้นเร็วลงเร็ว(แบบสุดๆ) เลขคู่นี้เข้าได้ดีกับงานบันเทิง งานสังสรรค์ จนถึงงานด้านอบายมุขทุกประเภท

69 - 96 มีชื่อเสียง มีคนนิยมชมชอบ

มีโชคลาภแบบฟลุ๊คๆ มีสิ่งศักดิ์สิทธิ์คุ้มครอง มีเงินเข้ามาตลอดไม่ขาดสาย เงินทองหาได้ง่าย หาเงินได้หลายทาง ทำงานได้หลายอาชีพ การเงินดีมาก มีเสน่ห์ เอาใจเก่ง พูดจา อ่อนหวาน ข้อดีอีกอย่างของเลขคู่นี้ คือ มีเงินเข้ามาแบบเหลือเชื่อบ่อยครั้ง มีใช้ตลอด เหมาะกับการประกอยอาชีพ การเงิน การลงทุน ความสวยงาม ของฟุ่มเฟือย กิจการบันเทิงทุกชนิด เช่น นักลงทุน นักออกแบบตกแต่ง นักร้อง ศิลปิน ดารา เครื่องประดับ ขายอะไรก็ได้ ยิ่งแพงยิ่งดี

77 ชีวิตนี้มีอุปสรรค ปัญหารุมเร้า

เครียดสุดๆ จริงจังกับชีวิต มีแรงกดดันสูง ผ่อนคลายปล่อยวางไม่เป็น พูดจาขวานผ่าซาก รักการทำงานมากกว่าการอยู่เฉย สู้ทำงานหนัก มักจะได้ทำงานที่ต้องใช้ความอดทนอย่างมาก คิดการใหญ่ มุ่งมั่นสร้างอนาคต เป็นคนคิดมาก คิดกังวลเรื่องวางแผนชีวิตอยู่ตลอด จะทำสิ่งใดมักต้องใช้เวลานาน เพราะ เป็นคนย้ำคิดย้ำทำ ขี้จุกจิก ขี้สงสัย มีส่วนดีอยู่ที่ ขยันสู้งาน ทรหดอดทนสามารถเก็บรายละเอียดเล็กๆ น้อยๆ ได้ดี มีความรอบครอบ รับผิดชอบสูง เหมาะที่จะทำงานหนัก งานที่ยากลำบาก งานที่ต้องใช้ความอดทน เช่น ช่างอัญมณี ธุรกิจก่อสร้าง งานอุตสาหกรรม งานเกษตรกรรมธุรกิจค้าของมือสอง

78 - 87 เลขคู่มิตรใหญ่ มีผู้ช่วยเหลือ

มีพรรคพวก บริวารมาก มีเส้นสายดี มีอิทธิพล นิสัยนักเลง ใจคอกว้างขวาง มีชื่อเสียง ชอบเข้าสังคม ถึงไหนถึงกัน ใจกว้าง ผู้คนมักเรียกว่า เฮีย เสี่ย เถ้าแก่ ลูกพี่ เหมาะกับงาน การเมือง งานปกครองคน ข้าราชการทหาร ตำรวจ เป็นตัวเชื่อมในการประสานงาน งานระดับชาติ มีโชคลาภไม่คาดคิด และมีดวงทางเสี่ยงโชค เหมาะกับเจ้าของธุรกิจที่มีลูกน้องมาก งานสินเชื่อ รับจำนำจำนอง ปล่อยกู้ วิ่งเต้น ล็อบบี้ ที่ดิน งานประมูลราชการ


79 - 97 มีความอดทน

มองการณ์ไกล วิสัยทัศน์เยี่ยม มีมุมมองแปลกใหม่ ไอเดียดี แต่บางเรื่องคนก็ว่าเพี้ยน ชอบเรื่องเทคโนโลยี ติดตามข่าวสารสมัยใหม่ หรือไม่ก็ชอบเรื่องลี้ลับ เหนือธรรมชาติ ทำมาค้าขึ้นกับของขลังของเก่า วัตถุโบราณ หรือชอบสะสมของแปลก เจ้าตัวมีสัมผัสที่หก คาดการณ์แม่น จะได้โชคลาภแบบแปลกๆบ่อยครั้ง เลขชุดนี้ เหมาะกับ นักคอมพิวเตอร์ นักธุรกิจไอที นักวางแผน นักลงทุน นักค้า วัตถุมงคล-วัตถุโบราณ นักธุรกิจเฟรนไชส์ นักธุรกิจเครือข่าย รับเหมาก่อสร้าง ถมที่ รับซื้อของเก่า

88 ใจใหญ่ ใจถึง กล้ากิน

กล้าใช้ ใจนักเลง กล้าได้กล้าเสีย เงินทองหามาได้มากแต่ก็ใช้ได้มากเข่นกัน เรียนรู้อะไรได้รวดเร็วแต่ก็เบื่อง่าย ไม่ทำให้ตลอดรอดฝั่ง มีรางสังหรณ์แม่นทำให้รอดในยามคับขัน ทันเล่ห์เหลี่ยม กลโกง ฉลาดทันคน และรักอิสระ ควรหมั่นสร้างบุญกุศล จะเกิดโชคลาภแบบไม่คาดฝัน มักจะเป็นเจ้าของธุรกิจ ทำงานบริหารความเสี่ยง คนที่อยู่รอบตัวจะเกี่ยวข้องกับอบายมุขต่างๆ รายได้ดีแต่วุ่นวายไม่มีความสุข


89 - 98 มีอำนาจบารมี มีน้ำใจ

มีคนเคารพให้เกียรติ มีอำนาจในการสั่งการหรือควบคุมคน ลูกน้องเกรงใจจนถึงเกรงกลัว และมีพลังจิตเข้มแข็ง สามารถคาดการณ์ได้แม่นยำทำให้ผ่านวิกฤตมาได้หลายครั้งหลายหนอาจมีของดีของขลังคุ้มตัวหรือชอบสะสมวัตถุมงคล ในขณะเดียวกันก็อาจจะได้ดีกับวิถีชีวิตที่ตรงข้ามกัน
คือความชอบความสนใจในเรื่องทันสมัย ติดตามข่าวสารอยู่เสมอ ใช้ชีวิตเกี่ยวข้องกับเทคโนโลยี มีความโบราณและทันสมัยในคนๆเดียวกัน เหมาะกับงานปกครองคน ข้าราชการทหาร ตำรวจ นักการเมืองกิจการใหญ่ที่ต้องมีบริวารจำนวนมากงานธุรกิจเกี่ยวกับวัตถุมงคล เครื่องประกอบพิธีกรรม เจ้าของธุรกิจ เกี่ยวข้องกับอินเทอร์เนต เทคโนโลยี

99 มีสิ่งศักดิ์ปกป้องคุ้มครอง

ลางสังหรณ์แม่นยำ มีวาจาศักดิ์สิทธิ์กล่าวสิ่งใดมักเป็นจริงอยู่เสมอ เจ้าตัวมีนิสัยใช้อารมณ์ ความรู้สึกมากกว่าใช้เหตุผล อารมณ์อ่อนไหวมาก มีโลกส่วนตัวที่คนเข้าไม่ถึง ทั้งความคิด คำพูดและการแต่งกายอาจจะแปลกแหวกแนว แตกต่างจากคนทั่วไป รสนิยมแปลก เป็นตัวของตัวเองสูง ชะตานี้มักพบความสำเร็จและโชคลาภแบบปาฏิหาริย์ไม่คาดฝันอยู่เนืองๆ เหมาะกับอาชีพ หมอดู นัก

พลังจิต นักบวชหรือ นักคิดที่มีแนวคิดในแนวทางของตัวเอง สรุปได้ว่าชีวิตนี้ผูกพันกับสิ่งศักดิ์สิทธิ์และเรื่องเหลือเชื่อ เลขคู่นี้สุดยอดปาฏิหาริย์
สามารถอ่านต่อเพิ่มเติมสำหรับตัวเลขคู่อื่นๆ ที่เหลือจากลิ้งด้านล่างค่ะ 
>>> อ่านต่อ ความหมายคู่พลังตัวเลขแต่ละคู่ (ตอน 1)
>>> อ่านต่อ ความหมายคู่พลังตัวเลขแต่ละคู่ (ตอน 2)