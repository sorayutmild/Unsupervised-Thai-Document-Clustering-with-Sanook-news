ตร.คุมตัว"แก๊งสถาปนิกโหด" อุ้มฆ่านิสิต ม.เกษตรฯ จับถ่วงน้ำทั้งเป็น ทำแผนรับสารภาพ ญาติ ประชาชน รุมสาปแช่งระงม
(4 ม.ค.) ความคืบหน้าคดีคนร้ายลักพาตัวนายปิยพันธ์ ฐิติอักษรศิลปะ อายุ19 ปี นักศึกษาชั้นปีที่1 มหาวิทยาลัยเกษตรศาสตร์ แล้วเรียกค่าไถ่ ก่อนที่จะจับใส่กุญแจมือถ่วงน้ำ จนเสียชีวิต ล่าสุดเมื่อวันที่ 3 ม.ค.ที่ผ่านมา เจ้าหน้าที่ตำรวจได้นำตัวนายอภิรพัฒน์ สุขะอารมณ์ นายภานุพงศ์ ศิริพันธุ์พานิช นายปภาวิน หมายประทุม และนายณัฐพล อินทร์เงิน ผู้ต้องหาที่ร่วมกันก่อเหตุไปทำแผนทั้งหมด 5 จุด
จุดแรกที่ลานจอดรถชั้น 4 อิมพีเรียลลาดพร้าว เป็นจุดที่นายอภิรพัฒน์ และนายภานุพงศ์ ได้นำผู้ตายขึ้นรถยนต์แล้วขับพาไปยังซอยนวมินทร์112 จุดที่ 2 คือภายในซอยนวมินทร์111 แยก4-12 ซึ่งเป็นจุดที่นายอภิรพัฒน์ และนายภานุพงศ์ นัดเจอกันกับนายปภาวิน และนายณัฐพล หลังจากที่นำตัวผู้ตายมาจากลานจอดรถ จุดดังกล่าวผู้ต้องหาทั้งหมดได้ลงมือทำร้ายผู้ตาย และจับเอาถุงพลาสติกคลุมหัวและเปลี่ยนขึ้นรถยนต์ยี่ห้อนิสสัน รุ่นซันนี่ ก่อนจะพาขับตระเวนเพื่อไปกดเงินตามจุดต่างๆ หลังจากที่ได้เอาโทรศัพท์ของผู้ตายโทรไปบอกแม่ของผู้ตาย
จากนั้นเจ้าหน้าที่ได้นำตัวนายภานุพงศ์ ไปทำแผนตรงจุดที่ 3 ภายในซอยรามคำแหง 24/3 ซึ่งเป็นคนรับหน้าที่พาผู้ตายไปกดเงินจากตู้เอทีเอ็ม เพื่อตรวจสอบว่าได้มีการโอนเงินเข้าบัญชีตามที่เรียกไปหรือไม่ แต่ปรากฏว่าไม่มี นายภานุพงศ์ จึงโทรศัพท์ไปหาแม่ของผู้ตายอีกครั้ง แล้วพาผู้ตายไปกดเงินยังจุดอื่นอีก จุดที่ 4 ที่ซอยรามคำแหง 112 หมู่บ้านสัมมากร ซึ่งเป็นจุดที่ผู้ต้องหาได้นำเทปสีดำไปติดหน้ากล้องวงจรปิด แล้วกดตรวจสอบเงินในบัญชีอีกครั้ง แต่ก็ยังไม่พบว่ามีการโอนเข้ามีเงินในบัญชี
การทำแผนจุดสุดท้ายที่คลองปักหลัก 2 ถนนคู่ขนานกาญจนาภิเษก แขวงและเขตประเวศ ซึ่งเป็นจุดที่นายภานุพงศ์ นำผู้ตายไปเจอกับนายอภิรพัฒน์ แล้วช่วยกันจับถ่วงน้ำหลังไม่พบว่าไม่มีเงิน 2 ล้านบาท โอนเข้าบัญชีตามที่ได้เรียกร้องไป โดยผู้ต้องหาได้จำลองเหตุการณ์ทั้งคู่ได้ช่วยกันจับผู้ต้องหาเหวี่ยงลงคลอง เนื่องจากผู้ตายมีรูปร่างใหญ่และต้องจับถ่วงด้วยกระสอบทราย 3 กระสอบ
ทั้งนี้เจ้าหน้าที่ได้ใช้เวลาในการทำแผนนานกว่า 3 ชั่วโมง ท่ามกลางเสียงสาปแช่งของประชาชน ญาติ และเพื่อนๆของผู้ตาย ที่มารอดูการทำแผนตรงคลองปักหลัก 2 ซึ่งบรรยากาศเป็นไปด้วยความตึงเครียด โดยระหว่างการทำแผน ผู้ต้องหาทั้งหมดยังคงอยู่ในอาการเงียบไม่ยอมพูดจา 