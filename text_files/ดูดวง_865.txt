เช็กดวงตลอดปี พ.ศ. 2562 ครบทั้ง 12 ราศี เจาะลึกรอบด้านทั้งเรื่องการงาน การเงิน ความรัก และสุขภาพ โดย หมอช้าง ทศพร ศรีตุลา พยากรณ์ดวงชะตาทั้ง 12 ราศี ใครจะดวงรุ่งตลอดปีหรือใครจะต้องระมัดระวังเรื่องใดเป็นพิเศษ มาเช็กดวงของคุณกัน 
ราศีเมษ 14 เม.ย. – 14 พ.ค.
การงาน มีการเปลี่ยนแปลงอย่างชัดเจน เพียงแต่การเปลี่ยนแปลงในระยะแรกนั้นอาจส่งผลทำให้มีความวุ่นวายใจพอสมควร ไม่ว่าจะเรื่องความขัดแย้ง หรือการปรับเปลี่ยนสภาพแวดล้อมในการทำงาน โดยเฉพาะช่วงต้นปีชาวราศีเมษจะต้องขยันอดทนเพื่อที่จะฟันฝ่าอุปสรรคไปให้ได้ แต่พอเลยมาสักเดือนมีนาคมไปแล้ว ก็จะเริ่มมีข่าวดีต่างๆ เข้ามา ดังนั้นใครกำลังวางแผนอยากเปลี่ยนหรือย้ายงานในปีนี้ จังหวะดวงดาวค่อนข้างโดดเด่น มีการเปลี่ยนแปลงอย่างแน่นอน
การเงิน มีโอกาสหมุนเงินเยอะพอสมควร แต่โชคที่เด่นที่สุดของราศีเมษนั้น จะเป็นโชคที่เกี่ยวข้องกับอสังหาริมทรัพย์ ใครตั้งใจอยากจะซื้อขายที่ดิน หรือวางแผนซื้อบ้านหลังใหม่จะมีข่าวดีเข้ามา แม้ว่าเป็นปีที่ต้องหมุนเงินเยอะขึ้น แต่ก็จะทำให้คุณมีทั้งผลกำไร และรายได้อยู่ในจุดที่เป็นบวกมากยิ่งขึ้นเลยทีเดียว
ความรัก เปลี่ยนแปลงไปในทางที่ดีมาก ใครอยู่ในช่วงวัยแห่งการเริ่มต้นชีวิต โอกาสที่ความรักจะมีความสุข ความลงตัว ได้แต่งงานมีครอบครัวก็มีสิทธิ์จะเกิดขึ้นได้ และเป็นความดีสำหรับคนที่อยากมีบุตร ในปีนี้ดวงดาวมีความสมพงศ์ ทำให้มีสมาชิกใหม่ได้ไม่ยากนัก หรือการขยับขยายต่อเติมที่อยู่อาศัย ทำเรือนหอ หรือมีบ้านหลังใหม่ จะเป็นจุดเริ่มต้นที่ดีสำหรับครอบครัวเลยทีเดียว
สุขภาพ ยังต้องเตือนกันอยู่บ้าง เพราะในปีนี้เป็นปีที่ต้องเดินทางเยอะ อาจจะต้องไปยังสถานที่แปลกๆ ไม่คุ้นเคย หรือบางคนอาจจะต้องเดินทางดึก ดังนั้นต้องใช้ความระมัดระวัง ใครขับรถเองต้องตรวจสอบยวดยานพาหนะให้เป็นพิเศษ ใครต้องไปสถานที่แปลกๆ ต้องมีสติ และรอบคอบให้มากยิ่งขึ้น

ราศีพฤษภ 15 พ.ค. – 14 มิ.ย.
การงาน มีความก้าวหน้าเกิดขึ้น เพียงแต่ช่วงดาวรุ่งของดวงจะอยู่ในช่วงกลางปี จะเป็นช่วงที่มีความชัดเจนความลงตัวเข้ามา ดังนั้นช่วงก่อนหน้านั้นอาจจะเป็นช่วงที่คุณต้องศึกษา หาข้อมูล เตรียมตัวกันเยอะหน่อย โดยเฉพาะช่วงครึ่งปีแรกเป็นช่วงที่ดวงดาวค่อนข้างแรง แต่พอช่วงกลางปีไปแล้วคุณจะมีคนมาช่วยเหลือแนะนำ ผู้หลักผู้ใหญ่เมตตา หรือความก้าวหน้าในการทำงานนั้นจะมีเข้ามามากยิ่งขึ้น
การเงิน เป็นราศีที่มีเรื่องการหมุนเงินเยอะที่สุดในสิบสองราศีเลยก็ว่าได้ ไม่ได้หมายความถึงเรื่องการเป็นหนี้ แต่เป็นราศีที่จะหาเงินได้เป็นกอบเป็นกำ จังหวะดวงดาวนั้นจะส่งผลให้เรื่องการเงินของคุณมีรายรับค่อนข้างเยอะ เพียงแต่ปีนี้เป็นปีแห่งการขยับขยาย คุณจึงต้องทำธุรกิจหลายอย่าง หรือได้เงินมาแล้วเอาไปลงทุน จึงทำให้ต้องหมุนเงินมากเป็นพิเศษ
ความรัก ในปีนี้ใครตั้งใจอยากจะเตรียมตัวเริ่มต้นความรักครั้งใหม่นี่คือโอกาสทองของคุณ แต่ด้วยความที่ดวงดาวแห่งการเปลี่ยนแปลงค่อนข้างแรง บางคนเริ่มมีการเปลี่ยนแปลงตั้งแต่ต้นปี หรืออาจจะเป็นช่วงประมาณกลางปี จังหวะดวงดาวนั้นจะส่งผลทำให้ปัญหาอุปสรรคในชีวิตรักของคุณนั้นออกไป คุณจะได้พบเจอสิ่งใหม่ที่ดีขึ้น โอกาสความรักเป็นโอกาสดีนาทีทองในปีนี้
สุขภาพ ยังคงต้องย้ำเตือนอยู่บ้าง มีประเด็นในเรื่องการเจ็บป่วยไม่สบายได้ง่าย เนื่องจากมีดวงดาวหลายดวงเข้ามา ทำให้บางทีงานเยอะ เครียด มีเวลาพักผ่อนไม่เพียงพอ และมีดวงที่เกี่ยวข้องกับอาหารการกิน บางทีกินของมันมากเกินไป หรือเรื่องน้ำหนักตัวก็ยังคงต้องดูแลเอาใจใส่กันต่อไป

ราศีเมถุน 15 มิ.ย. – 16 ก.ค.
การงาน เป็นปีแห่งความโดดเด่นด้านก้าวหน้า โดยเฉพาะงานเฉพาะทาง เพราะดวงของคุณในช่วงต้นปีนั้นเป็นช่วงที่ได้รับความช่วยเหลือที่ดีในการทำงานไม่ว่าจะเป็นการเจรจาติดต่อ หรือความเมตตาจากผู้ใหญ่ เพียงแต่กระแสดวงของการเปลี่ยนงาน การเปลี่ยนระบบงาน หรือการเปลี่ยนสภาพแวดล้อมนั้นค่อนข้างแรง
การเงิน ถือว่าอยู่ในจังหวะที่ดีขึ้น เพราะดวงดาวส่งผลทำให้การขยับขยายปรับเปลี่ยน มีความมั่งคั่งร่ำรวยที่มากยิ่งขึ้น ไม่ว่าจะเป็นรายได้พิเศษ หรือรายได้จรที่เข้ามาอย่างเต็มที่ แต่รายจ่ายที่จะเกิดขึ้นนั้นก็หนักพอสมควร ปีนี้เป็นปีแห่งการเดินทางเสียค่าใช้จ่ายไปนู่นมานี่ แม้จะหาเงินได้เยอะ ก็อาจจะหมดไปกับเรื่องอื่นๆเยอะด้วยเช่นเดียวกัน
ความรัก มีจุดเปลี่ยนครั้งสำคัญ มีโอกาสสละโสด แต่อาจเป็นการสละโสดแบบฉับพลันกะทันหัน ในการเริ่มต้นความรักคุณอาจจะเจอกับปุ๊บปิ๊งกับปั๊บ จนคิดได้ว่าบุพเพสันนิวาสก็ได้ อะไรที่ไม่ดีจะออกจากชีวิตคุณไป คุณจะได้พบสิ่งใหม่ที่ดีขึ้นเข้ามาแทนที่ แต่ฝากเตือนสำหรับคนมีคู่ จังหวะดวงดาวที่ค่อนข้างแรงจะส่งผลทำให้เกิดปัญหาในเรื่องของมือที่สามได้
สุขภาพ ในเรื่องของสุขภาพหรืออุบัติเหตุนั้นถือเป็นประเด็นสำคัญ เพราะราศีของคุณอาจจะมีเกณฑ์เจ็บป่วยไม่สบาย ในปีนี้คุณอาจจะมีความวุ่นวายต่างๆ เกิดขึ้นในชีวิตเยอะ เมื่อสุขภาพใจไม่ค่อยดีแล้ว สุขภาพกายก็จะมีปัญหาตามมา โรคที่น่าเป็นกังวลคือโรคประจำตัวของคุณเองต้องดูแลให้มากยิ่งขึ้น หรือในภาษาดวงเรียกว่าเป็นโรคเวรโรคกรรม บางทีตอนอยู่บ้านป่วย แต่พอไปโรงพยาบาลหมอกลับบอกไม่เป็นอะไรเลย ดังนั้นต้องอาศัยการดูแลสุขภาพและการทำบุญควบคู่กันไปด้วย

ราศีกรกฏ 17 ก.ค. – 16 ส.ค.
การงาน หลังจากที่ได้เจอกับมรสุม มีปัญหาขัดแย้ง หรือแม้กระทั่งเรื่องความติดขัดที่มีเข้ามาหลายอย่าง แต่ตอนนี้จังหวะดวงดาวอยู่ในเกณฑ์ที่เริ่มเปลี่ยนแปลงไปในทิศทางที่ดีขึ้น คุณจะเริ่มมีโอกาสในการทำงานใหม่ๆ บางคนอาจติดขัดในช่วงแรกเล็กน้อย โดยเฉพาะช่วงต้นปี แต่พอกลางปีจังหวะดวงดาวคลี่คลาย ส่งผลให้การลงทุกหรือเริ่มต้นใหม่มีความสำเร็จและความก้าวหน้าที่ดีตามมา
การเงิน จังหวะดวงดาวการเงินอยู่ในจุดที่ดีขึ้นเยอะ ใครมีปัญหาโดยเฉพาะในเรื่องหนี้สิน สิ่งที่ติดค้างติดขัดในเชิงการเงินนั้นก็จะมีโอกาส มีข่าวดี มีคนช่วย หรือมีการเปลี่ยนแปลงที่ดี บางคนอาจมีรายได้พิเศษมากยิ่งขึ้น
ความรัก อยู่ในจุดที่ลงตัวขึ้น พอดวงคุณเริ่มดีขึ้นอะไรที่เป็นปัญหาก็จะออกจากชีวิตเราไป ดังนั้นในปีนี้มีการเปลี่ยนแปลงเรื่องความรักสูงมาก ขอให้มั่นใจในการเปลี่ยนแปลงจะส่งผลดีต่อคุณแน่นอน คนที่ยังโสดคนที่เข้ามาอาจมีอายุวัยที่มากกว่าเราพอสมควร หรือมีความไม่สมดุลเรื่องเชื้อชาติ ศาสนาอยู่บ้าง คนที่มีครอบครัวมีโอกาสขยับขยายหรือวางแผนเรื่องการมีบุตรในปีนี้ มีข่าวดีให้ลุ้นเช่นเดียวกัน
สุขภาพ ไม่น่าเป็นห่วง แต่ขอให้อย่าประมาท สำหรับใครที่มีการเจ็บป่วยไม่สบายในปีที่ผ่านมา ปีนี้จะเป็นปีที่ทุกอย่างมีหนทางที่ดีขึ้น ทำให้โอกาสในการเปลี่ยนแปลงเรื่องโรคภัยไข้เจ็บมีข่าวดีเข้ามามากขึ้นอย่างแน่นอน 
ราศีสิงห์ 17 ส.ค. – 16 ก.ย.
การงาน ราศีของคุณเป็นราศีที่เจอกับหลายเรื่องในช่วงที่ผ่านมา ไม่ว่าจะเป็นการเปลี่ยนเพื่อนร่วมงาน ทีมงาน เจ้านายใหม่ หรือเจอกับความไม่มั่นคงไม่มั่นใจในงานที่ทำอยู่ ต้องย้ำว่าจังหวะดวงดาวนั้นอยู่ในเกณฑ์ที่ดี สิ่งต่างๆในปีนี้จะสร้างความเชื่อมั่นในการทำงานให้กับคุณมากยิ่งขึ้น
การเงิน อยู่ในเกณฑ์ดี ข่าวดีอันดับแรกน่าจะเป็นในเชิงโชคลาภ คุณอาจจะได้เงิน ได้ทอง ได้โชคมาอย่างฟลุคๆ ไม่คาดฝัน หรือเงินที่รอมานานหรือค้างตั้งแต่ปีที่ผ่านมา อาจจะได้รับการใช้หนี้ในปีใหม่นี้ หรือมีการหมุนเงินที่คล่องตัวมากยิ่งขึ้น ซึ่งถือว่าเป็นข่าวดี
ความรัก ราศีของคุณอาจจะเจอเรื่องวุ่นวายความผิดหวังในช่วงสองปีที่ผ่านมา แต่ตอนนี้ดวงดาวเริ่มเปลี่ยนแปลงไปในทิศทางที่ดีขึ้น ดังนั้นโอกาสที่คุณจะได้เริ่มต้นความรักใหม่ๆ สำหรับคนยังโสดอยู่ก็จะมีความสำเร็จ ส่วนคนมีคู่มีครอบครัวแล้ว อยากวางแผนเรื่องการมีบุตร มีโอกาสได้รับข่าวดี
สุขภาพ ไม่ได้น่าเป็นห่วงอะไร แต่อย่าประมาท จังหวะของดวงดาวนั้นส่งผลทำให้เรามีโอกาสหรือมีโชคในเรื่องของสุขภาพที่ดีขึ้น อาการจุกจิกหรือเรื่องน่ากวนใจเรื่องของสุขภาพนั้นไม่ได้น่าเป็นห่วง

ราศีกันย์ 17 ก.ย. – 17 ต.ค.
การงาน สิ่งที่ชัดเจนที่สุดคือเรื่องการเปลี่ยนงาน ปีนี้ดวงดาวการเปลี่ยนแปลงเรื่องการทำงานมาแรงมาก ซึ่งจังหวะของดวงดาวแรงแทบจะทั่งปีเลยทีเดียว ใครที่อยากเปลี่ยนงาน จะได้สมหวังแน่นอน แต่สำหรับใครที่ยังไม่อยากเปลี่ยนงาน ก็ต้องระวัง เพราะเป็นดวงดาวแห่งการเปลี่ยนแปลงเข้ามานั้น บางทีมันจะบังคับให้เราต้องเปลี่ยน ดังนั้นต้องระมัดระวัง
การเงิน ดวงดาวราศีที่การเงินไปได้ดี เพราะนอกจากคุณจะเคลียร์ปัญหาหรือความวุ่นวาย ทางด้านการเงินที่เคยเกิดขึ้นในอดีตแล้ว จังหวะดวงดาวยังส่งผลดี ทำให้คุณนั้นมีโอกาสในเรื่องการเงิน ได้โชคอะไรใหม่ๆเข้ามาด้วย โอกาสที่จะมั่งคั่งร่ำรวย มีเข้ามาเพิ่มมากขึ้นอย่างแน่นอน
ความรัก จังหวะดวงดาวทำให้ความรักปึกแผ่นมากยิ่งขึ้น คุณจะได้กำลังใจที่ดีจากคนในครอบครัว สำหรับใครที่อยากขยับขยายต่อเติม หรือกำลังซื้อบ้านใหม่ความวุ่นวายจะลดน้อยลง สำหรับคนที่ยังโสด แนะนำว่าหากมีตัวช่วยอย่างเช่นพ่อสื่อแม่สื่อ โดยเฉพาะผู้หลักผู้ใหญ่ที่ช่วยแนะนำ จะมีโอกาสสมหวังในเรื่องความรักที่ดีขึ้น
สุขภาพ ปีนี้ไม่น่ากังวลมากนัก เชื่อว่าโดยภาพรวมแล้วจังหวะดวงดาวในเชิงสุขภาพของตัวคุณเองนั้นไม่ได้มีปัญหา หรือไม่น่าเป็นห่วงเท่าไหร่ ดวงดาวจะไปวุ่นๆ ในเรื่องภายในบ้านเสียมากกว่า ดังนั้น ต้องวางแผนเอาใจใส่คนใกล้ชิด 
ราศีตุลย์ 18 ต.ค. – 16 พ.ย.
การงาน โอกาสในหน้าที่การงาน ความสำเร็จ ความสำเร็จ ความก้าวหน้า หรือความลงตัวมีมากยิ่งขึ้น จังหวะดวงดาวจะส่งผลให้งานหรือธุรกิจที่เราดำเนินการวางแผนไว้ สำเร็จเป็นรูปเป็นร่างได้เป็นอย่างดี อะไรที่เคยมีประเด็นปัญหาหรือความขัดแย้ง ในช่วงนี้มีการเปลี่ยนแปลงไปในทิศทางที่ดีขึ้น เชื่อว่าราศีของคุณนั้นน่าจะเป็นราศีที่มีความลงตัวเรื่องการงานที่มากเป็นพิเศษ
การเงิน มีโอกาสในเรื่องความมั่งคั่งร่ำรวย ดวงดาวการเงินที่ดีขึ้น หรือแม้กระทั่งจังหวะในเรื่องของโชคลาภทั้งหลายที่เข้ามาให้ลุ้นอย่างต่อเนื่อง เป็นช่วงปีที่มีโอกาสในการปลดหนี้ หรือโอกาสเรื่องของรายได้พิเศษที่เพิ่มขึ้นมาอย่างต่อเนื่อง
ความรัก อยู่ในเกณฑ์ที่ลงตัว เป็นราศีที่ดวงดาวความรัก ไม่ได้มีความแรงมากนัก สำหรับคนที่เจอกันตั้งแต่ปีที่ผ่านมา ในปีนี้เป็นการสานต่อความสัมพันธ์พัฒนากันไปอีกขั้น แถมดวงคู่ครองอาจจะช่วยส่งเสริมหน้าที่การงาน หรือเรื่องธุรกิจให้คุณได้มากเป็นพิเศษ
สุขภาพ ไม่ได้อยู่ในจุดที่น่ากังวลแต่อย่างใด ราศีของคุณยังอยู่ในจังหวะและโอกาสที่ดี ทำให้สิ่งที่มีปัญหาหรือความเจ็บป่วย ไม่สบาย โรคเรื้องรั้งนั้นจะอยู่ในจุดที่ดีขึ้น 
ราศีพิจิก 17 พ.ย. – 15 ธ.ค.
การงาน ถือเป็นเรื่องที่ส่งผลดี ทำให้ราศีของคุณเป็นราศีที่มีการเปลี่ยนแปลงในทิศทางที่เป็นบวก ถ้าใครอยากเปลี่ยนงานหรือย้ายงานตอนนี้ก็เป็นจังหวะที่ดี ดวงดาวเรื่องการเปลี่ยนหรือย้ายงานนั้นจะมาตั้งแต่เดือนแรกของปี และอีกรอบหนึ่งคือช่วงประมาณกลางปี คุณอาจมีคำถามตามมาว่าย้ายแล้วดีหรือไม่ ถ้าอยู่ในช่วงดวงดาวที่ดีจะส่งผลทำให้การตัดสินใจเปลี่ยนแปลงไปในทางที่ดีตามมาได้ด้วย
การเงิน ราศีคุณเป็นราศีที่มีโอกาสมั่งคั่งร่ำรวยที่มากยิ่งขึ้น ฐานะความมั่นคงหรือการหาเงินได้เยอะขึ้นจะมีเข้ามา แต่ต้องย้ำก่อนว่าไม่ใช่เรื่องของโชคลาภ คุณมีโอกาสทำงานรูปแบบใหม่ซึ่งสิ่งนี้จะทำให้ได้เงินก้อนหรือมีรายได้พิเศษเพิ่มเติมเข้ามามากขึ้นด้วยเช่นเดียวกัน
ความรัก มีโอกาสในเรื่องความรักครั้งใหม่ ใครยังเป็นโสด การจะได้พบเจอ คนที่ใช่ คนที่ถูกใจ ถูกสเป็ค มีเข้ามาให้ลุ้นอย่างแน่นอน ถือว่าเป็นปีที่มีโอกาสทองในเรื่องการสละโลดเลยก็ว่าได้ หรือกระทั่งคนที่มีคู่มีแฟนอยู่แล้ว การวางแผนหมั้นหมายแต่งงาน หรือคนที่แต่งงานมีครอบครัวแล้วจะมีลูกมีบุตร
สุขภาพ ดวงดาวดี ๆ ยังมีเข้ามาหลายดวง เพียงแต่คุณอาจจะต้องดูแลในเรื่องของอาหารการกินและน้ำหนักตัวให้มากหน่อย เพราะปีนี้เป็นปีที่ทำงานหนัก บางคนจึงกินตามใจตนเอง ก็เป็นสิ่งที่ทำให้มีปัญหาตามมา ดังนั้นการออกกำลังหายจึงเป็นสิ่งที่จำเป็น 
ราศีธนู 16 ธ.ค. – 14 ม.ค.
การงาน อิทธิพลของดวงดาวที่เข้ามาทำให้ราศีของคุณมีเกณฑ์เปลี่ยนงานหรือเริ่มทำอะไรใหม่หลายอย่าง โดยเฉพาะดาวที่เด่นชัดในปีนี้เป็นอิทธิพลจากดาวราหู ซึ่งหมายถึงเรื่องงานที่เกี่ยวข้องกับต่างประเทศ งานเบื้องหลัง งานที่เกี่ยวข้องกับการเดินทาง การค้าขายในโลกออนไลน์จะมีอิทธิพลและเกี่ยวข้องกับคุณมากเป็นพิเศษ ถ้าอยากทำธุรกิจจะเป็นโอกาสที่ดี ราบรื่น มีความสำเร็จ
การเงิน โดดเด่นในเรื่องโชคลาภ โอกาสจะได้เงินได้โชคมาอย่างฟลุคๆไม่คาดฝัน ก็มีเข้ามาให้ลุ้นอย่างแน่นอน หรือแม้กระทั่งคนที่อยากมีความมั่นคงในชีวิตมากขึ้น เช่น หาเงินไปปลูกบ้าน ซื้อคอนโด ซื้อตึกแถว ขอเครดิตสินเชื่อทั้งหลายจะมีโอกาสที่ดีเข้ามา จังหวะดวงดาวมีสิ่งดีๆหลายอย่างรอคุณอยู่
ความรัก จังหวะดวงดาวต้องใจเย็นลงเล็กน้อย ไม่ใช่ว่าไม่ดี แต่ต้องเตือนคนที่ยังโสดว่าต้องใช้เวลาคบหาดูใจกันสักนิด เพราะเราอาจไปเจอคนมีคู่หรือมีเจ้าของอยู่แล้ว ดังนั้นต้องใช้ความระมัดระวังให้มากหน่อย สำหรับคนมีคู่ต้องกระชับความสัมพันธ์กัน เพราะปีนี้คุณทำงานหนัก ถ้าจะให้ดีแนะนำให้หาโอกาสไปเที่ยวกับแฟน ก็จะเป็นสิ่งที่ช่วยลดกระแสความแรงของดวงดาวลงได้
สุขภาพ ต้องเตือนกันเยอะหน่อย เป็นประเด็นหนึ่งที่ต้องเอาใจใส่ให้มากยิ่งขึ้น อาการเจ็บป่วย ไม่สบาย โรคเรื้อรัง งที่สร้างปัญหาความรำคาญใจจะเกิดขึ้นตามมา ดังนั้นต้องย้ำเรื่องการดูแลเรื่องอาหารการกิน ยา เวลาพักผ่อนก็ตาม โดยเฉพาะคนที่เป็นโรคภูมิแพ้ หรืออาการกล้ามเนื้ออักเสบ จะเป็นสิ่งที่ส่งผลกระทบต่อตัวคุณอย่างมาก

ราศีมังกร 15 ม.ค. – 12 ก.พ.
การงาน ถือเป็นช่วงที่มีการเปลี่ยนแปลงในทิศทางที่ดี เพียงแต่จังหวะของดวงดาวแบ่งออกเป็นสองช่วงเวลาด้วยกัน ช่วงแรกคือในช่วงครึ่งปีแรก จะเป็นช่วงทีดวงดาวต่างๆ เหนื่อยหน่อย แต่ถ้าให้เทียบกัน ก็ถือว่าดีกว่าที่ผ่านมา เพราะดาวแห่งความวุ่นวาย อุปสรรคปัญหาลดน้อยลง ความเหนื่อยที่ว่านี้คือปัญหาที่จะเกิดจากเพื่อนร่วมงาน เจ้านาย หรือความเข้ากันไม่ได้ระหว่างเรากับระบบ แต่พอเลยไปสู่ครึ่งปีหลัง ราศีคุณจะเป็นราศีที่เหมือนกับมีพระเอกขี่ม้าขาว มีตัวช่วยเข้ามามากยิ่งขึ้น นั่นจะส่งผลให้อุปสรรคปัญหา หรือเรื่องราวที่เคยติดขัดในการทำงานลดน้อยลง
การเงิน เรื่องของการเงินอาจดูล่าช้าไปบ้าง เพราะจังหวะของดวงดาวนั้นส่งผล ทำให้เงินที่เราควรจะได้ บางทีอาจจะได้ไม่ครบ ไม่เต็มจำนวน จากร้อยอาจจะได้แค่ครึ่งหนึ่ง หรือถ้ามีใครที่รับปากในเรื่องสัญญาทางด้านการเงินอะไรกับคุณไว้ก็ต้องระมัดระวัง อาจจะไม่ตรงตามกำหนด มีข้อผิดพลาด มีการเปลี่ยนแปลง เลื่อน ยกเลิก ก็มีสิทธิ์จะเกิดขึ้นได้ 
ความรัก มีการเปลี่ยนแปลงไปในทางที่ดีขึ้น เพราะราศีของคุณเป็นราศีที่จังหวะของดาวร้ายจะย้ายออก ดังนั้นคนที่ไม่ดี คนที่เข้ามาหลอกลวง มาเอาเปรียบชีวิตคุณก็จะออกไปเช่นเดียวกัน และที่สำคัญมีสิ่งใหม่ที่จะทำให้ชีวิตรักของคุณนั้นมีความสุขมีความก้าวหน้าเข้ามามากยิ่งขึ้นด้วย ดังนั้นสิ่งสำคัญคือถ้ามีการเปลี่ยนแปลงเกิดขึ้นก็อย่าเพิ่งไปตกใจ ขอให้มั่นใจว่าเป็นการเปลี่ยนแปลงที่จะส่งผลดีต่อชีวิตคุณอย่างแน่นอน
สุขภาพ เรื่องสุขภาพหรืออุบัติเหตุนั้น อาจจะต้องเตือนกันเล็กน้อย ไม่ใช่ว่าจะไม่มีเลย อาจจะมีเรื่องจุกจิก แต่ไม่ได้อยู่ในจุดที่หนักอะไร ในเรื่องโรคภัยไข้เจ็บนั้นจะมีบางช่วงบางเดือนเล็กๆ น้อยๆ เท่านั้นเอง เชื่อว่าปีนี้น่าจะเป็นปีที่คุณดูแลตัวเองในเรื่องของสุขภาพหรือเรื่องการเดินทางได้อย่างราบรื่น 
ราศีกุมภ์ 13 ก.พ. – 14 มี.ค.
การงาน มีเกณฑ์เปลี่ยนงานค่อนข้างสูง ซึ่งการเปลี่ยนแปลงนั้นขึ้นอยู่กับตัวเราด้วย เพราะถ้าเป็นการเปลี่ยนแปลงที่เราเลือกโดยตัวเอง การเปลี่ยนแปลงอย่างอื่นที่ดวงเลือกให้นั้นจะไม่น่าห่วงเท่าไหร่ แต่ถ้าคุณไม่ได้เตรียมตัวหรือวางแผนอะไรไว้เลย ในปีนี้อาจจะต้องระมัดระวังเพราะมีการเปลี่ยนแปลงที่มาอย่างเซอร์ไพร้ส์ กะทันหัน ไม่ทันตั้งตัว เช่น การยุบแผนก หรือการปรับเปลี่ยนโยกย้ายไปในที่ที่ไกลขึ้น ซึ่งดูเหมือนจะเป็นประเด็นสำหรับตัวคุณได้
การเงิน ปีนี้ถือเป็นปีที่มีโชคลาภเข้ามา บางงานเราอาจจะหมดหวังไปแล้วหรือคิดว่าทำไม่ได้แล้ว แต่จังหวะดวงดาวที่เป็นสิ่งไม่คาดฝัน โชคลาภหรืออะไรที่ได้มาอย่างฟลุคๆ ก็จะเกิดขึ้นตามมา ดังนั้นต้องย้ำว่าในจังหวะของดวง ถือว่าน่าจะเป็นสิ่งที่ส่งผลดี ใครมีปัญหาติดขัดในเรื่องการเงิน ดวงของคุณจะหมุนเงินได้ดีขึ้น ปัญหาหนี้สิ้นความวุ่นวายทั้งหลายจะลดลง
ความรัก ยังอยู่ในจุดที่ลงตัว คุณเป็นราศีที่คู่ครองจะสนับสนุนเรื่องการงาน อาจจะช่วยแบ่งเบาภาระในเรื่องงานบางอย่าง หรือช่วยสร้างความมั่นคงในครอบครัวของคุณในทางที่ดีขึ้น ดังนั้น ใครมีคู่อยู่แล้วถือว่าจังหวะดวงดาวนั้นส่งผลทำให้เกิดความรักความสัมพันธ์เปลี่ยนแปลงไปในทิศทางที่เป็นบวกขึ้นอย่างแน่นอน
สุขภาพ ไม่น่ากังวล ถือว่าเป็นปีที่สามารถดูแลตัวเองได้ ดวงดาวร้าย ๆ แรง ๆ มีเข้ามาบ้าง แต่เป็นผลในระยะสั้นบางช่วงบางเดือนเท่านั้น แต่โดยภาพรวมถือเป็นปีที่คุณยังดูแล เอาใจใส่ตัวคุณเอง ทั้งการออกกำลังกาย ปรับเปลี่ยนชีวิต หรือคุณอาจกำลังวางแผนในการดูแลสุขภาพมากยิ่งขึ้น ถือเป็นเรื่องที่ดีขึ้นอย่างแน่นอน 
ราศีมีน 15 มี.ค. – 13 เม.ย.
การงาน ปีนี้ไม่ค่อยน่ากังวลเท่าไหร่ จังหวะดวงดาวยังถือว่าอยู่ในจุดที่ดี ทำให้เราสามารถดูแลเรื่องการทำงานได้อย่างต่อเนื่อง งานปีนี้อาจจะลงในลักษณะโครงการ โปรเจกต์ใหม่ๆ ให้คุณเริ่มทำก็ได้ หรือใครตั้งใจจะเริ่มงานใหม่ โอกาสใหม่ปีนี้ ก็มีจังหวะที่ดีด้วยเช่นเดียวกัน โดยเฉพาะช่วงครึ่งปีแรกเป็นช่วงที่ดวงดาวมีความแรงค่อนข้างเยอะ ส่งผลทำให้เกิดการเปลี่ยนแปลงหลายอย่าง
การเงิน คุณเป็นราศีที่จังหวะดวงดาวการเงินมีความราบรื่นลงตัวเป็นอย่างมาก เพียงแต่ไม่ใช่ดวงที่จะมีผลในเรื่องของโชคลาภ ถูกลอตเตอรี่ ถูกรางวัล แต่อย่างใด เป็นลักษณะการลงทุนลงแรงแล้วได้ผลตอบแทนมากกว่า
ความรัก เป็นปีที่ดีสำหรับใครที่อยากวางแผนเรื่องของคู่ครอง เพราะจังหวะของดวงดาวส่งผลให้มีโอกาส คนที่ยังโสดต้องบอกว่าปีนี้เป็นปีแห่งการสละโสดได้เช่นเดียวกัน จะได้เจอคนที่ใช่ หรือคนที่ก่อนหน้านี้ความรักลุ่มๆ ดอนๆ ในปีนี้จังหวะดวงดาวส่งผลให้สิ่งที่ไม่ดีอยู่กับดวงเราไม่ได้ คุณจะมีสิ่งใหม่ที่ดีขึ้น หรือจะมีการเริ่มต้นความรักครั้งใหม่ที่ดีขึ้นเข้ามา
สุขภาพ ถ้ามีปัญหาเรื่องการเจ็บป่วยไม่สบายอยู่ ก็จะมีโอกาสในการรักษา ได้หมอ ได้ยาที่ถูกโฉลกกับตัวคุณมากยิ่งขึ้น หรือใครตั้งใจจะออกกำลังกาย ปีนี้เป็นปีแห่งการวางแผนชีวิต ส่วนในเรื่องการเดินทางไม่ได้มีประเด็นอะไร ขอให้คุณใช้สติ ความรอบคอบ ควบคู่กันไปด้วย
 
ติดตามอ่านเนื้อหาเพิ่มเติมได้ที่
"เสริมชะตา พยากรณ์ดวงปี 2562 อ.ช้าง-ทศพร ศรีตุลา"
 