     คุณผู้อ่านเคยสังเกตไหมว่าบริเวณกันชนหน้าและหลังของรถเรา จะมีฝาปิดเล็กๆ ติดไว้ อาจมีทรงกลมหรือเหลี่ยมก็ได้ รู้หรือไม่ว่าฝาปิดดังกล่าวมีไว้เพื่ออะไร?
     ฝาปิดดังกล่าวแท้จริงแล้วก็คือช่องสำหรับเสียบ "หูลากจูง" นั่นเอง ในกรณีฉุกเฉินที่รถเสียและมีความจำเป็นต้องลากหรือยึดเข้ากับรถเทรลเลอร์ ช่องดังกล่าวจะถูกใช้เพื่อเสียบกับหูลากจูงที่เก็บรวมไว้กับชุดเครื่องมือฉุกเฉินท้ายรถ ซึ่งฝาปิดจะช่วยให้เนียนกลืนไปกับกันชนของรถ

     การลากจูงรถ ควรทำการลากแบบยกล้อลอยเพื่อป้องกันความเสียหายกับชุดเกียร์อัตโนมัติ โดยจะยกล้อที่ใช้ขับเคลื่อนขึ้นจากพื้น ระบบเกียร์จึงไม่มีการขยับให้เกิดความเสียหาย แต่กรณีจำเป็นต้องลากจูงด้วยเชือกจริงๆ ก็ควรใช้ความเร็วต่ำไม่เกิน 40 กม./ชม. เป็นระยะทางต่อเนื่องไม่เกิน 30 กิโลเมตร หากเกินกว่านั้นควรหยุดพักเพื่อลดความร้อนของชุดเกียร์ และตรวจสอบระดับน้ำมันเกียร์เป็นระยะด้วย
     กรณีเป็นรถเกียร์ธรรมดา สามารถเข้าเกียร์ว่าง (N) ตามปกติ แล้วจึงลากจูงได้โดยไม่สร้างความเสียหายกับระบบส่งกำลังแต่อย่างใด

     อย่างไรก็ดี ในกรณีรถเสียจนไม่สามารถขับต่อไปได้ ควรใช้วิธียกขึ้นรถสไลด์ทั้งคัน แม้ว่าจะมีค่าบริการแพงที่สุด แต่จะช่วยตัดปัญหาเรื่องความเสียหายที่มีต่อชุดเกียร์และอุบัติเหตุที่อาจเกิดขึ้นในระหว่างลากจูงได้ครับ
 