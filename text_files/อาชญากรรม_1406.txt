หนุ่มนักเรียนนอกวัย 23 ปี ตกลงมาจากชั้น 31 โรงแรมหรู เสียชีวิตปริศนา พบจดหมายเขียนด้วยลายมือเป็นภาษาอังกฤษ 4 หน้า ขณะที่ตำรวจเร่งหาสาเหตุที่แท้จริง
เมื่อเวลาประมาณ 22.00 น. พ.ต.ท.ยศภทร สราญวัฒน์  พนักงานสอบสวน สน.บางรัก รับแจ้งเหตุชายพลัดตกจากที่สูง ภายในโรงแรมคราวน์ พลาซ่า ถนนพระราม 4 แขวงสุรวงศ์ เขตบางรัก จึงรุดไปตรวจสอบที่เกิดเหตุ พร้อมด้วย เจ้าหน้าที่กองพิสูจน์หลักฐาน (พฐ.) แพทย์นิติเวช ร.พ.ตำรวจ และเจ้าหน้าที่มูลนิธิร่วมกตัญญู
ที่เกิดเหตุเป็นบริเวณทางเข้าลานจอดรถด้านหลังของโรงแรม พบศพนายนพดล แจงรุ่งเรือง อายุ 23 ปี อยู่บ้านเลขที่ 466/128 ถนนพระราม 3 แขวงบางโคล่ เขตบางคอแหลม กทม. สภาพศพสวมเสื้อเชิ้ตแขนยาวสีดำ กางเกงยีนส์ สีดำขายาว นอนหงายอยู่ มีบาดแผลฉกรรจ์ที่ขาทั้ง 2 ข้าง จากการตรวจสอบในห้องพักเลขที่ 3124 ชั้น 31 เป็นลักษณะห้องวีไอพี ที่ผู้เสียชีวิตเปิดเช่าไว้ พบแผงยาตกอยู่จำนวนมาก และพบจดหมายเขียนด้วยลายมือเป็นภาษาอังกฤษ ด้วยกระดาษขนาด เอ 5 จำนวน 4 แผ่น จึงเก็บรวบรวมไว้เป็นหลักฐานจากนั้นเจ้าหน้าที่ จึงนำศพส่งนิติเวชพิสูจน์ศพอีกครั้ง
จากการสอบปากคำคนงานก่อสร้างของโรงแรมดังกล่าวทราบว่า ก่อนเกิดเหตุตนกำลังเดินทางกลับบ้าน จู่ ๆ ได้ยินเสียงดังบริเวณด้านหลังของโรงแรม จึงรีบวิ่งไปดูจนพบชายดังกล่าวนอนเป็นศพในที่เกิดเหตุ เบื้องต้น เจ้าหน้าที่ ยังต้องรอผลการตรวจสอบที่เกิดเหตุจากเจ้าหน้าที่กองพิสูจน์หลักฐาน (พฐ.) เพื่อสรุปสาหตุที่แท้จริงต่อไป