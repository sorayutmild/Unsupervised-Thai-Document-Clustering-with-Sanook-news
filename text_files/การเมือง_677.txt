24 ม.ค. อัยการฟ้อง สุเทพกับพวกแกนนำส่วนใหญ่ข้อหากบฏ บางคนโดนสนับสนุน ถ้าเลื่อนไม่มีเหตุโดนหมายจับ
สำนักงานอัยการคดีพิเศษ สำนักงานอัยการสูงสุด ได้เรียกผู้ต้องหาในสำนวนคดีพิเศษที่ 261/2556 หรือคดีร่วมกันเป็นกบฏในการชุมนุมของกลุ่ม กปปส. ที่มี นายสุเทพ เทือกสุบรรณ กับพวกรวม 53 คน เป็นผู้ต้องหา มาเพื่อรายงานตัวและฟังคำสั่งคดีในวันที่ 24 มกราคมนี้
โดยการนัดฟังคำสั่งดังกล่าว ทางอัยการมีคำสั่งว่าตัวผู้ต้องหาทุกคนจะต้องเดินทางมาฟังคำสั่งด้วยตนเอง เนื่องจากวันนั้นทางอัยการจะมีคำสั่งเลยว่าจะฟ้องผู้ต้องหารายใดและข้อหาใดบ้าง ซึ่งตัวผู้ต้องหาจะต้องมีการเตรียมหลักทรัพย์มาให้พร้อม
เพราะหากมีคำสั่งฟ้อง ทางอัยการจะนำตัวผู้ต้องหาที่มีความเห็นสั่งฟ้องไปยื่นฟ้องต่อศาลอาญาตามที่อัยการได้มีคำสั่ง ซึ่งทางอัยการได้แจ้งว่าหากมีการฟ้องคดีผู้ต้องหาต้องใช้หลักทรัพย์หากประสงค์ในการยื่นประกันตัว
ทั้งนี้ ผู้สื่อข่าวรายงานว่า ในวันที่ 24 มกราคมนี้ ที่อัยการมีความพร้อมที่จะสั่งคดีเเละไม่มีการเลื่อน ถ้าผู้ต้องหาเดินทางมาตามที่อัยการนัดก็สามารถจะสั่งคดีได้ทุกคน ซึ่งก่อนหน้านี้ที่มีข่าวว่าในวันดังกล่าวจะสามารถยื่นฟ้องผู้ต้องหาได้เพียง 9 คนนั้น เป็นเพียงทนายความของผู้ต้องหามีการยื่นคำร้องมาว่าจะมารายงานตัว 9 คน
ส่วนผู้ต้องหาคนอื่น ถ้าไม่มารายงานตัวเราก็จะพิจารณาว่าไม่มาเพราะอะไร หรือถ้าขอเลื่อนมีสาเหตุอะไร มีเหตุผลสมควรพอฟังได้ หรือไม่ หากไม่มีเหตุผลสมควรก็จะพิจารณาออกหมายจับ
ส่วนระดับแกนนำเช่น นายสุเทพ เทือกสุบรรณ, นายถาวร เสนเนียม จะโดนฟ้องข้อหากบฏในวันนั้นหรือไม่ เชื่อว่า ผู้ต้องหาเเต่ละคนย่อมรู้พฤติการณ์อยู่แล้วว่าโดนข้อหาอะไรบ้าง แต่ทราบว่าแกนนำดังกล่าวได้ยื่นหนังสือแจ้งว่าจะมาในวันรายงานตัว ในวันดังกล่าว ซึ่งมีรายงานว่าในข้อหากบฏนั้นผู้ต้องหาส่วนใหญ่จะโดนข้อหานี้เกือบทุกคน แต่อาจจะมีบางคนที่ไม่โดนเป็นตัวการแต่เป็นผู้สนับสนุน