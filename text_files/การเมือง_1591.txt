ผู้สื่อข่าวรายงานว่า จากกรณีป้ายสีแดงมีข้อความ "อยู่กันด้วยความสามัคคีไม่ได้...ก็แบ่งแยกกันอยู่...มึงกับกู...แยกแผ่นดินกันเลย.." พร้อมลงชื่อ โกตี๋ เรดการ์ด ถูกแชร์สะพัดในสังคมออนไลน์ เมื่อวันที่ 5 มี.ค.ที่ผ่านมา
ในวันเดียวกัน นายวุฒิพงศ์ กชธรรมคุณ หรือโกตี๋ แกนนำคนเสื้อแดง จ.ปทุมธานี ได้ออกมาเปิดเผยว่า กรณีที่มีข่าวว่าตนได้นำป้ายผ้ามีใจความเกี่ยวกับการแบ่งแยกประเทศไปติดที่บริเวณสะพานลอยคนข้ามที่เขตดอนเมือง ในช่วงบ่ายวันที่ 5 มีนาคม ขอยืนยันว่า เรื่องทั้งหมดเป็นความจริง เนื่องจากที่ผ่านมาคนเสื้อแดงไม่ได้รับความเป็นธรรมต่างๆ นานา สังเกตได้จากการแสดงท่าทีของ พล.อ.ประยุทธ์ จันทร์โอชา ผบ.ทบ. ที่ประกาศจะดำเนินการกับมวลชนคนเสื้อแดงทันทีที่มีความเห็นต่าง ในขณะที่ฝ่าย กปปส.ที่ชุมนุมมายาวนาน ทำผิดกฎหมายถูกตั้งข้อหากบฏแล้ว กลับไม่มีการดำเนินการใดๆ ทั้งสิ้น  "เรื่องทั้งหมดนี้ถือว่าไม่มีความยุติธรรมต่อคนเสื้อแดงที่เป็นประชาชนของประเทศไทยเหมือนกัน ส่วนการขึ้นป้ายการแบ่งแยกประเทศนั้น เป็นเพียงการแสดงออกถึงเชิงสัญลักษณ์เพียงเท่านั้น เพื่อสื่อถึงความไม่เท่าเทียมกันในสังคม อยากจะถามกลับไปว่า ผบ.ทบ.ว่ามาใส่ใจอะไรมากมายเพียงแค่ป้ายผ้าธรรมดา แต่กลับกันพวกที่เป็นกบฏกับไม่จัดการใดๆ เลย นี่หรือความยุติธรรม"