เป็นอีกหนึ่งนักแสดงมากฝีมือที่มีละครออกมาให้ชื่นชมหลากหลายบทบาทสำหรับ ทัศน์วรรณ เสนีย์วงศ์ ณ อยุธยา ที่ล่าสุดออกมาเปิดใจกับรายการคุยแซ่บ Show ทางช่อง One31 ที่มี พีเค ปิยะวัฒน์ และ นุ้ย สุจิรา เป็นพิธีกร ถึงอดีตคนเคยรักว่าเป็นรักแรก รักเดียว และ รักสุดท้ายของชีวิต พร้อมแจงเหตุแยกทางไม่ใช่เป็นฝ่ายที่ถูกทิ้ง แต่เป็นฝ่ายถอยห่างออกมาเอง
อาโยแจ้งเกิดจากอะไร ?
อาโย : "แจ้งเกิดจากหนังก่อน หนังเรื่องแม่อายสะอื้น ได้เงินล้านเลย คนดูทะลักลงมาที่ถนนหน้าโรงหนังเพชรรามาครั้งแรกเลย"
ทำไมถึงได้รับฉายาว่า "ลูกเป็ดขี้เหร่" ?
อาโย : "เกิดผิดยุค เพราะหุ่นของอาโยเป็นหุ่นของเด็กสมัยนี้ ยุคนั้นจะต้อง มีอก เอว สะโพก มีเนื้อมีหนัง แต่อาโยผอม สูง เพรียว แล้วก็ไม่ชอบแต่งหน้าจัด แต่ยุคนั้นต้องแต่งหน้าเยอะๆ ใส่ขนตาสองชั้น" 
เล่นหนังมาทั้งหมดกี่เรื่อง ?
อาโย : "ก็เกือบร้อยเรื่อง แต่ละครน่าจะ 200 กว่าเรื่อง" 
ขอถามเรื่องความรักหน่อย ทราบมาว่าอดีตคนคุ้นเคยของอาโย อาเอก สรพงษ์ นี่เป็นรักแรก รักเดียว และรักสุดท้ายในชีวิตจริงหรอ ?
อาโย : "จริง แต่ไม่ใช่ไม่มีคนมาจีบนะ แต่อาโยไม่เคยไปเป็นแฟนใคร เป็นคนรักคนยาก" 
แต่ อา ส. ก็สามารถทลายกำแพงในหัวใจได้ ?
อาโย : "มันเป็นอะไรเล็กๆ น้อยๆ บางทีเราบาดเจ็บในกองถ่าย เขาก็พาเราไปหาหมอ" 
หน้าตาแบบนั้นถือว่าสเปคมั้ย ?
อาโย : "ใช่" 
ชีวิตรักสมัยนั้นก็ไม่สบายเหมือนสมัยนี้
อาโย : "เปิดเผยไม่ได้ ต้องปิดบัง ไม่ว่าพระเอก นางเอกคนไหนมีครอบครัว หลุด เรตติ้งตก ไม่ถึงกับไม่มีงานหรอก แต่ของอาโยยุคปลายๆ แล้วนะ ก่อนหน้านั้นต้องปิดบัง"
แล้วแอบคุยกันยังไง
อาโย : "ก็เจอกันในกองถ่าย ก็สบายๆ" 
แล้วความรักดำเนินมาขนาดไหน ถึงตกลงว่าเป็นคนนี้
อาโย : "ท้องไง เป็นข่าวดังมาก" 
ไม่มีคนรู้มาก่อนเลย พอวันนึงรู้ว่าตัวเองท้องปั๊บ ประกาศเลย ?
อาโย : "ไม่ได้ประกาศเลย มีคนรู้โดยที่เรายังไม่รู้เลยอ่ะ เขาเดาออก พอเราไม่ค่อยสบายคือเราแพ้ท้องนั้นแหละ มีสื่อเดาว่าสงสัยจะท้อง เราถูกสะกดรอยตามตอนไปหาหมอ"
สุดท้ายทำยังไง แถลงข่าวมั้ย ?
อาโย : "ไม่ได้ตั้งโต๊ะหรอก เขาก็พยายามมากดออด เคาะ ถึงหน้าบ้านเลย" 
มีผลกระทบต่อเรื่องงานหรือเรตติ้งมั้ย ?
อาโย : "จริงๆ ตอนนั้นแฟนๆ เขาก็จะจับคู่ให้กันอยู่แล้ว อยากให้สมหวัง เป็นแฟนกัน ก็มีคนสมหวังกันเยอะ เรื่องลูกเนี่ยตั้งแต่ข่าวท้องถึงคลอดเขาก็ติดตามเรื่องลูกสาวมาตลอด ยิ่งเขาสอบติดจุฬาฯ ออกทีวีตั้งไม่รู้กี่รายการ"
ตอนนั้นไม่มีการจัดงานแต่งใช่มั้ย ?
อาโย : "ไม่มี แต่งไปทำไม ก็ท้องแล้วจะแต่งทำไม มันเปลือง (หัวเราะ)"
จากวันนั้นถึงวันนี้ก็ไม่อยากจะจัดงานแต่งงาน
อาโย : "ไม่ได้อยากจัดงานแต่งงาน แต่ถ้าจะจัดก็จัดเป็นงานเล็กๆ พอ หรือรับรู้กันภายในญาติพอ"
เรียกว่าไม่ได้เป็นแฟนกันแล้วแต่ยังไปมาหาสู่อยู่ใช่มั้ย ?
อาโย : "ไม่ได้ไปมาหาสู่ แต่ร่วมงานกันได้ ไม่ได้เป็นศัตรูกัน ไม่เคยทะเลาะกันเลย การที่เราห่างกันไปอาโยก็เป็นคนถอยออกมา เพราะเราคิดว่ามันวุ่นวาย ความสงบมันน้อย ความสุขมันก็น้อย เพราะฉะนั้นเราก็เลือกในทางที่ไปแล้วมันสุขและสงบดีกว่ามั้ย"
อาโยพูดถึงความสงบหมายถึงอะไร ?
อาโย : "เราไม่ชอบความวุ่นวาย แก่งแย่งชิงดี"
มีตัวละครเพิ่มเข้ามาในชีวิตคู่ ? แล้วเขามาวุ่นวายกับอาโยด้วยเหรอ ?
อาโย : "มันก็มีนะ เบื่อมาก รำคาญมาก  มีการสร้างเรื่องขึ้นมาบ้าง อยากได้นักก็เอาไปเหอะ ถ้าเราคิดว่าจะยึดเอาไว้มันก็จะเป็นเรื่อง ถามว่ามีความสุขมั้ย ก็ไม่มี อีกอย่างเราก็จะจิตตก ไม่มีความสุข เราก็จะทรุดโทรม ต่อให้รักใครมากแค่ไหนต้องรักตัวเองมากกว่า เพราะเรารู้อยู่แล้วว่าเขามีคนเข้ามาเยอะ เป็นไปไม่ได้ที่มันจะไม่มีปัญหา มันอยู่ที่ตัวเราเลือกว่าเราจะเป็นนางยักษ์นางมารไปบู๊กับเขามั้ย หรือ เราจะถอยออกมาแล้วมีชีวิตอย่างสงบ สุขสบาย อาจจะมีเสียใจ เพราะตอนนั้นเราก็ยังรักเขาอยู่ แต่ตอนนี้ไม่เหลือแล้ว ถามว่าเสียใจมั้ย มันก็เป็นธรรมดาของปุถุชน
เคยเสียใจหนักขนาดไหน เกี่ยวกับเรื่องของความรัก?
อาโย : "เสียใจว่าทำไมมันต้องมีปัญหา แล้วเราจะทำยังไง แต่เราไม่ปล่อยให้นาน มันไม่มีประโยชน์ มานั่งคร่ำครวญ ในขณะที่เราเศร้าเสียใจแต่อีกฝ่ายแฮปปี้มีความสุข เราเสียเปรียบ"
มีการจับเข่าคุยกันมั้ย ?
อาโย : "ไม่คุย ฉันถอยไปแล้วอย่ามายุ่งกับฉัน ฉันเลี้ยงลูกเอง เค้าก็เคยมีง้อบ้าง 2-3 ครั้ง ก็กลับมา แต่เค้าก็มีอีก โอเคทีนี้จบละ เมื่อก่อนคนชอบคิดว่าอาโยถูกทิ้ง แต่ไม่ใช่เราเป็นคนถอยออกมา คนทั้งวงการคิดว่าอาโยถูกทิ้ง หลายๆอย่างที่คนในสังคมเค้ารู้นี่ตรงกันข้ามเลย อาโยเป็นคนถอยออกมา"
ในวันที่เราเป็นซิงเกิลมัม เราเหนื่อย เราทำยังไง
อาโย : "อาโยเป็นคนที่ไม่ว่าจะรักใคร ก็จะรักจริงๆ ลูกนี่เป็นอะไรที่รักสุดชีวิต ก็จะเลี้ยงดูเขาให้เวลาเขาเต็มที่ ให้จนเขารู้สึกว่าเขามีพร้อมหมดเลย" 
อาเคยเห็นอดีตคู่จิ้นของเราไปเดทกับคนอื่นมั้ย ?
อาโย : "เห็น  อาโยถือว่าถ้าไปเจอเขากลางถนน ไปเจอเขาที่อื่นเขาก็ไม่ใช่แฟนเรา ไม่ใช่สามีเรา เขาก็เห็นเรานะ เขาก็มาถามเราว่าทำไมเห็นเขาแล้วเฉย แล้วจะให้เราทำยังไงอ่ะ จะให้วิ่งไปไปหึงหวง วิ่งไปแหกปากหรือ ไม่เอาหรอก น่าเกลียด" 
แสดงว่าอาโยคิดว่าถ้าสามีเราออกนอกบ้านไปก็เป็นคนอื่นแล้ว?
อาโย : "ถูกต้อง ค่านิยมของผู้ชายไทยตั้งแต่ยุคไหนมาแล้วคือมีบ้านเล็กบ้านน้อยถือเป็นเรื่องปกติธรรมดา สังคมไม่ประนาม แต่ผู้หญิงไม่ได้เลย"
ไม่มีคนมาตามจีบ ?
อาโย : "มี แต่ไม่ชอบ" 
ความโสดสำหรับอาโยมีความสุขยังไง ?
อาโย : "มันไม่มีเรื่องวุ่นวาย ไม่มีเรื่องที่เจ็บปวดใจ" 
ติดตามรายการคุยแซ่บ Show ได้ทุกวันจันทร์-ศุกร์ 13.35-14.35 น. ทางช่อง one31 Facebook Page :คุยแซ่บ Show รับชมย้อนหลังได้ที่ Youtube Channel : Orange Mama