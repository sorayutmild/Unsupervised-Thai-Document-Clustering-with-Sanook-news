การไม่มีโรคเป็นลาภอันประเสริฐ เป็นคำกล่าวที่ถูกต้องอย่างที่สุด เพราะไม่ว่าจะยากดีมีจน เป็นคนธรรมดาหรือคนดัง ก็มีสิทธิ์เผชิญความเจ็บป่วยได้ไม่ต่างกัน บางครั้งแม้เราจะดูแลตัวเองดีแค่ไหน แต่โรคภัยร้ายก็ยังมาเยือน วันนี้ทีมงาน Sanook! News ขอยกตัวอย่างคนดังที่ต้องเผชิญกับโรคร้ายแรงที่อาจทำให้ถึงแก่ชีวิต แต่แล้วก็ผ่านมรสุมเหล่านั้นไปได้ ด้วยการรักษาทั้งทางกายและพลังใจจากคนรอบข้างที่ทำให้มีแรงต่อสู้ ...ขออวยพรให้ทุกคนหายขาด และมีสุขภาพแข็งแรงนะคะ ขอเป็นกำลังใจให้ค่ะ

เอมี่ กลิ่นประทุมเห็นหน้าเห็นตาผ่านทางหน้าจอตลอด ไม่น่าเชื่อว่า เอมี่ กลิ่นประทุม จะป่วยเป็นโรค HPV หรือเชื้อไวรัส Human Papillomavirus นานกว่า 7 ปี เหตุเกิดเมื่อตอนที่เธออายุ 24 ได้ตรวจพบเซลล์ผิดปกติที่สามารถเจริญไปเป็นมะเร็งปากมดลูก แถมยังมีเชื้อ HPV ซึ่งเป็นไวรัสที่เป็นตัวเร่งให้เซลล์ที่ผิดปกติเจริญพันธ์เป็นมะเร็งเร็วยิ่งขึ้นซึ่งเมื่อปี 2556 สาวเอมี่ก็ตัดสินใจเข้ารับการผ่าตัดเพื่อนำเซลล์ที่ผิดปกติในร่างกายออก ซึ่งการผ่าตัดผ่านไปได้ด้วยดี ปัจจุบันเธอเป็นสาวสวยที่แข็งแรง ส่วนเรื่องการมีทายาทนั้นคุณหมอบอกว่ายังมีได้เหมือนเดิม

หนุ่ย นันทกานต์นักร้องสาวห้าวเสียงดี หนุ่ย นันทกานต์ ฤทธิวงศ์ เคยมีช่วงชีวิตที่ต้องเผชิญกับโรคร้ายอย่าง มะเร็งต่อมน้ำเหลือง แพทย์ระบุว่าเกิดจากการแบ่งเซลล์ที่ผิดปกติในร่างกาย ซึ่งยังไม่สามารถหาสาเหตุที่แท้จริงได้ โดยเธอต้องรักษาด้วยการใช้เคมีบำบัดประมาณ 6-8 ครั้ง และฉายแสงอีก 20 ครั้ง ส่งผลให้ทั้งคลื่นไส้ อาเจียน และผมร่วง ทุกข์ทรมานอย่างมาก ซึ่งเธอรักษาตัวไปพร้อมกับการใช้ธรรมะบำบัดใจ จนสามารถเอาชนะผ่านพ้นช่วงเวลานั้นมาได้อย่างสวยงาม

ตั๊ก มยุรา แม้จะดูแลตัวเองอย่างดีมาตลอด แต่ก็ตรวจพบว่าติดเชื้อไวรัสตับอักเสบซีมานานกว่า 20 ปี แต่ไม่แสดงอาการ เพราะเคยถ่ายเลือดจากอุบัติเหตุสมัยสาวๆ ซึ่งเชื้ออาจพัฒนาไปเป็นมะเร็งได้ ต้องฉีดยาสัปดาห์ละครั้งนาน 9 เดือนเต็ม ผลข้างเคียงนอกจากสร่างกายจะทรุดโทรม ผมร่วงจนต้องต่อผมเพื่อปกปิด ผิวแห้ง นอนไม่หลับ และน้ำหนักลด แต่ไม่บอกใครและมาทำงานเหมือนปกติ ที่สำคัญคือผลจากการรักษาทำให้เธออารมณ์ขึ้นๆลงๆ เหวี่ยงใส่ครอบครัว จนกระทั่งไวรัสหมดไปพร้อมยาเข็มสุดท้าย จึงฟื้นฟูร่างกายจนกลับมาแข็งแรงสวยสองพันปีเหมือนเดิม เรียกว่าผ่านมาได้ด้วยความมีวินัย ความรัก และความเข้าใจของครอบครัวแท้ๆ

ปรียานุช ปานประดับอดีตนางงามและนางเอกดัง นุช ปรียานุช ต้องเผชิญกับอาการป่วยหลายโรค ทั้งเนื้องอกที่มดลูก ช็อคโกแลตซีสต์ที่หน้าอกและท่อรังไข่ ไทรอยด์ นอกจากนี้ยังมีอาการแคลเซียมรั่วซึมออกมาจากปลายประสาทของเส้นเลือดฝอย ตรวจพบโรคลูปัส หรือโรคพุ่มพวง ทำให้เกิดการอักเสบของหลายอวัยวะ เช่น ไต ข้อ ไต เม็ดเลือด ผิวหนัง ข้อต่อทุกส่วนของร่างกายต้องผ่าตัดอย่างเดียว ทำให้ต้องนั่งรถเข็นนานกว่า 2 ปี ซ้ำร้ายเนื้อเยื่อที่อักเสบทำให้ระบบหายใจทำงานผิดปกติ เกือบจะหัวใจวายเฉียบพลันอยู่หลายหน แต่เธอก็เอาชนะความตายมาได้ด้วยกำลังใจสำคัญจากคู่ชีวิต อาตู่ นพพล

มัม ลาโคนิคจู่ๆ ก็มีภาพออกมาว่าเข้ารับการรักษาตัวที่โรงพยาบาล ซึ่งตอนนั้นนักร้องเสียงคุณภาพ มัม ลาโคนิค มีสภาพร่างกายที่ทรุดโทรม ซูบผอมจนแทบจำไม่ได้ ก่อนที่จะออกมาเปิดเผยว่าตัวเองกำลังป่วยหนักหลายโรค ทั้งโรคไตเสื่อม นิ่วในถุงน้ำดี น้ำท่วมปอด และ ก้านหัวใจโต ตอนนี้แม้อาการหลายอย่างจะยังไม่ดีขึ้น แต่เจ้าตัวก็พยายามต่อสู้ด้วยการดูแลตัวเองมากขึ้น เพราะยังอยากอยู่ไปอีกนานๆ ซึ่งก็ได้รับกำลังใจจากคนรอบข้างอย่างมากมาย ขอเป็นอีกหนึ่งกำลังใจให้นะคะ สู้ๆ

นิว กีรติกรนางเอกภาพยนตร์เรื่อง โบอา งูยักษ์ หายจากวงการไปต่อสู้กับโรคร้าย ซึ่งเธอเป็นช็อคโกแล็ตซีสต์บริเวณท่อนำรังไข่ จึงจำเป็นที่จะต้องตัดปีกมดลูกออกหนึ่งข้าง โดยขณะที่ผ่าหยุดหายใจไป 5 นาที ทำให้ความทรงจำบางส่วนเราหายไป และต้องใช้เวลาฟื้นตัวอยู่สักพัก แต่เคราะห์ยังไม่หมดเมื่อตรวจพบภายหลังว่าเป็นมะเร็งเม็ดเลือดขาว หรือลูคีเมีย ที่ต้องถ่ายเลือดและทำคีโมหลายครั้งด้วยความทรมาน ตอนนี้เธอผ่านช่วงที่ทรมานที่สุดมาได้ และหายจากอาการป่วยแล้ว

แหวน ธิติมาเข้ารับการรักษา มะเร็งเต้านม ที่โรงพยาบาลศิริราชมานานนับปีโดยไม่บอกใคร รักษาด้วยหลายวิธีทั้งผ่าตัด ให้ยาเคมีบำบัด ฉายแสง กินยาต้านฮอร์โมนต่อเนื่อง ซึ่งเจ้าตัวยังมีกำลังใจสู้เต็มร้อยทั้งจากลูกสาว ปันปัน เต็มฟ้า และแฟนคลับที่ติดตามให้กำลังใจอย่างเหนียวแน่น ซึ่งนักร้องคุณภาพของพวกเราคนนี้ได้เขียนให้กำลังใจตัวเอง และคนอื่นๆ ผ่านทางเพจเฟซบุ๊กเสมอ ล่าสุดการฉายแสงเสร็จสิ้นทุกกระบวนการแล้ว ขอเป็นกำลังใจให้หายขาดและกลับมาร้องเพลงให้พวกเราฟังอีกนะคะ

พิมพ์ พิมพ์มาดา ทำเอาหลายคนตกอกตกใจ เมื่อนักแสดงและผู้จัดสาวคนเก่ง พิมพ์ พิมพ์มาดา ออกมาเปิดใจว่า ป่วยเป็นมะเร็งรังไข่ โชคดีที่ตรวจเจอในระยะแรกและมีโอกาสหายขาด 90 เปอร์เซนต์ แต่เธอก็ต้องเข้ารับการรักษาด้วยการทำคีโม 6 ครั้ง ส่งผลให้มีอาการผมร่วง จนต้องใส่วิกมาทำงาน ซึ่งมองภายนอกก็แทบดูไม่ออกเลยว่าเธอกำลังป่วย อาจเพราะเจ้าตัวมีกำลังใจดี ทั้งจากครอบครัว เพื่อนๆ แฟนคลับ และการใช้ธรรมะดูแลจิตใจ เชื่อว่าอีกไม่นาน พิมพ์ ซาซ่า ของพวกเราต้องหายดีแน่นอน สู้ๆ นะคะ