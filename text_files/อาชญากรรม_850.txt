ตร.คุมตัว "พ่อเสี่ยตุ้ม" เอี่ยวเป็นผู้ต้องหาว่าจ้างอุ้มฆ่าลูกชาย ทิ้งศพไว้กาฬสินธุ์ เจ้าตัวปฏิเสธทุกข้อกล่าวหา ส่วนทีมก่อเหตุยังตามจับอีก 2 คน
จากกรณีที่พบศพ นายภาสพล รัตนยาธิคุณ หรือ เสี่ยตุ้ม อายุ 45 ปี ถูกยิงเสียชีวิตและทิ้งศพไว้บริเวณถนนสายสมเด็จ-ผาเสวย อ.สมเดจ จ.กาฬสินธุ์ ตั้งแต่วันที่ 1 พฤษภาคมที่ผ่านมา โดย พล.ต.อ.เฉลิมเกียรติ ศรีวรขาน รอง ผบ.ตร.ได้ลงพื้นที่และเร่งรัดการคลี่คลายคดีอย่างเร่งด่วน จนกระทั่งได้มีการจับ 2 อดีตนายทหาร ซึ่งเป็นทีมอุ้มฆ่า พร้อมนำตัวไปทำแผนประกอบคำรับสารภาพแล้วนั้น
ข่าวที่เกี่ยวข้อง: ตร.กาฬสินธุ์จับทีมอุ้มฆ่า เสี่ยเมืองกรุง มุ่งปมขัดแย้งธุรกิจ
ล่าสุดเมื่อเวลา 21.45 น. คืนวานนี้ (13 มิ.ย.) ที่ห้องศูนย์ปฏิบัติการตำรวจภูธร จ.กาฬสินธุ์ นายวิรัช รัตนตยาธิคุณ อายุ 73 ปี ผู้ต้องหาตามหมายจับของศาลจังหวัดกาฬสินธุ์ ซึ่งเป็นบิดาของ นายภาสพล พร้อมทีมทนายความได้เข้ามอบตัวรับทราบข้อกล่าวหากับ พล.ต.ต.อภิชิต เทียนเพิ่มพูล ผบก.ภ.จ.กาฬสินธุ์
โดยเบื้องต้นเจ้าหน้าที่ตำรวจได้แจ้งข้อหาจ้างวานฆ่าผู้อื่น ซึ่งทางด้าน นายวิรัช ได้ให้การปฏิเสธทุกข้อกล่าวหา พร้อมเตรียมยื่นประกันตัวในชั้นศาลในวันนี้ต่อไป
ทั้งนี้แหล่งข่าวจากสำนักงานตำรวจแห่งชาติ ระบุว่าล่าสุดนอกจาก นายวิรัช บิดาของนายภาสพล ผู้ต้องหาจ้างวานฆ่าลูกชาย ได้เข้ามอบตัวกับตำรวจแล้ว เจ้าหน้าที่ตำรวจยังสามารถติดตามจับกุมตัวทหาร ยศจ่าสิบเอกคนหนึ่งได้อีก ซึ่งเป็นหนึ่งในทีมอุ้มฆ่า นายภาสพล
อย่างไรก็ตาม ผู้ต้องหาที่เหลืออีก 2 คน ยังคงอยู่ระหว่างการหลบหนีและติดตามตัวของเจ้าหน้าที่ แต่ขณะนี้ยังไม่สามารถบอกรายละเอียดได้ว่าใครเป็นผู้ลงมือยิง นายภาสพล เป็นเหตุทำให้เสียชีวิต ซึ่งอยู่ระหว่างการขยายผลสืบสวนต่อไป