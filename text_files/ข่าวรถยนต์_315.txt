     Toyota Corolla 2019 เวอร์ชั่นซีดาน 4 ประตู เพิ่งถูกเปิดตัวไปเมื่อปลายปีที่ผ่านมา หากเทียบกับคู่แข่งตลอดกาลอย่าง Honda Civic โฉมปัจจุบัน คันไหนจะสวยลงตัวกว่ากัน
     สำหรับบทความนี้เราได้นำเอา Toyota Corolla 2019 รุ่น XSE ซึ่งเป็นเวอร์ชั่นสปอร์ตของโคโรลล่าในสหรัฐอเมริกา มาเทียบกับ Honda Civic 2019 โฉมไมเนอร์เชนจ์ทั้งภายนอกและภายใน อย่างไรก็ดี Toyota Corolla Altis โฉมใหม่ที่จะวางจำหน่ายในประเทศไทย ยังไม่ฟันธงว่าจะใช้ดีไซน์ไหน รอบนี้จึงถือว่าเป็นการเรียกน้ำย่อยไปก่อนครับ
 
ดีไซน์ด้านหน้า

     Toyota Corolla XSE เป็นเวอร์ชั่นสปอร์ตในสหรัฐอเมริกา จึงมีหน้าตาที่เน้นความดุดันพอที่จะฟัดเหวี่ยงกับ Civic ได้อย่างสบายๆ โดย Corolla เลือกใช้ดีไซน์ประตูคู่หน้าแบบมีกระจกหูช้าง พร้อมกับยึดเสากระจกมองข้างไว้กับประตู ซึ่งอาจจะดูขัดตาไปนิดสำหรับรถยนต์แบบซีดาน ขณะที่ Civic ก็เน้นความโฉบเฉี่ยวไม่แพ้กัน พร้อมทั้งเพิ่มลูกเล่นด้วยคิ้วโครเมียมบริเวณกันชนหน้าในรุ่นไมเนอร์เชนจ์
 
ดีไซน์ด้านท้าย

     ดีไซน์ไฟท้ายของ Corolla XSE ถูกออกแบบเน้นความเรียบง่ายมากกว่า Civic เพิ่มลูกเล่นด้วยแถบสีดำคาดยาวระหว่างไฟท้ายทั้งสองข้าง ขณะที่กันชนของรุ่น XSE เน้นความสปอร์ตเต็มพิกัดด้วยการดีไซน์ให้มีลักษณะคล้ายดิฟฟิวเซอร์ ขณะที่ Civic โดดเด่นด้วยไฟท้ายแบบ LED รูปทรงตัว C ให้ความสวยงามยามค่ำคืน เพิ่มความหรูอีกนิดด้วยแถบโครเมียมบริเวณใต้กันชน
 
ดีไซน์ด้านข้าง

     มุมมองด้านข้างของ Corolla XSE ถูกออกแบบเน้นความภูมิฐานมากกว่า มาพร้อมเสา C-Pillar ดีไซน์คุ้นตา ตัวถังเน้นความโป่งสันเพื่อให้ดูมีมิติ ขณะที่ Civic ดูมีความสปอร์ตมากกว่า ด้วยหลังคาที่ลาดเทไปทางด้านหลังคล้ายกับรถคูเป้ มาพร้อมดีไซน์เสาหลังแบบมีกระจกโอเปร่า ซึ่งช่วยให้ตัวรถดูยาวขึ้น
 
ดีไซน์ภายในห้องโดยสาร

     ห้องโดยสารในตำแหน่งผู้ขับขี่ของ Corolla XSE เน้นความเรียบง่าย ดูอบอุ่น แม้ว่าจะเป็นรุ่นสปอร์ตก็ตาม โดดเด่นด้วยหน้าจออินโฟเทนเม้นท์ขนาดใหญ่ที่ลอยตัวขึ้นเหนือแผงคอนโซล ส่วน Civic ให้ความรู้สึกสปอร์ตมากกว่า พร้อมทั้งออกแบบโดยเน้นผู้ขับขี่เป็นจุดศูนย์กลาง การตกแต่งดูมีลูกเล่นที่ดีกว่า Corolla อย่างชัดเจน
 
ดีไซน์ระบบอินโฟเทนเม้นท์

     หน้าจออินโฟเทนเม้นท์ของ Corolla ถูกวางตำแหน่งไว้ใกล้เคียงกับระดับสายตา ช่วยให้มองเห็นได้ง่ายกว่า มาพร้อมปุ่มเรืองแสงสีฟ้าตามสไตล์โตโยต้ารุ่นใหม่ๆ ขณะที่ Civic มีการเพิ่มปุ่มช็อตคัทในรุ่นไมเนอร์เชนจ์ ทำให้สะดวกสบายในการสั่งงานขณะขับขี่มากขึ้น
     อย่างไรก็ดี Toyota Corolla ที่เรานำมาให้ชมในครั้งนี้เป็นเวอร์ชั่นอเมริกา ซึ่งบ้านเรายังไม่ชัดเจนว่าจะได้โฉมไหนมาทำตลาด หากมีความคืบหน้าอย่างไรเราจะรีบนำเสนอให้คุณผู้อ่านครับ
 