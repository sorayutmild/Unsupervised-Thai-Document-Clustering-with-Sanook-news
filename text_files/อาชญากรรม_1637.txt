(29 พ.ย.62) เมื่อเวลา 18.30 น. นายสมาน อายุ  64 ปี บิดาของ นายอโรชา หรือ ครูเอ็ม อายุ 33 ปี ที่ถูกฆ่าโหดคาบ้านพักพร้อมด้วยภรรยา ได้เดินทางมาพร้อมกับญาติมาพบกับ พนักงานสอบสวน แล้ว และได้เดินทางมาที่ รพ.ระยอง เพื่อติดต่อขอรับศพ นายอโรชา บุตรชาย กลับไปบำเพ็ญกุศลตามประเพณีที่บ้านเกิด ต.โพนางดำ อ.สรรพยา จ.ชัยนาท หลังแพทย์ได้ชันสูตรเสร็จเรียบร้อยแล้ว
นายสมาน อายุ 64 ปี พ่อของครูเอ็ม กล่าวว่า ตนเองมีความรู้สึกว่าพอได้ให้คำให้การเจ้าหน้าตำรวจก็รู้สึกดีขึ้น เพราะได้ฟังสำนวนของตำรวจแล้ว น่าจะมีความหวังในการติดตามตัวคนร้ายมาดำเนินคดีได้เร็วที่สุด ส่วนเรื่องของบุตรชายนั้นตนเองไม่ค่อยจะรู้ โดยเฉพาะเรื่องเงินๆ ทองๆ พ่อไม่รู้ เพราะตั้งแต่สมัยเรียนที่กรุงเทพฯ เป็นเวลา 5 ปี  ก็อยู่คนละที่กัน พ่อก็อยู่ที่จังหวัดชัยนาท ทั้ง 2 คนอยู่ด้วยกันมาตั้งแต่สมัยเรียนราชภัฏเป็นเวลา 5 ปี พอจบมาก็มาสอนที่โรงเรียนใน จ.ระยอง ตั้งแต่ปี 2553 รวมอยู่ด้วยกันมาประมาณ 14 ปี
วันนี้ได้นำดอกไม้ธูปเทียนมากราบไหว้พระเจดีย์สังข์เฒ่าซึ่งเป็นพระเจดีย์เก่าแก่ตั้งอยู่ในโรงพยาบาลระยอง เพื่อมาขออำนาจสิ่งศักดิ์สิทธิ์นำร่างอันไร้วิญญาณของบุตรชายกลับบ้าน เพื่อนำไปบำเพ็ญกุศลที่จังหวัดชัยนาทต่อไป
สำหรับศพของครูเอ็ม จะตั้งบำเพ็ญกุศลที่บ้าน 162 ม.2 ต.โพนางดำ อ.สรรพยา จ.ชัยนาท กำหนดสวดพระอภิธรรมศพ รวม 5 คืน ฌาปนกิจศพในวันที่ 6 ธ.ค.62
ทางด้าน นายแก้ว อายุ 69 ปี บิดาของ น.ส.ปรียาภรณ์  หรือ ครูแนน อายุ 33 ปี ภรรยาของครูเอ็มที่เสียชีวิตด้วยกัน ก็ได้มาร่วมส่งศพของครูเอ็มกลับบ้านเกิดด้วย และเปิดเผยว่า สำหรับศพของครูแนนบุตรสาว ทางตนเองจะติดต่อขอรับศพในช่วงเช้าวันที่ 30 พ.ย.โดยจะนำศพไปทำพิธีบำเพ็ญกุศล ที่บ้านเลขที่ 41 ม.10 ต.ต๋อม อ.เมือง จ.พะเยา โดยกำหนดสวดพระอภิธรรม 5 คืน และ ฌาปณกิจศพในวันเดียวกันกับฝ่ายชาย คือวันที่ 6 ธ.ค.62  สำหรับเรื่องคดีก็ต้องปล่อยให้เป็นหน้าที่ของตำรวจ แต่ก็ต้องการให้จับตัวคนร้ายมาดำเนินคดีโดยเร็ว 
สำหรับความคืบหน้าเรื่องคดีหลังจากที่ออกหมายจับ นายศุภกิจ อายุ 22 ปี ผู้ต้องสงสัยฆ่าโหด ขณะนี้ยังไม่พบตัว ซึ่งทางตำรวจต่างไม่เปิดเผยข้อมูล หวั่นเสียรูปคดี
>> ครู 2 ผัวเมียถูกฆาตกรรมโหด เลือดสาดสยองทั่วบ้าน ข้อความปริศนาแปะหน้าประตู
>> เปิดปมสังหารครูสองผัวเมียดับสยองคาบ้าน คนร้ายฆ่าชิงรถดูคาติ 6.5 แสน
>> เจอแล้ว "บิ๊กไบค์มรณะ" ชนวนเหตุฆ่าโหดครูผัวเมีย 2 ศพ คนร้ายเอาไปฝากขาย
 
 
 