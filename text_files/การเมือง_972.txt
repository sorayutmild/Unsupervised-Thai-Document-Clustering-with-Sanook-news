มีรายงานว่านายนพดล ปัทมะ อดีตที่ปรึกษาฝ่ายกฎหมายของพ.ต.ท.ทักษิณ ได้ออกมาแถลงข่าวแถลงการณ์ของ พ.ต.ท. ทักษิณ ชินวัตร อดีตนายกรัฐมนตรี โดยแถลงการณ์ดังกล่าวระบุว่ารัฐบาลได้สั่งให้ใช้เจ้าหน้าที่ทหาร และตำรวจ พร้อมอาวุธสงครามร้ายแรง พร้อมพลซุ่มยิง ใช้ความรุนแรงทำการสลายการชุมนุมของประชาชนอย่างไร้เมตตาธรรม
โดยเบื้องต้นในคืนวันที่ 13 พฤษภาคม 2553 มีผู้เสียชีวิต และบาดเจ็บหลายรายและจะมีการสูญเสียเพิ่มเติมอีกในวันนี้ ทั้งๆที่รัฐบาลประกาศแผนปรองดอง และสามารถหลีกเลี่ยงการสูญเสียได้ โดยการปฏิบัติการตามข้อเรียกร้องของผู้ชุมนุมที่ให้นายสุเทพ เทือกสุบรรณ ไปรับทราบข้อกล่าวหา และมอบตัว
การดำเนินการที่รัฐบาลกำลังดำเนินการในขณะนี้เป็นการละเมิดสิทธิมนุษยชน เป็นการกระทำผิดทางอาญา ที่นายกรัฐมนตรี รองนายกรัฐมนตรี และผู้สั่งการทุกคนต้องรับผิดชอบ และเพื่อป้องกันไม่ให้การสุญเสียเกิดขึ้นมากกว่านี้ ผมขอเรียกร้องให้นายอภิสิทธิ์ เวชชาชีวะ นายกรัฐมนตรี ดำเนินการดังต่อไปนี้
1. ยุติการใช้เจ้าหน้าที่ทหารและตำรวจ พร้อมอาวุธสงครามร้ายแรง ทำการสลายการชุมนุมของประชาชนโดยทันที และสั่งให้เจ้าหน้าที่กลับกรม กองที่ตั้ง
2. ประกาศยกเลิกสถานการณ์ฉุกเฉินที่ประกาศในทุกจังหวัดโดยทันที
3. เปิดการเจรจากับกลุ่มผู้ชุมนุมโดยทันทีเพื่อหาทางออกทางการเมือง โดยสันติวิธี
4. ร่วมเจรจาหาแนวทางปรองดองอย่างแท้จริงกับทุกฝ่ายในชาติเพื่อให้ประเทศชาติมีประชาธิปไตย และความยุติธรรม และประเทศเดินหน้าต่อไปได้ ทั้งนี้การปรองดองต้องตั้งอยู่บนพื้นฐานของ ความยุติธรรม เมตตาธรรม และความจริงใจ
ในขณะนี้ประเทศยังพอมีทางออกและนายกรัฐมนตรีสามารถป้องกันการสูญเสียเฉพาะหน้า และนำชาติพ้นภัย ซึ่งทั้งหมดขึ้นอยู่กับการตัดสินใจของตัวนายกรัฐบนตรี ว่าจะเลือกแนวทางใด ระหว่างสันติวิธี กับ การใช้ความรุนแรง ระหว่างตำแหน่งทางการเมือง กับ ชีวิตคนไทยผู้บริสุทธิ์ โดยตัวเขาหวังว่านายกรัฐมนตรีจะเลือกสิ่งที่ถูกต้อง เพราะเคยประกาศไว้ว่า ประชาชนต้องมาก่อน แต่ในขณะนี้ สิ่งที่เกิดขึ้น ซึ่งเป็นสิ่งที่ผมไม่อยากเห็น คือ ประชาชนต้องตายก่อน และผมขอแสดงความเสียใจอย่างสุดซึ้งกับครอบครัวผู้เสียชีวิต และบาดเจ็บทุกคน ทั้งที่เป็นพี่น้องประชาชน ทหาร และตำรวจ มา ณ โอกาสนี้
 