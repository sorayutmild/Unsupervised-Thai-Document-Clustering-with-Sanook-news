     กำลังเป็นกระแสในโลกโซเชียลสำหรับคลิป 'กราบรถกู' ที่เผยให้เห็นรถ MINI Countryman สีเหลือง ถึงตอนนี้หลายคนคงสงสัยแล้วว่ารถคันนี้จะหรูถึงขั้นศักดิสิทธิ์ขึ้นหึ้งจนต้องกราบไหว้กันเลยหรือเปล่า..     MINI Countryman ถือเป็นรุ่นขายดีที่สุดรุ่นหนึ่งของค่ายมินิ ด้วยบอดี้ขนาดใหญ่ที่สุดของค่าย แต่มีราคาเริ่มต้นไม่ถึง 2 ล้านบาท มาพร้อมตัวถังแบบ 5 ประตู รองรับผู้โดยสารได้ 5 ที่นั่งสบายๆ ทำให้ MINI Countryman ได้รับความนิยมจากลูกค้าชาวไทยพอสมควร

     ปัจจุบัน MINI Countryman ทำตลาดทั้งหมด 4 รุ่นย่อย ได้แก่ Cooper, Cooper D, Cooper SD ALL4 และ Parklane     ในรุ่น Countryman Cooper Hightrim ติดตั้งเครื่องยนต์เบนซิน 4 สูบ ขนาด 1.6 ลิตร ให้กำลังสูงสุดอยู่ที่ 122 แรงม้า ที่ 6,000 รอบต่อนาที แรงบิดสูงสุด 160 นิวตัน-เมตร ที่ 4,250 รอบต่อนาที สามารถเร่งความเร็วจาก 0-100 กม./ชม. ในเวลา 11.6 วินาที ความเร็วสูงสุด 182 กม./ชม.

     ห้องโดยสารถูกออกแบบในสไตล์เรโทรตามฉบับมินิ ด้วยมาตรวัดการขับขี่ทรงกลม ติดตั้งเครื่องเสียงรองรับ CD และบลูทูธ ติดตั้งปุ่มสตาร์ท มีระบบ Cruise Control มาให้ มีระบบเปิด-ปิดไฟหน้าและที่ปัดน้ำฝนอัตโนมัติมาให้ ซึ่งด้านอ็อพชั่นถือว่าครบครันพอประมาณ แต่ที่สำคัญคือความเท่ ขับไปไหนรับรองว่าต้องมีคนมองตามอย่างแน่นอน     ขณะที่ระบบความปลอดภัยก็ถูกจัดเต็มแบบไม่กั๊ก เช่น ถุงลมนิรภัยรอบคัน 6 ใบ, ระบบเบรก ABS/EBD, ระบบควบคุมเสถียรภาพ DSC เป็นต้น

     ส่วนราคาจำหน่าย MINI Countryman ในบ้านเราเริ่มต้นที่ 1.84 ล้านบาท ไปจนถึง 2.59 ล้านบาทเท่านั้น จึงไม่ได้ถือว่าเป็นของ 'ศักดิ์สิทธิ์' ต้องเคารพบูชาแต่อย่างใดนะจ๊ะ...
 
     ขอบคุณภาพประกอบจาก Northamericanmotoring

