ขอขอบคุณภาพจาก facebook Rescue Thailand
ผู้สื่อข่าวรายงานว่า (30 ม.ค.) เมื่อเวลา 01.00 น. สภ.ศรีราชา จ.ชลบุรี รับแจ้งเหตุมียิงกันมีผู้เสียชีวิต 1 ราย บาดเจ็บสาหัส 3 ราย เหตุเกิดที่บ้าน ต.สุรศักดิ์ อ.ศรีราชา ที่เกิดเหตุเป็นบ้านชั้นเดียวที่ประตูหน้าบ้าน พบศพนายชยพล (ขอสงวนนามสกุล) อายุ 47 ปี นอนคว่ำหน้าอยู่กับพื้นปูนหน้าบ้าน ไม่สวมเสื้อ นอนจมกองเลือด และพบอาวุธปืนขนาด 11 มม. ตกอยู่ที่ปลายเท้า 1 กระบอก โดยมีกระสุนค้างอยู่ในรังเพลิง 1 นัด และใกล้กับจุดเกิดเหตุ ยังพบปลอกกระสุนปืนขนาด 11 มม. ตกอยู่ 2 ปลอก และหัวกระสุนตกอยู่ 2 หัว
โดยผู้ตายใช้อาวุธปืนกระบอกดังกล่าวยิงตัวเองเสียชีวิต หลังจากที่ได้ใช้ปืนก่อเหตุยิงนางสงบ (ขอสงวนนามสกุล) อายุ 74 ปี แม่ยาย นายฉลอม (ขอสงวนนามสกุล) อายุ 76 ปี และนางธนิกา (ขอสงวนนามสกุล) อายุ 35 ปี จนบาดเจ็บสาหัส ญาติและหน่วยกู้ภัยนำส่ง รพ.ไปก่อนหน้านี้ แต่ทั้ง 3 รายเสียชีวิตในเวลาต่อมา รวมแล้วเหตุที่เกิดขึ้นมีผู้เสียชีวิต 4 ศพ
จากการสอบสวน ด.ญ.เอ (นามสมมุติ) อายุ 13 ปี ลูกสาวของนายชยพลผู้เสียชีวิต ให้การว่า พ่อดื่มเบียร์ไป 2 ขวด แล้วทะเลาะกับแม่ในบ้าน หลังจากแม่ได้เดินไปบอกยายที่อยู่บ้านตรงข้ามกัน ยายก็ได้เดินเข้ามาโดยถือไม้เบสบอลเข้าไปในบ้านของพ่อด้วย และได้ว่ากล่าวพ่อด้วยอารมณ์โมโห แต่พ่อได้โต้เถียง และบอกว่าเป็นเรื่องของคนในครอบครัว
หลังจากนั้นผู้เป็นพ่อ ก็ยิงยาย 5 นัด จนล้มลงที่หน้าห้องนอน และยิงตาที่ยืนอยู่หน้าบ้าน 1 นัด จนล้มลงหัวฟาดกับกระถางต้นไม้จนแตก เมื่อเห็นดังนั้นตนจึงอุ้มน้องชายวัย 3 ปี วิ่งออกไปทางหลังบ้าน เพื่อตามญาติมาช่วย เมื่อกลับมาอีกทีก็พบว่าแม่ถูกยิงอยู่ในห้องนอน ส่วนพ่อได้ยิงตัวเองจนเสียชีวิตไปแล้ว
จากการสอบถามญาติของผู้เสียชีวิต บอกว่า นายชยพลมีนิสัยอันธพาล พกปืนติดตัวตลอดเวลา เมาหรือทะเลากับเมียเป็นประจำ ทั้งยังชอบระรานญาติทางฝ่ายเมีย และเวลาเมามักจะชอบหาเรื่องเมียเป็นประจำ
เบื้องต้น เจ้าหน้าที่ตำรวจคาดว่า นายชยพลคงจะเมาและทะเลาะกับเมีย เมื่อเห็นแม่ยายเดินถือไม้เบสบอลเข้ามา และว่ากล่าวคงเกิดบันดาลโทสะ จึงใช้อาวุธปืนยิงตัวเองจนเสียชีวิตดังกล่าว