แม่และน้องสาว น.ศ.สาว ที่หายตัวลึกลับไป ร้อง กองปราบ อีกครั้ง เชื่อ น่าจะเสียชีวิตแล้ว ตำรวจ ขอ "ริว จิตสัมผัส" ตรวจดวงชะตา เสียชีวิตแล้วหรือไม่
นางพรนภา นิลพาย อายุ 47 ปี และ น.ส.ขนิษฐา แต้มพรมรินทร์ อายุ 18 ปี มารดาและน้องสาวของ น.ส.ปรัชฎา แต้มพรมรินทร์ หรือ กุ๊กไก่ อายุ 24 ปี น.ศ. มหาวิทยาลัยเอกชนชื่อดังแห่งหนึ่งที่หายตัวไปอย่างลึกลับ ตั้งแต่วันที่ 19 ส.ค.ที่ผ่านมา เดินทางเข้าพบ พ.ต.อ.ประสพโชค พร้อมมูล รอง ผบก.ป. เพื่อนำเสื้อผ้าและของใช้ส่วนตัวของบุตรสาว มามอบให้กับเจ้าหน้าที่ชุดสืบสวนไว้เป็นหลักฐานเพิ่มเติม
โดย นางพรนภา กล่าว่า หลังจากเรื่องที่บุตรสาวหายตัวไปและได้เผยแพร่ออกไปก็ยังไม่ได้รับการติดต่อให้ข้อมูลใด ๆ เพิ่มเติม ทั้งจากเพื่อน รวมถึง เสี่ยถมที่ดิน ในจ.ฉะเชิงเทรา ที่สงสัยว่า มีส่วนรู้เห็นเกี่ยวกับการหายตัวไปของบุตรสาวด้วย ซึ่งขณะนี้ ส่วนตัวเชื่อว่า 90% บุตรสาวเสียชีวิตแล้วและได้ทำใจไว้แล้วเช่นกัน
อย่างไรก็ตาม วันนี้หลังจากที่ นายปาณรวัฐ ลิ่มรัตนอาภรณ์ หรือ ริว จิตสัมผัส พิธีกรรายการคนอวดผี ทางช่อง 7 เข้าแจ้งความกับกองปราบปราม เรื่องมีคนแอบอ้างชื่อดูดวง ทางเจ้าหน้าที่ฝ่ายสืบสวน
กองปราบปรามได้ขอให้ ริว ใช้จิตสัมผัส ตรวจดวงชะตาของ น.ส.ปรัชฎา ด้วย ซึ่ง นางพรนภา กล่าวเพียงว่า สิ่งที่ ริว ตรวจดวงชะตาให้กับบุตรสาวนั้นตรงกับที่ตนคิดไว้คือบุตรสาว ไม่น่าจะมีชีวิตอยู่แล้ว ทั้งยังบอกว่าร่างอยู่ที่ๆมีน้ำล้อมรอบ ไม่ใกล้ไม่ไกลแต่คาดไม่ถึง
 