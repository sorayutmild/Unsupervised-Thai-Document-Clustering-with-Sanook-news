    ถ้าหลายคนจำกันได้ว่าในงาน Samsung Unpacked ที่พึ่งจัดจบไปนั้นมีการเปิดตัวของ Samsung Galaxy Note 5 แต่หลายคนอาจจะลืมมือถือจอโค้งที่เปิดตัวในวันเดียวกันคือ  Galaxy S6 edge กันว่ามันจะมีอะไรที่แตกต่างจาก Note 5 มากน้อยแค่ไหน 
วันนี้ Sanook! Hitech ได้นำมือถือ 2 รุ่นนี้มาเจอกันและแยกความแตกต่างกันออกมาว่าจะเป็นอย่างไรมาดูกัน
รายละเอียดข้อมูลตัวเครื่อง

รูปร่างและการออกแบบ

     ดูเหมือนว่า Theme ของ Galaxy Note 5 และ Galaxy S6 edge+ จะไม่ค่อยแตกต่างกัน โดยเน้นความเป็นโลหะผสมกับกระจก Gorilla Glass 4 ทั้ง 2 ด้าน แต่ Note 5 จะได้ส่วนโค้งด้านหลังทำให้จับถนัดมือกว่า ส่วน Galaxy S6edge+ ด้านหลังจะเรียบแต่หน้าโค้ง ซึ่งขึ้นอยู่กับการใช้งานในแต่ละคน ถ้าส่วนตัวผู้เขียน Galaxy Note 5 จะจับถนัดมือกว่าพอสมควร

    แต่ Galaxy S6 edge+ จะได้ความแปลกใหม่กับจอโค้งมน และน้ำหนักเบากว่า Galaxy Note 5 พอสมควร ผมว่าเหมาะกับผู้หญิงที่ชอบมือถือจอใหญ่นะครับ
ความจุในตัวเครื่อง

    ข้อนี้จะทำให้ Note 5 โดดเด่นขึ้นมาเพราะ มีรุ่น 64GB ให้เลือก ซึ่งข้อดีคือ ความจำแบบ UFS 2.0 ทั้ง 2 รุ่น เร็วจนไม่ต้องมี Micro SD ก็อยู่รอดได้ แต่ต้องมาคิดอีกทีว่า 32GB นั้นหลายคนที่บอกว่าไม่พอ ก็สามารถเสียบ USB OTG เพิ่มเอาได้ แต่เมื่อเทียบกับ S6 edge+ ที่ราคาเท่ากันแล้ว คนที่ชอบความจุเยอะจะเลือกไม่ยากเท่าไหร่
คุณสมบัติที่น่าสนใจ
Galaxy Note 5 

    ขึ้นชื่อว่า Note จะต้องมาพร้อมกับปากกา S Pen ที่สามารถเขียนได้และวาดภาพในเครื่องได้อย่างดี พร้อมกับลูกเล่นใหม่ไม่ว่าจะเป็น Action Memo With Screen Off เขียนได้เมื่อปิดหน้าจอ, Screen Writer ที่สามารถ Capture Screen ได้ยาวหลาย ๆ หน้า พร้อมกันความแม่นยำของปากกา S Pen ที่มากกว่าเดิม ทำให้มันดูดีขึ้นมาทันที แต่ความดีจะหมดไปถ้าคุณใส่ปากกากลับด้านนะครับ
Galaxy S6 edge+ 
    สำหรับคนที่ชอบ Galaxy S6 edge แล้วบอกว่ามันเล็กไป นี่คือคำตอบ แต่มันไม่ได้มาเหมือน S6edge ตรงที่ใน EDGE Screen สามารถทำเป็น Shortcut เรียกโปรแกรมต่าง, แจ้งเตือนข้อมูลต่าง ๆ รวมทั้งทำเป็น Night Clock บอกเวลาให้เรารู้เมื่อจอปิดได้เช่นเดียวกัน และที่หลายคนชอบคือ โทรแล้วแสดงเป็นสีและเก็บเบอร์คนสำคัญไว้ที่ขอบหน้าจอ ยังมีเหมือนเดิม ทำให้มือถือคุณดูเก๋กู๊ดขึ้นมาในทันที
แบตเตอร์รี่ 
    ความจุจะเท่ากันคือ 3,000 mAh แต่จากที่ลองใช้งานเบื้องต้นแล้ว พบว่า Galaxy S6edge+ แบตฯจะหมดไวกว่า Note 5 ประมาณ 10% ถือว่าไม่ได้แตกต่างกันมาก แต่ Note 5 สามารถจะยืดเวลาออกไปได้นานเพราะไม่มีส่วนของจอโค้งที่ลงมา(คาดว่าเกี่ยวข้องนะครับ)
กล้อง

   แม้จะเท่ากัน และมีลูกเล่นเหมือนกันไม่ว่าจะเป็น Live Broadcast, Video Collage หรือจะเป็นการถ่ายด้วย Pro Mode ทำได้ดีเหมือนกันทั้งคู่
ราคาเครื่อง

    Samsung Galaxy Note 5  เริ่มต้นที่ 25,900 บาท กับรุ่น 32GB และ S6 edge+ เปิดราคามาที่ 29,900 บาท ถือว่าห่างกันอยู่ 4,000 บาท ถ้าต้องเลือกระหว่าง 2 รุ่นนี้ ถ้าคุณใช้ปากกา S Pen และชอบเครื่องที่ต้องมีอะไรที่เป็นจุดสนใจราคาแพงแต่สามารถเอื้อมมือถึงได้ Note 5 จะเป็นคำตอบที่ดี
    ส่วน ถ้าคิดว่าปากกาไม่จำเป็น แต่ขอสเปคเทียบเท่า ไม่ว่าจะจ่ายแพงหรือถูกไม่เป็นไร มีตังค์จ่าย Samsung Galaxy S6edge + จะเป็นคำตอบของคุณแน่นอนครับ ส่วนการวางขายของ Galaxy S6edge+ นั้นจะเริ่มประมาณ 25 กันยายนนี้ ด้วยสีที่บอกไปคือ เงินไททาเนียม และ โกล แพลตินั่ม เหมือน Note 5 ทุกประการเลย
    ยังดีว่าไม่มี Samsung Galaxy Note 5 Edge มีปากกา เพราะก็ไม่รู้ว่าจะเอาปากกาหนาอย่าง  Note 5 ไปเก็บไว้ที่ไหนของเครื่อง แฮะ ๆ แซวเล่นนะ Samsung