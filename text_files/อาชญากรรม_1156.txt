ตำรวจบุกรวบหนุ่มใหญ่พิการ ผู้ต้องสงสัยก่อเหตุฆาตกรรมอำพราง น้องต่าย หมกศพไว้ท่อคอนกรีต เจ้าตัวสารภาพสิ้นต่อหน้าแม่เหยื่อ อ้างพลั้งมือฆ่าเพราะโมโห โดนด่าจี้ปมด้อย
ความคืบหน้ากรณีพบศพ นางสาวเสาวลักษณ์ หรือ น้องต่าย อายุ 23 ปี ถูกฆาตกรรมอำพรางนำร่างมาซุกอยู่ในท่อคอนกรีต บริเวณป่ามะขามรกร้าง ในพื้นที่หมู่ที่ 6 ต.บ้านโคก อ.เมือง จ.เพชรบูรณ์ ล่าสุดเมื่อวานนี้ (25 พ.ย.) พ.ต.อ.ฐิติภัทร อินทรรักษ์ ผกก.สภ.บ้านโคก ได้นำกำลังเจ้าหน้าที่ตำรวจ พร้อมหมายจับ เข้าควบคุมตัว นายสมจริง หรือ เงาะ อายุ 50 ปี หนึ่งในชายต้องสงสัยที่มีความสัมพันธ์กับผู้เสียชีวิต
จากการสอบสวนเบื้องต้น นายสมจริง ยอมรับให้สารภาพ โดยอ้างว่าก่อเหตุพลั้งมือฆ่าเพราะความโกรธเคือ ในวันเกิดเหตุได้ไปพบเจอนางสาวเสาวลักษณ์ที่กอไผ่ ไม่ไกลจากจุดที่นำศพไปซ่อนอำพราง เมื่อพบเจอจึงมีว่ากล่าวสั่งสอน ตักเตือนเรื่องการออกไปเที่ยวเตร่ เป็นการพูดเพราะความเป็นห่วง
แต่ปรากฏว่า น้องต่าย กลับไม่ฟัง และยังต่อด่าตนกลับมาว่า "อย่ามายุ่ง!" อีกทั้งยังมากล่าวหาและดูถูกว่าตนเป็นคนพิการ โดยที่ผ่านมาตนกับผู้เสียชีวิตเคยมีสัมพันธ์ลึกซึ้งด้วยกัน ด้วยความโมโหจึงใช้มือทั้ง 2 ข้างที่พิการ พยายามบีบคอนางสาวเสาวลักษณ์ กระทั่งขาดใจตาย จากนั้นจึงได้ลากศพมาซ่อนอำพรางเอาไว้ในท่อคอนกรีตดังกล่าว และทำเป็นไม่รู้เรื่องที่เกิดขึ้น กระทั่งมาจนมุมตำรวจในที่สุด
ทั้งนี้ เจ้าหน้าที่ตำรวจได้นำตัว นายเงาะ มาพบกับ นางพายัพ แม่ของผู้เสียชีวิต พร้อมกับกล่าวว่า หากลงมือฆ่าน้องต่ายจริง ก็ขอให้รับสารภาพ ทางแม่ก็จะอโหสิกรรมให้ ทำให้นายเงาะยอมรับสารภาพสิ้น เจ้าหน้าที่ตำรวจก็เตรียมนำตัวนายเงาะไปทำแผนประกอบคำรับสารสภาพ ในช่วงเย็นของวันเดียวกันนั้นด้วย
>> แม่ใจสลาย สาวหายออกจากบ้าน 22 วัน กลายเป็นศพซุกในท่อคอนกรีต