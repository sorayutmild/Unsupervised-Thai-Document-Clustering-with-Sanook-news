คณะแพทย์โรงพยาบาลรามาธิบดี ได้ออกแถลงฉบับที่ 12 เมื่อเวลา 21.30 น. ที่ผ่านมา เกี่ยวกับความคืบหน้าอาการป่วยของ "ปอ ทฤษฎี" ภายหลังจากที่เข้ารับการผ่าตัดอย่างเร่งด่วน เนื่องจากมีเลือดออกบริเวณเยื่อหุ้มช่องปอด แพทย์ระบุว่า หลังการผ่าตัดภาวะต่างๆ เริ่มตอบสนองและฟื้นดีขึ้น
"ตามที่ก้อนเลือดในช่องเยื่อหุ้มปอดด้านซ้าย กดการทำงานของหัวใจและระบบไหลเวียนโลหิตของผู้ป่วยนั้น คณะแพทย์ผู้รักษาได้ทำการผ่าตัดระบายเลือดในช่องเยื่อหุ้มปอด เมื่อเวลา 18.30 น. และเสร็จสิ้นการผ่าตัดเมื่อเวลา 20.30 น.
ผลการผ่าตัดในเบื้องต้นพบว่า มีจุดเลือดออกซึ่งเกิดจากการฉีดขาดของพังผืดในช่องเยื่อหุ้มปอดและสามารถทำการหยุดจุดเลือดออกนั้นได้ในระดับหนึ่ง ภาวะหัวใจเต้นผิดจังหวะและความดันเลือดของผู้ป่วยควบคุมได้ดีขึ้นหลังการผ่าตัด สามารถลดขนาดยากระตุ้นความดันโลหิต อย่างไรก็ตาม ผู้ป่วยจำเป็นต้องเฝ้าระวังอาการอย่างใกล้ชิดต่อไป"