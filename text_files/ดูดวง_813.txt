เพื่อเสริมชะตา พยากรณ์ดวง เดือนพฤษภาคม ปี 2560 ผลมาจากการเปลี่ยนแปลงของดวงดาวสำคัญหลายดวง แต่เชื่อว่าหากใครได้อ่าน เสริมชะตาพยากรณ์ดวง และปฏิบัติตามคำแนะนำของ อาจารย์ช้าง-ทศพร ศรีตุลา ก็จะสามารถก้าวผ่านอุปสรรคปัญหา อีกทั้งยังมีชีวิตที่ประสบความสำเร็จราบรื่น และเจริญก้าวหน้ามากยิ่งขึ้นได้ และเป็นคู่มือ เป็นการวางแผนที่ดีที่จะทำให้คุณสามารถเตรียมรับมือกับการเปลี่ยนแปลงของดวงดาว วางแผนชีวิตตามคำแนะนำกันค่ะ

 
ชะตาพยากรณ์ดวง ประจำเดือนพฤษภาคมปี 2560 มีดังต่อไปนี้
 
ราศีเมษ ( 14 เมษายน – 14 พฤษภาคม )
เดือนพฤษภาคมเป็นเดือนที่พอจะมีข่าวดีเข้ามาอยู่บ้างโดยเฉพาะเรื่องเงินทอง คุณเป็นราศีที่หมุนเงินดีขึ้น การเงินที่โดดเด่นที่สุดเป็นเรื่องอสังหาริมทรัพย์ คุณจะมีโชคจากการขายที่ ขายบ้าน ขายรถ หรือถ้าใครทำอาชีพนายหน้าตัวแทนดวงดาวเรื่องการเจรจาก็กลับมาส่งผลดีมากยิ่งขึ้น ทำให้ราศีเมษมีโอกาสหรือความสำเร็จ ด้านการเงินและการงานที่ดีขึ้นด้วยเช่นเดียวกัน สำหรับเรื่องปัญหา อุปสรรค ความวุ่นวายต่าง ๆ เดือนนี้ถือว่าเป็นเดือนที่ทุกอย่างอยู่ในสภาวะนิ่ง ไม่ได้แย่มาก แต่ก็ยังไม่ได้มีข่าวดีเข้ามามากเช่นกัน ช่วงนี้ขอให้เป็นช่วงที่ใช้เวลากับการสะสางงานเก่า ๆ ส่วนปัญหาที่เคยวุ่นวายมา ตั้งแต่ช่วงต้นปีก็จะสามารถดูแลได้ลงตัวมากยิ่งขึ้นในเดือนนี้ ข้อควรระวังในเดือนพฤษภาคมคือเรื่องสัญญา คุณอาจจะถูกปรับเปลี่ยน เลื่อน ยกเลิก แก้ไขสัญญา ผู้หลักผู้ใหญ่ที่เคยรับปากไว้อาจจะเปลี่ยนใจข้อตกลงหรือเงื่อนไขบางอย่างในเดือนนี้ ทำให้ชาวราศีเมษต้องปรับตัวและเตรียมรอรับเหตุการณ์เซอร์ไพรส์พอสมควร
 
ราศีพฤษภ ( 15 พฤษภาคม – 14 มิถุนายน )
เดือนพฤษภาคมนั้นดวงดาวก็ยังคงแรงอย่างต่อเนื่อง ดังนั้นต้องระมัดระวังทั้งเรื่องการเดินทาง การดูแลสุขภาพและปัญหาน่าปวดหัว ช่วงนี้เป็นช่วงที่ทำอะไรไม่ค่อยได้ดั่งใจ นัดใครตอนเช้าอาจจะต้องไปตอนบ่ายหรือผิดนัดเลื่อนไปอีกวัน ดังนั้นควรเตรียมแผนสำรองเอาไว้ แถมดวงดาวความรักก็เริ่มมีปัญหากระท่อนกระแท่นในเดือนนี้ ราศีพฤษภมีปัญหากับคำว่าคู่หรือเพศตรงข้ามคู่ที่ว่านั้นหมายถึงทั้งคู่ครอง หุ้นส่วน หรือคู่สัญญา ดังนั้นต้องระมัดระวังให้ดี ๆ นอกจากนี้ยังไม่แนะนำให้เดินทางไปยังสถานที่แปลก ๆ เปลี่ยว ๆ ใครชอบท่องเที่ยวยามค่ำคืน ต้องระมัดระวังด้วย ส่วนดวงดาวการเจรจา การสื่อสารก็มีปัญหา บางคนอาจถึงขั้นเกิดคดีความหรือการฟ้องร้องขึ้นมาในช่วงเดือนนี้
 
ราศีเมถุน ( 15 มิถุนายน – 16 กรกฎาคม )
เดือนพฤษภาคมเป็นเดือนที่ต้องระมัดระวัง ปัญหาที่เกี่ยวข้องกับศัตรู การถูกใส่ร้าย กลั่นแกล้ง ต้องระมัดระวังศัตรูในที่ลับ คนที่ไม่ชอบเรา แต่ไม่ได้เปิดเผย เรื่องบางอย่างที่เราไม่มั่นใจก็อย่านำไปเล่าให้คนอื่นฟัง เพราะบางทีคนที่คุยด้วยอาจจะกลายเป็นตัวปัญหาสำหรับคุณในอนาคตก็ได้ ส่วนเรื่องอื่น ๆ นั้น เดือนพฤษภาคมเป็นเดือนที่สบาย ๆ จังหวะดวงดาวยังไม่ค่อยน่าเป็นห่วงเท่าไหร่ แต่สิ่งหนึ่งที่อยากให้เตรียมตัวไว้ล่วงหน้าคือ เรื่องการวางแผนการเงิน เพราะราศีของคุณเป็นราศีที่จะมีประเด็นเรื่องการเงินในอนาคต ดังนั้นควรเก็บออมหรือเตรียมรายรับรายจ่ายไว้ตั้งแต่ช่วงเดือนนี้ ซึ่งยังเป็นช่วงที่ดวงดาวเป็นปกติ น่าจะดีกว่าสำหรับเรื่องของความรักนั้นยังไม่ค่อยโดดเด่นจังหวะดวงดาวสบาย ๆ คนที่มีคู่มีแฟนอยู่แล้วอาจจะมีข้อดีตรงที่ว่าแฟนของคุณจะมาช่วยให้คำปรึกษาให้คำแนะนำเรื่องการทำธุรกิจนอกจากนี้ หากคุณอยากเปิดช่องทางติดต่องานในที่ที่ไกลขึ้น เช่นต่างจังหวัดหรือต่างประเทศ ก็จะส่งผลดีในช่วงพฤษภาคมนี้
 ราศีกรกฎ ( 17 กรกฎาคม – 16 สิงหาคม )
เดือนนี้ยังคงเป็นจังหวะดวงที่สบายๆ ต้องย้ำว่าดวงดาวไม่ได้เป็นอย่างนี้ไปตลอดทั้งปี ช่วงที่สบายก็ต้องเตรียมตัว หรือวางแผนสำหรับอนาคตให้มากยิ่งขึ้น เพื่อให้ทุกอย่างสำเร็จและราบรื่นไปได้เป็นอย่างดี ข้อควรระวังสำหรับเดือนนี้คือ บริวารหรือลูกน้อง จะทำให้คุณเกิดปัญหา เช่น ลูกน้องลาออก มีปัญหากับทีมงานหรือเพื่อนร่วมงาน ช่วงนี้ถ้าใครชวนคุณไปลงทุนทำธุรกิจร่วมหุ้นอะไรก็ตาม ขอให้คิดทบทวนให้รอบคอบธุรกิจบางอย่างที่ดูเหมือนเป็นสีเทา ๆ หรือยังไม่มีความชัดเจน ก็อย่าเพิ่งไปหลงหรือเชื่อคำชักชวน ในระยะแรกอาจจะไม่ได้มีอะไร แต่ในระยะยาวอาจจะทำให้เกิดปัญหา ในเรื่องการเงินหรือเรื่องส่วนแบ่งได้ง่ายอีกเรื่องหนึ่งที่ต้องเตือนกันคือ เรื่องคนใกล้ชิด คนในครอบครัว โดยจะเป็นปัญหาในเชิงสุขภาพ รวมถึงเกิดความวุ่นวายและปัญหาความขัดแย้งในบ้าน ขอให้ชาวราศีกรกฎดูแลเอาใจใส่กันให้มากยิ่งขึ้น
 
ราศีสิงห์ ( 17 สิงหาคม – 16 กันยายน )
เดือนพฤษภาคมถือว่าเป็นเดือนที่ดวงดาวอยู่ในเกณฑ์ที่ต้องระมัดระวังเพราะมีการเปลี่ยนแปลงเกี่ยวกับสภาพแวดล้อมและสถานที่ทำงาน บางคนอาจจะมีแค่อุปสรรคเล็กน้อยในการทำงาน เช่น การต่อเติมซ่อมแซม ทาสี แต่บางคนอาจจะถึงขั้นเปลี่ยนหรือย้ายงาน ต้องบอกว่าหลังจากนี้ไปอีก 2 - 3 เดือนดวงของคุณจะมีโอกาสและข่าวดีเข้ามา ดวงจะยิ่งชัดเจนมากยิ่งขึ้น ดังนั้นถ้าช่วงนี้ชีวิตคุณเริ่มมีสัญญาณหรือเกิดการเปลี่ยนแปลงขึ้น ก็เชื่อมั่นว่าน่าจะเป็นการเปลี่ยนแปลงที่ดีสำหรับชาวราศีสิงห์ แต่สิ่งที่เป็นห่วงนั้นจะไปลงกับคนที่เป็นเจ้าของร้านเพราะดวงคุณจะมีปัญหากับสถานที่ทำมาหากิน เช่น ปัญหาเรื่องสัญญาเช่า ที่จอดรถ หรือแม้กระทั่งปัญหากับร้านข้าง ๆ สร้างความปวดหัวให้กับชาวราศีสิงห์ได้ไม่มากก็น้อยเลยทีเดียว ส่วนในเรื่องของความรักนั้น เชื่อว่าเดือนนี้น่าจะ เป็นเดือนท้าย ๆ ที่มีอุปสรรคความวุ่นวาย ใครกำลังเครียดหรือกำลังอยากจะตัดสินใจอะไรบางอย่าง เกี่ยวกับเรื่องของความรักให้ชะลอไว้ก่อน อย่างน้อยถ้าผ่านเดือนพฤษภาคมไปแล้วก็น่าจะทำให้เกิดการเปลี่ยนแปลงที่ดี หรือความรักลงตัวมากยิ่งขึ้น
 
ราศีกันย์ ( 17 กันยายน – 17 ตุลาคม )
เดือนนี้เป็นเดือนที่ต้องดูแลสุขภาพอยู่บ้าง เพราะจังหวะดวงดาวที่เกี่ยวข้องกับเรื่องสุขภาพ โรคภัยไข้เจ็บจะถามหาได้ แต่ด้วยความที่คุณยังเป็นราศีที่ดวงดีอยู่ จึงมีโอกาสเรื่องการรักษา ได้หมอ ได้ยาที่ดี อย่างไรก็ตาม ไม่ควรประมาทในเรื่องนี้เรื่องการทำงาน เดือนนี้คุณจะโดดเด่นเรื่องของตำแหน่งรวมทั้งการเรียน การศึกษาต่อ การนัดเจรจาสอบสัมภาษณ์ ถือว่าเป็นช่วงเวลาของความก้าวหน้าสำหรับชาวราศีกันย์เลยทีเดียว ส่วนกระแสความรักในเดือนนี้ยังไม่ค่อยนิ่ง อาจจะสามวันดีสี่วันทะเลาะกัน แต่ก็ถือว่าเป็นผลของดวงดาวในระยะสั้น ซึ่งเกิดขึ้นในช่วงเดือนนี้เท่านั้น ข้อควรระวังคือ สภาพแวดล้อม ไม่ว่าจะเป็นเพื่อนร่วมงาน การเจรจาติดต่อคุณอาจมีปัญหาทำให้เข้าใจผิดกันกับเพื่อนร่วมงาน หรืออาจจะต้องพูดอธิบายกันหลายครั้งหลายหน เป็นผลมาจากดวงดาวแห่งความหนักเหนื่อย ทำให้คุณไม่สามารถทำอะไรสำเร็จได้ในครั้งเดียว อาจจะต้องมีครั้งที่สองหรือครั้งที่สามตามมา
 
ราศีตุลย์ ( 18 ตุลาคม – 16 พฤศจิกายน )
เดือนพฤษภาคมเป็น เดือนที่ดวงดาวค่อนข้างเบาลงไปแล้วนิดหนึ่ง เชื่อว่าทำให้จังหวะดวงดาวในเรื่อง ทำงานพอจะมีความสำเร็จเข้ามามากยิ่งขึ้น แต่อาจจะไม่ได้เป็นจุดที่เปลี่ยนแปลงชัดเจนมากนัก อย่างน้อยก็น่าจะดีกว่าช่วงที่ผ่าน ๆ มาอย่างแน่นอน เรื่องหนึ่งที่ต้องเตือนกันคือ เดือนนี้จะมีประเด็นเรื่องทรัพย์สิน ที่ดิน มรดก อสังหาริมทรัพย์ครอบครัวไหนกำลังตกลงกันในเรื่องราวเหล่านี้อยู่ ขอให้ระมัดระวัง เพราะอาจจะทำให้เกิดปัญหาหรือ เกิดความขัดแย้งระหว่างญาติพี่น้องได้ง่ายส่วนเรื่องส่วนตัว เรื่องความรักนั้นไม่ได้มีอะไร ดีขึ้นชัดเจน แต่เชื่อว่าจะไม่ได้มีอะไรแย่ลงไปกว่าเดิม เรียกว่าเป็นเดือนแห่งการประคับประคองความสัมพันธ์กันก็ได้ สำหรับเรื่องการทำงานนั้น ให้ระวังเรื่องคำพูดของคนอื่น บางทีอาจจะมีการเปลี่ยนแปลงหรือพลิกลิ้น ไม่เป็นไปตามที่ตกลงกับเราไว้ ดังนั้นการมีเอกสาร สัญญาที่เป็นลายลักษณ์อักษรเป็นเครื่องยืนยัน เป็นสิ่งที่จำเป็นสำหรับช่วงเดือนนี้
ราศีพิจิก (17 พฤศจิกายน – 15 ธันวาคม )
เดือนพฤษภาคมเป็นเดือนที่ดวงแรงมาก ถ้าจะพูดว่าในปีนี้ช่วงจังหวะที่ต้องระวังเรื่องอุบัติเหตุ การเจ็บป่วย การผ่าตัดทั้งหลาย ก็น่าจะตกอยู่ที่เดือนนี้คุณควรหลีกเลี่ยงการเดินทางไปยังสถานที่อโคจร หากจำเป็นต้องเดินทางในช่วงกลางคืนควรขับรถด้วยความไม่ประมาท มีสติ และควรต้องตรวจสอบยวดยานพาหนะให้รอบคอบ หากอาศัยรถใครช่วงนี้ ต้องมั่นใจในเพื่อนร่วมเดินทางอยู่พอสมควร ถ้าจะให้ดีควรไปตรวจสุขภาพประจำปี เจาะเลือด ทำฟันเพื่อแก้เคล็ด ถือว่าเป็นการหาเรื่องเจ็บตัวด้วยตัวเอง นอกจากนี้ควรหมั่นทำบุญให้มากยิ่งขึ้น อาจด้วยวิธีบริจาคเลือด ทำบุญกับโรงพยาบาล หรือบริจาคโลงศพ แนะนำว่าเดือนนี้ควรหาโอกาสสักหนึ่งวันละเว้นการบริโภคเนื้อสัตว์ ด้วยการกินเจหรือมังสวิรัติตามที่คุณสะดวก ศรัทธา สาเหตุที่ต้องแนะนำเยอะขนาดนี้ เพราะช่วงจังหวะดวงดาวแรง อะไร ๆ ก็เกิดขึ้นได้ง่าย ดังนั้นขอให้คุณมีสติ ใช้ชีวิตด้วยความไม่ประมาท สวดมนต์ไหว้พระเป็นประจำ และที่สำคัญคือทำบุญที่เกี่ยวข้องกับดาวเสาร์ เช่น ปล่อยสัตว์น้ำ ก็จะช่วยแก้เคล็ดความแรงของดวงดาวในช่วงนี้ ส่วนในเรื่องการทำงานก็แรงไม่แพ้กัน อาจจะถูกเปลี่ยนแปลง ยกเลิก แก้ไข หรือมีปัญหาวุ่นวาย หลายอย่างเกิดขึ้น ชาวราศีพิจิกจะต้องใจเย็น ๆ ให้มาก และพยายามทำงานในลักษณะเป็นเบื้องหลังตรวจสอบเอกสาร สัญญาให้รอบคอบจะเป็นสิ่งที่ดีที่สุด
 
ราศีธนู ( 16 ธันวาคม – 14 มกราคม )
เดือนนี้ถือเป็นเดือนที่ดวงดาววุ่นๆ ย้ายออกไปหมดแล้ว ก็น่าจะเป็นช่วงเวลาที่ปลอดโปร่ง สำหรับดวงของคุณเดือนนี้จังหวะดวงดาวที่เกี่ยวกับความรู้สติปัญญาค่อนข้างโดดเด่น ใครตั้งใจวางแผนเรื่องการเรียน การศึกษาต่อ หาความรู้เพิ่มเติม เรียนหลักสูตรพิเศษ ดวงดาวก็เริ่มส่งผลดี ส่วนเรื่องการทำงาน หากคุณต้องไปอบรม สัมมนา ประชุมที่ต้องอาศัยการเดินทาง ก็จะส่งผลที่ดีเรื่องความก้าวหน้า ส่วนใครกำลังคาดหวังเรื่องความรัก ต้องบอกว่าช่วงนี้ดวงดาวความรักยังคงนิ่ง ๆ เดือนนี้อาจจะเป็นเดือนที่คนโสดต้องเหนื่อยหน่อย คนที่เพิ่งเริ่มต้นคบกันจะมีปัญหา เพราะมีเรื่องจุกจิกกวนใจในเรื่องความรักเข้ามาเยอะพอสมควร
 
ราศีมังกร ( 15 มกราคม – 12 กุมภาพันธ์ )
เดือนพฤษภาคมเป็นอีกหนึ่งเดือน ที่ดวงดาวอยู่ในจุดที่ลงตัว เรื่องปวดหัวจะเป็นเรื่องบริวารเป็นหลัก ซึ่งต้องระมัดระวัง ถ้าคุณมีลูกน้องเยอะ ๆ ก็ควรดูแลตรวจสอบให้ดี บางครั้งลูกน้องอาจจะนำเรื่องเดือดร้อนมาสู่ตัวคุณได้ใครตั้งใจอยากลงทุนเปิดร้านทำธุรกิจ ช่วงนี้พยายามทำอะไรด้วยตัวเองไปก่อน ถ้าไปฝากความหวังหรือไหว้วานขอความช่วยเหลือจากใครในเดือนนี้ อาจจะทำให้เกิดปัญหาตามมา ส่วนใครตั้งใจอยากจะเรียน ศึกษาต่อ จังหวะดวงดาวในช่วงนี้ยังส่งผลดีเช่นเดียวกัน ในเดือนนี้เป็นเดือนที่ดวงเรื่องสิ่งศักดิ์สิทธิ์ ลางสังหรณ์ หรือซิกซ์เซ้นส์อยู่ในจุดที่แรง คุณสามารถคาดการณ์ สิ่งต่าง ๆ ได้ เวลาจะทำอะไรมักมีลางบอกเหตุล่วงหน้า ดังนั้นขอให้คุณเชื่อมั่นสิ่งเหล่านี้ เพราะน่าจะทำให้คุณคาดการณ์หรือวางแผนเรื่องอนาคตสำหรับเดือนพฤษภาคมได้เป็นอย่างดี
 ราศีกุมภ์ ( 13 กุมภาพันธ์ – 14 มีนาคม )
เดือนพฤษภาคมนั้นเป็นเดือนที่ดวงดาวอยู่ในจุดที่ดีเรื่องที่น่ากังวลเรื่องแรกคือเรื่องภายในครอบครัว เพราะจังหวะดวงดาวภายในบ้านวุ่นวาย อาจจะมีสมาชิกในบ้านเจ็บไข้ได้ป่วย ญาติพี่น้องมีความวุ่นวายขัดแย้ง หรือบางคนไปลงกับเรื่องของธุรกิจ แต่จะมีปัญหากับเฉพาะคนที่เป็นเจ้าของธุรกิจหรือมีหุ้นส่วน คุณจะมีปัญหาขัดแย้งกับหุ้นส่วน ส่วนคนที่เป็นลูกจ้างประจำ มนุษย์เงินเดือนนั้นไม่ได้น่ากังวลเรื่องความรักนั้นไปได้เรื่อย ๆ อาจจะไม่ได้เป็นช่วงเวลานาทีทองของความรัก แต่สำหรับคนที่มีคู่มีครอบครัวแล้วจะสามารถประคับประคองความรักกันได้ แถมดวงเรื่องคู่ครองยังมาช่วยเกื้อหนุนเรื่องการทำงานด้วย คนที่ทำงานร่วมกับคู่ก็จะยิ่งส่งผลให้เกิดการเปลี่ยนแปลงหรือความก้าวหน้าที่ดียิ่งขึ้นได้
ราศีมีน ( 15 มีนาคม – 13 เมษายน )
เรื่องที่ต้องเตือนกันในเดือนนี้ก็คือปัญหาเรื่องยวดยานพาหนะการเดินทาง หากเปลี่ยนรถใหม่พอดี หรือนำรถไปซ่อม ไปเข้าอู่ ก็ถือว่าเป็นการแก้เคล็ดได้ด้วย แต่ใครไม่ได้ทำก็ขอให้ตรวจสอบเรื่องประกันภัยให้ถูกต้องครบตามกำหนด เพื่อไม่ให้มีปัญหาตามมา และที่สำคัญไม่แพ้กันคือคุณต้อง มีสติในการขับขี่ยวดยานพาหนะด้วยช่วงเดือนนี้เป็นช่วงที่ดวงเรื่องความก้าวหน้าของคุณแรง แต่บางครั้งก็อาจจะแรงจนข้ามหน้าข้ามตาคนอื่น ทำให้บางคนอาจเสียผลประโยชน์ มีปัญหาความขัดแย้งเกิดขึ้นได้ คุณอาจจะถูกหมั่นไส้ อิจฉานินทาได้ง่าย ยกเว้นว่างานที่ทำเป็นงานที่ไม่ต้องไปยุ่งเกี่ยวกับใครมาก หรือหากคุณมีโอกาสต้องออกไปติดต่องานในที่ไกล ๆ เช่นไปต่างจังหวัดขึ้นเหนือล่องใต้ หรือไปต่างประเทศ ความแรงของดวงดาวก็จะส่งผลไปในทิศทางที่ดีขึ้นอย่างแน่นอน สิ่งที่ต้องระมัดระวังอีกเรื่องคือ เพื่อนร่วมงานจะมีคำพูดในเชิงประชดประชัน อาการที่แสดงถึงความไม่พอใจคุณอย่างเห็นได้ชัด ดังนั้นชาวราศีมีนต้องอดทน ถ้าคุณเอาจิตใจไปวุ่นวายหรือมัวไปต่อล้อต่อเถียง ก็จะยิ่งทำให้มีปัญหาหรือความวุ่นวายไม่รู้จักจบสิ้น