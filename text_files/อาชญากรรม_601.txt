ภาพจากกล้องหน้ารถเปิดภาพนาทีสยอง รถบิ๊กไบค์ซิ่งแหกโค้งถนนปลวกแดง พุ่งชนปิกอัพป้ายแดง ก่อนกระเด็นชนรถเบนซ์ คว่ำต่อหน้า ดับ 1 เจ็บสาหัส 1
(27 มิ.ย.) ภาพจากผู้ใช้เฟซบุ๊กรายหนึ่ง ได้โพสต์ภาพจากกล้องหน้ารถที่สามารถจับภาพอุบัติเหตุรถจักรยานยนต์บิ๊กไบค์ สีดำ ประสบเหตุแหกโค้ง ก่อนจะเฉี่ยวชนรถกระบะที่ขับสวนทางมา บริเวณถนนสายมาบยางพร ส่งผลทำให้ผู้ขับขี่รถจักรยานยนต์ และคนซ้อนท้ายร่างกระเด็นร่วงลงมานอนกองกับพื้นถนน
เหตุดังกล่าวทำให้ผู้ขับขี่เสียชีวิตในทันที ขณะที่คนซ้อนท้ายได้รับบาดเจ็บสาหัส ส่วนรถจักรยานยนต์ก็พังเสียหายยับเยิน ผู้โพสต์ยังระบุว่า "ขี่แบบนี้ไฟแนนซ์ ไม่ชอบเลยนะครับ ทำไมวะ? ก็ไม่ผ่อนเลย อยู่ในชุมชนขับขี่ช้าหน่อยเถอะครับ" เหตุดังกล่าวเกิดขึ้นเมื่อวันที่ 25 มิถุนายนที่ผ่านมา
ผู้สื่อข่าวได้ตรวจสอบ กระทั่งพบว่าเป็นภาพจากกล้องหน้ารถเมอร์เซเดส-เบนซ์ สีบรอนซ์เงิน ที่กำลังขับตามรถกระบะนิสสัน สีขาว ทะเบียนป้ายแดง ระหว่างขับมาบนถนนมาบยางพร อ.ปลวกแดง เมื่อมาถึงทางโค้ง ใกล้ปากทางซอย 9 มาบยางพร มีรถจักรยานยนต์คาวาซากิ นินจา ขับสวนทางมาด้วยความเร็ว ทำให้รถเกิดแหกโค้งพุ่งชนส่วนหน้าของรถกระบะป้ายแดง
แต่ด้วยความแรงและเร็วของรถจักรยานยนต์ที่ขี่มา ทำให้รถกระเด็นไปถูกรถยนต์เมอร์เซเดส-เบนซ์ที่ขับตามหลังรถกระบะอีกที ทำให้รถสองล้อถูกชนเข้าที่ด้านหน้าซีกขวาพังยับ ทำให้ผู้ขับขี่จักรยานยนต์เป็นชายได้เสียชีวิตทันที คนซ้อนทัายได้รับบาดเจ็บ อาการยังสาหัส เจ้าหน้าที่กู้ภัยฯ นำส่งโรงพยาบาลปลวกแดง ขณะที่เจ้าหน้าที่ตำรวจทำการสอบสวนดำเนินการตามกฎหมายต่อไป