จากกรณีคนร้ายใช้จอบเป็นอาวุธตีศรีษะนาย เดวิด วิลเลียม มิลเลอร์ และ น.ส.ฮานนาห์ วิคตอเรีย 2 นักท่องเที่ยวชาวอังกฤษจนเสียชีวิตอย่างโหดเหี้ยมทารุณ ที่บริเวณชายหาดทรายรี ม.1 ต.เกาะเต่า อ.เกาะพะงัน จ.สุราษฎร์ธานี โดยเหตุเกิดเมื่อประมาณ 03.00 น. เมื่อวันที่ 15 กันยายน ที่ผ่านมา
สำหรับ ผลตรวจพิสูจน์ดีเอ็นเอวายโครโมโซม จากอสุจิในช่องคลอดและทวารหนักของนักท่องเที่ยวหญิงชาวอังกฤษ เพื่อหาสัญชาติของผู้ต้องสงสัย โดยปรากฏว่าดีเอ็นเอวายโครโมโซม ระบุผลพิสูจน์เป็นชาวเอเชีย ต่อมาตำรวจเร่งเก็บดีเอ็นเอคนเอเชียบนเกาะดังกล่าวเพื่อหาตัวคนร้าย ซึ่งที่ผ่านมา เก็บตัวอย่างไปกว่า 800 คนแล้ว
ล่าสุด (2 ต.ค.) เมื่อเวลา 16.30 น. ผู้สื่อข่าวรายงาน พล.ต.ท.จักรทิพย์ ชัยจินดา รักษาการแทน รอง ผบ.ตร. ได้รายงานการจับกุมแรงงานพม่า 3 คน โดยผู้ต้องสงสัยที่จับกุมได้ 1 ใน 3 ให้การรับสารภาพว่าร่วมมือฆ่า 2 นักท่องเที่ยวชาวอังกฤษจริง แต่อีก 2 รายยังปฏิเสธข้อกล่าวหา
ทั้งนี้ มีรายงาน พล.ต.อ.สมยศ พุ่มพันธุ์ม่วง ผู้บัญชาการตำรวจแห่งชาติ (ผบ.ตร.) เตรียมขึ้นเครื่องบินเดินทางไปเกาะเต่า ในช่วงเวล่า 17.00 น. วันนี้
แหล่งข่าวในชุดสืบสวนคลี่คลายคดีดังกล่าวเปิดเผยว่า หลังจากชุดสืบสวนสวนได้เชิญตัว นายวิน หรือ เนวิน อายุ 21 ปี นายเมา อายุ 23 ปี และนายซอ อายุ 21 ปี แรงงานชาวพม่า ซึ่งตกเป็นผู้ต้องสงสัยว่ามีส่วนรู้เห็นกับเหตุฆาตกรรมนักท่องเที่ยวชาวอังกฤษทั้ง 2 ศพ โดยนายซอ และ นายวิน เป็นพนักงานร้านอาหาร ส่วนนายเมา ทำงานอยู่ที่สถานบันเทิง(AC BAR)ซึ่งมีเจ้าของเป็นเครือญาติของผู้นำท้องถิ่นรายหนึ่งบนเกาะเต่า ซึ่งสถานบันเทิงแห่งนี้ตั้งอยู่ไม่ไกลจากสถานที่เกิดเหตุมากนัก
โดยตำรวจได้ควบคุมตัวนายเมาและนายซอ ได้บนเกาะเต่า ขณะที่นายวินสามารถควบคุมตัวได้ที่ตัวเมืองสุราษฏร์ธานี
แหล่งข่าวในชุดสืบสวน ระบุว่า จากการสอบขยายผลนายเมายอมรับว่าในคืนวันเกิดเหตุได้ไปนั่งเล่นกีต้าร์ที่บริเวณขอนไม้ในจุดที่ตำรวจพบก้นบุหรี่ซึ่งห่างจากจุดพบศพนักท่องเที่ยวชาวอังกฤษทั้งสองออกไปประมาณ 65 เมตร และยังยอมรับว่า ก้นบุหรี่แอลเอ็มที่พบบริเวณขอนไม้ดังกล่าวนายเมาได้สูบและทิ้งไว้จริง แต่ไม่รู้เห็นกับการตายของนักท่องเที่ยวชาวอังกฤษ เพราะได้กลับไปหาภรรยาก่อน
ขณะที่นายวิน ล่าสุด ได้ยอมรับกับตำรวจแล้วว่า ได้ลงมือฆาตกรรมสองนักท่องเที่ยวเนื่องจากเกิดอารมณ์ทางเพศ เพราะเห็นนักท่องเที่ยวชายหญิงคู่นี้มีเพศสัมพันธ์กัน ส่วนนายซออยู่ระหว่างการสอบสวน โดยทั้ง 3 คน อยู่ระหว่างผลตรวจสอบดีเอ็นเอเทียบกับดีเอ็นเอที่พบกับวัตถุพยานต่างๆ ที่พบในจุดเกิดเหตุ รวมถึงดีเอ็นเอที่พบบนศพของผู้ตายทั้ง 2 คนด้วย
 
 