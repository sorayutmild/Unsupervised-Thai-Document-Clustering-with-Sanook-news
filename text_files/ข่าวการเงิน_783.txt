ก.แรงงาน เผย อัตราค่าจ้างตามมาตรฐานฝีมือ สูงสุดวันละ 550 บาท มีผลใช้บังคับ 10 ส.ค. 59 

นายธีรพล ขุนเมือง ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พลเอก ศิริชัย ดิษฐกุล รัฐมนตรีว่าการกระทรวงแรงงาน เน้นย้ำในการยกระดับฝีมือแรงงานไทยให้มีมาตรฐาน เพื่อให้มีค่าจ้างที่สูงขึ้นและเป็นไปตามการกำหนดอัตราค่าจ้างตามมาตรฐานที่คณะกรรมการค่าจ้าง กระทรวงแรงงานกำหนด โดยใช้มาตรฐานฝีมือแรงงานแห่งชาติ ตามกฎหมายว่าด้วยการส่งเสริมการพัฒนาฝีมือแรงงานเป็นเกณฑ์วัดค่าทักษะฝีมือ ความรู้ ความสามารถ และขณะนี้ได้ออกประกาศคณะกรรมการค่าจ้าง เรื่อง อัตราค่าจ้างตามมาตรฐานฝีมือ มีผลใช้บังคับตั้งแต่วันที่ 10 สิงหาคม 2559 นี้เป็นต้นไป
ทั้งนี้ อัตราค่าจ้างตามมาตรฐานฝีมือสูงสุดวันละ 550 บาท อยู่ที่แรงงานในสาขาอาชีพช่างหล่อเครื่องประดับ สาขาอาชีพช่างตกแต่งเครื่องประดับและสาขาอาชีพช่างฝังอัญมณีบนเครื่องประดับ ซึ่งจะมีแผนการกำหนดอัตราค่าจ้างตามมาตรฐานฝีมือแรงงานในอุตสาหกรรมอื่น ๆ ในระยะต่อไป เพื่อเป็นแรงจูงใจให้คนทำงานเห็นความสำคัญในเรื่องการพัฒนาตนเองและก้าวทันกับการเปลี่ยนแปลงทางเศรษฐกิจ เพื่อเป็นกำลังแรงงานที่จะช่วยขับเคลื่อนประเทศในยุคไทยแลนด์ 4.0 ต่อไป