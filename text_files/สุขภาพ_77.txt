เคยไหมคะ? รู้สึกคันยุบยิบๆ ที่รูทวารหนัก คันจนรู้สึกอยากเอานิ้วไปเกา แต่ถ้านั่งอยู่นอกบ้านก็ได้แต่นั่งบิดตัวไปมา จะเล่าให้ใครฟังก็อาย แถมยังมีอาการอื่นๆ เพิ่มขึ้นมาด้วย
จริงๆ แล้วเราอยากแนะนำให้ไปหาหมอ แต่ถ้าอยากสังเกตอาการเบื้องต้นด้วยตัวเองก่อน ก็มาดูกันว่าที่คันๆ อยู่เนี่ย เป็นเพราะอะไร
 
คันทวารหนัก เกิดจากสาเหตุอะไร?
อาการคันทวารหนักยุบยิบๆ อาจเป็นสัญญาณอาการเริ่มแรกของอาการผิดปกติอื่นๆ ในร่างกายได้
 
- ทวารหนักอับชื้น เช็ดไม่แห้งก่อนสวมกางเกงใน/กางเกง หรืออาจจะเพราะมีน้ำหนักตัวมาก อ้วนมากจนเกิดความอับชื้นตลอดเวลา
- เป็นโรคผิวหนัง ภูมิแพ้ เชื้อรา ติดเชื้อไวรัส เป็นหูด ฝี หรือมีแผล
- เช็ดก้นไม่สะอาด หลังถ่ายอุจจาระ
- อยู่ในภาวะอุจจาระไหลซึม สำหรับใครที่มีอาการหูรูดทวารหนักเสื่อม หรือเป็นโรคอื่นๆ เช่น ท้องผูก/ท้องเสียเรื้อรัง หรือมีเนื้องอก
- ระคายเคืองจากอาหารบางชนิดที่ทานเข้าไป เช่น เครื่องดื่มที่มีคาเฟอีน แอลกอฮอล์ นม (สำหรับคนที่แพ้) มะเขือเทศ อาหารรจัด
- ติดเชื้อจากโรคทางเพศสัมพันธ์ กรณีที่มีเพศสัมพันธ์ทางทวารหนัก
- ผลข้างเคียงจากการใช้ยาปฏิชีวนะ หรือยาเคมีบำบัดบางตัว
- โรคเรื้อรังบางชนิด เช่น เบาหวาน ดีซ่าน ไทรอยด์ โรคไต
- ผิวหนังรอบทวารหนักเกิดอาการระคายเคืองจากสิ่งที่เราใช้ เช่น กางเกงใน ผ้าอนามัย แป้ง ทิชชู่ ผงซักฟอก น้ำยาปรับผ้านุ่ม สบู่ หรือยาเหน็บ
- อาจเป็นอาการข้างเคียงของโรคมะเร็งผิวหนัง มะเร็งต่อมน้ำเหลือง หรือมะเร็งเม็ดเลือดขาว
แต่นอกจากนี้แพทย์อาจไม่พบสาเหตุที่ชัดเจนเหมือนกันว่าเป็นเพราะอะไร
 iStock
ลดอาการคันทวารหนักได้อย่างไร?
หากเราทราบสาเหตุที่แน่ชัดได้แล้ว ก็ให้เลิกพฤติกรรมที่ก่อให้เกิดความเสี่ยง เช่น รักษาความสะอาดให้มากขึ้น ใช้ทิชชู่ซับก้นให้แห้งก่อนสวมกางเกงใน เลือกเนื้อผ้าชั้นในให้มีการระบายอากาศได้ดี เปลี่ยนผลิตภัณฑ์ที่ใช้ทำความสะอาดทวารหนัก ผงซักฟอก น้ำยาปรับผ้านุ่มที่ใช้ในการซักชั้นใน และกางเกง กระโปรง หากพบความผิดปกติอื่นๆ เช่น มีอุจจาระซึม มีแผล นอกจากจะคันแล้วยังมีอาการเจ็บ หรือแสบ และอื่นๆ ควรพบแพทย์เพื่อทำการรักษาอย่างถูกต้องค่ะ