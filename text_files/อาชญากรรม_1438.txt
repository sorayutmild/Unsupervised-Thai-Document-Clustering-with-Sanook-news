สาวสงขลารับสารภาพแค้นเพื่อนสนิทติดหนี้ ใช้ค้อนทุบดับ สุดผวา! วิญญาณเข้าฝัน
ผู้สื่อข่าวรายงานว่า (22 ก.พ.) เมื่อเวลา 11.30 น. สภ.สะท้อน จ.สงขลา แถลงข่าวการจับกุม น.ส.เกตน์นิภา รักหนู อายุ 32 ปี ผู้ต้องหาก่อเหตุลวง น.ส.อภิญญา สาเส็น อายุ 23 ปี เพื่อนสนิทไปฆ่าชิงทรัพย์หมกป่าสวนยางพาราในพื้นที่หมู่ 8 บ้านลุ่ม ต.ทับช้าง อ.นาทวี จ.สงขลา เหตุเกิดเมื่อวันที่ 14 ก.พ.ที่ผ่านมา โดยใช้ค้อนทุบศีรษะจนตายและชิงเงินสด 200 บาท สร้อยคอทองคำหนัก 1 บาท และแหวนทองคำหนัก 1 สลึง 2 วง นำไปขายที่ร้านทองในตลาดอำเภอนาทวี
จากการสอบสวน น.ส.เกตน์นิภา รับสารภาพว่า ผู้ตายเป็นหนี้ 25,000 บาท แต่ไม่ยอมคืน ในวันเกิดเหตุได้ขับรถจักรยานยนต์ไปรับจากบ้านพักใน ต.ประกอบ อ.นาทวี เพื่อพาไปเคลียร์ แต่ตกลงกันไม่ได้ จึงใช้ค้อนที่เตรียมมาทุบศีรษะจนเสียชีวิต ผ่านมา 7 วัน ผู้ตายได้มาเข้าฝันให้ช่วยเอาศพออกมา จึงเกิดความกลัวและวางแผนทำทีให้ญาติของผู้ตายดูหมอและพาไปค้นหาด้วยกันจนเจอ
ทั้งนี้ เนื่องจากพบพิรุธหลายอย่าง อีกทั้งญาติยืนยันว่าผู้ต้องหาเป็นคนสุดท้ายที่อยู่กับผู้ตาย จึงเค้นสอบ กระทั่ง น.ส.เกตน์นิภา รับสารภาพ โดยหลังจากจับกุม ตำรวจได้นำตัวไปขอขมาญาติของผู้ตายด้วย