ดวงชะตาปี พ.ศ. 2563 ราศีกันย์ หรือ ผู้ที่เกิดระหว่างวันที่ 16 กันยายน – 15 ตุลาคม 
การจัดการดูแลบ้านให้มีบรรยากาศร่มรื่น สะอาดตา และสวยงาม ทำให้ทุกคนในครอบครัวได้อยู่กันอย่างร่มเย็นเป็นสุข ก็จะเป็นเคล็ดลับเสริมสิริมงคล รับพลังความดีงามจากดาวพฤหัสบดี และความแข็งแกร่งจากดาวเสาร์ ให้ชาวราศีกันย์มีความสุข เจริญรุ่งเรืองไปตลอดปี 2563 นี้
มกราคม ค้าขายออนไลน์ หรือ ตัวแทน นายหน้าจะอยู่ในเกณฑ์ดีที่จะทำรายได้มากขึ้น รวมถึงหากจะลงทุน เก็งกำไรระยะยาว แต่ควรระวังการเดินทาง หรือเหตุจากบ้าน/ครอบครัว ที่ต้องการความสมบูรณ์แบบ ก็อาจต้องใช้จ่ายเงินมากกว่าที่คิด  ด้านความรัก หากร่วมด้วยช่วยกันปรึกษา แก้ไขปัญหาเหตุ/ภัยในครอบครัว ก็จะทำให้รักราบรื่น คนโสด ครอบครัวก็อาจทำให้พบรัก เจอเนื้อคู่ได้ ด้านสุขภาพ ใส่ใจดูแลอวัยวะส่วนล่าง เช่น ช่องคลอด อวัยวะเพศ หรือ กระเพาะปัสสาวะ รวมถึง แถวคอ บ่า ไหล่ด้วย
กุมภาพันธ์ จนถึงเดือนมีนาคม อยู่ในเกณฑ์ทำมาหาให้คนอื่นใช้! และที่ควรระวังคือการหลงเชื่อโฆษณา ที่จะทำให้สูญเสียเงินจำนวนมาก รวมถึงจะร่วมหุ้น ลงทุน ให้กู้ยืม ก็อาจเจอคนท่าดีทีเหลว เชื่อถือไม่ได้ ทำให้เสียเงินอย่างไม่คุ้มค่า ในเรื่องงาน อยู่ในเกณฑ์ดีที่จะได้รับผลดีจากการสัมมนา ร่วมแลกเปลี่ยนความคิดกัน แต่ควรหลีกเลี่ยงที่จะขัดแย้งกับเพื่อนร่วมงาน เพราะอาจลุกลามจนวิวาทกันได้  ด้านความรัก ใส่ใจให้มากขึ้น เพราะเขา/เธออาจมีปัญหายุ่งยากด้านการเงินที่แก้ไขเองไม่ได้ คนโสด เนื้อคู่อยู่ใกล้ๆ แค่นี้เอง ดูให้ดีๆ
มีนาคม อาจได้ลาภผลจากสิ่งที่คิดว่าสูญเสียไปแล้ว รวมถึงการติดตามหนี้สิน ก็มีโอกาสได้คืนสูง แต่ควรระวังการใช้จ่ายเงินฟุ่มเฟือยของคนในครอบครัว ที่อาจก่อให้เกิดหนี้สินระยะยาวได้ ในเรื่องงาน อยู่ในเกณฑ์ดี โดยเฉพาะหากจะติดต่อสัมพันธ์กับคนต่างชาติหรือจะไปต่างประเทศ แต่ควรระวังการสื่อสารที่ไม่ชัดเจนอาจทำให้มีปัญหา รวมถึงหากจะเซ็นสัญญา ลงนามใดๆ ควรตรวจสอบให้ละเอียดมากขึ้นด้วย  ด้านความรัก กันไว้ดีกว่าแก้ ควรใส่ใจ ดูแลการใช้จ่ายเงินผิดปกติของคู่ครอง เพราะอาจสร้างปัญหากระทบชีวิตคู่ในอนาคตได้
เมษายน เดือนแห่งความอดทน จากที่ไม่ได้ดังที่หวัง!  อาจมีรายได้มากขึ้นจากการค้าขาย งานที่ติดต่อสัมพันธ์กับต่างประเทศ แต่หากคิดจะลงทุน ขยายกิจการ เริ่มงานใหม่ ก็ควรระวังให้มากขึ้น หรือการสื่อสารที่ไม่ชัดเจน โดยเฉพาะกับลูกจ้าง พนักงาน ก็อาจทำให้งานล่าช้า เสียหายได้  ด้านความรัก ระวังความขัดแย้งเรื่องบุตร-ธิดา หรือลาภผล ก็อาจทำให้ทะเลาะวิวาท  คนโสด หากเผลอตัว เผลอใจกับเพศตรงข้ามที่เพิ่งรู้จักกัน ก็ควรระวังเพราะมีเกณฑ์สูงที่จะทำให้กลายเป็นมือที่สาม
พฤษภาคม การค้าขายสินค้าไฮเอนด์ ของแบรนด์เนม อาหารที่เลิศหรู จะมีโอกาสสร้างรายได้อย่างมหาศาล แต่หากจะเซ็นสัญญา สร้างข้อผูกพันใดๆ ระวังการสื่อสารที่ไม่ชัดเจน ก็อาจทำให้เสียรู้ เสียเปรียบได้ และเจ้าของกิจการ ผู้บริหาร ควรระวังลูกจ้าง พนักงานที่ดูแลเงินทองจะคดโกงอีกด้วย  ด้านความรัก หากมีปัญหากัน ควรหลีกเลี่ยงที่จะใช้คำพูด กิริยาที่ก้าวร้าว รุนแรง เพราะอาจทำให้แตกหักกันไปเลย แต่หากจะฟ้องร้อง มีคดีความเพื่อเรียกร้องแบ่งสมบัติ จะอยู่ในเกณฑ์ดีที่จะสมหวัง
มิถุนายน ติดตาม ทบทวน และเปลี่ยนแปลงวิธีการหารายได้ให้มากขึ้น ถึงจะมีลาภผลดังที่หวัง และหากขยันพูด เขียน หรือใช้สื่อออนไลน์ ก็จะมีโอกาสเจริญรุ่งเรืองมากขึ้น ด้านความรัก อดทน อดกลั้นกับอารมณ์แปรปรวนของเขา/เธอให้มากขึ้น ถึงจะรักษาสัมพันธ์รักไว้ได้ สำหรับคนโสด หากได้เดินทางท่องเที่ยวร่วมกับญาติมิตร ก็จะอยู่ในเกณฑ์ดีที่จะได้พบรัก เจอเนื้อคู่ ด้านสุขภาพ ควรระวัง การเสพสุรา สารเสพติด หรือ ทำศัลยกรรมความงาม อาจทำให้เจ็บป่วย ไม่สบายตามมา
กรกฎาคม ตนเป็นที่พึ่งแห่งตน จากการคิดสู่การเขียน พูด ที่บ่งบอกถึงความเป็นผู้รอบรู้ มีหลักการ ก็จะเป็นแรงจูงใจให้สร้างรายได้ มีลาภผลมหาศาล  และงาน ภารกิจก็สำเร็จได้อย่างรวดเร็ว มนุษย์เงินเดือน อาจได้เลื่อนตำแหน่ง หรือได้งานใหม่ เรื่องความรักควรใส่ใจ คนรัก คู่ครองให้มากขึ้น เพราะมีโอกาสที่เขา/เธอจะเหงาใจจนเผลอมีสัมพันธ์กับคนอื่น สำหรับคนโสด ไม่ใกล้ ไม่ไกล คนใกล้ตัว ก็อาจร่วมสานรัก สานสัมพันธ์จนได้ครองคู่
สิงหาคม งานเดินเคียงคู่มากับเงิน งานดี เงินก็ดีตามมา แต่ควรระวัง “เพื่อนพาจน” จากการรับข้อมูล หรือ ร่วมหุ้น ลงทุนใดๆ ก็มีเกณฑ์ทำให้เสียหาย ขาดทุนล่มจมทั้งนั้น ด้านความรัก ควรระวังการคบหากับคนต่างชาติ ที่อาจกลายเป็นมือที่สาม หรือหากเป็นพวกอลัชชี มารศาสนา ก็จะทำให้เสื่อมเสียชื่อเสียงด้วย และ ควรระวัง หรือ หลีกเลี่ยงที่จะขัดแย้ง ทะเลาะวิวาทใดๆ เพราะอาจทำให้เจ็บตัว หรือ ถูกจับกุม คุมขัง มีเรื่องลุกลามเกินกว่าที่คิดอีก
กันยายน เงินทองไหลมาเทมา ที่อาจได้มาทั้งจากการลงทุน เสี่ยงโชค มีผลกำไร หรือจากงาน ภารกิจที่ทำอยู่เบื้องหลัง ไม่เปิดเผยตัว แต่หากเป็นเรื่องทุจริต ผิดศีลธรรม ก็อาจนำความยุ่งยาก เดือดร้อนสาหัสมาให้ด้วยเช่นกัน ด้านความรัก สัมพันธ์รักที่ชืดชา หากจุดไฟเร่งให้รักร้อนแรงขึ้นไม่ได้ ก็อาจนำไปสู่การร้างราแยกจากกัน และควรระวังการคบหาสมาคมกับเพศตรงข้ามในวงสังคม ก็อาจเผลอตัว เผลอใจ จนเป็นรักซ้อน ซ่อนรักได้ และที่แย่กว่านั้น คืออาจติดโรคร้ายแถมมา
ตุลาคม เงินทับตัว! อาจเกิดขึ้นจากการพัฒนา ปรับปรุงตัวเองให้ดูดีขึ้น รวมถึงการติดต่อสัมพันธ์ที่ตรงไปตรงมา ซื่อสัตย์และโปร่งใส แต่หากมองโลกในแง่ดีเกินไป ก็อาจทำให้เสียรู้ เสียเปรียบ หรือ เสียค่าโง่ให้กับคนใกล้ตัว ในเรื่องงาน การติดต่อสัมพันธ์ไม่ค่อยดีนัก หุ้นส่วน คู่ค้า คู่สัญญา อาจมีอารมณ์แปรปรวน หากอดทน อดกลั้นไม่มากพอ ก็อาจทำให้วิวาทจนแตกหัก  ด้านความรัก ควรระวังหากมีรักซ้อน โดยเฉพาะกับลูกน้อง พนักงานของตัวเอง ก็อาจนำเรื่องเดือดร้อน เสื่อมเสียมาให้
พฤศจิกายน เพราะรักหลงใหล ก็อาจทำให้ต้องใช้จ่ายมากขึ้น หรืออาจสูญเสียเงินทองของมีค่าอย่างมหาศาล โดยเฉพาะจากการติดต่อสัมพันธ์กับคนต่างชาติ แต่สำหรับคนมีคนรัก คู่ครองอยู่แล้ว ควรระวังหากเขา/เธอมุ่งหวังด้านความก้าวหน้ามากไป ก็อาจทำให้ห่างเหินจนห่างหาย ด้านการงาน ประนีประนอมยอมให้ ทั้งกับเรื่องงาน หรือคดีความ ก็จะทำให้แก้ปัญหาจนสำเร็จ เห็นผลได้อย่างรวดเร็ว
ธันวาคม การจัดสัมมนา เดินทางท่องเที่ยว หรือ จะเสนอขายลิขสิทธิ์งานเขียน จะอยู่ในเกณฑ์ดี มีลาภผลตามมา แต่หากคิดจะเป็นนายหน้าหรือซื้อ-ขายบ้าน ที่ดิน ก็ควรระวังว่าลาภผลที่คิดว่าจะได้ อาจมีเหตุ/ภัยที่จะเปลี่ยนแปลงได้อย่างคิดไม่ถึง และควรพิจารณาให้รอบคอบหากคิดจะลงทุน เสี่ยงโชคใดๆ เพราะมีโอกาสเสี่ยงที่จะสูญเสียมากกว่า ด้านความรัก ตามใจเธอ! หลีกเลี่ยงที่จะขัดแย้งด้วยเรื่องของบุตร-ธิดา ถึงจะทำให้รักราบรื่น ไม่มีปัญหา คนโสด อาจพบรัก เจอคนถูกใจ แต่ทำใจได้ไหม หากเขา/เธอเป็นม่าย มีลูกติด!
 
อัญมณี/สีที่เสริมสิริมงคล : มรกต สีเขียว
อัญมณี/สีที่เป็นอริ มรณะ : พลอยสีม่วง สีม่วงดอกผักตบชวา , โกเมน สีแสด
วันที่ดีที่สุดในสัปดาห์ : วันพุธ