แม่ร้องสื่อเด็กวัย 11 ปี ถูกเพื่อนบ้านหลอกไปจับหนูในห้อง ก่อนล็อกห้องข่มขืน พี่สาวสุดช้ำต้องยืมเงินเพื่อน พาน้องไปตรวจร่างกาย
ผู้สื่อข่าวรายงานว่า วันนี้ (20 ส.ค.) เมื่อเวลา 19.00 น. ได้รับการร้องเรียนจาก น.ส.สม (นามสมมติ) อายุ 44 ปี อาชีพ รปภ.โรงเรียนแห่งหนึ่ง ถ.ติวานนท์ ต.บางพูด อ.ปากเกร็ด จ.นนทบุรี  โดยนางสาวสม พักอยู่กับสามีใหม่และบุตรสาววัย 11 ปี ที่ห้องแบ่งให้เช่าในตึกแถว ต.บางพูด อ.ปากเกร็ด จ.นนทบุรี
ที่เกิดเหตุพบว่าเป็นตึกแถวแบ่งให้เช่า โดย น.ส.สม เช่าอยู่ห้องไม่มีเลขที่ ชั้น 2 ของตึกแถวดังกล่าว และเล่าเหตุการณ์ทั้งน้ำตาว่า บุตรสาวคือ น้องโบ (นามสมมติ) อายุ 11 ขวบ ถูก นายเอ๋ อายุ 33 ปี อาชีพตอกเสาเข็ม เพื่อนข้างห้องติดกันใช้อุบายล่อลวงเข้าไปในห้องของนายเอ๋ ก่อนใช้กำลังข่มขืนจนสำเร็จความใคร่ ขณะตนเองและสามีออกไปทำงาน มีเพียงบุตรสาวอยู่ในห้องเพียงคนเดียว
ตนเองมาทราบเรื่องเมื่อวาน (18 ส.ค.) หลังกลับจากทำงานเห็นน้องโบมีอาการเซื่องซึมผิดปกติเลยสอบถาม น้องโบ เล่าว่า เมื่อวานตอนบ่ายสามถูกนายเอ๋ใช้อุบายให้ไปช่วยจับหนูในห้อง ก่อนล็อกกลอนประตูแล้วย่ำยีข่มขืนจนสำเร็จความใคร่
นอกจากนี้ น้องโบ บุตรสาว ยังเล่าว่า ก่อนหน้านี้นายเอ๋ก็เคยข่มขืนน้องโบมาแล้วครั้งหนึ่ง และพูดจาข่มขู่ไม่ให้บอกใครไม่งั้นจะฆ่าทิ้งทั้งแม่ทั้งลูก เมื่อทราบเรื่องราวทั้งหมดตนจึงพาบุตรสาวเข้าแจ้งความกับ ร.ต.ท.พันธ์พงศ์ ภูริวัฒนพงศ์ รองสารวัตร (สอบสวน) สภ.ปากเกร็ด เพื่อให้ช่วยติดตามตัวนายเอ๋มาดำเนินคดีให้ด้วย
ขณะที่ นางสาวสุ (นามสมมติ) อายุ 26 ปี พี่สาวน้องโบ และพักอยู่ห้องเช่าชั้น 3 กล่าวด้วยน้ำตานองหน้าว่า น้องสาวเป็นเด็กน่ารัก ร่าเริง ด้วยฐานะครอบครัวที่ยากจน ทำให้ไม่มีเงินส่งเรียนหนังสือ แต่ทุกคนรักน้องโบมาก ตนเองมารู้ว่านายเอ๋ซึ่งพักอยู่กับภรรยาและเป็นชาวจังหวัดสกลนครด้วยกัน แต่มาก่อเหตุย่ำยีข่มขืนน้องสาวตัวเองแบบนี้ก็เสียใจมาก อยากให้เจ้าหน้าที่ตำรวจช่วยตามจับตัวมาให้ได้
พี่สาวน้องโบ เปิดเผยอีกว่า เมื่อคืนไปแจ้งความที่ สภ.ปากเกร็ด ตำรวจก็ให้ไปหาหมอตรวจที่ รพ.ปากเกร็ด 2 พวกตนต้องกู้ยืมเงินเพื่อนๆ เหมาแท็กซี่พาน้องสาวไปหาหมอเองที่โรงพยาบาล กว่าจะกลับมาก็ตีสองกว่า หมอก็บอกว่าช่องคลอดฉีกขาดมีร่องรอยถูกข่มขืน ยืนยันจะขอดำเนินคดีกับนายเอ๋ให้ถึงที่สุด