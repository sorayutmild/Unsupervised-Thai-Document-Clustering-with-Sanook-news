สลดนักเรียนสาว ม.6 คิดสั้นกระโดดสะพานพระราม 9 เขียนชื่อและเบอร์โทรศัพท์ติดตัวก่อนตาย ก่อนกระโดดโทรบอกพี่เขย แต่มาห้ามไม่ทัน ตกตะลึงเห็นร่างลอยละลิ่วต่อหน้า 
ผู้สื่อข่าวรายงานว่า ร.ต.ท.สุนทร ย่อยชา พงส.สภ.พระประแดง จ.สมุทรปราการ รับแจ้งเหตุพบศพหญิงสาวลอยคว่ำหน้าเสียชีวิต เมื่อ 3 ก.ย. 56 เวลา 14.00 น. ที่ผ่านมา โดยศพลอยมาติดอยู่กับกอสวะริมแม่น้ำเจ้าพระยา บริเวณท่าเรือสถาพร คลังสินค้า หมู่ 5 ต.บางยอ อ.พระประแดง จ.สมุทรปราการ 
ในที่เกิดเหตุ พบศพทราบชื่อต่อมา น.ส.วนิดา (ขอสงวนนามสกุล)  อายุ 18 ปี คว่ำหน้าเสียชีวิต สภาพศพสวมเสื้อยืดคอกลมสีน้ำตาล สวมกางเกงขาสั้นสีน้ำตาล ตรวจสอบพบกระเป๋าสตางค์มีแผ่นกระดาษเขียนว่า นส.วนิดา และหมายเลขโทรศัพท์ติดต่อหลังจากนั้นนายทรรศนกร อายุ 25ปี ได้เดินทางมาดูศพพบว่า เป็นศพของน้องสาวของตนจริง โดยบอกว่าน้องสาวขึ้นไปกระโดดสะพานพระราม 9 เขตบางคอแหลม กทม. เมื่อช่วงเย็นวันอาทิตย์ที่ 1 ก.ย.ที่ผ่านมา และได้ไปแจ้งความไว้ที่ สน.บางคอแหลมไว้แล้ว และบอกว่าน้องสาวพักอาศัยอยู่กับพี่สาวที่อินทรา คอนโด ปัจจุบันเรียนอยู่ชั้นมัธยมศึกษาปีที่ 6 ส่วนสาเหตุที่น้องสาวตัดสินใจกระโดดสะพานฆ่าตัวตายยังไม่ทราบ เพราะไม่ได้พักอยู่ด้วยกันเป็นประจำ
ขณะที่ นายทิมวรณิช มณีวิลล์ พี่เขย น.ส.วนิดา กล่าวเพิ่มเติมว่า ส่วนสาเหตุที่คิดสั้นคาดว่าน่าจะมาจากเรื่องความรัก หรือเครียดเรื่องเรียน โดยบอกด้วยว่า น.ส.วนิดาโทรศัพท์มาบอกว่า อยู่บนรถแท็กซี่กำลังจะไปกระโดดสะพานพระราม 9 ฆ่าตัวตาย ตนพยายามปลอบให้ใจเย็น และบอกให้แท็กซี่อย่าจอดรถ แต่ได้ยินเสียงน.ส. วนิดา บอกให้จอดรถกลางสะพาน ก่อนตัดสายโทรศัพท์ไป เมื่อตนไปถึงก็เห็นภาพ น.ส.วนิดา กำลังเดินขึ้นสะพานพระราม 9 และกระโดดน้ำฆ่าตัวตายต่อหน้าต่อตา แต่ไม่สามารถห้ามได้ทัน