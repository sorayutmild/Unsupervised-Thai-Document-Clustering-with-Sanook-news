สำหรับลูกๆ คนใดที่เคยทำผิดกับพ่อแม่ ไม่ว่าจะเป็นทางกาย ทางวาจา หรือทางใจ ทั้งที่ตั้งใจ และไม่ได้ตั้งใจ อาจใช้โอกาสวันแม่ในการไหว้ หรือขอขมา เพื่อขออโหสิกรรม และเพื่อความเป็นสิริมงคลกับชีวิต และที่สำคัญ อาจเป็นโอกาสดีที่เราและแม่จะได้เปิดใจคุยกัน เพื่อลดความขุ่นข้องหมองใจที่เกิดขึ้น

วิธีขอขมากรรมพ่อแม่
สิ่งที่ต้องเตรียม

ธูปเทียนแพ 1 ชุด
พวงมาลัยดอกมะลิ 1 พวง

หากไม่มีก็สามารถกล่าวคำขอขมาได้เลยเช่นกัน

วิธีการขอขมา
เมื่อเราได้อยู่ต่อหน้าท่านแล้ว ก่อนที่จะกล่าวคำขอขมา ให้เรากล่าวถึงสิ่งที่จะทำในวันนี้ นั่นก็คือการขอขมากรรม หรือกล่าวถึงความผิดพลาด หรือสิ่งที่เราได้กระทำให้บุพการีเป็นทุกข์ จากนั้นเอ่ยคำกล่าวเพื่อให้บุพการีอโหสิกรรมในทุกๆ เรื่อง และเอ่ยคำกล่าวขอขมา
กายกัมมัง วจีกัมมัง มโนกัมมัง โยโทโส ที่ข้าพเจ้า.....ชื่อ-นามสกุล..... ประมาทพลาดพลั้งทำผิดมาในชาตินี้ ตั้งแต่เกิดจนถึงปัจจุบัน ข้าพเจ้าสำนึกแล้วในกรรมนั้น ขอให้พ่อ และแม่ อโหสิกรรมให้กับลูกในทุกๆ เรื่อง
จากนั้นให้มอบพวงมาลัยที่เตรียมไว้ พร้อมกับก้มกราบเท้า และเมื่อได้รับคำยกโทษ หรือคำอโหสิกรรมจากบุพการีในทุกๆ เรื่องแล้วนั้น ก็เป็นอันเสร็จสิ้น