ผอ.วชิรพยาบาล เผย อาการ เสธ.แดง ยังไม่ตอบสนอง แม้แพทย์ให้ยากระตุ้นความดัน รับอยู่ในภาวะวิกฤติ
น.พ.ชัยวัน เจริญโชคทวี ผู้อำนวยการโรงพยาบาลวชิรพยาบาล กล่าวถึง ความคืบหน้าล่าสุด ของ พล.ต.ขัตติยะ สวัสดิผล หรือ เสธ.แดง ผู้ทรงคุณวุฒิกองทัพบก กรณีถูกคนร้าย ใช้อาวุธปืนไม่ทราบชนิด ยิงเข้าใส่ศีรษะ ใกล้กับพื้นที่การชุมนุม เมื่อช่วงกลางดึกที่ผ่านมา ว่า จากการผ่าตัดพบว่า เสธ.แดง ถูกยิงด้วยอาวุธปืนจำนวน 1 นัด เข้าบริเวณกระโหลกขวา ทะลุด้านซ้าย ได้ทำการผ่าตัดศีรษะ เพื่อเอาเลือดคั่งออกจากสมอง และใช้ยากระตุ้นความดัน เนื่องจากสมองมีอาการบวม และสมองได้รับความเสียหาย ไม่สามารถประเมินได้ ซึ่งขณะนี้ยังไม่มีอาการตอบสนองใดๆ แพทย์ต้องใช้เครื่องช่วยหัวใจตลอดเวลา ซึ่งอาการขณะนี้ ยังถือว่าอยู่ในขั้นวิกฤติ และยังไม่สามารถประเมินอย่างอื่นได้ นอกจากจะรอดชีวิตเท่านั้น
อย่างไรก็ตามผู้อำนวยการโรงพยาบาลวชิรพยาบาล ยังกล่าวด้วยว่า สำหรับการผ่าตัด และขั้นตอนอื่นๆ นั้น เป็นไปด้วยความเรียบร้อยดี โดยได้รับความร่วมมือจากกลุ่มผู้ชุมนุม และเจ้าหน้าที่ตำรวจอย่างดีและได้มีการพูดคุยกับบุตรสาวของ เสธ.แดง ตลอด ขณะเดียวกันหากมีการเปลี่ยนแปลง ทางโรงพยาบาล จะแถลงให้ทราบความคืบหน้าอีกครั้ง
 
ด้านน.ส.ขัตติยา สวัสดิผล ลูกสาวเสธ.แดง ให้สัมภาษณ์เพียงสั้นๆ ว่าได้ย้ายพ่อมาอยู่ที่วชิรพยาบาลตั้งแต่เมื่อคืน ตอนนี้ไม่ต้องการพูดอะไรมาก เพราะเหตุการณ์เพิ่งเกิดขึ้น แต่ก็ขอบคุณทุกกำลังใจ และต้องเข้มแข็งให้ได้เหมือนที่พ่อเข้มแข็ง น.ส.ขัตติยกล่าวด้วยน้ำเสียสั่นเครือ
 
 
 