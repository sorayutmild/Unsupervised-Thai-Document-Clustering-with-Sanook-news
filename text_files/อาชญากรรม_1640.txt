ศาลสั่งคุมตัวนาธาน หลังไม่ยอมไกล่เกลี่ยคดีโกงน้ามด และไม่มีใครมาประกันตัวจนหมดเวลา ตำรวจนำตัวไปควบคุมที่เรือนจำจังหวัดเลยผู้สื่อข่าวรายงานว่า ที่ศาลจังหวัดเลย ศาลได้พิจารณาคดีที่นางสิทธิพร โคตรอุดมพร หรือน้ามด แจ้งความดำเนินคดีกับนายนธัน โอมานันท์ หรือนาธาน โอมาน อดีตนักร้องชื่อดัง ข้อหาฉ้อโกงเงินจำนวน 702,800 บาท โดยนาธานเดินทางมาขึ้นศาลครั้งนี้ด้วย  ตามที่พนักงานอัยการเป็นโจทย์ บรรยายคำฟ้องว่า เมื่อประมาณเดือนเมษายน 2553 ถึงวันที่ 25 พฤศจิกายน 2553 จำเลยหลอกลวง นางสิทธิพร โคตรอุดมพร ผู้เสียหาย ว่า สามารถจัดธุรกิจนำเที่ยวได้ทั่วโลก และจัดหาลูกค้านักท่องเที่ยวไปเที่ยวในที่ต่างๆได้ หากผู้เสียหายร่วมลงทุน จำได้กำไรเป็นเงินจำนวนมาก ซึ่งความจริงการกระทำของจำเลยเป็นเพียงกลอุบายเพื่อให้ได้ไปเพื่อทรัพย์สิน จากผู้เสียหาย โดยการลอกลวงดังกล่าว ทำให้นางสิทธิพร ผู้เสียหายหลงเชื่อมอบเงินให้จำเลยหลายครั้ง รวมเป็นเงินทั้งสิ้น 702,800 บาท    จำเลยให้การปฏิเสธ และจะหาทนายความเอง ซึ่งศาลกำหนดนัดพร้อมในวันที่ 14 มีนาคม 2554 เวลา 08.00 น. ต่อมาจำเลยได้ยื่นคำร้องขอปล่อยตัวชั่วคราวไม่มีหลักประกัน แต่ศาลจังหวัดเลยยกคำร้อง เนื่องจากเห็นว่ามูลค่าความเสียหายที่จำเลยหลอกหลวงผู้เสียหายไปเป็นเงิน จำนวนถึงเจ็ดแสนกว่าบาท หากจำเลยประสงค์จะยื่นคำร้องขอปล่อยตัวชั่วคราวให้หาหลักประกันมายื่นต่อศาลต่อไป    โดยศาลนำตัวจำเลยและนางสิทธิพร ผู้เสียหาย เข้าห้องไกล่เกลี่ยคดี โดยมีนายศักดิ์ดา วะสมบัติ ผู้พิพากษาหัวหน้าศาลจังหวัดเลย ทำหน้าที่ผู้ไกล่เกลี่ย ซึ่งผลการไกล่เกลี่ยเบื้องต้น จำเลยประสงค์จะต่อสู้คดี ไม่ประสงค์ที่จะไกล่เกลี่ยกับผู้เสียหาย ศาลจึงนำตัวจำเลยไปควบคุมเพื่อรอการยื่นคำร้องขอปล่อยตัวชั่วคราว แต่ไม่มีใครมาประกันตัว จนหมดเวลาทำงาน ทางเจ้าหน้าที่ตำรวจประจำศาลจึงเอาตัวไปควบคุมที่เรือนจำจังหวัดเลย