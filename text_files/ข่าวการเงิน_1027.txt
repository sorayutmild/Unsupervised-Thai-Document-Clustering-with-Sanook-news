Miss Universe 2021 ได้รับเงินสดเท่าไหร่หลังมงลง 1 ปี พร้อมเปิดเงินรางวัล-สิทธิประโยชน์ของผู้เข้าร่วมการประกวดจากทั่วโลก

เว็บไซต์ usaline ระบุถึงผู้ชนะการประกวด Miss Universe 2021 จะได้รับมงกุฎมูลค่าหลายล้านบาท พร้อมกับแพ็คเกจสุด Exclusive นอกจากเงินรางวัลปัจจุบันที่อยู่ที่ 250,000 ดอลลาร์สหรัฐ (คิดเป็นเงินไทย 8,382,500 บาท) รวมถึงค่าตอบแทนรายเดือน อีกทั้งยังได้สิทธิพักคอนโดสุดหรูใจกลางมหานคร New York ที่สำคัญยังได้รับการดูแลทั้งเสื้อผ้า หน้าผม รองเท้า เครื่องประดับจาก Sponsors ซึ่งทั้งหมดนี้จะมี Stylist ส่วนตัวคอยแนะนำและให้คำปรึกษาเพื่อครีเอตการแต่งตัวให้เฉิดฉาย

นอกจากนี้ยังได้รับการดูแลจากผู้เชี่ยวชาญด้านสุุขภาพ โภชนาการ การดูแลผิวพรรณ รวมถึงบริการทางทันตกรรมตลอด 1 ปีที่ดำรงตำแหน่ง อีกทั้งยังได้รับเกียรติทั้งในแวดวงต่างๆ ในการเข้าร่วมชมงานแสดงต่างๆ ในรอบปฐมทัศน์ ไม่ว่าจะเป็นภาพยนต์งานพิเศษต่างๆ ที่สำคัญผู้คว้าตำแหน่ง Miss Universe 2021 จะต้องเป็นตัวแทนในการปฏิบัติหน้าที่เพื่อการกุศล ดูเหมือนทั้งหมดนี้จะเป็น Lifestyle อันสูงส่งที่จะผลักดันผู้ชนะการประกวดให้ก้าวไปสู่ในอนาคตอันสดใส

นอกจากนี้ เว็บไซต์ usaline ยังได้อัปเดตข้อมูลที่น่าสนใจเกี่ยวกับเงินรางวัลการประกวด Miss Universe ในปีที่ผ่านมา พบว่า ปี 1970 ผู้ชนะการประกวดได้รับเงินรางวัล 25,000 ดอลลาร์สหรัฐ (คิดเป็นเงินไทย 838,250 บาท) ต่อมาในปี 1990 เงินรางวัลถูกปรับเพิ่มขึ้นอยู่ที่ 40,000 ดอลลาร์สหรัฐ (คิดเป็นเงินไทย 1,341,200 บาท) ล่าสุด เงินรางวัลปี 2020 ปรับขึ้นเป็น 250,000 ดอลลาร์สหรัฐ หรือราว 8 ล้านบาท
ในขณะนี้รองอันดับ 1 รองอันดับ 2 และผู้ที่เข้ารอบต่างๆ จะได้รับเงินรางวัลดังนี้

รองอันดับ 1 ได้รับเงินรางวัล 3,000 ดอลลาร์สหรัฐ หรือราว 100,590 บาท
รองอันดับ 2 ได้รับเงินรางวัล 2,000 ดอลลาร์สหรัฐ หรือราว 67,060 บาท
ผู้เข้ารอบสุดท้ายได้รับเงินรางวัล 1,000 ดอลลาร์สหรัฐ หรือราว 33,530 บาท
ผู้เข้ารอบ Semi-Finalists ได้รับเงินรางวัล 500 ดอลลาร์สหรัฐ หรือราว 16,765 บาท
ผู้ที่ได้รับรางวัลพิเศษ จะได้รับเงินรางวัล 1,000 ดอลลาร์สหรัฐ หรือราว 33,530 บาท

ในขณะที่ผู้เข้าชิงมงกุฎจากประเทศต่างๆ จะได้รับของรางวัลจาก Sponsors ได้แก่ เสื้อผ้า หรือ Dresses, ชุดว่ายน้ำ, รองเท้ารวมถึงเครื่องประดับ ผลิตภัณฑ์บำรุงผม และเครื่องสำอาง เป็นต้น