     เปิดตัวไปสดๆร้อนๆสำหรับ Toyota Corolla Altis 2014 ใหม่ล่าสุด ซึ่งก็ตามมาด้วยเสียงวิจารณ์กันต่างๆนาๆ ทั้งเรื่องของรูปลักษณ์หน้าตาและราคาว่าสมเหตุสมผลหรือไม่

     วันนี้ Sanook!Auto จะมาเทียบสเป็คและอ็อพชั่นกันหมัดต่อหมัดคู่แข่งตลอดกาลระหว่าง Honda Civic และ Toyota Corolla Altis 2014 ใหม่ ว่าใครเหนือใครตรงไหนกันบ้าง
     โดยหลักเกณฑ์การเลือกรุ่นย่อยนั้น เราได้ยกเอารุ่นท็อปสุดที่มาพร้อมอุปกรณ์อำนวยความสะดวกมากที่สุดของทั้งสองรุ่นมาเปรียบเทียบกันนั่นคือ 'Toyota Corolla Altis 1.8 V Navi' และ 'Honda Civic 2.0 EL Navi' ครับ

     มิติตัวถังและเครื่องยนต์

     เริ่มต้นด้วยขนาดตัวถังที่ 'Altis 2014' ที่ได้เปรียบเรื่องความยาวและความกว้างกว่า 'Civic' อย่างชัดเจน ขณะที่ 'Altis 2014' กลับมีสมรรถนะด้อยกว่าเนื่องจากตัดเครื่องยนต์ขนาด 2.0 ลิตรออกไป โดย 'Civic' มีแรงม้าถึง 155 ตัว ซึ่งมากกว่า Altis อยู่ 14 แรงม้า และแรงบิดที่มากกว่าอยู่ 23 นิวตันเมตร
      ด้านระบบเกียร์ของ 'Altis 2014' เป็นแบบแปรผันต่อเนื่อง (CVT) ที่ล็อคอัตราทดได้ 7 จังหวะ ขณะที่ 'Civic' เป็นแบบเกียร์อัตโนมัติ 5 สปีด ซึ่งทั้งสองให้บุคลิกต่างกันขึ้นอยู่กับความชอบของแต่ละบุคคล โดยทั้งคู่สามารถรองรับเชื้อเพลิง E85 ได้
 
     อุปกรณ์มาตรฐาน

     มาต่อด้วยอุปกรณ์มาตรฐานที่ถือว่าค่อนค้างใกล้เคียงกัน 'Altis' มาพร้อมไฟหน้าแบบโปรเจคเตอร์ LED ขณะที่ 'Civic' มาพร้อมโคมโปรเจคเตอร์พร้อมหลอด HID สามารถควบคุมการเปิด-ปิดได้อัตโนมัติทั้งคู่ แต่ 'Altis' ใหม่มีฟังก์ชั่นไฟส่องสว่างเวลากลางวัน (Daytime Running Light) เพิ่มขึ้นมา ในขณะที่ที่ปัดน้ำฝนของ 'Altis' จะมีระบบอัตโนมัติมาให้ ซึ่ง 'Civic' ยังคงเป็นแบบตั้งหน่วงเวลาทั่วไป กระจกมองหลังของ 'Altis' เหนือกว่าด้วยระบบตัดแสงอัตโนมัติ ช่วยให้แสงไฟจากรถด้านหลังไม่แยงตา ขณะที่ 'Civic' ต้องปรับเองด้วยมือ
     แต่กระนั้น 'Civic' ยังมาพร้อมโหมด Eco Assist ที่ช่วยปรับการทำงานของเครื่องยนต์และระบบแอร์เพื่อให้ได้ความประหยัดน้ำมันสูงสุด ขณะที่ 'Altis' จะมีเพียงสัญลักษณ์ Eco ช่วยแนะนำผู้ขับขี่เท่านั้น

     อุปกรณ์ต่างๆนอกเหนือจากนี้แทบจะเหมือนกันหมด ไม่ว่าจะเป็นกุญแจอัจฉริยะที่มาพร้อมปุ่มสตาร์ท แป้นเปลี่ยนเกียร์ที่พวงมาลัย ระบบปรับอากาศอัตโนมัติ ระบบนำทาง สามาเชื่อมต่อโทรศัพท์ผ่าน Bluetooth ได้ และยังมีกล้องมองหลังช่วยในการถอยจอดอีกด้วย

     ระบบความปลอดภัย
     ด้านระบบความปลอดภัยของทั้ง 'Altis 1.8V' และ 'Civic 2.0 EL' ให้มาค่อนข้างครบ โดยทั้งคู่มาพร้อมถุงลมนิรภัยคู่หน้า ในขณะที่ 'Civic' มีถุงลมนิรภัยด้านข้าง i-Side มาให้ด้วย ทั้งสองรุ่นมีระบบเบรค ABS ระบบกระจายแรงเบรค EBD ระบบเพิ่มแรงเบรค BA ระบบควบคุมเสถียรภาพก็มีให้ทั้งคู่โดย Altis ใช้ชื่อว่า VSC ขณะที่ Civic จะใช้ชื่อว่า VSA

     สนนราคาของ Toyota Corolla Altis 1.8V Navi อยู่ที่ 1,069,000 บาท ในขณะที่ Honda Civic 2.0 EL Navi ราคาอยู่ที่ 1,130,000 บาท แต่ด้วยข้อแตกต่างกันระหว่างสมรรถนะและอุปกรณ์มาตรฐาน ทำให้ 'Toyota Corolla Altis' เป็นรถที่มีอุปกรณ์ติดรถมาให้เยอะกว่า ขณะที่ 'Honda Civic' ก็ให้สมรรถนะที่ดีกว่าแง่ของกำลังเครื่องยนต์ แม้ว่าอ็อพชั่นภายในจะด้อยกว่าแต่ก็เพียงเล็กน้อยเท่านั้น
 
    ด้วยบุคลิกที่ต่างชัดเจนของทั้งสองรุ่น ก็คงขึ้นอยู่กับคุณผู้อ่านแล้วล่ะครับว่าชอบยี่ห้อไหนมากกว่ากัน
 
