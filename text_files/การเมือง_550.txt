(25 เม.ย.) บรรยากาศการรับสมัครเลือกตั้งสมาชิกสภาองค์การบริหารส่วนจังหวัดน่าน (อบจ.) ที่กำลังเปิดรับสมัครอยู่ในขณะนี้ ทั้ง 24 เขต 15 อำเภอ เต็มไปด้วยสีสันและความคึกคัก ซึ่งในปีนี้มีผู้สมัครมากหน้าหลายตาเดินทางมาสมัครรับเลือกตั้ง
โดยเฉพาะเขตเลือกตั้งที่ 1 ต.ในเวียง เทศบาลเมืองน่าน นายยลลดา สวนยศ หรือ นก ยลลดา นายกสมาคมสตรีข้ามเพศแห่งประเทศไทย ได้ลงสมัครรับเลือกตั้งด้วย และสามารถจับสลากได้หมายเลข 1 ขณะที่คู่แข่งในเขตนี้ประกอบด้วย เบอร์ 2 คือ นายภาวัต สัตยวงค์ และ เบอร์ 3 นายสุชาติ จิตต์บรรจง
นก ยลลดา เปิดเผยว่า ต้องการเป็นตัวแทนคนสตรีข้ามเพศและกลุ่มรักร่วมเพศทั่วประเทศ ในการประสานงานกับรัฐสภาโดยตรงและผลักดันให้ภาครัฐหันมาให้ความสนใจกลุ่มสตรีและสตรีข้ามเพศ และเชื่อว่าจะเป็นคลื่นลูกใหม่ในวงการเมืองที่ได้รับการสนับสนุนจากกลุ่มสตรีข้ามเพศ เพราะที่มาก็ลงมือทำกิจกรรมช่วยเหลือสังคมมาโดยตลอด โดยเฉพาะในกลุ่มรักร่วมเพศ
อย่างไรก็ตาม การลงสมัครรับเลือกตั้ง อบจ.น่าน ของ นก ยลลดา ได้รับจากจับตาเป็นพิเศษ เนื่องจากมีบุคคลในวงการบันเทิงในการสนับสนุน สปอร์ตโฆษณาหาเสียงเต็มไปด้วยสีสันแปลกตา และมีแผนที่จะขอความร่วมมือจากสาวประเภทสอง กลุ่มเกย์ และทุกเพศ ช่วยรณรงค์เรียกร้องสิทธิมนุษยชน แข่งขันกับบางกลุ่มการเมืองที่กำลังหาเสียงคู่ขนานกันอยู่ในเทศบาลเมืองน่าน ทั้งนี้การเลือกตั้ง อบจ.น่าน จะมีการจัดการเลือกตั้งขึ้นในวันที่ 27 พฤษภาคม 2555
สำหรับ นก ยลลดา เป็นนายกสมาคมสตรีข้ามเพศแห่งประเทศไทย ซึ่งเคยออกเรียกร้องให้สังคมเรียกกลุ่มรักร่วมเพศ หรือ กะเทย ว่า สตรีข้ามเพศ หรือ หญิงข้ามเพศ พร้อมกับเสนอให้มีโครงการ จิ๋มเอื้ออาทร หรือ ผ่าตัดแปลงเพศในกับกลุ่มสตรีข้ามเพศอย่างเป็นกระบวนการ จนเกิดเป็นกระแสวิพากษ์วิจารณ์ในสังคม