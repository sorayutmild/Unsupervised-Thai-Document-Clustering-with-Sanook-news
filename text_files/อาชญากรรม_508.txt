ศาลนัดอ่านคำพิพากษา คดีฟ้อง"หม่อมลูกปลา"  ฐานฆ่าผู้อื่นโดยเจตนา หลังใส่ยาฆ่าแมลงในถ้วยกาแฟ "ท่านกบ" มจ.ฐิติพันธ์ ยุคลศาลอาญารัชดา นัดอ่านคำพิพากษา ศาลฎีกา ในคดีที่พนักงานอัยการฝ่ายคดีอาญา 10 เป็นโจทก์ยื่นฟ้อง นางชลาศัย ยุคล หรือ หม่อมลูกปลา เป็นจำเลยในความผิด ฐานฆ่าผู้อื่นโดยเจตนา จากกรณี เมื่อวันที่ 21 สิงหาคม 2538 จำเลยได้ใส่ยาฆ่าแมลงกลุ่มคาร์บาเมต ลงในถ้วยกาแฟให้ หม่อมเจ้าฐิติพันธ์ ยุคล หรือ ท่านกบ แห่งวังอัศวิน ดื่มจนสิ้นชีพิตักษัย
สำหรับคดีนี้ถือเป็นคดีที่เป็นตำนานรักระหว่างหญิงสาวสามัญชน ซึ่งเป็นเด็กกำพร้า กับ ชายสูงศักดิ์ อย่างท่านกบ และเป็นที่จับตามองของสังคมชั้นสูง เมื่อ ท่านกบ ประกาศแต่งงานกับ หม่อมลูกปลา เมื่อ 2537 และจัดพิธีมงคลสมรสอย่างหรูหรา จากนั้นชีวิตของหม่อมลูกปลาได้พลิกผัน เมื่อพบกับชายหนุ่มนอกวังอัศวิน จนชีวิตคู่ระหว่างหม่อมลูกปลากับท่านกบต้องสั่นคลอน และเป็นที่มาของการเสียชีวิตของท่านกบในที่สุด โดยหม่อมลูกปลาได้ตกเป็นจำเลยในคดีฆ่าท่านกบ ซึ่งคดีนี้ศาลชั้นต้นพิพากษาจำคุกหม่อมลูกปลา เป็นเวลา 6 ปี ส่วนศาลอุทธรณ์พิพากษายกฟ้อง และวันนี้ศาลอาญานัดอ่านคำพิพากษาศาลฎีกา ในเวลา 09.30 น.
ล่าสุดศาลฎีกามีคำพิพากษากลับศาลอุทธรณ์ โดยให้จำคุกหม่อมลูกปลา จำเลย เป็นเวลา 7 ปี แต่ให้การรับสารภาพ ลดโทษ 1 ใน 3 คงเหลือจำคุก 4 ปี 8 เดือน ข้อหาอื่นให้ยก ในความผิดฐานฆ่าหม่อมเจ้าฐิติพันธ์ ยุคล หรือท่านกบจนสิ้นชีพิตักษัย ด้วยการผสมยาพิษในถ้วยกาแฟให้ดื่ม