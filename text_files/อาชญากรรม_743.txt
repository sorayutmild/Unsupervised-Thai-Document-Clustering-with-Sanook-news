กองปราบบุกรวบ "ครูปรีชา" ที่โรงเรียน เจ้าตัวหน้านิ่งยันไม่โกงหวย 30 ล้าน "เจ๊บ้าบิ่น" ล็อกบ้านเก็บตัวเงียบ

เมื่อเวลาประมาณ 12.00 น. ที่ผ่านมา เจ้าหน้าที่ตำรวจกองปราบปรามเข้าควบคุมตัว นายปรีชา ใคร่ครวญ หลังตกเป็นผู้ต้องหาตามหมายจับศาลอาญารัชดา คดีลอตเตอรี่รางวัลที่ 1 มูลค่า 30 ล้านบาท โดยเจ้าหน้าที่ตำรวจนำหมายจับเข้าแสดงและจับกุมตัวที่โรงเรียน อ.เมือง จ.กาญจนบุรี
จากนั้นได้นำมาขึ้นรถของเจ้าหน้าที่ตำรวจ โดยตลอดเวลาอยู่ภายในรถ ครูปรีชา ได้มีการพูดคุยโทรศัพท์ โดยมีเจ้าหน้าที่ตำรวจนั่งอยู่ข้างๆ โดยยังไม่มีการยืนยันว่าเจ้าหน้าที่ตำรวจจะควบคุมตัว นายปรีชา ไปที่ใด ทั้งนี้ หลังถูกศาลออกหมายจับจนถูกจับกุมตัว นายปรีชา ยังคงมีสีหน้าเรียบเฉย ก่อนจะพากลับไปยังบ้านพักเพื่อสืบค้นหาหลักฐานเพิ่มเติม
ขณะที่ เจ้าหน้าที่ตำรวจกองปราบปรามอีกชุด ได้นำกำลังพร้อมหมายศาล เข้าไปแสดงที่บ้านพักของ นางรัตนาภรณ์ สุภาทิพย์ หรือ เจ๊บ้าบิ่น มีรายงานว่า เจ๊บ้าบิ่น ยังยิ้มต้อนรับเจ้าหน้าที่เป็นอย่างดี แต่ไม่อนุญาตให้สื่อมวลชนได้สัมภาษณ์หรือเข้าไปภายในบ้าน