หลังมีผู้ไม่ประสงค์ดีในโลกโซเชียลออกมาเม้าท์ว่า คู่สามีภรรยาคนดัง ป๋อ ณัฐวุฒิ และ เอ๋ พรทิพย์ จดทะเบียนหย่ากันเรียบร้อยแล้ว ทำให้หลายคนตกอกตกใจว่าทั้งคู่เกิดเตียงหักจริงหรือแค่ข่าวโคมลอยกันแน่
ล่าสุด ป๋อ ณัฐวุฒิ เผยผ่านรายการเรื่องเล่าเสาร์-อาทิตย์ว่า ยอมรับว่าข่าวที่เกิดขึ้นเป็นเรื่องจริง แต่เป็นการหย่าเพื่อแก้เคล็ดเสริมดวงเท่านั้น เนื่องจากมีอยู่ช่วงหนึ่งที่เลี้ยงลูกแล้วทะเลาะกันมาก โดยชนวนเหตุแห่งการไม่เข้าใจกัน ทำให้ไม่สบายใจทั้งสองคน จึงพากันไปปรึกษาหลวงพี่อุเทน เจ้าอาวาสวัดท่าไม้ จ.สมุทรสาคร ที่ทั้งคู่นับถือ ท่านก็แนะนำให้หย่ากัน
หนุ่มป๋อ เผยว่า ตอนแรกที่ได้ยินก็ตกใจ คิดว่าทำไมต้องถึงขั้นนี้ เพราะไม่เคยมีความคิดแบบนี้อยู่ในหัวเลย แต่หลังจากได้คุยกับเอ๋ก็ตัดสินใจทำตาม เพราะคิดว่าอะไร ๆ น่าจะดีขึ้น จึงพากันไปจดทะเบียนหย่าที่เขตบางรัก เมื่อช่วงเดือนตุลาคมปีที่แล้ว และหลังผ่านไป 2 เดือน จึงกลับไปจดทะเบียนสมรสกันใหม่อีกครั้ง ที่ไม่ได้บอกใคร เพราะไม่อยากให้เป็นเรื่อง เดี๋ยวจะพากันคิดมาก
ป๋อ เผยอีกว่า บางครั้งทำงานเหนื่อยทำให้ทะเลาะกัน แต่พอหย่าแล้วจดทะเบียนใหม่กลับทะเลาะกันน้อยลง เพราะตอนจรดปากกาเซ็นใบหย่า รู้สึกใจหาย ต่างคนต่างเซ็นกันเงียบๆ มีสติคิดมากขึ้น ทะเลาะกันน้อยลง ตนมองว่าเป็นกุศโลบายของพระท่าน ทำให้ต่างคนต่างคิดได้ ไม่รู้จะทะเลาะกันไปทำไม ทะเลาะกันไปแล้วจะเกิดประโยชน์อะไร ไม่ว่าจะยังไงลูกต้องไม่ได้รับปัญหาจากพ่อแม่ ที่สำคัญกว่าคือ ลูกทำให้ไม่อยากจากกัน เข้าใจเลยว่า ลูกคือโซ่ทองคล้องใจจริงๆ พร้อมพูดขำๆว่า ตอนนี้เหมือนได้ภรรยาใหม่
สำหรับ ป๋อ ณัฐวุฒิ และ เอ๋ พรทิพย์ แต่งงานกันเมื่อวันที่ 18 พ.ค.2555 ที่โรงแรมแชงกรี-ลา หลังจากคบหาดูใจกันมานานถึง 8 ปี มีลูกชายที่น่ารักด้วยกัน 1 คนคือ น้องภู ภูดิศ สะกิดใจ