ท่ามกลางบรรยากาศแห่งความโศกเศร้า ก็ยังคงมีกำลังใจถูกส่งมาให้กับสมาชิกครอบครัวเตมีรักษ์ อย่างต่อเนื่อง นับตั้งแต่วันที่คุณพ่อ พล.อ.ต.ณรงค์ เตมีรักษ์ หรือ คุณพ่อณรงค์ ได้จากไปอย่างไม่มีวันกลับ 
ซึ่งการสวดพระอภิธรรมศพ ในคืนที่ 2 ณ ศาลาบุพการีอนุสรณ์ วัดพระศรีมหาธาตุวรมหาวิหาร (บางเขน) ที่จัดขึ้นเมื่อช่วงค่ำวานนี้ (3 ก.ค. 63) ก็ยังคงมีญาติผู้ใหญ่ เพื่อนพ้องคนสนิท และคนบันเทิง อาทิ ชมพู่ อารยา, เจมส์ จิรายุ, เอ ศุภชัย, อ๊อฟ พงษ์พัฒน์, อั้ม อธิชาติ และ นัท มีเรีย ฯลฯ ได้เดินทางมาร่วมฟังสวด และร่วมแสดงความไว้อาลัยให้กับการจากไปของคุณพ่อณรงค์กันอย่างต่อเนื่อง
ในขณะเดียวกัน สำหรับสมาชิกครอบครัวของนางเอกสาว แต้ว-ณฐพร เตมีรักษ์ ถึงแม้ทุกคนจะทำหน้าที่ของตัวเองอย่างเข้มแข็งทั้งในฐานะลูกและภรรยา ไม่ว่าจะเป็นการจัดพิธีศพให้กับคุณพ่ออย่างสมเกียรติ การต้อนรับแขกเหรื่อที่เดินทางมาร่วมแสดงความเสียใจ และไว้อาลัยให้กับคุณพ่อผู้เป็นที่รัก
แต่ทว่าล่าสุดในโลกโซเชียลฯ ก็ได้มีการแชร์ภาพถ่ายที่ทำเอาชาวเน็ตหลายคนถึงกับน้ำตาซึมไปตามๆ กัน โดยภาพดังกล่าวนั้นเป็นภาพของ แต้ว ณฐพร, พี่สาว และคุณแม่ ขณะกำลังยืนมองภาพตั้งศพของคุณพ่อที่ยังคงรักและความคิดถึงอยู่ทุกวินาที พร้อมกับกอดกันร้องไห้ปลอบประโลมความเสียใจให้แก่กันและกัน
ซึ่งแฟนๆ ที่ได้เห็นภาพดังกล่าวต่างก็พากันเข้ามาคอมเมนต์ส่งกำลังใจให้กับสมาชิกครอบครัวเตมีรักษ์ กันอย่างล้นหลามเลยทีเดียว

อ่านข่าวงานศพคุณพ่อแต้ว ณฐพร

