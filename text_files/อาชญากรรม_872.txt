(6 ก.พ.) จากกรณีที่มีการแชร์ภาพเหตุการณ์จากกล้องวงจรปิดที่อาคารแห่งหนึ่ง ย่านใจกลางกรุงเทพฯ ภาพชายที่ระบุว่าเป็นเจ้าหน้าที่รักษาความปลอดภัยกำลังทำร้ายหญิงสาวคนหนึ่ง โดยใช้มีดพกจ้วงแทงใส่แบบไม่รู้ตัว จนต้องเข้ารับการรักษาเย็บแผลภายในกว่า 20 เข็ม เหตุดังกล่าวเกิดขึ้นตั้งแต่ เดือนธันวาคม 2557 ที่ผ่านมา ล่าสุดเจ้าหน้าที่จับกุมตัวผู้ก่อเหตุได้แล้ว
ก่อนหน้านี้ น.ส.พลอย (นามสมมติ) หญิงสาววัย 30 ปี เหยื่อผู้เสียหายจากเหตุดังกล่าว ได้เข้าร้องเรียนขอความเป็นธรรมจากกรณีดังกล่าว หลังถูก นายแก้ว ไม่ทราบนามสกุล อายุประมาณ 60 ปี ใช้กำลังทำร้ายร่างกาย เหตุเกิดขึ้นตั้งแต่วันที่ 28 ธันวาคม 2557 แต่คดีไม่มีความคืบหน้า เหยื่อได้รับบาดเจ็บสาหัส ถูกอาวุธมีดแทงหลายแห่ง ต้องเข้าพักรักษาตัวอยู่ที่โรงพยาบาลหลายวัน
น.ส.พลอย เหยื่อผู้เสียหาย เล่าว่า ก่อนหน้านี้ไม่เคยรู้จักกับ นายแก้ว มาก่อน รู้เพียงว่า นายแก้ว พยายามจะเข้าหาและจีบเพื่อนร่วมงาน แต่อีกฝ่ายไม่เล่นด้วย ทำให้ นายแก้ว หันมาสนใจ น.ส.พลอย แทน ดูแลใส่ใจซื้อของมาให้ตลอด ทั้งที่เหยื่อเกรงใจและไม่เคยอยากได้ จน นายแก้ว คิดไปเองว่าตนแอบมีใจให้ ทั้งที่ยืนยันว่า ตนไม่เคยคิดอะไรเลย
ล่าสุด นายแก้ว เข็มทอง อายุ 65 ปี ได้ถูกจับกุมตัวได้ที่เมืองพัทยา จ.ชลบุรี หลังจากที่หลบหนีไปเป็นเจ้าหน้าที่รักษาความปลอดภัยอยู่ที่โรงแรมแห่งหนึ่ง นายแก้ว ให้การรับสารภาพว่าก่อเหตุดังกล่าว อ้างว่ามีสัมพันธ์เชิงชู้สาวกับ น.ส.พลอย ที่รู้จักกันได้ 6 เดือน โดยที่ไม่ทราบว่าอีกฝ่ายมีสามีแล้ว
นายแก้ว ให้การอ้างว่า น.ส.พลอย ชอบพอกับตน พูดคุยติดต่อกันตลอดเวลา ที่ผ่านมาตนดูแลเลี้ยงดูผู้หญิงคนนี้ ทุ่มเทเสียเงินให้ไปแล้วกว่า 10,000 บาท กระทั่งทราบว่า น.ส.พลอย มีสามีอยู่แล้ว ทั้งยังโดนข่มขู่ วันเกิดเหตุตนจึงไปทวงถามขอเงินคืน แต่เกิดทะเลาะมีปากเสียงกันอย่างรุนแรง ตนจึงใช้อาวุธมีดพกแทงใส่อีกฝ่ายดังกล่าว
อย่างไรก็ตาม น.ส.พลอย เปิดเผยว่า รู้สึกตกใจกับคำให้การของ นายแก้ว เนื่องจากตนไม่เคยมีความสัมพันธ์ชู้สาวกับ นายแก้ว ตามที่ถูกกล่าวอ้าง อีกทั้งยังไม่เคยมีแฟนหรือสามีด้วยซ้ำ นายแก้ว เคยยัดเยียดเงินให้ตนอยู่หลายครั้ง ตนก็ปฏิเสธทุกครั้ง จนกระทั่งรับเอาไว้ครั้งหนึ่ง 3,000 บาท ตนตั้งใจจะคืนให้ แต่ต้องคืนต่อหน้าพยานด้วย เพราะกลัวว่า นายแก้ว จะไม่เลิกยุ่งกับตน ทั้งนี้ยังเคยถูก นายแก้ว โทรมาต่อว่า "ไม่เคยมีใครเล่นตัวเท่าเธอ"
น.ส.พลอย ยังบอกอีกว่า ระหว่างที่ถูก นายแก้ว ทำร้ายร่างกายอยู่นั้น ตนพยายามดิ้นรนต่อสู้ แต่โชคดีที่มีเจ้าหน้าที่รักษาความปลอดภัยเดินผ่านมาพอดี จึงเข้าระงับเหตุ ในตอนแรกตนไม่ทราบว่าถูกแทง หลังเกิดเหตุไปเข้าห้องน้ำ ถึงทราบว่ามีแผลหลายแห่ง ก่อนจะรู้สึกเจ็บที่แผล
ขณะที่ทางด้าน เจ้าหน้าที่ตำรวจ ระบุว่า กรณีดังกล่าวไม่ได้เพิกเฉยแต่อย่างใด เพียงแต่ว่า ผู้เสียหาย ได้รับบาดเจ็บ เพิ่งออกมาให้ปากคำได้เมื่อราวๆ กลางเดือนมกราคมที่ผ่านมา อีกทั้งรอผลตรวจร่างกายจากแพทย์ เพื่อดำเนินการออกหมายจับในที่สุด
ขอบคุณเนื้อหาข่าวจาก เรื่องเล่าเช้านี้ ทางช่อง 3