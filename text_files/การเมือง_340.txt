
ออกปากอย่างจริงจังว่าขอถ่ายเซ็กซี่ขึ้นปกนิตยสารเป็นครั้งสุดท้ายของชีวิต สำหรับนักแสดงสาว "แตงโม นิดา" ล่าสุดพอมีโอกาสได้เจอเธอจึงได้สอบถามถึงเรื่องราวทั้งหมด ซึ่งเจ้าตัวได้เผยว่าสาเหตุที่อยากแขวนเต้าไม่รับงานเซ็กซี่นั้นเพราะอายุเริ่มมากแล้ว และที่สำคัญเตรียมตัวจะเป็นแม่ที่ดีให้กับลูกบุญธรรมที่จะลืมตาดูโลกในปลายเดือนหน้านี้แล้ว
หลายคนจับตามองเล่นหนังเรื่องแรก ป๊าด 888 ค่าตัว 2 ล้านบาท?"ไม่จริงเลยค่ะ เรื่องนี้เป็นรับเชิญนะคะไม่ได้เป็นนักแสดงตัวหลัก ราคาจะสมน้ำสมเนื้อสมเหตุสมผลค่ะ ไม่ได้เรียกแพงเลยเพราะเรามาด้วยใจอยากร่วมงานกับพี่พจน์ ให้เท่าไหร่โมได้เท่านั้นเลยค่ะ ส่วนจะเป็นเรทปกติที่โมรับไหมคือโมไม่ทราบค่ะ เนื่องจากโมไม่เคยเล่นหนังจึงไม่มีเรทที่ตั้งเอาไว้"
7 หลักถึงไหม?"ไม่ถึงค่ะไม่ถึง ที่ไม่ได้รับงานหนังเพราะเมื่อก่อนเรามีสังกัดค่ะการรับหนังจะอยู่ในพิจารณาของผู้ใหญ่ แต่ตอนนี้เราเป็นฟรีแลนซ์เลยพิจารณาได้เองทำให้ได้เล่นค่ะ"
แสดงว่ามีโอกาสจะได้เห็นโมเล่นหนังอีก?"ถ้ามีโอกาสก็ยินดีค่ะ แต่ขอดูผลตอบรับเรื่องนี้ก่อนว่าเป็นยังไง เพราะบางทีเราต้องดูด้วยว่าเหมาะหรือไม่เหมาะ"
คนโยงเราไปเทียบกับ ใหม่ ดาวิกา ไปแล้ว?"อุ๊ย! เอาโมไปเทียบกับน้องใหม่ นั่นเขาฟ้าส่วนโมนี่เหวมากค่ะ ไม่เอาไปเทียบค่ะ น้องเขาระดับประเทศแล้วส่วนโมแก่แล้ว (หัวเราะ)"
ช่วงนี้ดูฉ่ำขึ้นมากในไอจี เปลี่ยนลุคการแต่งหน้าบ่อย?"ใช่ คือโมเป็นคนที่สนุกกับการเปลี่ยนลุคไปเรื่อยๆ บางวันก็ผมม้า ผมยาว ผมสั้น บางวันแต่งอ่อนๆ บางวันมีกระ บางวันก็ฉ่ำแบบฝรั่งค่ะ โมว่าก็เป็นความสุขของผู้หญิงแหละที่อยากจะเห็นหลายๆ ลุค และพี่ช่างแต่งหน้าโมค่อนข้างมีความสามารถที่จะแต่งให้เปลี่ยนอย่างเห็นได้ชัด คนเลยจะจ้องว่าโมไปทำอะไรมา ทำหน้ามาใหม่หรือเปล่า แต่จริงๆ คือโมเปลี่ยนการแต่งหน้าเท่านั้นเอง โมว่ามันเป็นสิ่งที่ดีที่เราจะเปิดทางตัวเองให้กว้างในการทำงาน ถ้าอยากได้โมในลุคหมวยโมก็สามารถทำได้ ถ้าอยากได้ในลุคที่ดูโตขึ้นมาโมก็สามารถเล่นได้ ทั้งหมดทั้งมวลมีผลต่อการทำงานค่ะ ถ้าเราพรีเซ็นว่าเราทำอะไรได้หลายรูปแบบเราก็จะได้งานเยอะขึ้นค่ะ"
แสดงว่าไม่ได้ไปทำมาใช่ไหม?"ที่เคยทำก็อยู่เท่าเดิมค่ะ ไม่ได้จะทำเพิ่มเติม เพราะการทำเพิ่มเติมต้องมีเงินนะคะ ตอนนี้เราไม่เอาเงินไปทำอะไรแบบนั้นแล้ว เอาไปทำอย่างอื่นดีกว่า โมคิดว่าโมอยากจะทำเพิ่มแค่สีกับทรงผมนะ แต่ส่วนอื่นไม่อยากทำแล้ว"
เห็นว่ากำลังจะแขวนเต้า ขอถ่ายเซ็กซี่ครั้งสุดท้าย?"ค่ะ เราก็เลขสามแล้ว เตรียมวางแผนสำหรับตัวเองเพื่อจะเป็นคุณแม่ที่ดีและรู้จักพอ ถ้าอยู่ในลิมิตที่รู้จักพอโมว่ามันโอเคค่ะ โมเชื่อว่าผู้บริโภคเองก็ดูโมจนเบื่อแล้วเหมือนกัน ตัวโมเองเวลาทำงานแบบนี้ยังต้องโพสต์จนเบื่อแล้วเหมือนกัน เหมือนเราเลี่ยนตัวเองอ่ะ หลายคนมักจะบอกว่าโมเป็นดาราเซ็กซี่ เราผ่านการรู้สึกและรับรู้รสชาติตรงนี้มาหมดแล้ว มันอิ่มตัวแล้วค่ะ ในอนาคตข้างหน้าเราจะมาถ่ายแบบนี้ตลอดไปมันไม่ใช่คำตอบในชีวิตโมเลยค่ะ"
ถ่ายครั้งสุดท้ายจะเซ็กซี่แค่ไหน?"ตอนนี้ยังไม่ได้เริ่มถ่ายทำเลยค่ะ ยังไงก็รอติดตามนะคะ แต่ถ้าถึงขั้นเปลือยน่าจะผิดกฎหมายค่ะ ภาพนู้ดโมก็ไม่รับถ่ายค่ะ โมว่ามันเป็นอีกเกรด โมเป็นนักแสดงทำงานรักษามาตรฐานตัวเองมาได้ โมว่าโมไม่น่าจะตายด้วยคำว่าถ่ายนู้ดค่ะ"
ที่บอกว่าเตรียมเป็นคุณแม่นี่คือคุณแม่บุญธรรมใช่ไหม?"ใช่ค่ะ เดือนหน้าคลอดแล้ว ตื่นเต้นมาก ถ้าดูในอินสตาแกรมโมจะรู้เลยว่าโมซื้อของให้ลูกไว้เยอะมาก เตรียมไว้หมดเลย แล้ววันที่ 12 ก็จะไปอบรมเป็นคุณแม่"
เตรียมชื่อน้องไว้หรือยัง?"ชื่อน้องอีสเตอร์ค่ะ พอดีคุณแม่เขารู้ว่ากำลังตั้งครรภ์วันอีสเตอร์พอดี เราเป็นคริสเตียนด้วยชื่อก็อยู่ในศาสนาทำให้เรารู้สึกว่าชื่อน่ารักดี ตอนนี้ก็อยู่ด้วยกันค่ะ เตรียมต่อห้องให้น้องแล้ว ตอนนี้ทำมาหากินเพื่อไปต่อเติมบ้านให้ลูกค่ะ"
แบบนี้เราจะไปเซ็นรับรองบุตรหรือทำให้ถูกกฎหมายเลยไหม?"เป็นลูกค่ะ ไม่ได้ไปขโมยใครมาเลี้ยง เราไม่ได้อยากเป็นเจ้าข้าวเจ้าของ เรามีความรักให้เป็นแบบแม่บุญธรรมค่ะ น้องก็จะมีแม่สองคน"
เครดิตภาพ IG: melonpveerapong