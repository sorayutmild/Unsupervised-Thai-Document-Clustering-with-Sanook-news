(26 ส.ค.64) ความคืบหน้ากรณี พ.ต.อ.ธิติสรรค์ อุทธนผล หรือ ผู้กำกับโจ้ อดีต ผกก.สภ.เมืองนครสวรรค์ และ ร.ต.ท.ธรณินทร์ มาศวรรณา อดีต รองสว.(ป.) สภ.เมืองนครสวรรค์ รองหัวหน้าชุด ซึ่งตกเป็นผู้ต้องหา คดีร่วมกันฆ่าผู้ต้องหาค้ายาเสพติด ใช้ถุงคลุมหัวผู้ต้องหา จนเสียชีวิต
เวลาประมาณ 19.30 น. มีรายงานว่า เจ้าหน้าที่ควบคุมตัว พ.ต.อ.ธิติสรรค์ อุทธนผล มาที่กองบังคับการปราบปราม โดยมี พล.ต.อ.สุวัฒน์ แจ้งยอดสุข ผู้บัญชาการตำรวจแห่งชาติ (ผบ.ตร.) เป็นผู้สอบปากคำด้วยตนเอง
ล่าสุด 21.45 น. พล.ต.อ.สุวัฒน์ แจ้งยอดสุข ผู้บัญชาการตำรวจแห่งชาติ (ผบ.ตร.) ได้มีการจัดแถลงข่าวเกี่ยวกับคดีดังกล่าว ระบุว่า พันตำรวจเอกธิติสรรค์ อุทธนผล หรือ ผู้กำกับโจ้ อดีตผู้กำกับการสถานีตำรวจภูธรเมืองนครสวรรค์ ผู้ต้องหาตามหมายจับ คดีร่วมกันทรมานผู้ต้องหาคดียาเสพติดจนเสียชีวิต ที่เข้ามอบตัวกับตำรวจ พร้อมย้ำว่า ไม่ว่าตำรวจยศตำแหน่งหรือระดับใด กระทำผิด ก็ต้องได้รับโทษตามกฎหมาย ไม่มีใครหนีการกระทำไปได้ ขอโทษประชาชนที่เกิดเหตุการณ์เช่นนี้ขึ้น และยังอยากให้ประชาชนเชื่อมั่นในองค์กรตำรวจ เพราะที่ผ่านมาไม่ว่าผู้ใดกระทำผิดก็ต้องได้รับการลงโทษตามกฎหมาย

โดยระหว่างแถลงข่าว พันตำรวจเอกธิติสรรค์ เปิดใจผ่านโฟนอิน อ้างว่า ภาพการทรมานผู้ต้องหาที่ถูกเผยแพร่ เป็นการกระทำที่ต้องการให้ผู้ต้องหา บอกแหล่งซุกซ่อนยาเสพติด แต่พลั้งมือทำผู้ต้องหาเสียชีวิต เนื่องจาก ไม่เคยกระทำลักษณะนี้มาก่อน แต่เห็นว่า ผู้ต้องหาเป็นเครือข่ายค้ายาเสพติดรายใหญ่ จึงต้องการรีดข้อมูลเท่านั้น พร้อมสาบาน ไม่เคยทุจริตเรื่องเงิน โดยเมื่อพบว่า ผู้ต้องหาสลบไป ก็ทำอะไรไม่ถูก แต่ตรวจชีพจรและหัวใจแล้วพบว่า เต้นอ่อน จึงรีบปั๊มหัวใจ และนำส่งโรงพยาบาล พร้อมปฏิเสธว่า ไม่เคยรีดทรัพย์ผู้ต้องหา นอกจากนี้ ยังยอมรับผิดแต่เพียงผู้เดียว เนื่องจาก ขณะเกิดเหตุลูกน้องพยายามห้ามปรามแล้ว ส่วนที่ใช้ถุงดำคลุมหน้าผู้ต้องหา เนื่องจาก ไม่ต้องการให้ผู้ต้องหาเห็นใบหน้าของตัวเองขณะลงมือ
พันตำรวจเอกธิติสรรค์ ยังยืนยันว่า ไม่มีเจตนาฆ่าผู้ต้องหาให้เสียชีวิต ส่วนในชั้นศาลจะพิจารณาอย่างไร ให้เป็นตามกระบวนการยุติธรรม โดยขอให้การในชั้นศาล พร้อมขอโทษประชาชนที่มีภาพดังกล่าวหลุดรอดออกไป พร้อมย้ำตั้งใจทำงานไม่มีการเรียกรับผลประโยชน์ ไม่มีประเด็นเกี่ยวกับการตบทรัพย์ซ้อนจากทนายความ หลังมีกระแสข่าวเกี่ยวกับการเรียกเงินจำนวน 20 ล้านบาท จากผู้กำกับโจ้ เพื่อแลกกับการไม่ให้เผยแพร่คลิปวิดีโอดังกล่าว และทรัพย์สินต่างๆ ของตัวเอง ก็ยืนยันว่า มีเอกสารรับรองถูกต้อง
ด้าน พลตำรวจเอกสุชาติ ธีระสวัสดิ์ รองผู้บัญชาการตำรวจแห่งชาติ ในฐานะหัวหน้าคณะพนักงานสอบสวนคดีนี้ กล่าวว่า เบื้องต้น มีพยานหลักฐานชัดเจน ทั้งข้อมูลคลิปวิดีโอ การสอบปากคำพยาน และผลการตรวจพิสูจน์จากแพทย์ แต่ยังไม่สามารถเปิดเผยรายละเอียดได้ทั้งหมด เพราะเกรงจะกระทบกับรูปคดี โดยจากนี้ จะมีการคุมตัว พันตำรวจเอกธิติสรรค์ กลับไปยังจังหวัดนครสวรรค์ ต่อไป
ขณะเดียวกัน มีรายงานเพิ่มเติมว่า ร้อยตำรวจโทธรณินทร์ มาศวรรณา ที่ถูกออกหมายจับอีกคนในคดีนี้ ถูกจับกุมที่จังหวัดเพชรบุรีแล้ว โดยเป็นการเข้ามอบตัว ซึ่งล่าสุด จะมีการนำตัวขึ้นเฮลิคอปเตอร์ มาสอบสวนขยายผล รวมถึง แถลงข่าวที่กองปราบปรามในคราวเดียวกัน
