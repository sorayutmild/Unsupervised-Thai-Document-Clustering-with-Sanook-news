iPhone 5s ราคาเริ่มต้นที่ 4,900 จาก TrueMove H มีสินค้าจริงหรือไม่? วันนี้เรามีคำตอบ (อัปเดตล่าสุด 7/4/59 )
หลังจากที่ก่อนหน้านี้เครือข่ายผู้ให้บริการสัญญาณโทรศัพท์มือถือรายใหญ่อย่าง TrueMove H ได้จัดโปรโมชั่นหั่นราคา iPhone 5s รุ่นความจุ 16GB สุดพิเศษ เหลือเพียง 5,900 บาท แต่ถ้าหากท่านใดเป็นลูกค้าย้ายค่ายเบอร์เดิมจะได้รับส่วนลดพิเศษทันทีอีก 1,000 บาท เหลือเพียง 4,900 บาท เท่านั้น ซึ่ง หลังจากที่ลงข่าวไปก็มีผู้ใช้หลายท่านให้ความสนใจกันเป็นอย่างมาก และสอบถามกันเข้ามาว่า จะสามารถสั่งซื้อได้ที่ไหน? มีสินค้าวางขายจริงหรือไม่? เหลือรุ่น สีใดบ้าง? ฯลฯ วันนี้ทีมงาน Thaimobilecenter จึงได้ทำการลงพื้นที่สำรวจสินค้าเพื่อค้นหาคำตอบมาฝากทุกๆ ท่านกันครับ  

 อันดับแรกทางทีมงานได้ติดต่อไปยัง Call Center 1331 ของ TrueMove H เพื่อสอบถามเกี่ยวกับการเช็คคลังสินค้าว่าในแต่ละสาขามี iPhone 5s รุ่นความจุ 16GB เหลืออยู่สาขาละกี่เครื่อง ซึ่งทาง Call Center ให้คำตอบว่าไม่สามารถเช็คคลังสินค้าของทุกสาขาได้ ผู้ที่สนใจจะต้องไปสอบถาม ณ ศูนย์บริการ TrueMove H สาขานั้นๆเอง ทางทีมงานไม่รอช้าจึงรีบลงพื้นที่สำรวจในทันที โดยทรูช้อปสาขาที่ทีมงานเดินทางไปสำรวจ ได้แก่ สาขาเซ็นทรัลพระราม 9, สาขาเซ็นทรัลลาดพร้าว และสาขาศูนย์การค้าฟอร์จูนทาวน์  หลังจากลงพื้นที่สำรวจสินค้าทั้ง 3 สาขาข้างต้นแล้ว พบว่า iPhone 5s รุ่นความจุ 16GB ที่วางจำหน่ายนั้นเหลือเพียงสีเทา Space Grey เท่านั้น และ มีวางจำหน่ายจริง ส่วนสีอื่นๆ นั้นได้หมดไปเป็นที่เรียบร้อยแล้ว (สำหรับสาขาเซนทรัลพระรามเก้าจะมีสินค้าจำหน่ายที่ Trueshop ชั้นล่างเท่านั้น) ซึ่งก็สามารถยืนยันได้ว่าโปรโมชั่น iPhone 5s ราคาสุดพิเศษนี้มีสินค้าจริง และไม่ต้องกลัวว่าจะเกิดปัญหาสินค้าหมดตั้งแต่ยังไม่เริ่มวางจำหน่ายแต่ อย่างใด สำหรับผู้ที่สนใจ โปรโมชั่นนี้มีผลตั้งแต่วันนี้ จนถึงวันที่ 30 เมษายน 2559 นี้ ที่ทรูช้อปทุกสาขาทั่วประเทศหรือจนกว่าสินค้าจะหมด  


 สำหรับเครือข่ายผู้ให้บริการอีกสองค่ายอย่าง AIS และ dtac ก็มีการจัดโปรโมชั่น iPhone 5s รุ่นความจุ 16GB ด้วยเช่นกัน แต่มีความแตกต่างด้านราคากันอยู่เล็กน้อย โดยค่ายสีเขียวอย่าง AIS ตั้งราคาโปรโมชั่น iPhone 5s เริ่มต้นที่ 8,900 บาท ขณะที่ค่ายสีฟ้าอย่าง dtac ตั้งราคาโปรโมชั่น iPhone 5s เริ่มต้นที่ 6,900 บาท และยังไม่มีทีท่าว่าทั้งสองค่ายจะปรับราคาโปรโมชั่น iPhone 5s เพื่อมาแข่งขันกับทาง TrueMove H เพิ่มเติมหรือไม่  เรียกได้ว่าแต่ละค่ายต่างงัดกลยุทธ์ด้านการตลาดมากระตุ้นความสนใจของผู้ซื้อ ได้ตลอดเวลา แม้ว่า iPhone 5s จะเปิดตัวมากว่า 2 ปีแล้วก็ตาม แต่ผู้ใช้ส่วนใหญ่ก็ยังคงให้ความสนใจ และถือเป็นรุ่นที่ได้รับความนิยมสูงมากรุ่นหนึ่งเลยทีเดียว ซึ่งก็ต้องติดตามกันต่อไปว่า 3 เครือข่ายผู้ให้บริการยักษ์ใหญ่ในประเทศไทย จะปรับแผนการตลาด และเดินเกมกระตุ้นผู้ซื้อต่อไปอย่างไร
 
นำเสนอข่าวโดย : thaimobilecenter.com