คุณรู้ไหม ทำไม Biohazard จึงเปลี่ยนเป็น Resident Evil
Resident Evil
จริงๆมันก็นานแล้ว ที่เกมยิงผีชีวะ Biohazard เปลี่ยนชื่อเป็น Resident Evil ในเวอร์ชั่นอเมริกา แต่เชื่อว่าก็อาจจะมีเกมเมอร์หลายคน ที่ยังไม่ทราบว่าทำไม Capcom จึงต้องเปลี่ยนชื่อเกม Biohazard เป็น Resident Evil วันนี้เราจึงขอขุดเรื่องเก่ามาเล่าใหม่ให้ทราบกันอีกครั้ง สำหรับเพื่อนๆคนไหนที่ทราบแล้ว ก็ข้ามกันไปได้เลย โดยสาเหตุที่ทาง Capcom เปลี่ยนชื่อเกมนั้น ทางคุณ Chris Kramer ซีเนียร์ไดเรคเตอร์ แผนกคอมมิวนิตี้ของ Capcom ได้เปิดเผยให้ทราบกันว่า
เหตุเกิดเมื่อปี 1994 ตอนนั้นเกม Biohazard กำลังมาแรงในญี่ปุ่น ทาง Capcom US ก็สนใจที่จะนำมาทำเวอร์ชั่นอเมริกาด้วย แต่ในที่ประชุมการตลาดเกี่ยวกับเกมนี้ ทางฝ่าย Capcom ญี่ปุ่นก็บอกว่า เกมนี้ที่ญี่ปุ่นใช้ชื่อว่า Biohazard นะ แต่คนเข้าร่วมประชุมในครั้งนั้นก็เบรคไว้ เนื่องจากเป็นชื่อที่ไม่สามารถลงทะเบียนได้ในอเมริกา เพราะชื่อไปซ้ำกับอย่างอื่นหลายเรื่อง
Resident Evil
Resident Evil
วงร็อคและเกม DOS นี่แหละคือสาเหตุให้ Biohazard ต้องกลายเป็น Resident Evil
โดยอย่างแรกนั้น คุณ Chris Kramer บอกว่าชื่อนี้มันไปซ้ำกับเกมของ PC สมัย DOS เกมหนึ่ง ที่แม้ว่ามันจะเป็นเกมเก่าๆภาพกากๆก็ตามที แต่ว่ามันก็เป็นชื่อที่ถูกใช้ไปแล้ว จึงไม่สามารถใช้ได้ แถมยังซ้ำกับชื่อวงดนตรีร็อควงหนึ่งในยุคปี 1994 อีก ก็เลยติดปัญหาลิขสิทธิ์ชื่อซ้ำซ้อน สุดท้ายจึงตกลงกันหาชื่อใหม่ เพราะไม่สามารถใช้ชื่อเดียวกันกับภาคญี่ปุ่นได้
หลังจากที่ใช้หัวคิดชื่อใหม่อยู่พอสมควร ฝ่ายการตลาดก็เสนอชื่อ Resident Evil ขึ้นมา โดยสมาชิกส่วนมากคิดว่า มันเป็นชื่อที่เหมาะสมที่สุด เพราะว่าเนื้อหาของภาคแรก มันเป็นการเอาตัวรอดจากซอมบี้และตัวประหลาด ในแมนชั่นคฤหาสน์แห่งหนึ่ง ชื่อ "ผู้พักอาศัยชั่วร้าย" จึงเหมาะที่สุดสำหรับเกมนี้ แม้ทางคุณ Chris Kramer ก็แย้งไม่เห็นด้วย เพราะคิดว่าน่าจะมีชื่อที่ดีกว่านี้ แต่สุดท้ายฝ่ายการตลาดก็ยืนยันว่าชื่อนี้ดีสุด แถมสุดท้าย ทางคุณ Shinji Mikami ที่เป็นผู้สร้างเกมนี้ ก็เห็นด้วยกับชื่อ Resident Evil ก็เลยใช้ชื่อนี้ตั้งแต่นั้นมา
ช่วงนี้มี Resident Evil ฉบับ Remaster ออกมาให้เล่นกันอยู่ ใครยังไม่เล่นก็หามาเล่นกันนะ ตัวเกมเปลี่ยนไปจากสมัย PS1 พอสมควร เกมเมอร์ PC ก็หามาเล่นได้จาก Steam ราคาแค่ 600 บาทเอง