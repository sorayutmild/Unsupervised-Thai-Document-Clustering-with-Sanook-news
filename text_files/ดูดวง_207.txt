ในการจะทำกิจการร้านค้าใดๆ ก็ตามการตั้งชื่อร้านค้าถือว่าเป็นสิ่งสำคัญที่เจ้าของธุรกิจไม่ควรมองข้ามเลยก็ว่าได้ วันนี้ Sanook! Horoscope มีเรื่องราวเกี่ยวกับการตั้งชื่อให้ร้านค้าหรือกิจการธุรกิจของคุณให้เฮงๆ รวยๆ รับทรัพย์กันไปล้นๆ โดยมีเทคนิคง่ายๆ ดังต่อไปนี้ค่ะ

เทคนิคการตั้งชื่อร้านค้าให้ร่ำรวย

ตั้งแบบธรรมชาติ
ให้สอดคล้องกับกิจการของคุณ การเลือกตั้งชื่อแบบนี้ เป็นการเจาะจง เพื่อให้กลุ่มลูกค้า สามารถรับรู้ได้อย่างชัดเจน และรวดเร็ว เห็นปุ๊บ รู้ปั๊บ ว่าคือร้านขายอะไร อย่างเช่น "ภัตคารซ่งลิ้ม แน่นอนค่ะว่า นั่นคือร้านอาหารจีน หรือจะเป็น ตั้ม&ต้น สนุ๊กเกอร์ ชื่อก็บอกตรงๆ อยู่แล้วค่ะว่า คือ โต๊ะสนุ๊กเกอร์แน่นอน"
ตั้งให้อิง กับภาพลักษณ์
การตั้งชื่อร้านในลักษณะนี้ จะช่วยทำให้ภาพลักษณ์ของสินค้า และร้านของคุณ ดูดีขึ้นได้ อย่างเช่น ซื่อตรง ค้าวัสดุก่อสร้าง ไม่ว่าลูกค้าคนไหนๆ เห็นชื่อร้าน ก็ต้องรู้สึกว่า ร้านนี้มีความยุติธรรมแน่นอน
ตั้งชื่อ สื่อถึงความก้าวหน้า
ชื่อร้านที่ถูกตั้งในลักษณะนี้ จะสามารถทำให้คนที่เป็นเจ้าของกิจการเกิดความรู้สึกดี คนที่ได้ยินได้ฟังชื่อ ก็สามารถรู้สึกมั่นใจ แถมยังช่วยให้รู้สึกเป็นมงคลมากขึ้นได้ด้วย ตัวอย่างชื่อร้านในลักษณะนี้ เช่น รุ่งเรืองอาหารสำเร็จรูป ส้มตำกินแล้วรวย เป็นต้น
ใช้ชื่อตัวเอง หรือวงศ์ตระกูลมาตั้งเป็นชื่อร้าน
แน่นอนค่ะว่า การตั้งชื่อร้านในลักษณะนี้ เป็นการให้เกียรติกับตนเอง และยังสามารถทำให้รู้สึกภาคภูมิใจได้ อีกทั้งยังทำให้กลุ่มลูกค้า รู้สึกได้ว่า สินค้านี้ มีมานานแล้ว ตัวอย่างชื่อร้าน เช่น พิศาล อะไหล่ยนต์, นายพัฒน์ ลูกชิ้นปิ้งเลิศรส
 
เทคนิคการตั้งชื่อร้านค้าให้ร่ำรวย
 
นอกจากนี้ในการตั้งชื่อร้านนั้น ในทางฮวงจุ้ย ก็มีข้อจำกัดในการตั้งชื่อด้วยนะคะ ถ้าหากว่าตั้งไม่ดี อาจจะส่งผล ทำให้กิจการไม่รุ่งเรือง ไม่เจริญได้นั่นเองค่ะ ข้อจำกัดที่ว่า มีตามนี้เลยค่ะ
ตั้งชื่อด้วยความหมายไม่ดี ไม่เป็นมงคล
แม้ว่าชื่อนั้นจะฟังดูแปลกใหม่ ไม่ซ้ำใคร แต่ถ้าหากว่า ความหมายของชื่อนั้นไม่ดีล่ะก็ อาจส่งผลทำให้กิจการไม่เจริญ คนฟังรู้สึกหดหู่ได้ อย่างเช่น "บ๊วยตลอด" ผู้ตั้งอาจตั้งชื่อ เพื่อต้องการประชดประชัน แต่นั่นก็สามารถทำให้ผู้ฟังรู้สึกแย่ได้ค่ะ
ตั้งด้วยคำหยาบคาย
ชื่อที่ตั้งด้วยคำลักษณะนี้ จะทำให้ผู้ฟัง หรือลูกค้าที่พบผ่าน รู้สึกว่า คุณไม่มีความรับผิดชอบต่อสังคม อ๊ะๆ แต่สำหรับร้านหรือกิจการที่มีความเป็นกันเอง ก็สามารถใช้ได้ค่ะ แต่ก็ต้องไม่รุนแรง หรือรบกวนจิตใจเกินไปค่ะ
ตั้งด้วยคำลามก สองแง่สองง่าม
ลองคิดถึงตัวคุณเองดูสิคะว่า ถ้าหากคุณเดินผ่านร้านหรือกิจการนั้นๆ แล้วเห็นชื่อ ที่มีความหมายลามกๆ คุณจะรู้สึกยังไง แน่นอนค่ะว่า คุณก็ต้องคิดว่า เจ้าของร้านนั้น ไม่มีความคิดในแง่บวก คอยมองหาแต่ลู่ทางที่ส่อแววเพียงอย่างเดียว แล้วแบบนี้ ใครล่ะจะกล้าเข้าร้านของคุณ
จะตั้งชื่อร้านหรือกิจการทั้งที คิดให้รอบคอบ หรือถ้าจะให้ดี ควรทำการดูดวงและฮวงจุ้ยของชื่อๆ นั้นให้ละเอียดและรอบคอบก่อนนะคะ เพื่อความเจริญก้าวหน้า ของคุณเองค่ะ

>>>ตั้งชื่ออย่างไรไม่ให้มีอักษรกาลกีณีคลิก !
>>>วิชานามลักษณ์ศาสตร์แห่งการตั้ง คลิก!
>>> วิเคราะห์ชื่อตรวจกำลังชื่อ ออนไลน์ คลิก!
ขอบคุณข้อมูลจาก หนังสือเปลี่ยนฮวงจุ้ยหาบเร่ แผงลอยให้ร่ำรวยขอบคุณภาพประกอบจาก thinkstockphotos.com