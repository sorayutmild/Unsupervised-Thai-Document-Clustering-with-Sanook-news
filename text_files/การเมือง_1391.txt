"ปลอดประสพ" ขอโทษชาวสุโขทัย หลังน้ำท่วมพื้นที่ บอกเป็นเหตุสุดวิสัย แจงน้ำท่วมอยุธยา ไม่เกี่ยวทดสอบระบายน้ำ
นายปลอดประสพ สุรัสวดี รัฐมนตรีว่าการกระทรวงวิทยาศาสตร์และเทคโนโลยี ให้สัมภาษณ์ก่อนเข้าประชุมคณะรัฐมนตรี ว่าจากสถานการณ์น้ำท่วมบริเวณเขตเทศบาลเมืองสุโขทัย ต้องขอโทษชาวสุโขทัย ที่เกิดเหตุการณ์ดังกล่าวขึ้น เพราะเป็นเหตุสุดวิสัย ซึ่งทาง น.ส.ยิ่งลักษณ์ ชินวัตร นายกรัฐมนตรี ได้สั่งการให้สำรวจและซ่อมแซมกำแพงกั้นน้ำ ประตูระบายน้ำที่เก่าที่ชำรุดโดยด่วน อีกทั้ง ฃให้เจ้าหน้าที่กรมป้องกันและบรรเทาสาธารณภัย (ปภ.) ลงพื้นที่ช่วยเหลือเยียวยาประชาชนก่อนน้ำจะมาถึง ทั้งนี้ จากการรายงานของกรมชลประทานรายงานว่า ภายใน 1 - 2 วัน น้ำในพื้นที่ จ.สุโขทัย จะลดลง"นายกฯ บอกว่า จุดไหนที่เป็นจุดเสี่ยง ให้ส่วนหน้าฟ้องเรื่องเข้ามา โดยให้ ปภ. ไปอยู่ก่อนเลย และให้ไปทำงานเชิงรุก ให้ช่วยเหลือเยียวยาก่อนน้ำมา" นายปลอดประสพ กล่าว
อย่างไรก็ตามรัฐมนตรีว่าการกระทรวงวิทยาศาสตร์และเทคโนโลยี ปฏิเสธว่าการทดสอบระบายน้ำในพื้นที่กรุงเทพมหานคร ไม่ได้ส่งผลกระทบให้น้ำเอ่อเข้าท่วมใน อ.บางบาล จ.พระนครศรีอยุธยา ซึ่งได้หารือกับเกษตรกรในพื้นที่แล้ว ว่าต้องการเก็บกักน้ำใช้ในการเกษตร จึงไม่ได้เป็นความจริงตามที่ถูกกล่าวหาแต่อย่างใด