กลายเป็นข่าวช็อกวงการอีกเรื่อง หลัง"พระเจสัน ยัง"(พระปิยาจาโร) ดาราชื่อดังที่ตัดสินใจประกาศยกเลิกงานหมั้นกับแฟนสาวนอกวงการ ดาริกา ดาร์โกตาร์ เพื่อบวชตลอดชีวิต ทั้งๆที่เพิ่งผ่านพิธีหมั้นสุดอลังการแบบอินเดียไปหมาดๆ ข่าวนี้ทำให้หวนนึกถึงคนในวงการและคนใกล้ชิดของเหล่าดารา ว่ายังมีใครบ้างที่ซึ้งในรสพระธรรมและสมัครใจอยู่ในผ้าเหลืองตลอดชีวิต!!!

 
นอกจากพระเจสันแล้ว เท่าที่นึกออกก็มี"พระดุ๊ก ประพุทธ กำลังเอก" (พระประพุทธ พุทฺธิพโล) บุตรชายของพลเอกอาทิตย์ กำลังเอก อดีตผู้บัญชาการทหารบกและทหารสูงสุด อดีตหวานใจของสาวตอง ภัครมัย ที่ก่อนหน้านี้เคยบวชมาแล้วครั้งหนึ่ง และในครั้งที่ 2 พระดุ๊กก็ตัดสินใจบวชไม่สึก แม้ในขณะนั้นยังคงสถานะหวานใจกับสาวตองอยู่ก็ตาม ล่าสุด เราได้เห็นภาพคุณพรสรร กำลังเอก ไปร่วมโปรยกุหลาบต้อนรับคณะพระธุดงด์ในเมือง ที่มีพระลูกชายร่วมธุดงด์ด้วย

 
ขณะที่ "พระแต๊งค์ พงศกร มหาเปารยะ"(พระพุทธิญาโณ) ก็บวชขณะที่ยังมีความคลุมเครือเรื่องความสัมพันธ์ระหว่างสาวแตงโม ภัทรธิดา ว่าจะเลิกไม่เลิก ก็ตัดสินใจละทางโลกเข้าสู่พระธรรม ท่ามกลางความดีใจของพ่อแม่และเพื่อนฝูง จากตอนแรกกำหนดบวช 3 อาทิตย์ แต่เมื่อมีความสุขและรู้สึกสงบ ขณะนี้พระแต๊งค์เลยอยู่ในสถานะบวช(ยัง)ไม่สึก

 
ต่างคนก็ต่างเหตุผลกันไป เอาเป็นว่าทีมข่าวบันเทิง S! News ขอร่วมอนุโมทนาบุญด้วยอีกคนค่ะ
