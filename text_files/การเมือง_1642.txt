พนักงานอัยการส่งฟ้องเพิ่ม จอย ศิริลักษณ์ แนวร่วมพันธมิตร ต่อศาลอาญาฯ ข้อหาปิดสนามบิน และขอยื่นประกันตัวในชั้นศาล
(25 เม.ย.) เมื่อช่วงสายที่ผ่านมา ที่ศาลาอาญารัชดาฯ พนักงานอัยการ ฝ่ายคดีอาญา 9 ได้นำตัว นางสาวศิริลักษณ์ ผ่องโชค หรือ จอย อดีตดารานักแสดงชื่อดัง และแนวร่วมพันธมิตรประชาชนเพื่อประชาธิปไตย มาส่งฟ้องต่อศาลอาญา ในข้อหามั่วสุมกันตั้งแต่ 10 คนขึ้นไป ใช้กำลังประทุษร้าย หรือ กระทำการเพื่อให้เกิดความวุ่นวายในบ้านเมือง จากเหตุการณ์การชุมนุมปิดสนามบินดอนเมือง และสนามบินสุวรรณภูมิ เมื่อปี 2551 ซึ่งคดีนี้มีผู้ต้องหาถูกฟ้องทั้งสิ้น 114 คน โดยผู้ต้องหาบางส่วน อัยการ ได้ทยอยส่งฟ้องไปก่อนหน้านี้แล้ว
สำหรับคดีดังกล่าว ศาลได้ประทับฟ้องไว้เป็นคดีหมายเลขดำ อ. 1522/2556 และได้นัดสอบคำให้การจำเลยในวันที่ 29 เม.ย. ที่จะถึงนี้ พร้อมกับคดีที่ได้ยื่นฟ้อง พล.ต.จำลอง ศรีเมือง และ นายสนธิ ลิ้มทองกุล แกนนำพันธมิตรฯ ซึ่งภายหลังจากการยื่นฟ้องแล้ว น.ส.สุมล สุตะวิริยะวัฒน์ ส.ว.เพชรบุรี ได้ใช้ตำแหน่งเป็นหลักทรัพย์ ยื่นคำร้องขอปล่อยจำเลย จอย ศิริลักษณ์ เป็นการชั่วคราว