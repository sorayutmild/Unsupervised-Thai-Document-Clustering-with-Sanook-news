เปิดฤกษ์ต้นปีกับรายการใหม่แกะกล่องของช่อง GMM 25 กับรายการ "แฉแต่เช้า" ที่ได้พิธีกรฝีปากกล้าอย่าง "มดดำ คชาภา ตันเจริญ" มาโชว์เด็ด แฉสนั่นกันลั่นจอ สลับสับเปลี่ยนด้วยพิธีกรสุดจี๊ดอีกคับคั่ง แต่ที่ดูจะเด็ดไม่แพ้พิธีกรก็เห็นจะวันนี้เป็นคิวของเจ้าพ่อศาสตร์ของตัวเลขอย่าง "แมน การิน ศตายุส์" ได้มาร่วมพูดคุยเกี่ยวกับเหล่าเลขดีเลขเด็ดประจำปีนี้ รวมทั้งเรื่องราวของเบอร์โทรศัพท์ของซุปตาร์สาว "อั้ม พัชราภา ไชยเชื้อ" ที่มีวงในกระจายข่าวว่า เธอนั้นได้ให้หนุ่มแมนคัดสรรเบอร์ดีเบอร์เด่นมาผูกดวงร่วมกับแฟนหนุ่ม "แอมป์ พิธาน องค์โฆษิต" ที่ให้เลขนั้นเป็นเลขที่คู่กันอีกด้วย แถมยังเม้าท์ต่ออีกว่าเบอร์ที่ซุปตาร์สาวใช้คู่กับแฟนหนุ่มนั้นสนนราคาแล้วเหยียบหลักล้าน ส่วนจะจริงรึเปล่า เมื่อได้เจอตัวหนุ่มแมนทั้งที ก็ต้องให้เจ้าตัวเคลียร์กันเลย
ความรู้สึกที่ได้มาออกรายการ "แฉแต่เช้า"?"ผมว่าสนุกดีนะครับ เพราะได้พิธีกรที่สุดยอดมากๆมาไว้ในรายการนะครับ ทุกคนจะมีคาแรคเตอร์ต่างกันทำให้สนุก และทุกคนก็พร้อมจะแฉมากๆ ทำให้คนดูตื่น สนุกมาก ดีมาก"
ปะทะฝีปากกับพิธีกรไปแล้วเป็นอย่างไรบ้าง?"สมองต้องโล่งมากครับ มารายการแบบนี้ ต้องพร้อมมากๆ ผมยังมีช่วงงงนิดนึงกับคำถาม แต่สนุกดีครับ ก็พิธีกรน่ารักทั้งพี่มดดำ พี่ดาด้า พี่เชาเชา สนุกมาก โอเคมากครับ"
คนมองว่ายังคงหากินกับเรื่องของตัวเลขได้ต่อเนื่องเลย?"ก็ต้องบอกก่อนเลยว่าเรื่องของตัวเลขเป็นเรื่องที่คนสนใจนะครับ อันดับแรกก็ต้องขอบคุณทุกคนที่ให้โอกาสผมตรงนี้ ผมก็ไม่ได้หยุดแค่ตรงนี้ก็ยังพัฒนาอยู่เรื่อยๆ ไม่ได้ทิ้งวงการบันเทิงนะครับ ละครก็ปิดกล้องไปแล้วเรื่อง ข้าบดินทร์ ทางช่อง 3 เตรียมออนแอร์ครับ ไม่ได้จะมาหากินทางตัวเลยซะทีเดียว ก็มีทำเรื่องอื่นด้วยนะครับ สิ่งหนึ่งที่สำคัญในการทำอาชีพทุกอย่างนั่นก็คือความจริงใจ ความตั้งใจ และความซื่อสัตย์ ผมเชื่อว่าสิ่งนี้เวลามันจะพิสูจน์ทุกอย่างได้ ผมเชื่อว่าวันนี้ผมรู้สึกดีใจและขอบคุณจริงๆ แม้แต่พี่มดดำ และผู้ใหญ่ทุกคนที่ให้โอกาส รวมถึงแฟนคลับทุกคนที่ชอบเรื่องตัวเลข ผมต้องขอบคุณมากๆ"
ถามถึงซุปตาร์สาว "อั้ม พัชราภา" ที่ควง "แอมป์ พิธาน" มาเปลี่ยนเบอร์ใหม่ด้วยกัน?"ก็เราคุยกันไว้นานแล้วครับ แต่ว่าเวลาเราไม่ตรงกัน ผมว่าเบอร์นี้เป็นเบอร์ที่สวยขึ้น สวยกว่าเดิม และจำง่ายมาก ก็เลยอยากให้อั้มและแอมป์ได้ใช้ และมีความหมายที่ดีด้วย เป็นนิมิตหมายที่ดีของปีใหม่และสิ่งใหม่ๆ แล้วอั้มก็เลยถือโอกาสเปลี่ยน (อั้มติดต่อมาเองไหม?) คือเราคุยกันตั้งแต่ต้นแล้วครับ อั้มกับผมคุยกันตลอด เรื่องตัวเลขอั้มจะปรึกษาโน่นนี่นั่น เรื่องเบอร์คุณพ่อคุณแม่ เบอร์เพื่อน ผมก็ให้คำแนะนำเป็นอย่างดี ก็ใช้กันอย่างต่อเนื่อง แม้กระทั่งเบอร์ติดต่อของ ออรั่ม ก็เป็นเบอร์ที่เราแนะนำ เป็นเบอร์ที่ผมว่าโอเค ดีเลยสวยเลย"
เห็นว่าเบอร์ที่เปลี่ยนพร้อมกับ "แอมป์ พิธาน" นั้นเป็นเบอร์ที่จะผูกดวงกันของคู่นี้?"มันไม่มีเบอร์ที่จะผูกดวง หรือเป็นเบอร์คู่ชีวิตได้ขนาดนั้น แต่แค่ว่าตามธรรมชาติตัวเลข เป็นเรื่องของโอกาสที่ดีในชีวิต แบบได้เจอคนดีๆ ได้เจอสังคมที่ดีๆ ในชีวิต ก็ได้เจอเรื่องราวดีๆ ก็ทั้งสองคนได้ใช้เลขที่คู่กัน คล้ายกัน ประมาณแค่นี้"
ความรักของคู่นี้ "อั้ม-แอมป์" เป็นอย่างไรบ้าง?"เท่าที่เห็นผมก็อิจฉานะ เพราะวันนั้นผมไม่ได้เอาเกลไปด้วยนะครับ เกลติดงาน เขาเป็นคนน่ารัก เวลาที่อั้มคุยกับแอมป์แล้วน่ารัก แล้วคุณแอมป์เขาเป็นคนสุภาพ ก็เลยทำให้รู้สึกว่าสองคนนี้น่าจะโอเค (ถึงขั้นแต่งงานไหม?) ผมไม่กล้าพูดขนาดนั้น แต่เอาเป็นว่าน่าจะเป็นโอกาสที่ดีนะครับ ก็ไม่อยากให้ทุกคนมาคาดหวัง เรื่องของเบอร์โทรศัพท์จะทำให้ทุกคนมาเพ่งเล็งว่าจะแต่งไม่แต่ง หรือว่าเป็นเบอร์ผูกดวง คู่ชีวิตรึเปล่า สิ่งที่เปลี่ยนให้คุณอั้มคุณแอมป์คือ อันดับแรกเลขสวยมาก อันดับที่สองคือเป็นเลขคู่กันจำง่าย อันดับที่สามคือ ผมเติมเต็มในสิ่งที่ผมมองว่ามันน่าจะใช่เขา แค่นั้นเอง ไม่ได้มีอะไรที่ผูกดวงหรือทำเสน่ห์อะไร"
มีข่าวว่าเบอร์ที่เปลี่ยนใหม่นี้ ราคาเหยียบหลักล้าน จริงรึเปล่า?"ผมก็คุยกับทางทีมงานค่ายโทรศัพท์ ราคา 2 เบอร์นี้ ก็เหมือนกับว่าให้รถเก๋งคัมรี่คนละคันครับ ประมาณอย่างนั้น เพราะราคาของเบอร์ค่อนข้างจะสูงมาก มีเลขน้อยตัวมาก แล้วความหมายที่ดีด้วย แล้วก็เป็นล็อตใหม่สุดของเบอร์ค่ายนี้ด้วย ราคาสูงอยู่ เพราะเคยไปประมูลเบอร์เพื่อหาเงินช่วยมูลนิธิ ตอนนั้น 3 เบอร์ สวยสู้เบอร์นี้ไม่ได้ แล้ว 3 เบอร์ เกือบ 2 ล้าน เพราะฉะนั้นผมมองว่าเบอร์นี้สวยมาก ผมเห็นผมยังอยากจะใช้เองเลย ผมเป็นเหมือนทางเชื่อมนึง ที่ไปแนะนำเหล่าคนดังว่าน่าจะขอเลขแบบนี้ถึงจะดี ถึงจะเหมาะ เรื่องค่าใช้จ่ายไม่มี เป็นการช่วยกันเรื่องน้ำใจมากกว่า"