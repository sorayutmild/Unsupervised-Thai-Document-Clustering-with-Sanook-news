       ช่วงนี้ตัวผู้เขียนรู้สึกสนใจในอัลกอริธึ่มของ Facebook เป็นพิเศษ เพราะหลังจากค้นหาข้อมูลเรื่องการรีโนเวทบ้าน ก็พบว่าหน้าฟีดเต็มไปด้วยโฆษณาของร้านขายเฟอร์นิเจอร์ ก็เลยอยากรู้ว่า Facebook รู้อะไรเกี่ยวกับเราบ้าง ค้นไปค้นมาไปเจอบทความนี้จาก Time เข้า จึงหยิบมาแปลให้ได้อ่านกันค่ะ

       1. โปรไฟล์การใช้งาน Facebook ของคุณจะเปิดเผยให้เห็นบุคลิกภาพ โดยเฉพาะทัศนคติและการยอมรับสิ่งใหม่ๆ นอกจากนี้ มันยังบอกอีกว่าคุณมีความกังวลต่อเรื่องใดเป็นพิเศษ รวมไปถึงใช้ประเมินศักยภาพในการทำงานได้ด้วย
       2. เชื่อหรือไม่ว่า คนส่วนมากตัดสินคุณจากรูปถ่าย และจากรูปถ่ายอีกเช่นกัน สามารถทำนายได้ว่าคุณจะมีความสุขหรือไม่ในอีก 3.5 ปีข้างหน้า (และจากการอัปเดตสเตตัส Facebook จะรู้ว่าชาวอเมริกันมีความสุขมากหรือน้อยแค่ไหนในทุกๆ วัน)
       3. สถานะความสัมพันธ์ หรือ Relationship status ให้ข้อมูลได้มากกว่าใครเป็นอะไรกับใคร เพราะมันจะบอกว่าคุณมีความสุขในระดับไหน แล้วอะไรคือสัญญาณ? ง่ายๆ ก็คือ ผู้ชายที่ตั้งค่าสถานะ “In a relationship with…” และผู้หญิงที่ใช้รูปคู่กับอีกฝ่ายเป็นรูปโปรไฟล์ นั่นคือความสัมพันธ์ที่แฮปปี้ (ตามการอ่านค่าของ Facebook เท่านั้นนะ อย่าเอาประเด็นนี้ไปดราม่าใส่กันล่ะ)
       4. Facebook รู้ว่าคุณเริ่มต้นความสัมพันธ์ครั้งใหม่ในช่วงเวลาไหน สามารถลงรายละเอียดในระดับวันที่ได้ ที่น่าตกใจคือ Facebook สามารถทำนายได้ว่าสัปดาห์หน้าคุณจะออกไปเดทกับใคร อัตราความถูกต้องอยู่ที่ 33%…ณ จุดนี้ เราไม่ต้องการหมอดูแล้ว บอกตรงๆ
       5. ตามทฤษฎีของ Dunbar ระบุว่าในชีวิตจริง เราสามารถมีเพื่อนได้แค่ 100-230 คนเท่านั้น Facebook เองก็เช่นกัน เพราะไม่ว่าคุณจะมีจำนวนเพื่อนมากแค่ไหน แต่เอาเข้าจริงๆ แล้วเราก็จะเห็นเพื่อนบนหน้ากระดานข่าวประมาณ 100-200 คนเท่านั้น และเหตุผลที่ทำให้คนตัดสินใจ Unfriend มากที่สุดก็คือ อีกฝ่ายโพสต์แต่เรื่องที่เราเห็นว่าเป็นขยะบ่อยจนเกินไป
       6. เชื่อหรือไม่ พฤติกรรมของคุณจะเป็นผลมาจากเพื่อนจำนวน 1 ใน 5 ที่อยู่บน Facebook แต่ไม่ได้แปลว่าคุณจะชอบทุกๆ อย่างที่คนกลุ่มนั้นกดไลก์ จริงๆ แล้วมันหมายความว่า คุณเฝ้าดูพวกเขา แล้วก็หาคำตอบให้กับตัวเองได้ว่าคุณชอบ หรือไม่ชอบอะไร
       7. เรื่องราวของแต่ละคนบน Facebook จะแสดงให้เห็นสิ่งที่ดีที่สุดของพวกเขา ไม่ใช่เรื่องแย่ๆ และนั่นอาจทำให้คุณรู้สึกแย่เมื่อเอาตัวเองไปเปรียบเทียบ