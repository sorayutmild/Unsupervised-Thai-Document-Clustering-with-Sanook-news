     Daihatsu Move Canbus รถ Kei Car รุ่นจิ๋วรุ่นใหม่ล่าสุด เปิดตัวอย่างเป็นทางการที่ญี่ปุ่น พร้อมดีไซน์และฟังก์ชั่นเอาใจสาวๆ เคาะราคาจำหน่ายเริ่มต้นเพียง 4.04 แสนบาท
     Move Canbus ถูกพัฒนาบนพื้นฐานของ Daihatsu Move ที่วางจำหน่ายในญี่ปุ่น ออกแบบดีไซน์ภายนอกให้มีรูปลักษณ์โค้งมนกลมกลึงทั่วทั้งคัน เน้นเส้นสายที่ดูเรียบง่าย ตัวถังมีความสูงเทียบเท่ากับรุ่น Move

     ประตูคู่หลังเป็นแบบสไลด์ทั้ง 2 ข้าง ห้องโดยสารภายในเน้นความโปร่งโล่ง นั่งสบาย เบาะนั่งด้านหลังสามารถปรับเอนได้ อีกทั้งยังติดตั้งกล่องเก็บสัมภาระขนาดใหญ่ไว้ใต้ที่นั่งด้านหลัง พร้อมที่เก็บของกระจุกกระจิกมากมายทั่วทั้งคัน เหมาะคุณผู้หญิงที่มีสัมภาระเยอะเป็นพิเศษ
     แม้ว่าจะเป็นรถรุ่นเล็ก แต่ระบบความปลอดภัยถือว่ามาเต็ม ทั้งระบบป้องกันการชน Smart Assist II ที่ทำงานผ่านกล้อง, เรดาร์เลเซอร์ และโซนาร์เซ็นเซอร์ เพื่อตรวจจับรถที่อยู่ด้านหน้า และเหยียบเบรกให้อัตโนมัติกรณีมีความเสี่ยงจะชนคันหน้า นอกจากนั้น ยังมีระบบเตือนคนเดินถนนและเตือนเมื่อออกนอกเลนโดยไม่ตั้งใจ เป็นต้น

     Daihatsu Move Canbus มีตัวถังให้เลือกทั้งหมด 17 สี ประกอบด้วยสีทูโทน 8 สี และสีโมโนโทนอีก 9 สี
     เคาะราคาจำหน่ายเริ่มต้นที่ราว 4.04 แสนบาท ไปจนถึง 5.71 แสนบาท
 
 