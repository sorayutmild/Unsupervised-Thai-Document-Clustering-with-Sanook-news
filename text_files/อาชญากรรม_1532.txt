เมื่อ 29 ก.ค. ผู้สื่อข่าว "ข่าวสด" รายงานว่า พ.ต.อ.สว่างวิทย์ สุทธหลวง ผกก.สภ.เมืองพะเยา พร้อมชุดสืบสวน สภ.เมืองพะเยา ร่วมแถลงผลการจับกุมตัว นายเกรียงไกร คำสุรินทร์ อายุ 33 ปี บ้านเลขที่ 11 ต.ทุ่งสะโตก อ.สันป่าตอง จ.เชียงใหม่ สืบเนื่องจากเมื่อ เวลา 07.00 น. วันเดียวกัน พ.ต.ท.กริชชัย ไพทูรย์ พงส. ผนพ. สภ.เมืองพะเยา ได้รับแจ้งจากชาวบ้านว่ามีผู้เสียชีวิตที่สวนหลังบ้านเลขที่ 23 หมู่ 12 ซ.บัวสวรรค์ ต.ท่าวังทอง อ.เมือง จ.พะเยา จึงรุดไปที่เกิดเหตุพร้อมด้วย พ.ต.อ.สว่างวิทย์ สุทธหลวง ผกก.สภ.เมืองพะเยา พร้อมด้วยแพทย์นิติเวชโรงพยาบาลพะเยา และชุดกู้ภัยพะเยา พบร่างของหญิงสาวนอนราบกับพื้นดินในสภาพศพเปียกชุ่มไปทั้งตัวเนื่องจากฝนตกตลอดคืน พบร่างกายท่อนบนสวมเสื้อยืดคอปกแขนสั้นสีขาว ท่อนล่างเปลือยและมีเลือดไหลออกมจากช่องคลอด คาดว่าเสียชีวิตมาแล้วประมาณ 3-4 ชั่วโมง ทราบชื่อคือ น.ส.กนกวรรณ (สงวนนามสกุล) อายุ 23 ปี ซึ่งทำงานที่ร้านอาหารแห่งหนึ่งใน ต.ท่าวังทอง
จากการสอบสวนเบื้องต้น ทราบว่าก่อนเกิดเหตุ เมื่อเวลาประมาณ 19.00 น. วันที่ 28 ก.ค. ได้มีชายไทย 2 คน เข้ามาใช้บริการกินอาหารและดื่มเบียร์ที่ร้านอาหารดังกล่าว โดยมี น.ส.กนกวรรณ เป็นคนให้บริการและได้นั่งร่วมโต๊ะกับชายไทย 2 คน ต่อมาเวลาประมาณ 23.00 น. ชายคนหนึ่งได้ออกจากร้านไปก่อน ส่วนชายอีกคนยังได้นั่งดื่มกินกับ น.ส.กนกวรรณ จนปิดร้านเวลาประมาณ 24.00 น.เศษ ชายคนดังกล่าวจึงได้ออกจากร้านไปพร้อมกับฝ่ายหญิงจนพบเป็นศพดังกล่าวในเวลาต่อมา
หลังจากนั้นทางเจ้าหน้าที่ตำรวจติดตามตัวคนร้ายจนทราบว่าเป็น นายเกรียงไกร คำสุรินทร์ ยอมรับสารภาพว่าเมื่อเวลา 19.00 น. วันที่ 28 ก.ค. นายเกรียงไกร กับเพื่อน ได้เข้ามาใช้บริการกินอาหารและดื่มเบียร์ที่ร้าน และได้รู้จักกับ ผู้ตาย ซึ่งทำงานให้บริการในร้าน ต่อมาได้ชวนผู้ตายไปนอนด้วยโดยจะให้เงินเป็นค่าตอบแทนจำนวน 700 บาท โดยน.ส.กนกวรรณ ตกลงและรับเงินจำนวนดังกล่าวไปแล้ว จากนั้นจึงให้เพื่อนกลับไปก่อน และต่อมา นายเกรียงไกรได้ชวน น.ส.กนกวรรณ ให้ออกไปส่งข้างนอกโดยใช้รถจักรยานยนต์ของ น.ส.กนกวรรณ เพื่อมีเพศสัมพันธ์กัน
ทว่า น.ส.กนกวรรณ ได้ขัดขืน และใช้เล็บมือข่วนตามใบหน้าและลำตัวของนายเกรียงไกร ระหว่างมีเพศสัมพันธ์ ทำให้เกิดความโกรธเนื่องจากได้จ่ายเงินไปแล้วแต่พยายามขัดขืน จึงได้ใช้มือบีบคอจนเสียชีวิต และได้นำศพบรรทุกรถจักรยานยนต์ไปทิ้งที่เกิดเหตุ โดยหลังก่อเหตุนายเกรียงไกร ได้นำรถจยย.คันดังกล่าว ไปจอดไว้ที่ ซ.ไร่แมวน้อย หมู่ 12 ต.ท่าวังทอง ห่างจากที่เกิดเหตุประมาณ 1 ก.ม. จากนั้นได้เดินเท้ากลับที่พักและได้ถอดเสื้อผ้าของที่สวมใส่ทิ้งในป่าละเมาะข้างที่พักและอาบน้ำเข้านอน
ต่อมาได้มีเจ้าหน้าที่ตำรวจไปหาตนที่บ้านพักขณะที่ตนกำลังจะหลบหนี และพบว่าตามร่างกายใบหน้านายเกรียงไกร มีรอยบาดแผลขีดข่วนที่ใบหน้าและลำตัว จึงได้ให้การรับสารภาพว่าเป็นผู้ลงมือฆ่า น.ส.กนกวรรณ จริง ตำรวจจึงแจ้งข้อหาฆ่าคนตาย ดำเนินคดีตามกฎหมายต่อไป
สำหรับผู้ต้องหานั้นได้เดินทางมาจากจังหวัดเชียงใหม่มารับซื้อลำไยในพื้นที่เมืองพะเยาและพักใกล้กับร้านอาหารที่เกิดเหตุด้วย
ขอบคุณข้อมูลและภาพจาก ข่าวสดออนไลน์