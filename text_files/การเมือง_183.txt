วันนี้ (7 พ.ย.) พล.อ.ประยุทธ์ จันทร์โอชา นายกรัฐมนตรี และ รัฐมนตรีว่าการกระทรวงกลาโหม พร้อมด้วย พล.อ.อนุพงษ์ เผ่าจินดา รัฐมนตรีว่าการกระทรวงมหาดไทย นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และ ข้าราชการระดับสูง ลงพื้นที่จังหวัดศรีสะเกษ
 โดยนายกรัฐมนตรีและคณะ ได้ออกเดินทางจากท่าอากาศยานทหาร 2 กองบิน 6 (บน.6) ดอนเมือง ไปยังท่าอากาศยานทหารกองบิน 21 ต.ในเมือง อ. เมือง จ.อุบลราชธานี ก่อนจะใช้เฮลิคอปเตอร์ไปลงโรงเรียนหวายคำวิทยา แทนจุดเดิมคือโรงเรียนราษีไศล เพื่อเลี่ยงกลุ่มสมัชชาคนจน
หลังจากนั้นคณะของนายกรัฐมนตรี ได้ปฏิบัติภารกิจตามกำหนดการเดิม เริ่มจากเป็นประธานเปิดโรงอบเมล็ดพันธุ์ข้าวและทดสอบระบบการคัดคุณภาพข้าว ที่กลุ่มวิสาหกิจชุมชนศูนย์ข้าวชุมชนบ้านอุ่มแสง อำเภอราษีไศล
พร้อมเยี่ยมชม การส่งเสริมการเกษตรในรูปแบบแปลงใหญ่ จ.ศรีสะเกษ และจังหวัดในภาคตะวันออกเฉียงเหนือ, นิทรรศการ Fair Trade ของผู้ค้าที่ไม่หวังผลกำไรตอบแทน ของกลุ่มวิสาหกิจชุมชนศูนย์ข้าวชุมชนบ้านอุ่มแสง จ.ศรีสะเกษ, กิจกรรมการส่งเสริมการปลูกพืชทางเลือก ของศูนย์วิจัยพืชสวนศรีสะเกษ, กิจกรรมการดำเนินงานของ Young Smart Famer จังหวัดศรีสะเกษ และกิจกรรมเทคโนโลยีดิจิทัลและนวัตกรรมทางการเกษตร
ขณะที่ ประชาชนที่มารอต้อนรับก็ไม่พลาดจับตาดูทะเบียนรถที่นายกรัฐมนตรีใช้ลงพื้นที่จังหวัดศรีสะเกษ ซึ่งรถที่ใช้ในการลงพื้นที่ครั้งนี้ คือ กฉ 1111 ศรีสะเกษ โดยหลายคนตั้งใจนำไปเสียงโชคซื้อหวยในงวดวันที่ 16 พ.ย. ที่จะถึงนี้
อย่างไรก็ตาม นายกรัฐมนตรีและคณะ มีกำหนดการเดินทางกลับกรุงเทพฯ ในช่วงบ่าย เนื่องจากในช่วงค่ำนายกรัฐมนตรี จะเดินทางไปเป็นประธานชมการแสดงโขนโดยมูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ ตอน สืบมรรคา ณ ศูนย์วัฒนธรรมแห่งประเทศไทย
>> เลขเด็ดนายกฯ แห่ส่องทะเบียนรถ-เฮลิคอปเตอร์ ลงพื้นที่ราชบุรี-กาญจนบุรี