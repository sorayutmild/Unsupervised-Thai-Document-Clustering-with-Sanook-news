ขึ้นชื่อว่า "ของมงคล" ใครๆ ก็อยากมีอยากได้ ไม่ว่าจะเป็นของมงคลที่สามารถพกติดตัวได้หรือนำมาประดับบ้านก็ดี Sanook! Horoscope จึงขอแนะนำของมงคล 9 ประการตามหลักฮวงจุ้ย ที่จะช่วยเสริมดวงให้คุณดีขึ้นได้แถมยังเป็นของตกแต่งบ้านให้สวยงามน่าอยู่อาศัยอีกด้วย

เรือสำเภา

1.เรือสำเภา
เรือสำเภา เป็นสัญลักษณ์ของความเจริญรุ่งเรืองทางด้านการค้าขาย นำมาซึ่งเงินทอง ช่วยกระตุ้นโชคลาภในด้านการค้าขาย การเงิน การทำธุรกิจให้ประสบความสำเร็จมากยิ่งขึ้น    
มังกร

2.มังกร
มังกร เป็นสัญลักษณ์ของความเป็นสิริมงคลที่ดีที่สุด และเป็นสัญลักษณ์สำคัญของศาสตร์ฮวงจุ้ยในตำนานพื้นบ้านของจีน
มังกรเหยียบเมฆ เป็นสัญลักษณ์ที่สื่อถึงอำนาจ และสายงานการบังคับบัญชา หากตั้งไว้ทางทิศตะวันออกของบ้านมังกรจะทรงอำนาจที่สุด แต่ถ้าไม่สะดวกก็สามารถตั้งมังกรไว้ที่ใดก็ได้เพื่อนำโชคอันมหาศาลเข้าบ้าน
นอกจากนี้มังกรยังสามารถใช้เป็นสัญลักษณ์นำโชคที่ดีต่อธุรกิจ หากนำไว้ที่ทำงานจะบ่งบอกถึงความยิ่งใหญ่ อำนาจ บารมี ความมั่งคั่ง พลานามัยที่สมบูรณ์

ม้า
  3.ม้า
 ม้า เป็นสัตว์ธาตุไฟ เป็นสัตว์ในลำดับที่ 7 ในนักษัตรจีน มักมีความเชื่อกันว่าม้าเป็นสัตว์ที่เปี่ยมไปด้วยพลังธาตุหยาง และทิศประจำปีม้าหรือมะเมียคือทิศใต้ นอกจากนี้ม้ายังเป็นสัญลักษณ์ของขุนนาง ชนชั้นสูง และวิถีชีวิตที่สุขสบาย
ม้ายังสื่อถึงความรวดเร็ว ว่องไว ได้ฉายาว่า ม้าเร็ว ซึ่งจะส่งผลทำให้ธุรกิจ การค้า การงาน ประสบความสำเร็จเร็วยิ่งขึ้น ลักษณะม้ามงคลจะมีลักษณะกำลังวิ่ง ก้าวกระโดด ส่วน ม้า 8 ตัว จะหมายถึง ความรวดเร็ว คล่องแคล่ว ว่องไว ปานม้าหนุ่ม 8 ตัว   
ปลา

4.ปลา
ปลา เป็นสัตว์มงคล เพราะคำว่า หยู ที่หมายถึงปลา พ้องเสียงกับคำว่า หยู ที่หมายถึงความอุดมสมบูรณ์ ปลาจึงเป็นสัญลักษณ์ของความมั่งคั่ง ปลาคาร์ฟ มาจากคำว่า หลี่ หมายถึง ผลกำไรหรือประโยชน์ ปลาคาร์ฟ จึงเป็นสัญลักษณ์ของความปรารถนาจะได้ผลกำไรหรือประโยชน์จากการทำธุรกิจ
ส่วนหนวดปลานั้นเป็นเครื่องหมายของพลังอำนาจเหนือธรรมชาติ ดอกบัว หมายถึง ขอจงมีบางสิ่งอยู่ทุกปี ปลาทอง คำว่าปลาทองในภาษาจีนมีเสียงพ้องกับคำที่หมายถึง มีทองล้นหลาม ปลาทองจึงมักจะเป็นของขวัญสำคัญอีกอย่างที่นิยมมอบให้กันในวันมงคลต่างๆ   
ช้าง

5.ช้าง
ช้าง เป็นสัตว์ที่มีรูปร่างสูงใหญ่ มีนิสัยที่เป็นมิตรและไม่ดุร้าย เนื่องจากช้างเป็นสัตว์ที่กินพืชเป็นอาหารจึงไม่คุกคามชีวิตสัตว์โลกอื่นๆ ในทางด้านของฮวงจุ้ยนำช้างมาใช้ในเรื่องของความสูงใหญ่ เปรียบเป็นภูเขาสูงใหญ่ที่มั่นคง ตามหลักของฮวงจุ้ยโต๊ะทำงานของผู้บริหารหรือเจ้าของกิจการ ควรอิงผนังทึบและเรียบเพื่อให้เกิดความมั่นคง แต่ถ้าเกิดว่าสถานที่ทำงานนั้นไม่เอื้ออำนวย จำเป็นต้องนั่งอิงด้านที่เป็นหน้าต่างกระจก ควรจะปิดผ้าม่านให้ทึบและวางรูปปั้นช้างไว้ที่ด้านหลังที่นั่ง
นอกจากนี้ยังสามารถใช้ช้างเพื่อสลายพลังปราณชี่พิฆาตได้ด้วย เช่น ห้องทำงานที่มีลักษณะเป็นรูปสามเหลี่ยม บังคับให้ต้องนั่งอิงมุมสามเหลี่ยม ซึ่งหมายถึงความไม่มั่นคง และมุมแหลมทิ่มแทงเป็นปราณชี่พิฆาต ในกรณีนี้ก็สามารถนำรูปปั้นช้างมาใช้ได้เช่นกัน และนอกจากนี้ช้างยังเป็นสัญลักษณ์ ของความสำเร็จ ความสมบูรณ์ ให้กับชีวิตตนเอง ครอบครัว และผู้ที่ครอบครอง   
กวาง

6.กวาง
กวาง เป็นสัตว์มงคลที่นิยมใช้ในทางฮวงจุ้ย เชื่อว่ากวางจะช่วยให้สมหวังในสิ่งที่ปรารถนาและเป็นตัวแทนแห่งความมั่งมีศรีสุข หากบ้านไหนเกิดมีเรื่องคดีความหรือคนอาศัยภายในบ้านมีเรื่องทะเลาะแบะแว้งกัน ก็สามารถใช้รูปกวางเพื่อช่วยทุเลาปัญหาลงได้ การจัดวางไม่ควรหันหน้าออกไปทางหน้าบ้าน ควรหันเข้าบ้านเพราะกวางจะได้ช่วยนำสิ่งมงคลเข้าสู่บ้าน   
ปี่เซี๊ยะ(ผี่อิว)

7.ปี่เซี๊ยะ(ผี่อิว)
ปี่เซี๊ยะ คือ กวางสวรรค์ มีปากไม่มีทวาร เชื่อกันว่าทรัพย์มีแต่เข้าไม่มีออก ร้านค้าหรือธนาคารนิยมมีไว้บูชา เพื่อเก็บกักเงินทองไม่ให้รั่วไหล ขจัดสิ่งอัปมงคล ชาวจีนแผ่นดินใหญ่ ในฮ่องกง ไต้หวันและชาวไทยเชื้อสายจีน ต่างนิยมนำมาบูชา เพราะเชื่อว่าตามหลักฮวงจุ้ย ว่าเทพเซียนปี่เซี๊ยะจะลงมาคุ้มครองและให้โชคลาภนับแต่นี้ไปอีก 20 ปี
"ปี่เซี๊ยะ" สัตว์เทพสวรรค์บันดาลโชคและถือเป็นสัตว์มงคลยอดนิยมที่ผู้คนนิยมหามาบูชา ประดับบ้านมากที่สุดในทศวรรษนี้ เพราะเชื่อกันว่ามีดีครบถ้วนตามหลักเบญจธาตุ และตามหลักฮวงจุ้ยจีน คือ ทอง-น้ำ-ไม้-ดิน-ไฟ เนื่องจากลักษณะของปี่เซี๊ยะก็คือการนำเอาลักษณะของ สัตว์มงคล 5 ชนิด มารวมกันครบ 5 ธาตุดังนี้ 
 มีลักษณะสี่เท้าของสิงโตอันทรงพลัง (ทอง)  มีเขาและลำตัวเป็นกวางที่อ่อนช้อย (น้ำ)  มีปีกของพญานกอันแข็งแกร่ง (ไฟ)  มีศีรษะของมังกรอันทรงพลัง (ไม้)  มีหางแมวอันศักดิ์สิทธิ์กวักโชคลาภเงินทอง (ดิน) ประการสุดท้าย "ไม่มีรูทวาร" ความหมายคือ กินแล้วไม่ถ่ายออกจึงเท่ากับมีแต่รับเพียงอย่างเดียว   
กิเลน

8.กิเลน
กิเลน เป็นสัตว์มงคลที่ล่ำลือกันมานาน เป็นสัตว์ที่เปี่ยมไปด้วยความเมตตาปราณี ชอบส่งมอบความสุขให้กับผู้คน เล่ากันว่ากิเลนเป็นสัตว์ที่กินพืชเป็นอาหาร เป็นสัตว์ที่ไม่เบียดเบียนชีวิตของสัตว์โลกทั้งหลาย แม้กระทั่งเวลาเดินยังระมัดระวังไม่เหยียบย่ำสัตว์เล็ก
กิเลนเคยปรากฎตัวบนโลกมนุษย์ครั้งหนึ่ง เมื่อวันที่ปรมาจารย์ขงจื้อกำเนิด กิเลนได้นำความสุข ความมงคลมาสู่โลกมนุษย์ กิเลนประพฤติต่อมนุษย์ใน 2 ลักษณะ คือ ถ้าเป็นคนที่มีจิตใจดี กิเลนจะสงสารและให้ความช่วยเหลือ แต่ถ้าเป็นคนที่มีจิตใจชั่วร้าย กิเลนก็จะโต้ตอบ เหมือนดั่งศัตรู 
การจัดวางรูปปั้นกิเลนสามารถสลายพลังปราณชี่พิฆาต และสามารถแก้ไขให้โชคชะตาดีขึ้นได้ ในกรณีที่มีพลังพิฆาตหน้าประตูบ้าน เช่น สุสาน วัด โรงฆ่าสัตว์ ทางน้ำพุ่งชน ถนนพุ่งชน หัวโค้ง หรือ พลังลมพิฆาต วิธีการวางกิเลนหนึ่งคู่ไว้ที่ข้างประตูจะสามารถขจัดความเลวร้ายที่จะมาสู่บ้านได้ 
นกกระเรียน
 9.นกกระเรียน
นกกระเรียน จัดว่าเป็นสัตว์มงคลที่มีความหมายที่ดีอีกอย่างหนึ่ง การใช้นกกระเรียนมาประดับตกแต่งบ้านจะช่วยเสริมให้อายุยืน สุขภาพแข็งแรง หน้าที่การงานราบรื่น และส่งเสริมการเรียนให้ดี ดังนั้นถ้าตั้งนกกระเรียนไว้ในบ้านก็จะส่งผลให้ คนสูงอายุในบ้านมีสุขภาพร่างกายแข็งแรง หากมีคนเจ็บไข้ได้ป่วยก็จะหายป่วยทะเลาลงได้ คนหนุ่มคนสาวจะมีหน้าที่การงานที่ดี ราบรื่นไม่มีอุปสรรค 

>>>อ่านเรื่องของมงคลอื่นๆ เพิ่มเติม คลิก!

ขอบคุณข้อมูลจาก www.modernsandstone.comขอบคุณภาพประกอบจาก Photos.com, wikipedia