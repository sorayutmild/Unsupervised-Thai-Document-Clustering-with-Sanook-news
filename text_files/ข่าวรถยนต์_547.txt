      ฟอร์ด ประเทศไทย เปิดตัวกระบะ Ranger FX4 ใหม่ล่าสุด พร้อมชุดแต่งพิเศษรอบคัน เริ่มต้นที่ 8.84 แสนบาท พร้อมเพิ่มรุ่นย่อย XL และ XLS ปรับอ็อพชั่นคุ้มค่าโดนใจ
      ฟอร์ด เรนเจอร์ FX4 ใหม่ ตกแต่งภายนอกในระดับพรีเมี่ยม ติดตั้งกระจังหน้าใหม่ ลวดลายตะแกรงที่สอดรับกับรูปทรงสี่เหลี่ยมคางหมู กรอบไฟตัดหมอกสีดำ ล้อสีดำสตาร์คเกรย์ขนาด 18 นิ้ว เกรย์สปอร์ตบาร์แบบใหม่ มาพร้อมเส้นลายกราฟฟิกดุดัน ท้ายรถมาพร้อมสติ๊กเกอร์ฉลุคำว่า RANGER ให้มองเห็นสีตัวรถชัดเจน ภายในติดตั้งเบาะหนังสีดำพร้อมโลโก้ FX4
 

      ฟอร์ด เรนเจอร์ FX4 ติดตั้งเครื่องยนต์ดีเซลดูราทอร์คขนาด 2.2 ลิตร ให้กำลังสูงสุด 160 แรงม้า แรงบิดสูงสุด 385 นิวตัน-เมตร
      Ford Ranger FX4 มีสีตัวถังให้เลือก 4 สี ได้แก่ สีขาว คูล ไวท์ (Cool White) สีเงิน อลูมิเนียม เมทัลลิก (Aluminum Metallic) สีเทา เมเทออร์ เกรย์ (Meteor Grey) และสีดำ เจ็ท แบล็ค (Jet Black) ให้เลือกทั้งหมด 2 รุ่นย่อย ได้แก่
      - Ranger FX4 Double Cab 2.2L VG Turbo 4x2 Hi-Rider เกียร์ธรรมดา 6 สปีด ราคา 884,000 บาท
      - Ranger FX4 Double Cab 2.2L VG Turbo 4x2 Hi-Rider เกียร์อัตโนมัติ 6 สปีด ราคา 924,000 บาท


      ในรุ่น XL และ XLS มีการเพิ่มรุ่นย่อยจำนวน 4 รุ่น เพื่อเพิ่มความคุ้มค่าในด้านราคาและอ็อพชั่น ได้แก่
      - ฟอร์ด เรนเจอร์ XL สแตนดาร์ดแค็บ 2.2L VG Turbo 4x2 เกียร์ธรรมดา 6 สปีด มาพร้อมกำลังสูงสุด 150 แรงม้า และแรงบิด 375 นิวตันเมตร พร้อมฟีเจอร์ที่หลากหลายมากยิ่งขึ้น ได้แก่ ช่องเชื่อมต่อ USB และ Bluetooth ในราคา 559,000 บาท
      - ฟอร์ด เรนเจอร์ XL+ โอเพ่นแค็บ 2.2L Turbo 4x2 Hi-Rider เกียร์ธรรมดา 6 สปีด รถกระบะตอนครึ่งยกสูงที่มาพร้อมสิ่งอำนวยความสะดวก และล้ออัลลอย 16 นิ้ว ด้วยราคาที่เป็นผู้นำในกลุ่มรถกระบะตอนครึ่ง (แบบแค็บเปิดได้) ยกสูง ที่ราคา 649,000 บาท
      - ฟอร์ด เรนเจอร์ XLS โอเพ่นแค็บ 2.2L VG Turbo 4x2 Hi-Rider เกียร์อัตโนมัติ 6 สปีด ด้วยราคาที่เป็นผู้นำในกลุ่มรถกระบะตอนครึ่งยกสูงเกียร์อัตโนมัติ ที่ราคา 739,000 บาท
      - ฟอร์ด เรนเจอร์ XLS โอเพ่นแค็บ 2.2L Turbo 4x4 เกียร์ธรรมดา 6 สปีด ด้วยราคาที่เป็นผู้นำในกลุ่มรถกระบะตอนครึ่งขับเคลื่อน 4 ล้อ ที่ราคา 759,000 บาท
 

      นอกจากฟอร์ด เรนเจอร์ ใหม่ ทั้ง 6 รุ่น ที่กล่าวมาแล้ว ฟอร์ด เรนเจอร์ XL โอเพ่นแค็บ 2.2L Turbo 4x2 เกียร์ธรรมดา 6 สปีด ยังได้รับการเพิ่มออฟชั่นให้สะดวกสบายกว่าเดิม ด้วยกระจกไฟฟ้า และปุ่มปรับกระจกข้างไฟฟ้า ช่องเชื่อมต่อ USB และ Bluetooth ในราคา 599,000 บาท เท่าเดิม
      นอกจากนี้ ฟอร์ด เรนเจอร์ ไวล์ดแทรค ทุกรุ่น ยังได้รับการอัพเกรดระบบการสั่งงานด้วยเสียงรุ่นล่าสุดของฟอร์ดเป็น ระบบซิงค์ 3 (SYNC 3) สามารถรองรับแอพพลิเคชั่น แอปเปิ้ล คาร์เพลย์ (Apple Car Play) และ Siri Eyes Free สำหรับไอโฟน รวมถึง แอนดรอยด์ ออโต้ (Android Auto) ในมือถือที่ใช้ระบบแอนดรอยด์
 

      นางสาวยุคนธร วิเศษโกสิน กรรมการผู้จัดการ ฟอร์ด ประเทศไทย กล่าวว่า “หลังจากการเปิดตัว ฟอร์ด เรนเจอร์ ในเดือนกรกฎาคมในปีที่ผ่านมา เราได้รับการตอบรับที่ดีมากจากผู้บริโภค รวมถึงได้เห็นการเติบโตของยอดขายและส่วนแบ่งการตลาดอย่างต่อเนื่อง โดยฟอร์ด เรนเจอร์ ครองตำแหน่งรถฟอร์ดที่ขายดีที่สุดในประเทศไทย ด้วยยอดขายใน 7 เดือนแรก สูงถึง 15,835 คัน คิดเป็นส่วนแบ่งการตลาดที่ 8.5 เปอร์เซ็นต์ เติบโตขึ้น 30 เปอร์เซ็นต์ เมื่อเปรียบเทียบกับช่วงเวลาเดียวกันในปีที่ผ่านมา” 
      เริ่มวางจำหน่ายแล้วตั้งแต่วันนี้เป็นต้นไป
 
