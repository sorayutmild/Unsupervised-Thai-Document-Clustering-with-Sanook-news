จากกรณีเพจข่าวนกกระจอก ได้ออกมาโพสต์ข้อความ ที่ได้รับการร้องขอความเป็นธรรมจากผู้เป็นแม่ของเด็กหญิงรายหนึ่งวัย 11 ปี ซึ่งเป็นลูกสาวถูกคนสนิทพาไปล่วงละเมิดทางเพศ และค้าประเวณีจนติดเชื้อซิฟิลิส
โดยระบุข้อความใจว่า น้องบี (นามสมมุติ) เรียนอยู่ชั้น ป.5 วัย 11 ปี ถูก น.ส.เอ (พี่สะใภ้) หลอกไปขายบริการหลายครั้ง และขู่ทำร้ายหากไม่ยอมทำ บางครั้งน้องบี ไปนอนค้างที่บ้านลุง และ น.ส.เอ (พี่สะใภ้) แต่ไม่คิดว่าน้องบี จะถูกกระทำแบบนี้ และไม่มีใครรู้ว่าเขาพาน้องบี ออกไปตระเวนข้างนอก เพราะเช้ากลับเข้าบ้านมา น้องบี ก็ไปโรงเรียนตามปกติ จึงไม่ได้มีใครเอะใจ
กระทั่งล่าสุดน้องบี มีอาการตุ่มขึ้นตามตัวและมีกลิ่น ทางบ้านจึงพาน้องไปพบแพทย์ น้องบี ร้องไห้และยอมเล่าความจริงให้ผู้เป็นแม่ฟังว่า ทางนั้นจะให้ดมยาเค ก่อนจนมีอาการมึนเมา ไม่รู้ตัว และก็ไปมีเพศสัมพันธ์กับผู้ชาย หลังจากสำเร็จความใคร่ ก็จะให้เงินน้องบี มา 500 บาท และให้พี่สะใภ้ 1,500 บาท ตั้งแต่ 3-4 เดือนที่แล้ว ประมาณ 3-4 ครั้ง และล่าสุดเมื่ออาทิตย์ที่ผ่านมา แต่น้องไม่ยอมบอกใคร ส่วนทางคดีความ ด้านแม่ได้ไปแจ้งความที่ สภ.พระสมุทรเจดีย์ ไว้แล้ว แจ้งความเอาผิดพี่สะใภ้ รวมไปถึงชายอายุประมาณ 30 ปี อีก 3 ราย ที่กระทำน้อง
ซึ่งตอนนี้น้องบี นอนพักรักษาตัวอยู่ที่โรงพยาบาล เพราะตรวจพบว่าน้องได้รับการติดเชื้อจนเป็น โรคซิฟิลิส ระยะที่ 3 และกำลังตรวจหาเชื้อ HIV เพิ่มเติม อีกทั้งตอนนี้แพทย์แจ้งว่า ประจำเดือนน้องไม่มาประมาณ 2 เดือนแล้ว แต่ยังไม่ได้บอกว่าตั้งครรภ์หรือไม่ สภาพจิตใจน้องบี ตอนนี้ น้องนอนซึมเพราะกลัวกับอาการของซิฟิลิสมาก ไม่อยากไปโรงเรียนเรียนเพราะอายเพื่อนๆ แต่ไม่ได้มีท่าทีว่าน้องจะคิดสั้น เพราะทางแม่ได้ดูแลน้องอย่างใกล้ชิด
ผู้สื่อข่าวรายงานว่า (26 ส.ค.) จากการสอบถาม แม่ของน้องบี เล่าว่า ตนเองเพิ่งมาทราบเรื่องเมื่อสองวันตอนกลางคืน ตอนที่ลูกตนแอบกลับมาบ้าน และมานั่งใกล้ๆ มันเหม็นมาก มันไม่มีใครคาดถึงว่ามันจะถึงขนาดนี้ ตอนนี้อาการของลูกตน 70-80 เปอร์เซ็นต์แล้วที่น่าจะได้รับเชื้อมา โดยระบุว่าน่าจะเป็นเชื้อซิฟิลิส ระยะสุดท้าย โรคเดียวกับลำยอง และรอตรวจผลเชื้อ HIV อีกที่ผ่านมาตนไม่เคยรู้เลย พอลูกหายไปหลายๆ วัน ตนก็เริ่มสังเกตลูก และพบว่าลูกตัวเหม็นมากถึงขนาดตนต้องบอกลูกให้ไปนั่งที่อื่น และบอกให้ลูกไปอาบน้ำ
ส่วนใหญ่ที่พี่สะใภ้ตนพาไปขายบริการแถวคลองเตยด้วยและบางแสนด้วย คือตอนนี้ข้างในอวัยวะเพศของลูกฉีกขาดและเป็นแผลเยอะมาก คือยืนไกลๆ ก็ได้กลิ่น และที่ขาเริ่มเป็นตุ่มเป็นเม็ด เขาพาไปขายพวกติดยา ที่พี่สะใภ้ตนรู้จัก เพราะตัวพี่สะใภ้เองก็ติดยาอยู่
แม่ของน้องบี ยังได้ขอความช่วยเหลือจากทีมข่าว โดยระบุว่าหลังจากที่ตนเดินทางกลับจากโรงพยาบาล มาถึงบ้านย่านอำเภอพระสมุทรเจดีย์ จังหวัดสมุทรปราการ ต้องเผชิญเคราะห์ซ้ำกรรมซัดเมื่อถูกกดดันจากเพื่อนบ้านและคนสนิท และถูกหัวเราะใส่ พูดจาเหยียดหยามซ้ำเติมครอบครัวตน และถูกทางพี่ชายตนมาทำร้ายร่างกาย จนต้องหอบลูกสาววัย 4 ขวบ อีกคนหนีออกมาจากบ้าน เนื่องจากเกรงว่าจะไม่ปลอดภัย
ทั้งนี้ ทีมข่าวได้ลงพื้นที่ไปพบกับมารดารายนี้ พร้อมทั้งจัดหาที่พักให้ชั่วคราวก่อนจะพาไปแจ้งความร้องทุกข์ต่อพนักงานสอบสวน สภ.พระสมุทรเจดีย์ อีกครั้ง โดยหลังจากนี้จะเร่งประสานหน่วยงานที่เกี่ยวข้องเข้าให้ความช่วยเหลือ