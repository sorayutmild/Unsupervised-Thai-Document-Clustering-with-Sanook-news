ท่าอากาศยานสุวรรณภูมิ ยืนยันพนักงานรักษาความปลอดภัย ปฏิบัติตามมาตรการรักษาความปลอดภัยของสนามบิน
นายสมชัย สวัสดีผล ผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) (ทอท.) เปิดเผยถึงกรณีข่าวพนักงานรักษาความปลอดภัย ณ ท่าอากาศยานสุวรรณภูมิ (ทสภ.)  ถูกทำร้ายร่างกายว่า เจ้าหน้าที่ดังกล่าวเป็นพนักงานของ บริษัท ล็อกซเล่ย์ ไอซีเอส  คอนซอร์เตียม ที่ ทสภ.ได้ว่าจ้างมาดำเนินการตรวจค้นผู้โดยสาร ณ ทสภ. ซึ่ง บริษัท ล็อกซเล่ย์ ฯ ได้รายงานให้ทราบว่า เมื่อวันที่ 8 มกราคม 2555 เวลาประมาณ 13.00 น. มีพนักงานชื่อ นายศิริชัย ใหม่ชุ่ม ได้ปฏิบัติงาน ณ ชั้น 4 บริเวณจุดตรวจช่องทางพรีเมี่ยมของสายการบินไทย และได้ขอตรวจค้นร่างกายข้าราชการศุลกากรท่านหนึ่ง แต่ข้าราชการดังกล่าวไม่ยินยอมให้ตรวจ พร้อมทั้งว่ากล่าวและทำร้ายร่างกายนายศิริชัย  ซึ่งนายศิริชัยได้เข้ารับการตรวจร่างกายที่โรงพยาบาล แพทย์ระบุว่าเยื่อบุแก้วหูด้านซ้ายฉีกขาด ขณะนี้ นายศิริชัยได้ไปแจ้งความที่สถานีตำรวจท่าอากาศยานสุวรรณภูมิแล้ว ซึ่งเจ้าหน้าที่ตำรวจอยู่ในระหว่างขั้นตอนการดำเนินการตามกฏหมายต่อไป
 นายสมชัย กล่าวว่า ส่วนของข้าราชการศุลกากรคนดังกล่าว ทราบว่า ทางกรมศุลกากรได้มีการย้ายข้าราชการดังกล่าวไปประจำที่กรมแล้ว และเหตุการณ์ในครั้งนี้ บริษัท ล็อกซเล่ย์ฯ และกรมศุลกากร ได้มีการประสานงานเพื่อทำความเข้าใจกันแล้ว และยังคงประสานงานให้ความร่วมมือในการทำงานด้วยดี ในกรณีดังกล่าวถือเป็นเรื่องเฉพาะบุคคลเท่านั้น
สำหรับการตรวจค้นผู้โดยสารที่ ทสภ. เป็นไปตามมาตรฐานการรักษาความปลอดภัยของ  องค์การการบินพลเรือนระหว่างประเทศ (ICAO) ซึ่งเจ้าหน้าที่และผู้โดยสารทุกคนที่จะผ่านเข้าไปยังพื้นที่หวงห้าม หรือขึ้นเครื่องบิน จะต้องผ่านขั้นตอนการตรวจค้น เพื่อป้องกันการนำวัตถุระเบิด อาวุธ ของเหลว เจล สเปรย์ และสิ่งผิดกฏหมายขึ้นเครื่องบิน ซึ่งเจ้าหน้าที่ตรวจค้นทุกคนต้องปฏิบัติตามระเบียบอย่างเคร่งครัด เพื่อความปลอดภัยของผู้โดยสาร
อ่านข่าวทีี่เกี่ยวข้อง  คลิปC8 กรมศุล ตบแก้วหูฉีก