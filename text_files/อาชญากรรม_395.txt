เปิดภาพนาทีสยอง พยาบาลสาวทะเลาะปมหึงหวงที่โรงพยาบาล ก่อนชักมีดแทงใส่เพื่อนที่เข้ามาห้าม ตำรวจตามจับกุม ไม่ได้หนีไปไหน
(17 ส.ค.) จากกรณีเจ้าหน้าที่ตำรวจ สน.มักกะสัน ได้รับแจ้งเหตุมีผู้ใช้อาวุธมีดแทงกัน ได้รับบาดเจ็บและเสียชีวิตอยู่ภายในโรงพยาบาลแห่งหนึ่ง ย่านถนนเพชรบุรีตัดใหม่ บริเวณห้องสแกนนิ้วมือชั้นใต้ดินของโรงพยาบาล เมื่อช่วงเช้าตรู่วันนี้
เหตุดังกล่าวเป็นเหตุทำให้มีผู้เสียชีวิตคือ นางสาวจารุวรรณ และมีผู้ได้รับบาดเจ็บคือ นางสาวพาตีเม๊าะ จากการสอบสวนทราบว่า ผู้ก่อเหตุเป็นพนักงานของโรงพยาบาลแห่งดังกล่าว ทราบชื่อคือ นางสาวกุสุมา เป็นผู้ช่วยพยาบาล โดยหลังก่อเหตุดังกล่าวยังคงอยู่ที่โรงพยาบาล เจ้าหน้าที่จึงได้เข้าไปสอบถาม
จากการสอบสวนเบื้องต้น นางสาวกุสุมา ให้สารภาพว่า ได้ก่อเหตุใช้อาวุธมีดแทงใส่ นางสาวจารุวรรณ เนื่องจากขณะเกิดเหตุกำลังทะเลาะมีปากเสียงกับ นางสาวพาตีเม๊าะ เรื่องหึงหวงแฟนหนุ่ม และเกิดการต่อสู้กัน จึงได้ชักอาวุธมีดที่พกติดตัวไว้มาก่อเหตุดังกล่าว
แต่ต่อมา นางสาวจารุวรรณ ที่เห็นเหตุการณ์ได้เข้ามาช่วยห้ามปรามเอาไว้ เป็นเหตุทำให้ถูกอาวุธมีดแทงได้รับบาดเจ็บ และเสียชีวิตลงดังกล่าว หลังเกิดเหตุตนได้สแกนนิ้วและกลับขึ้นไปนั่งที่แผนกของตัวเองตามปกติ กระทั่งถูกจับกุมได้ในที่สุด
เบื้องต้นเจ้าหน้าที่ได้นำตัว นางสาวกุสุมา ไปสอบสวนที่สถานีตำรวจ พร้อมกับแจ้งข้อหาทำร้ายร่างกายผู้อื่น เป็นเหตุทำให้เสียชีวิต โดยจะนำตัวส่งฟ้องศาลอาญารัชดา ในวันพรุ่งนี้ (18 ส.ค.) เวลา 10.00 น. ต่อไป
ขอบคุณข่าวจาก Workpoint News - ข่าวเวิร์คพอยท์