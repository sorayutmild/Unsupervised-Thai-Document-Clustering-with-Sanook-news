เรียกได้ว่าเม้าธ์สนั่นคืนวันพุธ (6 ก.พ.) และเป็นกระแสพูดคุยทั่วบ้านทั่วเมืองต่อในวันนี้ (7 ก.พ.) เมื่อมีกระแสข่าวที่สะพัดไปทั่วว่า พรรคไทยรักษาชาติเตรียมส่งคนที่มีชื่อเสียงมากๆ ที่หลายคนอาจคาดไม่ถึง เป็นตัวแทนพรรคชิงตำแหน่งนายกรัฐมนตรีในการเลือกตั้งครั้งที่จะถึงนี้
บุคคลที่มีชื่ออยู่ในกระแสข่าวสุดฮอตนี้ ชื่อเสียงโด่งดังมากพอให้พรรคไม่จำเป็นต้องส่งตัวแทนคนที่ 2 และ 3 เข้าแข่งขันเหมือนพรรคอื่นๆ และบุคคลคนนี้ไม่ใช่นายจาตุรนต์ ฉายแสง นักการเมืองชื่อดังและแกนนำของพรรค หรือแม้แต่ ร.ท.ปรีชาพล พงษ์พานิช หัวหน้าพรรค
ขณะที่ Sanook! News ติดต่อไปยังแหล่งข่าวระดับสูงภายในพรรคไทยรักษาชาติ ได้รับคำตอบว่าขอให้รอความชัดเจนในเรื่องบัญชีรายชื่อเสนอเป็นนายกรัฐมนตรีของพรรคในวันศุกร์นี้ (8 ก.พ.) ซึ่งเป็นคำตอบในแนวทางเดียวกับที่สำนักข่าวอื่นๆ รายงานเช่นเดียวกัน โดยวันดังกล่าวเป็นวันสุดท้ายที่ กกต.เปิดรับสมัครผู้ลงสมัครรับเลือกตั้งเป็น ส.ส.ทั้งแบบแบ่งเขตและบัญชีรายชื่อ รวมทั้งเป็นวันสุดท้ายของพรรคการเมืองในการเสนอบัญชีรายชื่อบุคคลดำรงตำแหน่งนายกฯ ได้สูงสุดพรรคละ 3 คน
ส่วนแหล่งข่าวที่ใกล้ชิดกับพรรคเพื่อไทย ซึ่งเป็นพรรคที่ใกล้ชิดกับนายทักษิณ ชินวัตร อดีตนายกรัฐมนตรี ก็กล่าวเช่นกันว่า งานนี้อาจมีเซอร์ไพรส์ใหญ่
การเคลื่อนไหวนี้ยังเกิดขึ้นในช่วงเวลาไล่เลี่ยกับท่าทีล่าสุดของ พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) ที่กล่าวเมื่อวันอังคารที่ผ่านมา (5 ก.พ.) ว่าตนเผื่อใจไว้แล้วว่าอาจไม่ได้เป็นนายกรัฐมนตรีต่อไป แม้ก่อนหน้านี้ พรรคพลังประชารัฐจะดูมั่นใจมาก ถึงกับลงรายชื่อ พล.อ.ประยุทธ์ เป็นตัวแทนอันดับ 1 ของพรรคในการชิงตำแหน่งผู้นำประเทศก็ตาม
อย่างไรก็ตาม ชื่อบุคคลดังกล่าวยังยืนยันไม่ได้ 100% จนกว่าพรรคไทยรักษาชาติจะยืนยันอย่างเป็นทางการในวันพรุ่งนี้ (8 ก.พ.) ว่าบุคคลที่โด่งดังคนนี้เป็นใคร และจะตรงกับกระแสข่าวที่สะพัดหรือไม่ แต่ข่าวนี้ก็เรียกได้ว่า ดังจนทำให้พรรคไทยรักษาชาติ ซึ่งเป็นพรรคใหม่ เหมือนเกิดเป็นครั้งที่ 2 ในชั่วข้ามคืน ทั้งยังทำให้ชื่อของพรรคถูกพูดถึงเป็นอันดับ 1 ในหมู่ผู้ใช้ทวิตเตอร์ในประเทศไทยอีกด้วย
อันดับสิ่งที่ถูกพูดถึงมากที่สุดในทวิตเตอร์ประเทศไทย เมื่อเวลา 02.35 น. วันนี้ (7 ก.พ.)
 
 