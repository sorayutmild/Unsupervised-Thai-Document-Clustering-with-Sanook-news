“ไขมันในเลือดสูง” ใครได้ยินแบบนี้ตอนไปตรวจสุขภาพคงแทบจะเป็นลม บางคนคงพอจะรู้ตัวดีว่าชอบทานของมันของทอดเป็นประจำ จนน้ำหนักตัวพุ่งสูงปรี๊ด และมาพร้อมกับห่วงยางรอบเอวหนาๆ แต่บางคนไขมันในเลือดสูง ทั้งๆ ที่รูปร่างก็เอวบางร่างน้อยตามปกติทั่วไป เพราะว่าอันที่จริงแล้วไขมันในเลือดไม่ได้มากับคนที่มีน้ำหนักเกินมาตรฐานอย่างเดียวน่ะสิ ขึ้นอยู่กับพฤติกรรมการกิน และการใช้ชีวิตด้วย
ปรับเปลี่ยนพฤติกรรมอย่างไร ให้ห่างไกล ไขมันในเลือดสูง มาดูเคล็ดลับกันค่ะ
 
4 เคล็ดลับ ลดไขมันในเลือดฉบับเร่งด่วน

1. ลดอาหารประเภทของมัน ของทอด เครื่องดื่มประเภทน้ำปั่น น้ำหวานต่างๆ เช่น หมูทอด ไก่ทอด เนื้อย่าง ไส้กรอก เบคอน ผัดหรือแกงที่ใส่น้ำมันเยอะๆ เยิ้มๆ กาแฟชงตามร้าน โกโก้ ชาเขียว และบรรดาสมูทตี้ที่ใส่น้ำเชื่อมเยอะๆ เป็นต้น แล้วหันมาดื่มน้ำเปล่าให้มากขึ้น ถ้าเบื่อน้ำจืดๆ จะใส่ผลไม้ลงไปในน้ำเปล่าก็ได้
หรืออาจจะซื้อเครื่องปั่นมาปั่นผลไม้สดๆ ดื่มเป็นอาหารเช้าก็ได้ แต่ต้องปั่นพร้อมกากนะ อย่าแยกกากผลไม้ เพราะสารอาหารจำนวนมากอยู่ในกาก และเป็นใยอาหารชั้นดีที่จะช่วยเรื่องของการขับถ่าย หากปั่นผลไม้แยกกาก ก็เหมือนเราดื่มน้ำตาลเพียวๆ โดยมีวิตามินน้อยมาก ไม่คุ้ม
 

2. ออกกำลังกายให้ได้สัปดาห์ละ 3-5 วัน อาจดูเป็นเรื่องยากสำหรับใครที่ไม่มีเวลา หรือไม่เคยออกกำลังกายเลย แต่เชื่อเถอะว่าหากไม่สามารถหาเวลาเข้าฟิตเนสได้ อยู่ในบ้าน ในคอนโด พื้นที่แคบๆ ก็ออกกำลังกายได้เช่นกัน เช่น โยคะ (ดูคลิปสอนโยคะง่ายๆ ทำได้ที่บ้าน คลิกที่นี่) หรืออาจจะวิ่ง หรือปั่นจักรยานรอบหมู่บ้านก็ได้ ออกกำลังกายให้ได้ 45 นาที – 1 ชั่วโมงเป็นอย่างต่ำ เพื่อให้ร่างกายได้เผาผลาญพลังงานส่วนเกินได้อย่างมีประสิทธิภาพ
 

3.  อย่านั่งติดเก้าอี้ อย่านอนติดเตียง ใครที่วันๆ มัวแต่นั่งทำงานหน้าคอมวันละ 5-6 ชั่วโมง (หรืออาจจะมากกว่านั้นในบางคน) ให้หาเวลาลุกขึ้นมายืดเส้นยืดสาย เหยียดขาเหยียดแขนบ้างทุกๆ 1-2 ชั่วโมง นอกจากจะช่วยเผาผลาญพลังงานระหว่างวันแล้ว ยังช่วยป้องกันโรคออฟฟิศซินโดรมอีกด้วย
 

4. เข้านอนให้เร็ว รู้ไหมว่าส่วนใหญ่แล้วมื้อที่ทำให้อ้วน ไขมันทะลุเป้ามากที่สุด ก็คือมื้อเย็นเนี่ยแหละ นอกจากคุณจะต้องลดการทานอาหารที่มีไขมันสูงแล้ว ยังต้องรีบเข้านอนให้เร็ว เพื่อลดความเสี่ยงในการลุกขึ้นมาหาของกินในตอนดึกๆ อีกด้วย คุณลองคิดดูสิว่าคุณเคยทานข้าวตอน 3-4 ทุ่มหรือเปล่า เคยนั่งดูละครหลังข่าวภาคค่ำไป ทานข้าวมื้อหนักอย่างข้างผัดกระเพราไข่ดาว ผัดซีอิ๊ว หอยทอด ผัดไทย หรือหมูทอด ไก่ทอดข้าวเหนียวอยู่หรือเปล่า แม้กระทั่งมาม่าก็มีพลังงาน แถมยังสารอาหารไม่ครบอีกต่างหาก
ยิ่งทานตอนดึก ก็ยิ่งกลายเป็นพลังงานสะสมได้มากขึ้น เพราะเราทานแล้วนอนเลย ไม่มีโอกาสได้เผาผลาญสิ่งที่เราทานเข้าไป เพราะฉะนั้นการตัดไฟแต่ต้นลม คือการเข้านอนแต่หัวค่ำ ถ้าหิวมากจริงๆ จัดโยเกิร์ต หรือผลไม้เข้าไปในท้องแทน แล้วรีบเข้านอนไปเลย ใครนอนไม่หลับจะหาหนังสือมาอ่านเพลินๆ ดูหนังฟังเพลงเพลินๆ หรือสวนมนต์ นั่งสมาธิก่อนนอนไปเลย รับรองช่วยได้
 
หากทำได้ตามนี้ รับรองว่าคุณจะเห็นผลเปลี่ยนแปลงในทางที่ดีขึ้นภายใน 1 เดือนแน่นอน ไม่ใช่เพียงแค่น้ำหนักลด หรือค่าไขมันในเลือดน้อยลงเท่านั้น แต่สุขภาพโดยรวมที่ดีขึ้นก็จะกลับมาด้วย เมื่อสุขภาพกายดี สุขภาพใจก็ที่ดีก็จะตามมา เห็นไหม? มีแต่ได้กับได้ วันนี้เริ่มทำตามเคล็ดลับง่ายๆ 4 ข้อนี้กันเลยดีกว่าค่ะ
 
 
ภาพประกอบจาก istockphoto