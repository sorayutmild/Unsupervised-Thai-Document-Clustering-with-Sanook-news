     ตลาดรถยนต์อีโคคาร์ช่วงนี้ถือว่ามาแรงทีเดียว ไม่ว่าจะเป็น Suzuki Swift 2018 ใหม่ ที่เพิ่งเปิดตัวโฉมโมเดลเชนจ์ใหม่ถอดด้าม กับ Mazda2 2018 ที่มีการปรับทัพเพิ่มอ็อพชั่นเน้นความคุ้มค่า ถือเป็นรถสองรุ่นที่กำลังมาแรงมาก หากไม่นับเจ้าตลาดอย่าง Toyota Yaris/Yaris ATIV ในขณะนี้


     Sanook! Auto จึงได้นำเอา Suzuki Swift รุ่น GLX-Navi ที่เป็นตัวท็อปสุดในราคา 629,000 บาท เปรียบเทียบกับ Mazda2 1.3 Sports High Connect ซึ่งเป็นตัวรองท็อปของรุ่นเบนซิน ในราคาที่ต่ำกว่าเล็กน้อยอยู่ที่ 620,000 บาท ในงบประมาณต่างกัน 9 พันบาทนั้น ในเรื่องความคุ้มค่าด้านอ็อพชั่นจะต่างกันขนาดไหน ลองไปดูกันครับ
 
เครื่องยนต์และมิติตัวถัง

     Mazda2 เหนือกว่าด้วยเครื่องยนต์ขนาดใหญ่กว่า ทำให้มีตัวเลขสมรรถนะดีกว่าทั้งแรงม้าและแรงบิด มาพร้อมเกียร์อัตโนมัติแบบ 6 จังหวะที่ตอบสนองต่างจากเกียร์ CVT ส่วนมิติตัวถังและฐานล้อมีขนาดยาวกว่า Swift แต่ก็แพ้ในเรื่องความกว้าง
     ขณะที่ Swift เหนือกว่าด้วยระบบเบรกแบบดิสก์ทั้ง 4 ล้อ มาพร้อมล้ออัลลอยขนาด 16 นิ้ว ได้เปรียบที่ความกว้างตัวถังที่มากกว่า Mazda2 ด้วย
 
อุปกรณ์มาตรฐานภายนอก

     ทั้งคู่ใช้ไฟหน้าแบบโปรเจคเตอร์ LED ที่ให้ความสวยงามยามค่ำคืน มีไฟส่องสว่างเวลากลางวันแบบ LED ให้ทั้งคู่ ขณะที่ Mazda2 ยังมีไฟหน้าเปิด-ปิดอัตโนมัติ และที่ปัดน้ำฝนอัตโนมัติเพิ่มความสะดวกสบายให้ด้วย
 
อุปกรณ์มาตรฐานภายใน

     ภายในห้องโดยสารของทั้ง Swift GLX-Navi และ Mazda2 Sports High Connect ถือว่าใกล้เคียงกันมาก ไม่ว่าจะเป็นระบบปรับอากาศอัตโนมัติ, Cruise Control, เบาะนั่งหุ้มวัสดุผ้าปรับสูง-ต่ำฝั่งผู้ขับขี่ได้, เบาะนั่งด้านหลังปรับพับแบบ 60:40 ได้ เป็นต้น ขณะที่ Mazda2 ยังมีหน้าจอ Active Driving Display และกล้องมองหลังให้ด้วย
 
เครื่องเสียง

     ทั้งคู่ติดตั้งเครื่องเสียงหน้าจอสัมผัสขนาด 7 นิ้ว แต่ Mazda2 สามารถเล่นแผ่น CD ได้ ขณะที่ Swift ไม่มีช่องใส่ CD มาให้ แต่มีระบบนำทางมาให้ในตัว ขณะที่ Mazda2 จำเป็นต้องซื้อแยกเป็นอุปกรณ์เสริม ขณะที่ Swift ยังสามารถเชื่อมต่อ Apple CarPlay ได้อีกด้วย
 
ระบบความปลอดภัย

     Swift GLX-Navi เหนือกว่าด้วยถุงลมนิรภัยรอบคันถึง 6 ใบ ขณะที่ Mazda2 มีเฉพาะคู่หน้าเท่านั้น นอกนั้นใกล้เคียงกันไม่ว่าจะเป็นระบบควบคุมเสถียรภาพ, ระบบเบรก ABS, เข็มขัดนิรภัย ELR แบบ 3 จุดทั้ง 5 ที่นั่ง ส่วน Mazda2 ยังเพิ่มด้วยเซ็นเซอร์กะระยะท้ายมาให้จากโรงงานด้วย
     เห็นแบบนี้คุณผู้อ่านก็ลองพิจารณาดูครับว่าชอบรุ่นไหนมากกว่ากัน
 