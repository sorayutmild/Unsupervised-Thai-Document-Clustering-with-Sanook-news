(20 ต.ค.) นายพชร ธรรมมล หรือ ฟลุค เดอะสตาร์ 5 โพสต์ข้อความผ่านเฟซบุ๊ก "Phachara Thammon" ประกาศจะช่วยเหลือ น.ส.ยิ่งลักษณ์ ชินวัตร อดีตนายกรัฐมนตรี หากมีความผิดในคดีปล่อยปละละเลยให้มีการทุจริตในโครงการรับจำนำข้าว และถูกดำเนินการฟ้องร้องเรียกค่าเสียหาย หลังมีข่าวออกมาว่าเหล่าชาวนาเตรียมลงขันช่วยเหลืออดีตนายกฯ โดยตนจะสมทบทุนเงินช่วยเหลือจำนวน 10,000 บาท แม้ไม่ใช่คนรวยก็ตาม ข้อความว่า... "เป็นสิ่งที่ผมแอบคิดไว้ ว่ามันต้องเกิดขึ้นแน่ๆชาวนาจะรวมเงินกัน ช่วยนายกฯยิ่งลักษณ์หากศาลสั่งให้มีการชดใช้ค่าเสียหายกรณีจำนำข้าว
ไม่รู้ว่าศาลจะตัดสินออกมายังไงแต่ท่าทีจากประชาชนที่ออกมาแบบนี้ สะท้อนว่า การพยายามดิสเครดิตนายกฯปูด้วยการยัดคดีความจากนโยบาย ที่ประชาชนชาวนาไทยได้ประโยชน์ไม่ค่อยจะเป็นผลซะแล้ว กลายเป็นการจุดกระแสให้ประชาชนส่วนหนึ่งเห็นใจนายกฯปู และตอกย้ำถึงความ 2 มาตรฐาน ของกระบวนการยุติธรรมไทยมากขึ้น
ผมไม่รวยไม่ใช่ชาวนาแต่ผมกินข้าวและถ้าใครมาทำให้คนที่หาข้าวให้ผมกินมีความเป็นอยู่ที่ดีขึ้นผมก็รู้สึกว่าเขามีบุญคุณครับขอสมทบด้วย 10,000 บาท ช่วยนายกฯยิ่งลักษณ์ครับ"