ผู้สื่อข่าวรายงานเมื่อวันที่ 23 ธันวาคมว่า นายจุตินันท์ ภิรมย์ภักดี รองกรรมการผู้จัดการใหญ่ บริษัทสิงห์ คอร์เปอร์เรชั่น จำกัด ซึ่งเป็นบิดาของ น.ส.จิตภัสร์ ภิรมย์ภักดี หนึ่งในแกนนำ กปปส. ได้มีหนังสือแจ้งต่อสื่อมวลชน มีเนื้อหาดังต่อไปนี้ เรียนท่านสื่อมวลชน
ตามที่ น.ส.จิตภัสร์ ภิรมย์ภักดี ลูกสาวของผมได้แสดงความคิดเห็นผ่านทางหนังสือพิมพ์ต่างประเทศฉบับหนึ่ง และถูกแปลผ่านสื่อต่างๆ ว่า "คนชนบทไม่มีความรู้ความเข้าใจประชาธิปไตย" จนสร้างความไม่พอใจให้กับคนจำนวนมาก ผมตระหนักดีว่าคนไทยทุกคนมีสิทธิและเสรีภาพเท่าเทียม และควรเคารพความคิดเห็นของกันและกัน คำพูดดังกล่าวนั้นจึงถือว่าไม่เหมาะสม ผมนายจุตินันท์ ภิรมย์ภักดี บิดาของ น.ส.จิตภัสร์ ภิรมย์ภักดี จึงขอแสดงความเสียใจอย่างยิ่ง และขอโทษมา ณ โอกาสนี้ ผมในฐานะพ่อได้พูดคุยกับลูกสาวหลายครั้งเรื่องการแสดงความคิดเห็นทางการเมือง แต่ก็มีความคิดเห็นที่แตกต่างกันหลายเรื่อง อย่างไรก็ตาม น.ส.จิตภัสร์ ยังต้องการที่จะทำงานการเมืองต่อไป ผมและภรรยา รวมถึง น.ส.จิตภัสร์ ได้พูดคุยกันมาระยะหนึ่งก่อนหน้านี้แล้ว และเห็นควรที่จะเปลี่ยนนามสกุล จึงเรียนแจ้งผ่านทางท่านสื่อมวลชนขอแสดงความนับถือ จุตินันท์ ภิรมย์ภักดี

รู้จัก ตั๊น จิตภัสร์ ทายาทสิงห์สละสกุลภิรมย์ภักดี