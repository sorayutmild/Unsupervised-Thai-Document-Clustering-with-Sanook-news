นายกรัฐมนตรี ยัน เดินหน้านิรโทษ หวังปรองดอง หาทางออกประเทศ ขอม็อบ ปชป. สงบ
นางสาวยิ่งลักษณ์ ชินวัตร นายกรัฐมนตรีและรัฐมนตรีว่าการกระทรวงกลาโหม กล่าวขอบคุณญาติผู้เสียชีวิตจากการชุมนุม ปี 2553 ทั้งน้ำตาว่า ขอขอบคุณที่เสียสละเห็นแก่ประเทศให้เดินหน้าต่อไปได้ โดยขอให้ยึดหลักเมตตา เห็นอกเห็นใจและให้อภัย พร้อมรับปากจะยึดหลักความถูกต้องในการบริหารประเทศ
ทั้งนี้ สถานการณ์การชุมนุมที่หลายฝ่ายคัดค้านการออก พ.ร.บ.นิรโทษกรรม ว่าอยากให้ทุกฝ่ายยึดหลักการเห็นอกเห็นใจ ให้อภัยและใช้หลักเมตตาธรรม ซึ่งตนมีความเข้าใจว่า ทุกฝ่ายมีความเป็นห่วงในสถานการณ์บ้านเมืองที่บอบช้ำมาเป็นเวลานาน ส่วน พ.ร.บ.ดังกล่าว จะสามารถสร้างความปรอองดองได้หรือไม่นั้น มองว่าต้องช่วยกันสิ่งแรกคือให้อภัยซึ่งกันและกันก่อน ทุกอย่างก็จะเดินหน้าไปได้ แต่หากไม่ทำอะไรก็มีความกังวลว่าอาจจะกลับมาสู่วงจรของความขัดแย้งอีก ส่วนตัวเชื่อว่า หากช่วยกันหาทางออก ช่วยให้กำลังใจกันประเทศก็จะเดินหน้าไปได้
ส่วนการดูแลการชุมนุม ที่ขณะนี้มีหลายกลุ่มคัดค้าน พ.ร.บ.นิรโทษกรรม มากขึ้นนั้น รัฐบาลต้องดูแลความสงบเรียบร้อย เชื่อว่า การชุมนุมจะเป็นไปด้วยความสงบ สันติ และได้กำชับ เจ้าหน้าที่ ที่ปฏิบัติงานบนหลักความอดทน ยึดกฎหมาย ไม่ให้เกิดการกระทบกระทั่งจนนำไปสู่ความรุนแรง