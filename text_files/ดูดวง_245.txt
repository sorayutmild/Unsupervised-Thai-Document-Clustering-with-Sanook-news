พยากรณ์รายปี มกราคม – ธันวาคม 2559   ราศีกรกฎ  15ก.ค.-16 ส.ค.
มกราคม   ในเดือนแรกของปีนี้ขอให้คุณเตรียมตัวต้อนรับกับมิติใหม่แห่งการดำเนินชีวิตที่ดีขึ้น จนคุณเหนื่อย เดือนนี้งานจะมากจนล้นมือ ระวังสุขภาพ และการเดินทางจะนำความสุขใจ และความสำเร็จที่งดงามมาสู่คุณ จะได้รับมิตรภาพจากเพื่อนใหม่ที่ต่างวัย และต่างเพศ ขอให้คุณสมหวังในสิ่งที่ตั้งใจค่ะ

กุมภาพันธ์    ขอให้คุณระวังคู่แข่งทั้งทางตรง และทางอ้อม ระวังคนผิวคล้ำจะนำเรื่องมาให้คุณรู้สึกหนักใจ และต้องช่วยแก้ปัญหา คนที่อ่อนวัยกว่ามักสร้างปัญหาให้ในที่ทำงาน ผู้บังคับบัญชาจับตามองคุณอยู่ ขอให้คุณจงรักษาหน้าที่ๆ
ต้องรับผิดชอบให้ดีในเดือนนี้ค่ะ 

มีนาคม  คุณจะมีความสำเร็จ สมประสงค์ สมหวัง สอบผ่าน ชนะการแข่งขัน  ความสมบูรณ์พูนสุขทุกประการ ความรักที่ชื่นมื่น ได้พบมิตรสหายหน้าใหม่ มีการเดินทางไกลถึงต่างประเทศ ทำกิจการใด ๆ มีความสำเร็จทุกประการ มีข่าวมงคล น่ายินดีมากในเดือนนี้ค่ะ

เมษายน    คุณจะมีการเดินทางไกลในเดือนนี้ จะได้พบคนดีมีศีลธรรม มีอาวุโสสูงกว่าคุณ นิสัยดี ใจดี และมีความอบอุ่น มีความสุขสมหวัง มีโชคลาภเด่นชัดมาก  จะได้สิ่งของมีค่า หรือได้รับความรักจากบุคคลอื่นค่ะ
พฤษภาคม   เป็นเดือนที่คุณจะต้องใช้ความสามารถเฉพาะตัวมากเป็นพิเศษ ไม่ว่าจะเป็นทางด้านศิลปะ หรือวิชาการแขนงต่าง ๆ ล้วนแล้วแต่จำเป็นในเดือนนี้  คุณจะยุ่งจนไม่มีเวลาให้กับคนรอบข้าง อย่าลืมดูแลตัวเองด้วยนะคะ   

มิถุนายน   ในเดือนนี้คุณจะได้พบกับบุรุษหนุ่มรูปงาม นิสัยดี มีความคิดดี มี อุดมการณ์ เข้ามาเป็นมิตรที่ดี คุณอาจจะได้พบกับเค้าโดยบังเอิญ จากงานสังสรรค์ หรืองานรื่นเริง หรือเป็นเพื่อนใหม่ที่ทำงานของคุณเอง แต่เค้าจะเป็นมิตรที่ดีกับคุณมาก ๆ ค่ะ
กรกฎาคม      คุณจะมีเกณฑ์ได้ศึกษาเพิ่มเติม หรือได้ทำงานในสถานที่ทำงานใหม่  จะมีเกณฑ์ดีในด้านวัตถุสิ่งของ หรือได้รับข่าวดีจากงานที่ทำมีโชคลาภ  หรือได้รับข่าวดีจากความรัก หรือคนรักก็ได้ค่ะ

สิงหาคม   ในเดือนนี้คุณจะมีความคิดอะไรที่เกี่ยวกับความสร้างสรรค์ สิ่งที่คุณทำออกมา มาจากความคิดแปลก ๆ ในทางบวก ได้รับความยอมรับจากผู้คนรอบข้าง และกลุ่มชนในหมู่มาก เป็นเดือนที่คุณต้องใช้ความคิดสร้างสรรค์มากเป็นพิเศษ ได้ผลลัพธ์ที่ค่อนข้างดีมากสำหรับคนที่ทำงานด้านการออกแบบทุกชนิดค่ะ

กันยายน   ในเดือนนี้ถือว่าเป็นเดือนที่มีความอุดมสมบูรณ์ในด้านความเป็นอยู่   มีการเฉลิมฉลอง มีงานเลี้ยง  มีงานมงคล ของคุณเอง หรือของญาติมิตรสนิท เป็นเดือนที่มีความสุขสมหวังอย่างมากค่ะ
ตุลาคม   ระวังจะสมบูรณ์ขึ้นนะคะ เวลามีความสุขมักจะเจริญอาหารค่ะ เป็นเดือนที่คุณมีความสมบูรณ์ในชีวิตอย่างมากไม่ว่าจะเป็นด้านความเป็นอยู่ หรือ การงานล้วนราบรื่นมีความสมหวังสำเร็จค่ะ

พฤศจิกายน    ความสัมพันธ์เก่า ๆ มิตรภาพเก่า ๆ จะมีการหวนกลับมา ไม่ว่าคุณจะได้พบกับเพื่อนเก่าที่ไม่ได้พบกันนาน ๆ หรือคนรักเก่ากลับมาหา เป็นเดือนที่คุณจะนึกถึงอดีตที่ผ่านมาค่ะ

ธันวาคม   ในเดือนนี้คุณจะมีเรื่องของการเสียเงินมากเป็นพิเศษ ไม่สามารถหลีกเลี่ยงได้เลยค่ะ จะมีเกณฑ์ต้องเสียในเรื่องไม่จำเป็น และไม่เกี่ยวกับตัวเอง แต่คุณก็ต้องเสียค่าภาษีสังคมตรงนี้ค่ะ   คุณจะได้รับความช่วยเหลือทางด้านการเงินอย่างทันท่วงทีจากผู้อาวุโส อาจจะเป็นเพื่อนรุ่นพี่ หรือพี่ชาย หรือบิดาของคุณเองค่ะ