วงการสื่อกีฬาเมืองไทย พบกับข่าวร้าย เมื่อต้องสูญเสีย โอเปิ้ล ประภาพร เชาวนาศิริ ผู้ประกาศข่าวกีฬาทางช่อง PPTV HD 36  ที่เสียชีวิตลงอย่างสงบ เมื่อช่วงค่ำ ของวันที่ 20 ก.ย. ที่ผ่านมา โดย ประภาพร เชาวนาศิริ ทำหน้าที่นักข่าว พร้อมกับเป็นผู้ประกาศข่าวกีฬา และอยู่ในวงการมาหลายปี โดยเธอคนนี้คลุกคลีกับวงการฟุตบอล เคยสังกัดช่องไทยพีบีเอส ก่อนย้ายมาสู่ช่อง พีพีทีวี ช่องหมายเลข 36
"โอเปิ้ล" เกาะติดการทำข่าวฟุตบอลไทย และกีฬา มาอย่างโชกโชน ล่าสุดหลังจากที่เธอสู้กับโรคมะเร็งมาสักระยะ  ก่อนที่สุดท้ายเธอได้เสียชีวิตลงอย่างสงบ ด้วยวัย 41 ปี ทั้งนี้หลังจากการเสียชีวิตของ โอเปิ้ล ประภาพร เชาวนาศิริ ได้มีเหล่าคนร่วมวงการแห่เข้ามาแสดงความเสียใจอย่างมากมาย เช่น "บับเบิ้ล" ยิ่งรัก รักษ์สุวรรณ นักข่าวสายฟุตบอลไทยชื่อดัง ก็ได้ทวีตข้อความผ่านทวิตเตอร์ ว่า "RIP โอเปิ้ล PPTV น้องสาวที่สนิทกันที่สุดแล้วในวงการข่าว สมัยก่อนลุยกันทั้งในและต่างประเทศแบบร้อยเอ็ดเจ็ดย่านน้ำ ไปไหนไปกัน ลุยทุกงาน แม้หลังๆจะห่างๆกันไป แต่ได้ข่าวน้องป่วยก็ยังห่วงใยอยู่เหมือนเดิม วันนี้ช็อกสุดๆที่ได้ข่าวเศร้า หลับให้สบายน้องสาว" ทีมข่าวกีฬาสนุกดอทคอม ขอแสดงความเสียใจกับครอบครัว "เชาวนาศิริ" ไว้ ณ ที่นี้