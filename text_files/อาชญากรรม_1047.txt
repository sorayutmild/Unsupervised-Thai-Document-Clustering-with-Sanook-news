หนุ่มใหญ่รับเหมาก่อสร้างอารมณ์ถึงขีดสุด ทวงหนี้ค่าจ้างที่ติดเอาไว้จากเจ้าของตึกแต่ก็ไม่ได้ ซ้ำยังโดนดูถูกสารพัด โมโหจัดชักปืนจ่อยิงเจ็บ 2 คน พร้อมฝากถึงคนรวย "อย่าดูถูกคนจน"
เจ้าหน้าที่ตำรวจ สภ.แม่โจ้ อ.สันทราย จ.เชียงใหม่ ได้เข้าจับกุม นายมาโนช อายุ 59 ปี ช่างรับเหมาก่อสร้าง ภายในอาคารของโรงพยาบาลเอกชนที่กำลังก่อสร้าง ข้างสำนักงานที่ดินสันทราย หลังจากก่อเหตุใช้อาวุธปืนยิงคู่กรณีและหัวหน้าไซต์งานก่อสร้างบาดเจ็บสาหัส 2 ราย ก่อนที่จะถูกคนงานช่วยกันจับตัวไว้ได้ พร้อมกับยึดอาวุธปืน
จากการตรวจสอบที่เกิดเหตุพบของกลางอาวุธปืนพกสั้น ยี่ห้อบาเร็ตต้า ขนาด .635 มีกระสุนคารังเพลิง 2 นัด และ พบปลอกกระสุนตกในที่เกิดเหตุอีก 5 ปลอก ส่วนผู้บาดเจ็บคือ นายจิรศักดิ์ อายุ 48 ปี เจ้าของอาคาร ถูกยิงใส่ท้อง 2 นัด และ นายวรพงษ์ อายุ 50 ปี หัวหน้าไซต์งานก่อสร้างตึกดังกล่าว ถูกยิงเข้าที่ท้อง 1 นัด อาการสาหัสทั้งคู่ ถูกนำตัวส่งโรงพยาบาลเชียงใหม่กรุงเทพ
จากการสอบสวนเบื้องต้นทราบว่า ก่อนเกิดเหตุนายจิรศักดิ์ที่เป็นเจ้าของอาคารและเป็นผู้ว่าจ้าง ได้เรียกนายมาโนชซึ่งเป็นผู้รับเหมามาเจรจาเรื่องค่าจ้าง แต่ปรากฏว่าตกลงกันไม่ได้ ทำให้นายมาโนชไม่พอใจ ชักอาวุธปืนที่พกมายิงใส่นายจิรศักดิ์
โดยระหว่างนั้น นายวรพงษ์ เข้ามาเห็นเหตุการณ์พอดี จึงพยายามจะช่วยเหลือแต่ก็โดนลูกหลงไปอีกคน กระสุนเจาะท้อง 1 นัด จากนั้นจึงเกิดช่วงชุลมุนคนงานที่อยู่ใกล้เคียงและเห็นเหตุการณ์ ต่างพากันไล่จับควบคุมตัว นายมาโนช เอาไว้ พร้อมกับแจ้งตำรวจและเรียกรถพยาบาลมารับผู้บาดเจ็บ
นายมาโนช ให้การทั้งน้ำตาว่า ตนได้รับเหมางานที่อาคารหลังนี้มาประมาณ 4 เดือน ระหว่างนั้นได้เบิกค่าจ้างไปประมาณ 1 ล้านบาท และได้นำไปจ่ายค่าแรงลูกน้องและต้นทุนวัสดุก่อสร้าง แต่ยังคงค้างค่าจ้างอีกประมาณ 4 แสนบาท โดยล่าสุดตนได้มาทวงเฉพาะเงินที่ค้างไว้ก่อนหน้าประมาณ 5 หมื่นบาท แต่นายจิระศักดิ์อ้างว่าตนทำงานผิดแบบและไม่จ่ายค่าจ้างที่เหลือให้
ตนพยายามทวงมาหลายครั้ง แต่ก็ยังไม่ได้ จนทำให้ต้องกู้เงินนอกระบบมาหมุนเวียนก่อน ซ้ำยังโดรดูถูกต่อว่าจนเกิดความเครียด วันนี้เลยตั้งใจพกปืนมาทวงค่าจ้าง แต่ก็กลับถูกด่าทอใส่อีก จึงบันดาลโทสะชักปืนยิงออกไป 5 นัด
นายมาโนช ยังยอมรับด้วยว่าก่อเหตุไปเพราะคับแค้นใจที่ผู้ว่าจ้างไม่ยอมจ่ายเงินที่ค้างไว้ ทำให้ต้องทนอดมื้อกินมื้อ จะบอกใครก็อาย พร้อมฝากไปบอกถึงนายทุนทั้งหลายด้วยว่า อย่าดูถูกคนจน ไม่อย่างนั้นอาจต้องประสบกับเหตุการณ์แบบที่ตนก่อขึ้น ส่วนเรื่องที่ก่อขึ้นตนก็พร้อมยอมรับผิดตามกฏหมาย
หลังควบคุมตัวทางเจ้าหน้าที่ได้มีการตั้งข้อหาพยายามฆ่า และพกพาอาวุธปืนไปในเมืองหรือในที่สาธารณะโดยไม่ได้รับอนุญาต พร้อมคุมตัวทำแผนประกอบคำรับสารภาพ ขณะที่พนักงานสอบสวนจะเข้าสอบปากคำพยานและผู้บาดเจ็บอีก ก่อนส่งตัวดำเนินคดีตามกฎหมาย