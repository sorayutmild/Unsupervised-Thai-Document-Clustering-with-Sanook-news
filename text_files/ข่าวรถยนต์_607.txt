     เคยเป็นไหมเวลาจอดรถทิ้งไว้ข้ามขึ้น เปิดประตูขึ้นรถมาอีกทีถึงกับผงะ เพราะกลิ่นอับภายในรถเตะจมูกเข้าอย่างจัง จนแทบจะไม่อยากขับรถไปเลย แล้วรู้หรือไม่ว่าสาเหตุของกลิ่นอับภายในรถเกิดจากอะไรได้บ้าง?
1.ระบบปรับอากาศ
     สาเหตุยอดฮิตของกลิ่นอับภายในรถก็คือ ระบบปรับอากาศของตัวรถนั่นแหละ เนื่องจากตู้แอร์เกิดความชื้นสะสมอยู่ภายใน โดยเฉพาะในช่วงฤดูฝนที่มีความชื้นสูง หากปล่อยไว้นานๆ ก็จะทำให้เกิดเชื้อแบคทีเรีย จนกลายเป็นที่มาของกลิ่นอับภายในรถได้
     วิธีแก้ไขปัญหา: กลิ่นอับที่เกิดจากระบบปรับอากาศจะมีกลิ่นออกมาชัดเจนหลังจากเพิ่งเปิดแอร์ใหม่ๆ วิธีแก้ไขเบื้องต้นควรนำรถจอดทิ้งไว้กลางแดดจัดอย่างน้อย 2-3 ชั่วโมง (หากเป็นไปได้ควรเปิดประตูทิ้งไว้ด้วย) จะช่วยไล่ความชื้นออกจากตู้แอร์ได้ และจะช่วยให้กลิ่นอับลดลงอย่างได้ผล

2.เศษอาหารและเครื่องดื่ม
     หากวันใดต้องนำอาหารขึ้นรถ โดยเฉพาะอาหารประเภทแกงทั้งหลาย อย่าเผลอทำหกภายในรถเชียวล่ะ ยิ่งถ้าเป็นรถเบาะผ้าหรือหกใส่พื้นพรมแล้วล่ะก็ ต่อให้เช็ดอย่างไรก็ไม่มีทางกลับมาสะอาดเป็นแน่ นอกจากจะต้องเข้าคาร์แคร์เพื่อทำความสะอาดชุดใหญ่ไปเลย
     ส่วนคอกาแฟที่ดื่มกาแฟไม่หมด ไม่ควรเก็บทิ้งไว้ในรถอย่างเด็ดขาด โดยเฉพาะกาแฟหรือเครื่องดื่มที่มีนมเป็นส่วนประกอบ เพราะหากทิ้งไว้เพียงข้ามคืนก็อาจส่งกลิ่นบูดเน่าชวนเวียนหัวไปทั้งรถแล้ว
     วิธีแก้ไขปัญหา: หลีกเลี่ยงการนำอาหารที่มีกลิ่นแรงขึ้นรถ หรือบรรจุใส่ภาชนะที่ปิดมิดชิด ไม่หกง่ายแม้ต้องเบรกรถกะทันหัน รวมถึงควรนำแก้วเครื่องดื่มลงจากรถทุกครั้งเมื่อถึงบ้านแต่หากเผลอทำอาหารหรือเครื่องดื่มหกแล้วล่ะก็ ต้องรีบเช็ดออกทันที โดยเฉพาะส่วนที่เป็นวัสดุผ้าหรือกำมะหยี่ เมื่อถึงบ้านก็ควรรีบเช็ดออกด้วยน้ำสะอาดอีกครั้ง ถ้าเป็นไปได้ควรนำรถจอดเปิดประตูทิ้งไว้กลางแดดจนกว่าจะแห้ง จะช่วยป้องกันไม่ให้เกิดกลิ่นติดรถได้

3.เสื้อผ้าที่ชุ่มไปด้วยเหงื่อ
     สายฟิตเนสหรือสายวิ่งหลายคนคงจะทราบปัญหานี้ดี เพราะหากใส่เสื้อผ้าที่ชุ่มไปด้วยเหงื่อขึ้นรถอยู่บ่อยๆ ก็จะทำให้เกิดกลิ่นสะสมอยู่ภายในรถ (จนแทบจะกลายเป็นกลิ่นประจำรถไปเลยก็มี) ยิ่งถ้าเป็นเบาะผ้าด้วยแล้วล่ะก็ ยิ่งซับเหงื่อได้เป็นอย่างดี แถมยังก่อให้เกิดคราบสกปรกดูไม่น่ามองอีกต่างหาก
     วิธีแก้ไขปัญหา: ควรเปลี่ยนเป็นเสื้อผ้าแห้งก่อนขึ้นรถทุกครั้ง ส่วนเสื้อผ้าที่ชุ่มเหงื่อควรเก็บใส่ถุงแยกไว้ต่างหาก หรือหากไม่มีถุงใส่จริงๆ ก็ควรวางชุดเปียกไว้บนผ้ายางปูพื้น เพื่อป้องกันไม่ให้ส่วนที่เป็นพรมดูดซับความชื้นได้ เมื่อลงจากรถแล้วแต่ยังมีคราบเหงื่อติดเบาะอยู่ ควรรีบใช้ผ้าชุบน้ำบิดหมาดเช็ดให้แห้ง จะช่วยลดกลิ่นอับสะสมได้

4.สัตว์เลี้ยงแสนรัก
     แม้ว่าคุณจะอาบน้ำให้สัตว์เลี้ยงเป็นอย่างดีแล้ว แต่การนำสัตว์เลี้ยงขึ้นรถ ก็อาจมีคราบน้ำลาย หรือสิ่งสกปรกที่เหยียบย่ำมาจากที่อื่นได้ เหล่านี้ก็จะทำให้เกิดกลิ่นเหม็นภายในรถได้โดยไม่รู้ตัวเช่นกัน
     วิธีแก้ไขปัญหา: ควรทำความสะอาดเบาะนั่งหรือบริเวณต่างๆ ที่น้องเผลอทำสกปรกทันทีหลังจากถึงจุดหมาย จะช่วยลดโอกาสเกิดกลิ่นสัตว์เลี้ยงติดภายในรถได้

     อย่างไรก็ดี ไม่ว่าสาเหตุของกลิ่นอับภายในรถจะเกิดจากอะไร ก็ควรเลือกวิธีขจัดกลิ่นที่ต้นเหตุเสียก่อน จะได้ไม่เกิดกลิ่นไม่พึงประสงค์ขึ้นมาอีกครับ
 