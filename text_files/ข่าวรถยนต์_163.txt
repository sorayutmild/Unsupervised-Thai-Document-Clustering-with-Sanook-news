     คอลัมน์ คาร์ทิปส์     หลายคนคงเจอเหตุการณ์เวลาเลี้ยวรถจะได้ยินเสียงดังแคร่กๆ บริเวณล้อ คงสงสัยว่าเกิดจากอะไร "มติชน" ยานยนต์ ขอนำเสนอข้อมูล รถเกิดอาการเสียงดังทั้งตอนกลับรถ หรือเวลาหักพวงมาลัยเยอะๆ ไม่ว่าจะเป็นเลี้ยวซ้ายหรือเลี้ยวขวา 

     ส่วนใหญ่น่าจะเกิดจากยางกันฝุ่นเพลาขับขาดทำให้จาระบีในเพลาขับแห้งหรือน้อยไป จึงทำให้เกิดเสียงดังขึ้นเวลาที่เลี้ยว     แต่จะใช่หรือไม่ใช่คงต้องเข้าไปตรวจสอบที่อู่หรือศูนย์บริการก่อนเพราะอาจจะเป็นที่ตัวอื่นก็ได้ เช่น ช่วงล่าง หรือระบบรองรับ เนื่องจากเรื่องของเสียงดัง หากไม่ได้ฟังหรือได้ยินเอง จะตอบได้ลำบากว่าเกิดจากอะไร ขนาดได้ยินแล้วบางครั้งยังต้องใช้เวลาหาอยู่ตั้งนาน ถึงจะเจอว่าเกิดจากอะไร      ส่วนราคาค่าแรงค่าอะไหล่ เมื่อทราบอาการที่แน่ชัดแล้ว ค่อยตัดสินใจว่าจะเอาอย่างไร
 

     ส่วนมากเกิดในเพลาขับปกติ (รถขับหน้า) แต่ส่วนที่เสียมักจะเป็นหัวกะโหลกเพลาด้านนอก ราคาแล้วแต่ยี่ห้อ ส่วนข้อกังวลว่าล้อจะหลุด หรือไม่เลี้ยวตาม คงเกิดยาก แต่จะค่อยๆ ดังขึ้นเรื่อยๆ      อย่างไรก็ตาม หากเพลาขับมีเสียงดัง เวลาเลี้ยว ทั้งซ้ายและขวา มั่นใจว่าเสียแน่ๆ หากทนใช้ไปก่อนจะมีผลเสียหรืออันตรายอะไรหรือไม่ จะมีเหตุการณ์ล้อหลุดได้มั้ย หรือหมุนพวงมาลัยแล้วล้อไม่เลี้ยวตาม มีโอกาสเกิดขึ้นมั้ย และการถ่ายทอดกำลังจากเกียร์สู่ล้อด้อยลงหรือไม่ หรือแค่ทำให้เกิดความรำคาญเสียงเวลาเลี้ยวเท่านั้น      กรณีนี้หากเกิดจากเพลาขับล้วนๆไม่รวมสาเหตุอื่น สิ่งที่จะตามมาคือหัวเพลาแตก ทำให้ล้อไม่หมุน เครื่องหมุน รถไม่เคลื่อน หรือถ้าเพลาหลุด ถ้าวิ่งอยู่ด้วยความเร็ว เพลาทั้งดุ้นหลุด จะเป็นอันตรายต่อตนเองและคนอื่นบนท้องถนน      หรือถ้าถึงขั้นเพลาหลุด น้ำมันเกียร์กระจายเป็นทางยาวบนถนน รถตามหลังมาอาจเบรกไม่อยู่ หรือหมุน หรือชน อันตรายอย่างยิ่ง
     ที่มา :  มติชนรายวัน 3 ตุลาคม พ.ศ. 2558 
 
 