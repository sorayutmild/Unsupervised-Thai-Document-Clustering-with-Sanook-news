     เรื่องอาการเสียของระบบชิ้นส่วนรถยนต์หากเกิดปัญหาขึ้นมาแล้วก็ถึงวาระต้อง “ซ่อม” หรือ “เปลี่ยน” ตามอายุการใช้งาน เมื่อรถคุณเริ่มเสื่อมสภาพก็ต้องฟื้นฟูกันหน่อยเพื่อให้รถที่คุณรักใช้งาน ได้อีกยาวนาน และหากรถเกิดปัญหาก็ต้องเลือกช่างที่ไว้ใจได้ตีราคาค่าซ่อมสมเหตุสมผลไม่เอา เปรียบผู้บริโภค เพราะบางอย่างแค่เปลี่ยนชิ้นส่วนเล็กๆก็กลับมาใช้งานได้ปกติดังเดิมบางอย่าง ราคาแค่หลักร้อยบาทด้วยซ้ำไป
     สำหรับรถที่ใช้งานมาได้สักระยะ ไดสตาร์ท หรือ มอเตอร์สตาร์ท เป็นอีกชิ้นส่วนที่มักเกิดปัญหา อาการรถสตาร์ทติดยาก หรือรถสตาร์ทไม่ติด บางครั้งอาจไม่ใช่เพราะแบตเตอรี่รถยนต์อาจเกิดจากไดสตาร์ทก็เป็นได้ ต้องให้ช่างค่อยๆไล่หาสาเหตุ
เช็กปัญหาไดสตาร์ทที่พบบ่อย
    1. ไดสตาร์ทหมุนแต่ไม่ได้ยินเสียงเครื่องยนต์ให้ตรวจสอบ ชุดออโตเมติก ชุดเฟือง และอุปกรณ์ที่เกี่ยวข้อง     2. ไดสตาร์ทหมุนด้วยรอบปกติ แต่ได้ยินเสียงเครื่องยนต์ และสตาร์ทติดยาก อาการมักเกิดปัญหาตอนเช้า ให้ตรวจสอบที่ระบบปั๊มน้ำมันเชื้อเพลิง ระบบไฟจุดระเบิด    3. ไดสตาร์ทหมุนอืดหรือไม่หมุนเลย ให้ตรวจสอบแรงดันไฟที่แบตเตอรี่หากแรงดันปกติแสดงว่า “แปรงถ่าน” (Carbon Brush) หมดอายุซึ่งปัญหานี้มักเป็นกันบ่อยถ้าไปทำอู่นอกก็ให้ช่างซื้อแปรงถ่านมา เปลี่ยนให้ใหม่ราคาประมาณหลักร้อย แต่ถ้าเข้าศูนย์บริการส่วนมากจะไม่ซ่อมให้ต้องเบิกของใหม่เท่านั้น เพราะศูนย์บริการจะไม่มีนโยบายซ่อม ราคาก็จะแพงขึ้นตามยี้ห้อรถที่คุณใช้
     สำหรับไดสตาร์ทที่บอกว่าพัง อาจจะเป็นแค่แปรงถ่านหมด ซื้อมาเปลี่ยนใหม่ก็ใช้ได้อีกนานราคาไม่แพง ไม่ต้องเสียเงินหลายพันเปลี่ยนไดสตาร์ทใหม่ อาการแบบนี้ช่างที่มีความชำนาญที่สุดคือช่างซ่อมไดนาโมแก้ไขได้ไม่ยาก
วิธีบำรุงรักษาไดสตาร์ท
    1. ขณะที่บิดกุญแจสตาร์ทเครื่องยนต์ เมื่อเครื่องยนต์ติดแล้วควรปล่อยมือทันที ห้ามบิดแช่ไว้เพราะจะทำให้ไดสตาร์ทไหม้    2. ไม่ควรมีคราบน้ำมันและฝุ่นละออง เกาะเคลือบอยู่ที่ตัวไดสตาร์ท เพราะอาจจะทำให้สิ่งสกปรก เข้าไดสตาร์ท จนแปรงถ่านสกปรก ไม่หมุนหรือทำงานได้ไม่เต็มประสิทธิภาพ    3. ห้ามไม่ให้มีน้ำเข้าไดสตาร์ท เพราะจะทำให้แปรงถ่านขัดตัว ไดสตาร์ทไม่หมุน อุปกรณ์ภายในเป็นสนิมและเสียหายได้
     ทั้งหมดนี้ผู้อ่านน่าจะพอทราบสาเหตุเบื้องต้นอาการไดสตาร์ทเสีย ปัญหาอาจแค่แปรงถ่านหมดอายุเท่านั้น ต้องให้ช่างผู้ชำนาญเช็กดูให้ดีและควรมีการตีราคาก่อนลงมือซ่อมทุกครั้ง
 
