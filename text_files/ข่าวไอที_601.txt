มาตามคำเรียกร้อง สำหรับ "แอปเปิลวอทช์" นาฬิกาอัจฉริยะจากค่ายแอปเปิล ที่สาวกตั้งหน้าตั้งตารอคอยกันมานานนับตั้งแต่การเปิดตัวไปเมื่อปีก่อน แล้วท่านทิม คุก ซีอีโอ ของแอปเปิล ก็มาประกาศวันขายอย่างเป็นทางการของแอปเปิลวอทช์วันแรกคือวันที่ 24 เมษายน ใน 8 ประเทศ กับอีกหนึ่งเขตปกครอง โดย 8 ประเทศคือ ออสเตรเลีย อังกฤษ แคนาดา จีน ฝรั่งเศส เยอรมนี ญี่ปุ่น และสหรัฐอเมริกา อีกหนึ่งเขตปกครองคือ ฮ่องกง

กลุ่มนี้จะเป็นกลุ่มแรกที่ได้สัมผัสกับแอปเปิลวอทช์ ที่ทางแอปเปิลจะเปิดให้พรีออเดอร์กันในวันที่ 10 เมษายน
ก็ดีใจกันไป สำหรับผู้ที่อยู่ในกลุ่ม ส่วนพี่ไทยอย่างเรา ก็ร้องเพลงรอกันต่อไป
ระหว่างรอ ก็มาดูราคาและการทำงานของมันเพื่อยั่วน้ำลายกันไปก่อน หรือ... ถ้าเห็นราคา อาจจะถอดใจกันไปเลยก็ได้
แอปเปิลวอทช์ มีทั้งหมด 3 รุ่นด้วยกัน คือ Apple Watch Sport ที่ออกแบบมาสำหรับผู้รักการออกกำลังกาย, Apple Watch จะเป็นรุ่นที่มีสายเป็นสแตนเลส และ Apple Watch Edition ซึ่งเป็นรุ่นลิมิเต็ด อีดิชั่น โดยแต่ละรุ่น ก็จะใช้วัสดุที่แตกต่างกันออกไป รวมไปถึงกระจก และบริเวณสาย แม้รูปร่างหน้าตาจะดูสวยดี โดยเฉพาะรุ่นลิมิเต็ด แต่อย่างหนึ่งที่ทำให้หลายคนเซ็งกันไป เพราะแอปเปิลวอทช์ "ไม่กันน้ำ" แต่ก็สามารถใช้งานกับสภาพน้ำทั่วๆ ไป อย่างเช่น ฝนตก หรือล้างจาน ว่ากันไป
ส่วนเรื่องของฟังก์ชั่นในการทำงานนั้น ก็เชื่อมต่อกับไอโฟน แล้วสามารถใช้เพื่อรับสายได้เลย เพราะแอปเปิลวอทช์มีไมโครโฟนในตัว สามารถอ่านข้อความได้ อ่านอีเมล์ได้ ที่สำคัญ มันยังสามารถสั่งงานด้วยเสียงผ่าน "สิริ" ได้อีกด้วย สุดท้ายคือเรื่องของแบตเตอรี่ที่แอปเปิลบอกว่า ชาร์จไฟเต็ม 1 ครั้ง ใช้งานได้นานถึง 18 ชั่วโมง เพราะฉะนั้นเท่ากับว่า วันหนึ่งก็คงต้องชาร์จแอปเปิลวอทช์ให้เต็มสักครั้ง เพื่อให้ใช้งานได้ทั้งวัน แล้วยิ่งถ้าใช้งานเยอะๆ เปิดแอพพลิเคชั่นเยอะๆ ก็คงต้องชาร์จบ่อยๆ
มาดูเรื่องของราคากันดีกว่า รุ่นแรกเริ่มต้นด้วยราคาเบาๆ สำหรับ Apple Watch Sport ที่มี 2 รุ่น คือ หน้าปัด 38 มม. ราคา 349 ดอลลาร์สหรัฐ หรือราว 11,100 บาท และหน้าปัด 42 มม. ราคา 399 ดอลลาร์สหรัฐ รุ่นต่อมาคือ Apple Watch ราคาของรุ่นที่มีหน้าปัด 38 มม. เริ่มต้นที่ 549 ดอลลาร์สหรัฐ ไปจนถึง 1,049 ดอลลาร์สหรัฐ ขึ้นอยู่กับว่าเลือกสายแบบไหน และหน้าปัด 42 มม. ราคาเริ่มต้นที่ 599 ดอลลาร์สหรัฐ ไปจบที่ 1,099 ดอลลาร์สหรัฐ แล้วแต่สายว่าจะเป็นแบบไหนเช่นกัน
ส่วนรุ่นสุดท้าย เรียกว่า รุ่นลิมิเต็ด อีดิชั่น สุดพิเศษ คือรุ่น Apple Watch Edition ที่มีราคาเริ่มต้นที่ 10,000 ดอลลาร์สหรัฐ แล้วไปจบที่ 17,000 ดอลลาร์สหรัฐ หรือประมาณ 544,000 บาท
เริ่มจากหมื่นเบาๆ ไปจบที่ห้าแสนกว่า ก็เลือกเอาว่า ฐานะอย่างเรา จะใช้แบบไหนกันดี
บอกเลยว่า เห็นราคาแล้ว "ร้องไห้หนักมาก" T^T
ว่าแล้ว ไปซื้อแอปเปิลวอทช์ของจีนมาใส่ดีกว่า พันกว่าบาทเอง อิอิ
ข้อมูล มติชนรายวัน หน้า 18 ฉบับวันที่ 15 มีนาคม 2558


