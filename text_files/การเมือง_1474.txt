มอนเตเนโกร ยันชัดจะดำเนินตามกฏหมายกับ อดีตนายกรัฐมนตรีทักษิณ ชินวัตร หากอยู่ในลิสต์รายชื่อผู้ที่ตำรวจสากลต้องการตัว
นายกษิต ภิรมย์ รัฐมนตรีกระทรวงการต่างประเทศ กล่าวแถลงข่าวหลังเขาพบและหารือกับนายมิลาน โรเซน รัฐมนตรีต่างประเทศมอนเตเนโกร ในระหว่างการเดินทางเยือนมอนเตเนโกรอย่างเป็นทางการ ระหว่างวันที่ 30-31 ส.ค. โดยนายกษิต กล่าวว่า รัฐมนตรีต่างประเทศมอนเตเนโกรได้กล่าวย้ำถึง 2 ครั้งในจดหมายที่ส่งถึงตน ว่าจะดำเนินการกับ พ.ต.ท.ทักษิณ ชินวัตร จะขึ้นอยู่กับตำรวจสากล ว่าจะขึ้นบัญชี พ.ต.ท.ทักษิณอยู่ในลิสต์ผู้ที่ต้องการตัวหรือไม่
นอกจากนี้คำแถลงของนายโรเซน ยังได้ตอบสนองต่อการชี้แจงของนายกษิต เกี่ยวกับสถานการณ์ทางการเมืองของไทย และ คำตัดสินของศาลต่อพ.ต.ท.ทักษิณ โดย โรเซน แจ้งต่อรัฐมนตรีต่างประเทศของไทยเกี่ยวกับการให้สัญชาติและหนังสือเดินทางแก่ พ.ต.ท.ทักษิณ ว่า นั่นเป็นนโยบายของรัฐบาลมอนเตเนโกร สำหรับผู้ที่ลงทุนในสอนเตเนโกร แต่ไม่มีความตั้งใจใดๆที่จะแทรกแซงกิจการภายในของไทย
ทั้งนี้ ในการแถลงข่าวร่วมกัน นายโรเซน ยังได้กล่าวแสดงความหวังว่ามอนเตเนโกรและมิตรประเทศ เฉกเช่น ประเทศไทย จะสามารถแก้ไขปัญหา(เกี่ยวกับ พ.ต.ท.ทักษิณ) ด้วยสันติวิธี และ วิธีที่มีความหมาย
ด้านนายกษิตเองได้ กล่าวแสดงความเชื่อมั่นว่า พ.ต.ท.ทักษิณ จะได้รับแจ้งจากรัฐบาลมอนเตเนโกรแล้วว่า เขาควรจะหลีกเลี่ยงความพยายามที่จะละเมิดสิทธิที่ได้รับจากรัฐบาลมอนเตเนโกร และไม่ควรพยายามเข้ามามีอำนาจแทรกแซงต่อความร่วมมือระหว่างประเทศ และขณะนี้ประเทศไทยเองก็กำลังประสานงาน เพื่อทำให้ ชื่อของ พ..ท.ทักษิณ ชินวัตร เข้าไปอยู่ในรายชื่อผู้ที่ต้องการตัวของตำรวจสากล
ขณะที่ตามการรายงานของสำนักข่าวเอพี ระบุว่า มอนเตเนโกรได้ให้สถานะพลเมือง แก่ พ.ต.ท.ทักษิณ ชันวัตร อดีตนายกรัฐมนตรีของไทยโดยอ้างผลประโยชน์ทางเศรษฐกิจ และ พ.ต.ท.ทักษิณ ก็มีสัญญาที่จะลงทุนเกี่ยวกับการท่องเที่ยวภายในประเทศ อีกทั้ง ตามรัฐธรรมนูญของประเทศมอนเตเนโกร ยัง บัญญัติไว้ว่าไม่ให้ส่งพลเมืองในฐานะผู้ร้ายข้ามแดนให้กับประเทศอื่นใด
โดย นาย มิลาน โรเซน กล่าวในระหว่างแถลงข่าว วันแรกของการเดินทางเยือนอย่างเป็นทางการของนายกษิต ภิรมย์ รัฐมนตรีว่าการกระทรวงการต่างประเทศของไทย โดยระบุว่า มอนเตเนโกร ยังไม่ได้รับการร้องขอทางกฏหมายใดๆ เกี่ยวกับ พ.ต.ท.ทักษิณ ชินวัตร ขณะที่นายกษิตเอง ก็ไม่ได้ตอบคำถามโดยตรงเกี่ยวกับการส่งผู้ร้ายข้ามแดน แต่กล่าวว่า ประเทศไทยกำลังทำงานร่วมกับอินเตอร์โปลในการจัดการ "คดีร้อน" เกี่ยวกับ พ.ต.ท.ทักษิณ ส่วนรัฐมนตรีต่างประเทศมอนเตเนโกร ก็กล่าวว่า กรณีของ พ.ต.ท.ทักษิณ ชินวัตร จะไม่ส่งผลกระทบต่อการสร้าง และ การกระชับความสัมพันธ์ทางการทูตระหว่างสองประเทศ
