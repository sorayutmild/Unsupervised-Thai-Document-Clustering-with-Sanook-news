ควันหลงการแข่งขัน วอลเลย์บอลหญิง เนชั่นส์ ลีก 2022 สัปดาห์ที่สอง ที่กำลังเป็นที่พูดถึงไปทั่วโลกสำหรับเกมที่ "ลูกยางสาวไทย" ลงสนามพบกับ ทีมชาติสหรัฐอเมริกา เมื่อวันอาทิตย์ที่ 19 มิถุนายน ที่ผ่านมาโดย "ทัพนักตบสาวไทย" ที่เป็นฝ่ายออกนำ 1-0 เซต แต่สุดท้ายเป็นฝ่ายแพ้ สหรัฐอเมริกา ทีมอันดับ 1 ของโลก ไปแบบสนุก 1-3 เซต ได้รับเสียงชื่นชมจากแฟนๆ เป็นอย่างมากในเรื่องของความใจสู้ และไม่เคยยอมแพ้ซึ่งหลังเกม ยูเอสเอ วอลเลย์บอล เว็บไซต์อย่างเป็นทางการของทีมวอลเลย์บอล สหรัฐอเมริกา ได้เปิดบทสัมภาษณ์หลังเกมของ คาร์ช คิราย โค้ชใหญ่ของทัพวอลเลย์บอลหญิง เกี่ยวกับผลงานในการพบกับทีมชาติไทย ในเกมล่าสุด"พวกเขาสร้างความปั่นป่วนให้กับทีมเราอย่างหนัก ด้วยการเล่นเร็วของพวกเขาทำให้เราทำผิดพลาดไปหมด และมันก็เป็นเรื่องยากที่จะทำให้สถานการณ์ของเกมในเซตแรกสงบลง เราเลยตัดสินใจเปลี่ยน 3 ผู้เล่นลงไปในสนาม และมันก็ทำให้จังหวะของเกมดีขึ้นบ้าง" ขณะที่ ลอว์เรน คาร์ลินี่ มือเซตที่ถูกส่งลงสนามมาในช่วงเซตสอง ก็กล่าวเสริมว่า "จากนั้นเราก็ทำได้ดีมากขึ้น ทุกคนทำผลงานได้ดีในวันนี้ และฉันรู้ว่านักกีฬาที่อยู่บนม้านั่งสำรองก็พร้อมที่จะเข้ามาเปลี่ยนเกม ฉันภูมิใจในตัวพวกเขาทั้ง 14 คนจริงๆ เราไม่สามารถชนะได้หากไม่มีพวกเขา" พร้อมกันนี้ นายใหญ่ทัพลูกยางสาวมะกัน ยังได้กล่าวชื่นชม สาวไทยว่า "เรารักที่จะเล่นกับประเทศไทยเสมอ พวกเขามีจิตวิญญาณที่ยอดเยี่ยม พวกเขาขาดแค่จังหวะเล็กๆ น้อยๆ แต่พวกเขาไม่เคยหยุดยั้งในทุกจังหวะ""พวกเขาเป็นทีมที่เล่นเกมรับได้อย่างยอดเยี่ยม และพวกเขามักเก็บบอลได้ตลอด พวกเขาไม่เคยยอมแพ้ พยายามอย่างเต็มที่เสมอ พวกเขาให้เกียรติเกมด้วยสิ่งที่พวกเขาทำจริงๆ มันสนุกมาก และดีสำหรับการแข่งขันเสมอ" กุนซือวัย 61 ปี เปิดใจหลังเกมด้วยรอยยิ้มสำหรับ วอลเลย์บอลหญิง เนชั่นส์ ลีก 2022 จะหยุดพัก 1 สัปดาห์ ก่อนแข่งขันในช่วงสัปดาห์ที่สาม ที่กรุงโซเฟีย ประเทศบัลแกเรีย ช่วงระหว่างวันที่ 29 มิถุนายน - 3 กรกฎาคม นี้