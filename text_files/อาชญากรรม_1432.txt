จากกรณี นายมนตรี ใหญ่กระโทก หัวหน้ารปภ.คอนโดมิเนียมแห่งหนึ่งย่านฝั่งธนบุรี ก่อเหตุบุกเคาะประตูห้องเหยื่อสาวอายุ 36 ปี ลูกบ้านในคอนโดดังกล่าว ก่อนบังคับจับใส่กุญแจมือแล้วข่มขืน  หลังก่อเหตุหลบหนีไปได้ เหตุเกิดในพื้นที่ สน.เพชรเกษม เมื่อช่วงกลางดึกวันที่ 4 ธ.ค.ที่ผ่านมา ตามที่ได้เสนอข่าวไปแล้วนั้น
ความคืบหน้าล่าสุดวันนี้ (6 ม.ค.) ตำรวจนครบาล พร้อมด้วยตำรวจภูธร จ.สระแก้ว และเจ้าหน้าที่ป่าไม้ นำสุนัขทหารปูพรมค้าหานายมนตรี ในพื้นที่ ป่าเขาอ่างฤาไน ป่ารอยต่อ 5 จังหวัด ตั้งแต่ช่วงเช้ามืดที่ผ่านมา โดยเรียกรวมกำลังใน 4 หน่วยงาน 200 คน ที่วัดหนองเรือ ต.ทุ่งมหาเจริญ อ.วังน้ำเย็น จ.สระแก้ว ในการติดตามจับกุมตัว ใช้ร่มพารามอเตอร์ 2 ตัว บินสำรวจพื้นที่โดยรอบป่าเขาอ่างฤาไน ต่อมาพบรถจักรยานยนต์ของแม่นายมนตรี ที่คนร้ายขี่ออกจากบ้าน จอดทิ้งไว้ภายในกระท่อมของเพื่อนนายมนตรี ตำรวจนำพารามอเตอร์ สุนัขสงคราม พร้อมวางกำลังปูพรมตลอดแนวป่าที่คาดว่าเป็นจุดที่นายมนตรีหลบซ่อนตัว ตรงข้ามสวนพฤกษศาสตร์ 100 ปี ก่อนถึงด่านตรวจซับวัวแดงติดเขตป่าเขาอ่างฤาไน
เบื้องต้นพบเบาะแสของนายมนตรีแล้ว ที่บริเวณสระหลวง โดยชาวบ้านไปพบเข้า และแจ้งเบาะแสให้เจ้าหน้าที่ ขณะนี้เจ้าหน้าที่ทั้งหมดรวมกว่า 100 นาย ได้ออกติดตามอย่างกระชั้นชิด พร้อมทำการปิดล้อมป่ายาง ซึ่งต้องดำเนินการด้วยความระมัดระวัง เนื่องจากระหว่างการตามจับกุม มีเจ้าหน้าที่ได้ยินเสียงปืนสวนกลับมา จึงคาดว่าคนร้ายน่าจะพกปืนที่ยังไม่ทราบชนิดไว้กับตัวด้วย
ล่าสุด เมื่อเวลา 15.50 น. ผู้สื่อข่าวรายงานว่า เจ้าหน้าที่ตำรวจจับกุมตัวนายมนตรีได้เรียบร้อยแล้ว หลังแม่พยายามเกลี้ยกล่อมจนเจ้าตัวยอมออกจากป่ามามอบตัว ตอนนี้เจ้าหน้าที่ตำรวจกำลังคุมตัวไปสอบสวน
ขณะที่ พล.ต.ท. สำราญ นวลมา ผบช.น. ให้สัมภาษณ์ถึงกรณีดังกล่าวว่า เรื่องนี้แบ่งเป็น 3 ประเด็นคือ
1.การติดตามจับกุมคนร้ายได้สั่งการให้ชุดสืบสวน 3 ชุด ลงพื้นที่ทำการติดตามจับกุมตัว หลังออกหมายจับนายมนตรี
2.สั่งการให้พนักงานสอบสวน สน.เพชรเกษม ดำเนินคดีนิติบุคคลคอนโดที่เกิดเหตุว่ามีการขัดขวางระหว่างเข้าทำการจับกุมผู้ต้องหาที่ก่อเหตุดังกล่าว
3.ได้มอบหมายให้ พล.ต.ต.นิตินันท์ เพชรบรม รองผบช.น. ดูงาน บร.1 ว่า ผลตรวจสอบข้อเท็จจริงว่าได้รับอนุญาตได้อย่างไร โดยตรวจสอบผ่านทาง ฝอ.5 บก.อก.บช.น. โดยกรณีดังกล่าวใบอนุญาตของผู้ต้องหา ออกแต่ปี 2562 ที่ผ่านมา ส่วนจะต้องมีเจ้าหน้าที่ที่เกี่ยวข้องถูกดำเนินการหรือไม่ ต้องรอจากการตรวจสอบข้อเท็จจริงดังกล่าวก่อนจึงจะสามารถสรุปผลกรณีดังกล่าวได้