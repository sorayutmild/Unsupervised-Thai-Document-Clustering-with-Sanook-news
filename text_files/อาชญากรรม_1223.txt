ผู้สื่อข่าวรายงานว่า (3 เม.ย.) เมื่อเวลา 18.30 น. สน.หลักสอง รับแจ้งเหตุมีผู้เสียชีวิตฆ่ากันตายจำนวน 3 ศพ เหตุเกิดภายในบ้านเลขที่ 1279 ถ.กาญจนาภิเษก แขวงบางแคเหนือ เขตบางแค ที่เกิดเหตุภายในห้องนอนชั้นล่างพบศพนางวนิดา หอมชง อายุ 57 ปี ครูโรงเรียนราชวินิตประถมบางแค สภาพศพนอนหงายอยู่บนพื้นในห้องนอน มีบาดแผลถูกยิงกรอกปาก ใกล้กันพบศพ ร.ต.ท.ธรรมณัฐ หอมชง หรือ หมวดเติ้ล อายุ 27 ปี นรต.รุ่น 66 พนักงานสอบสวน สน.ตลิ่งชัน สภาพศพนอนคว่ำหน้าอยู่บนเตียง มีบาดแผลถูกยิงที่ศีรษะด้านหลัง หน้าห้องนอนชั้นที่ 2 ยังพบศพ พ.อ.วิชัย หอมชง อายุ 63 ปี ข้าราชการบำนาญ กรมแพทย์ทหารบก ถูกยิงที่ศีรษะโดยมีรอยเลือดเป็นทางออกมาจากในห้อง ทั้ง 3 ศพถูกยิงด้วยอาวุธปืนขนาด 9 ม.ม. แต่ไม่พบอาวุธปืนภายในที่เกิดเหตุ พบเพียงแค่ปลอกกระสุนขนาด 9 ม.ม. เพียง 1 ปลอก ที่ข้างศพของ ร.ต.ท.ธรรมณัฐ ขณะที่อาวุธปืนประจำกายของ ร.ต.ท.ธรรมณัฐ ได้หายไปด้วย
จากการสอบสวนเพื่อนครูของนางวนิดา ทราบว่า ได้พูดคุยกับนางวนิดาครั้งสุดท้ายเมื่อคืนวันที่ 2 เม.ย. เวลา 19.00 น. เพราะเอาผลไม้มาให้ที่บ้านและนัดกินข้าวเย็นกันวันนี้ แต่ติดต่อไม่ได้ตั้งแต่เช้าจึงเข้ามาดูที่บ้านในเวลาประมาณ 16.00 น. แต่เข้าบ้านไม่ได้เพราะมีสุนัข จึงชวนคนข้างบ้านมาเป็นเพื่อนก็พบว่านางวนิดาและคนในครอบครัวเสียชีวิตแล้ว
ด้านนายกิตินันท์ หอมชง อายุ 22 ปี บุตรชายคนเล็ก กล่าวว่า ตนอาศัยอยู่บ้านเพื่อนที่ซอยจรัญสนิทวงศ์ 13 วันนี้ได้รับโทรศัพท์จากญาติจึงรีบเดินทางมาดู พร้อมเปิดเผยว่าพ่อหวังให้สอบเข้ารับราชการทหาร แต่ตนสอบไม่ติด จึงเข้าเรียนที่มหาวิทยาลัยสยาม คณะบริหารธุรกิจ ชั้นปีที่ 3 แต่ดรอปเรียนมาประมาณ 1 ปี เพื่อไปศึกษาอาชีพด้านทำฟิตเนส ซึ่งตนจะมาเปิดฟิตเนสเป็นของตัวเอง ตลอดระยะเวลาที่ไปศึกษาด้านฟิตเนสนั้นมีเพียงพี่ชายกับแม่เท่านั้นที่ทราบเรื่อง และได้ปกปิดไม่ให้พ่อทราบ เนื่องจากพ่อเป็นทหารเก่ามีนิสัยเคร่งครัด ตรงไปตรงมา และจะเป็นคนที่ควบคุมทุกอย่างในบ้าน ถ้าสั่งอะไรก็ต้องเป็นไปตามนั้น
เบื้องต้น เจ้าหน้าที่ยังไม่สรุปว่าสาเหตุการสังหารโหดครั้งนี้เกิดขึ้นจากอะไร แต่จากการสอบสวนทราบว่า เมื่อวานนี้ ร.ต.ท.ธรรมณัฐ ได้โทรศัพท์ไปปรึกษาเพื่อนรุ่นพี่ นรต.รุ่น 65 ว่าจะขอลางาน เพื่อมาจัดการปัญหาเรื่องที่ดินหลายสิบไร่ริมถนนกาญจนาฯ มูลค่านับร้อยล้านบาท ซึ่งมีปัญหาขัดแย้งอย่างรุนแรงกับคนใกล้ชิด ซึ่งทางเจ้าหน้าที่กำลังเร่งสอบสวนเพื่อดำเนินคดีต่อไป
ขอขอบคุณภาพจาก เฟซบุ๊กกลุ่มคนอาสา กู้ชีพ กู้ภัย Thailand