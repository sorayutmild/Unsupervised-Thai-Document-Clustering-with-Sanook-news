ดวงชะตาปี พ.ศ. 2564 ราศีพิจิก หรือ ผู้ที่เกิดระหว่างวันที่  16 พฤศจิกายน – 15 ธันวาคม
 
ปี 2564    ปีแห่งการ “หยั่งรู้” เพื่อค้นหาศักยภาพของตนเอง เพื่อนำไปสู่การพัฒนา เปลี่ยนแปลงที่จะนำไปสู่ชีวิตที่สดใส เจริญรุ่งเรือง
มกราคม  ทำงานไปแบบสบายๆ แล้วโอกาสจะวิ่งเข้ามาหาเอง แต่หากจะวิ่งเต้น เร่งร้อน เร่งรีบมากเกินไป ก็มีเกณฑ์ที่จะทำให้ล้มเหลวได้ เจ้าของกิจการ ผู้บริหาร ระวังลูกจ้าง พนักงาน อาจก่อเรื่องทำให้เดือดร้อน ในเรื่องเงิน กลางเดือนแรกยังอยู่ในเกณฑ์ดี ที่จะหาได้ ใช้คล่องมือ แต่ทั้งเดือนระวังจะเสียเงินเรื่องรถ อุปกรณ์สื่อสาร หากจะเดินทาง ก็อาจเจออุปสรรคที่จะทำให้ล่าช้า หรือ ที่จะทำให้มีปัญหากับคู่ครอง
กุมภาพันธ์ ไม่จำเป็นต้องไปไกล ไม่ว่าจะเป็นการเรียน สัมมนา หรือ บ้านใกล้เรือนเคียง ก็อยู่ในเกณฑ์ดีที่จะทำให้คนโสดพบรักที่ทำให้เพลินใจ ให้หายเหงาใจระยะสั้นๆ ในเรื่องงาน ก็ยังอยู่ในระยะต่อเนื่องที่ควรระวังพนักงาน ลูกจ้างก่อปัญหา หลีกเลี่ยงการวิ่งเต้น รีบร้อนที่ไม่คุ้มค่า เรื่องสุขภาพ ที่ควรใส่ใจ ดูแลให้มากขึ้น แต่เรื่องเงิน ระวังให้มากขึ้น เพราะมีเกณฑ์ทำมาหาได้ให้คนอื่น  หรือ การเดินทางที่จะ...สูงมาก
มีนาคม อาจมีเรื่องทะเลาะวิวาทกับคนรัก คู่ครอง ที่ต้องใช้ความอดทน อดกลั้นมาก ถึงจะรักษาชีวิตคู่ไว้ได้ และคนโสด ญาติผู้ใหญ่ คนในครอบครัวเป็นสื่อ ก็อาจได้พบรัก เจอเนื้อคู่ ในเรื่องงาน ธุรกิจส่วนตัว หรือ ที่ทำงานประจำ จะมีโอกาสดี ที่จะทำให้เจริญรุ่งเรือง แต่หากมีหุ้นส่วน ควรระวังเงินทองจะทำให้มีปัญหากันได้ เรื่องเงิน หากจะตกแต่ง ซ่อมแซมบ้าน ที่อยู่อาศัย ควรระวังค่าใช้จ่ายจะบานปลาย
เมษายน รวบรัด อย่ารีรอ โดยเฉพาะจากค้าขาย งานตัวแทน นายหน้า หรือ คนหางานอยู่ ก็จะมีโอกาสมากขึ้น แต่หากเป็นเจ้าของกิจการ ผู้บริหาร อย่าประมาท พนักงาน ลูกจ้าง “ปากหวาน” ที่ดีแต่ปาก แต่ทำงานไม่เป็น เพราะอาจทำให้งานสำคัญเสียหายได้ ในเรื่องเงิน อย่าไว้ใจคนใกล้ตัว!  ควรระวังการติดต่อ สัมพันธ์ โดยเฉพาะกับเพศตรงข้าม นอกจากจะทำให้สูญเสียเงินแล้ว ยังอาจทะเลาะวิวาทจนแตกหักกันไปเลย
พฤษภาคม ธุรกิจตัวแทน นายหน้า อยู่ในเกณฑ์ดี ซึ่งก็ต้องทำงานหนัก ต้องแข่งขัน ต่อสู้ อย่างถึงลูกถึงคน ถึงจะมีโอกาสมากขึ้น  แต่หากประมาท สะเพร่าในเรื่องการเซ็นเอกสาร สัญญา ก็อาจทำให้เสียเปรียบได้เช่นกัน  เรื่องความรัก คนโสด จากงานที่ทำ ก็อาจทำให้พบรัก เจอเนื้อคู่ แต่กับสัมพันธ์รักที่ถึงปลายทาง จะแบ่งสมบัติ ก็ควรประนีประนอม เพราะหากฟ้องร้อง ก็อาจต้องทุ่มเทอย่างหนัก ถึงจะมีโอกาสชนะ
มิถุนายน การเงิน อยู่ในเกณฑ์ทำมาหาได้ให้คนอื่นหมด ทั้งกับคู่ครอง หุ้นส่วน คู่สัญญา หรือ คู่ความ ที่ยังควรรอบคอบให้มากขึ้น หากจะให้คำมั่นหรือเซ็นสัญญาลงนามก็ตาม การงาน ธุรกิจ งานที่ทำประจำ ก็จะอยู่ในระยะราบรื่น ที่ไม่ต้องดิ้นรนอะไรนักหนา แต่หากจะลาออก สมัครงานใหม่...เสี่ยงมาก! เรื่องความรัก หากเป็นฝ่าย “ให้” ไม่พูด ไม่บ่นหากเขา/เธอจะใช้เงินฟุ่มเฟือย ก็อยู่ในเกณฑ์ดีที่จะทำให้รักรื่นรมย์
กรกฎาคม แพ้ สูญเสียชื่อเสียง อาจเกิดขึ้น หากจะวิ่งเต้น หาโอกาสในทางที่ไม่สุจริต! ในเรื่องงาน ที่ติดต่อ สัมพันธ์กับต่างประเทศ ท่องเที่ยว การศึกษา หากเป็นโครงการ งานระยะสั้นๆ จะอยู่ในเกณฑ์ดี ที่จะประสบความสำเร็จ ในเรื่องเงิน จากธุรกิจ งานที่ทำประจำ ยังเป็นแหล่งรายได้หลักที่จะทำให้อยู่ได้อย่างสบายๆ เรื่องความรัก ทั้งจากเดินทางท่องเที่ยว ศึกษา เข้าร่วมกิจกรรมตามความเชื่อ ศรัทธาร่วมกัน ก็จะทำให้รักรื่นรมย์ คนโสด ก็จะมีโอกาสพบรัก เจอเนื้อคู่
สิงหาคม อยู่ในเกณฑ์ดี หากจะให้ความสนใจ ทุ่มเทแรง เวลาให้กับงาน กิจการที่ทำ เพราะนี่จะเป็นจุดเริ่มต้นของความสำเร็จระยะยาว คนว่างงาน หากขยันที่จะหางาน ก็จะมีโอกาสมากขึ้น เรื่องการเงิน ทั้งจากอาชีพเสริม หรือ จะลงทุน เสี่ยงโชค เก็งกำไร ก็จะอาจทำให้เงินทองไหลมาเทมา เรื่องความรัก สัมพันธ์รักที่ราบรื่น คนรัก คู่ครอง ก็พร้อมจะเป็นบัตรเอทีเอ็ม เครดิตการ์ดให้ และคนโสด มิตรสหายอาจเป็นสื่อให้พบรัก เจอเนื้อคู่ได้
กันยายน เรื่องการเงิน ก็ยังอยู่ในระยะหาได้ใช้คล่องมือ ยังอาจได้ลาภลอยมาเอง โดยไม่ต้องวิ่งหา  แค่ ระวัง หากโลภมาก ลาภหายหมด ที่ไม่ควรเสี่ยงจะหาลาภ ผลกำไรมากขึ้นด้วยการ “เสี่ยงใดๆ” ในเรื่องงาน รีบจัดการงานที่คั่งค้าง ถึงจะไม่มีปัญหากับผู้ใหญ่ แต่ระวังลูกน้อง พนักงานจะก่อเรื่องทำให้มีปัญหา ที่จะแก้ไขได้ยาก ในเรื่องความรัก สัมพันธ์รักที่ราบรื่น เขา/เธอ ก็พร้อมจะสนับสนุน ช่วยเหลืออยู่เบื้องหลัง แต่ระวังรักที่แอบ ๆ ซ่อนๆ อาจนำภัย อันตรายมาให้
ตุลาคม การหารายได้อยู่ในเกณฑ์ดี แต่...เงินทองของบาดใจ ที่ควรระวังหรือหลีกเลี่ยงที่จะร่วมหุ้น ให้คนรัก มิตรสหายกู้ยืม เพราะมีเกณฑ์สูงที่จะทำให้ทะเลาะวิวาทจนเจ็บตัวได้ เรื่องงาน ควรหลีกเลี่ยงที่จะ “แทงข้างหลัง” ด้วยการทำสิ่งใดที่เป็นการแอบให้ร้ายผู้อื่น  เพราะความลับไม่มีในโลก..ก่อศัตรู ถูกทำร้าย จึงมีโอกาสจะเกิดขึ้น เรื่องความรัก การเดินทางอาจทำให้พบรัก เจอเนื้อคู่ แต่ควรระวังเขา/เธอ อาจนำพาความเดือดร้อนมาให้
พฤศจิกายน การสื่อสารที่ไม่ชัดเจน นอกจากจะทำให้การติดต่อ สัมพันธ์มีปัญหา ติดขัดแล้ว ยังอาจก่อศัตรูได้ และเดือนนี้ หากจะต้องเดินทางไกล ก็อย่าประมาท เหตุ/ภัยที่อาจเกิดขึ้นโดยไม่คาดคิด เรื่องเงิน ก็อยู่ในเกณฑ์ดีที่จะหาง่าย ใช้คล่องมือ แต่ควรระวังอาจเสียเงินจากการถูกข่มขู่ แบล็คเมล์ หรือ จากชาวต่างชาติที่เข้ามาพัวพันด้วย เรื่องความรัก เดินทางท่องเที่ยวร่วมกัน ก็จะทำให้รักโรแมนติค หวานมากขึ้น คนโสด ก็จะมีโอกาสพบรัก เจอเนื้อคู่
ธันวาคม เดือนสุดท้ายของปีที่จะ..รู้รักษาตัวรอดเป็นยอดดี ถึงจะทำให้มีรายได้ แต่ใช้จ่ายเงินอย่างมีความสุข  ด้วยการอดทน อดกลั้นที่จะใช้อารมณ์ที่จะพูด เขียน สื่อสารสัมพันธ์กับผู้ใด โดยเฉพาะกับคนรัก คู่ครอง หรือ หุ้นส่วน คู่ค้า คู่สัญญา ที่อาจทำให้เข้าใจผิดจนทะเลาะวิวาท แตกหักกันได้ ในเรื่องงาน ควรเลือกทำเฉพาะสิ่งที่จำเป็นเท่านั้น งานใด นัดหมายใดที่รอได้ ก็ควรเลื่อนไปก่อน และเดือนนี้ควรใส่ใจสุขภาพให้มากเป็นพิเศษ เพราะอาจเจ็บป่วย ไม่สบายกะทันอีกด้วย
 
อัญมณี/สีที่เสริมสิริมงคล ...ทับทิม พลอยสีชมพู สีม่วงแดง
อัญมณี/สีที่เป็นอริ มรณะ...โกเมน สีแสด ,พลอยสีม่วง สีม่วงดอกตะแบก
วันที่ดีที่สุดในสัปดาห์...วันอังคาร  เลขที่ต้องชะตา 5 3 8
ราศีแห่งมิตรที่ต้องชะตา....ราศีกรกฎ กันย์ มกร มีน