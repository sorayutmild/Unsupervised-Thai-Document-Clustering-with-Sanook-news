จากกรณีเหตุฆาตรกรรมสะเทือนขวัญ น.ส.อาภัสรา โตเดช อายุ 20 ปี ชาว จ.สมุทรปราการ ถูกฆ่าตายหมกพงหญ้า สภาพผู้ตายสวมเพียงเสื้อชั้นในตัวเดียว ท่อนล่างเปลือยเปล่า ไม่พบกางเกง หลักฐานอื่นของผู้ตาย โดยที่ศีรษะมีรอยถูกของมีคมฟันเป็นแผลฉกรรจ์ ภายในซอยโพธิ์แก้ว 3 แยก 13 แขวงคลองจั่น เขตบางกะปิ ท้องที่ สน.ลาดพร้าว เมื่อช่วงเช้ามืดวันที่ 4 กุมภาพันธ์ที่ผ่านมา โดยภายหลัง เจ้าหน้าที่ตำรวจได้จับกุมตัว นายสุทธี บุญพรหม อายุ 23 ปี อาชีพจักรยานยนต์รับจ้าง ผู้ต้องหาลงมือฆ่า ได้แล้วที่ จ.เพชรบูรณ์ และนำมาทำประกอบคำรับสารภาพ ล่าสุด เมื่อวันที่ 12 กุมภาพันธ์ เจ้าหน้าที่ตำรวจ ได้นำ นายสุทธี ผู้ต้องหา เข้ามาได้เข้าขมาต่อศพ น.ส.อาภัสรา ที่วัดบึงทองหลาง ภายหลังญาติและชาวบ้านนำศพไปแห่ที่บริเวณหน้าบ้านพักของนางสาวยิ่งลักษณ์ ชินวัตร นายกรัฐมนตรี เพื่อเรียกร้องให้ตำรวจนำตัวผู้ต้องหามาขอขมาต่อศพให้ได้ ทั้งนี้ ผู้สื่อข่าวรายงานว่า ระหว่างที่ นายสุทธี เข้ากราบขอขมานางบังเอิญ บัวทอง มารดาผู้ตาย นายสุทธิได้ถูกมารดาผู้ตายถีบเข้าที่ศีรษะ เจ้าหน้าที่ตำรวจจจึงนำตัวกลับโรงพักไปทันทีโดยใช้เวลาไม่ถึง 2 นาที โดยผู้ต้องหาสวมหมวกปราบจราจลเพื่อป้องกันการถูกทำร้ายหรือปาสิ่งของใส่ ภายใต้การดูแลความปลอดภัยอย่างเข้มงวดโดยใช้หน่วยปราบจราจลจากกองบังคับการตำรวจนครบาล 4 จำนวน 3 กองร้อย วางกำลังอย่างหนาแน่นเพื่อป้องกันการรุมประชาทัณฑ์จากชาวบ้านที่มารอดูเหตุการณ์กว่าร้อยคน โดยนอกจากวางกำลังรอบนอกอย่างเข้มแข็งแล้วยังมีเจ้าหน้าที่พร้อมโล่คุ้มกันผู้ต้องหาอย่างรัดกุม ท่ามกลางการด่าและเสียงสาปแช่งของชาวบ้านที่เกิดความไม่พอใจที่เข้าไม่ถึงตัวผู้ต้องหา
ด้านนางบังเอิญ มารดาของผู้ตายกล่าวถึงเรื่องดังกล่าวด้วยความเศร้าสลด และพร้อมอโหสิกรรมให้แก่ผู้ตาย แต่อยากให้ผู้ต้องหาได้รับโทษประหารชีวิตเพราะผู้ตายไม่ได้ทำอะไรให้
ขณะที่ นายชนาธิป แลวงศ์นิล แฟนของผู้ตาย กล่าวเรียกร้องความเป็นธรรม จากกรณีที่ก่อนหน้านี้มีการนำเสนอข่าวว่าผู้ก่อเหตุน่าจะเป็นคนใกล้ตัวผู้ตาย รวมทั้งอาจเกี่ยวข้องกับยาเสพติด ซึ่งทำให้ครอบครัวของนายชนาธิปได้รับความเสียหายและต่อว่าสื่อมวลชนบางแห่งที่นำเสนอเช่นนั้น
ขอบคุณคลิปวิดีโอจากยูทูป hui huizuke
