(7 ม.ค.) ผู้สื่อข่าวรายงานว่า จากกรณีที่ ผู้ช่วยศาสตราจารย์ ว่าที่ร้อยตรี ดร.เจษฎา เด่นดวงบริพันธ์ อาจารย์ประจำภาควิชาชีววิทยา คณะวิทยาศาสตร์ จุฬาลงกรณ์มหาวิทยาลัย ได้ออกมารณรงค์ผ่านโซเชียลเน็ตเวิร์ก ประกาศตัวเป็นกลุ่มคนขั้วที่สาม ซึ่งเห็นต่างและต่อต้านความรุนแรง อยากต่อสู้ด้วยประชาธิปไตยที่แท้จริง ผ่านการเลือกตั้ง รวมทั้งได้ร่วมแสดงความคิดเห็น ผ่านรายการ "สรยุทธ เจาะข่าวเด่น" ทางช่อง 3 เมื่อช่วงเย็นวานนี้ (6 ม.ค.)
ล่าสุด อ.เจษฎา ได้โพสต์ข้อความลงในเฟซบุ๊ก หลังจากได้รับผลตอบกลับจากรุ่นพี่และผู้ใหญ่ที่นับถือหลายคน โดยระบุว่า ผลจากการออกมารณรงค์ผ่านโซเชียลเน็ตเวิร์ก ในฐานะกลุ่มคนขั้วที่สาม ขณะนี้ได้ส่งผลกระทบต่อชีวิตตัวเองแล้ว
"เพิ่งถูกพวกอาจารย์ผู้ใหญ่ในวงการวิทยาศาสตร์โทรมาต่อว่า ว่าผมถูกทักษิณซื้อไปแล้ว ... ตกลงจะไม่มีที่ให้คนเห็นต่างยืนกันบ้างเหรอครับ ... สมัยผมทำเรื่อง GT200 ก็ด่าผมกันไปรอบแล้ว ไม่ช่วยอะไรกันซักแอ่ะ ... นี่จะมาล่าแม่มดกันอย่างนี้อีกแล้วเหรอครับ รถผมก็เก่าพังๆ บ้านเล็กๆ ผมก็ยังส่งไม่หมด มือถือก็หูเว่ยถูกๆ ไม่ได้ร่ำรวยเหมือนพวกอาจารย์ผู้ใหญ่ งานวิจัยผมก็ใช้เงินส่วนตัวทำ-ไม่แบมือขอจากพวกบิ๊กบอสในวงการ แล้วยังมาหาว่าผมรับเงินมาจากใครอีกเหรอครับ ... หมดศรัทธาวงการวิทยาศาสตร์ไทยจริงๆ ครับ เฮ้อ :-P
(ปล. แล้วสัปดาห์หน้าผมจะไปบรรยายที่มหาลัยเค้าเนี่ย เค้าจะมาเป่านกหวีดไล่ผมมั้ยครับ)"
