นางมัลลิกา บุญมีตระกูล มหาสุข รองโฆษกพรรคประชาธิปัตย์ พร้อมทนายความ เดินทางเข้าแจ้งความ ต่อ พ.ต.อ.ปรัชญา ประสานสุข รองผู้บังคับการกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี หรือ ปอท. กรณีมีผู้ไม่หวังดีนำคลิปชายหญิงคู่หนึ่งขณะมีเพศสัมพันธ์มาเผยแพร่ พร้อมทั้งกล่าวอ้างว่าฝ่ายหญิงคือ นางมัลลิกา
นางมัลลิกา เปิดเผยว่า กรณีดังกล่าวสร้างความเสียหายให้ตนเองเป็นอย่างมาก เนื่องจากคลิปที่นำมาเผยแพร่ไม่ใช่ตนอย่างแน่นอน เพราะว่าโดยพฤติการณ์แล้วเป็นการชี้นำ และกระจายคลิป ให้เสื่อมเสียชื่อเสียง รวมถึงคลิปนี้ถูกนำมาเผยแพร่ตั้งแต่ช่วงปลายปี 2557 ซึ่งขณะนั้นยังไม่ระบุชื่อ แต่ต่อมามีการแชร์กันอย่างต่อเนื่อง และพบว่าล่าสุดมีการระบุชื่อแล้ว จึงเชื่อว่าพฤติกรรมดังกล่าวจงใจที่จะทำลายตนนั่นเอง นอกจากนี้ ฝ่ายหญิงที่อยู่ในคลิปก็รอยสักบริเวณไหล่ด้านขวา ซึ่งตนไม่มีแต่อย่างใด
ทั้งนี้ จึงเข้าแจ้งความให้ดำเนินคดีกับผู้ที่นำคลิปมาเผยแพร่ ทั้งการนำข้อมูลที่มีลักษณะลามกเข้าสู่ระบบคอมพิวเตอร์ การเผยแพร่หรือส่งต่อข้อมูลคอมพิวเตอร์ โดยรู้อยู่แล้วว่าเป็นข้อมูลเท็จ รวมถึงการนำข้อมูลภาพผู้อื่น ที่เกิดจากการสร้างขึ้น และดัดแปลง เพื่อทำให้ผู้อื่นเสียชื่อเสียง ถูกดูหมิ่น หรือได้รับความอับอาย
ขณะที่ พ.ต.อ.ปรัชญา ได้รับเรื่องไว้ พร้อมทั้งระบุว่า จะดำเนินการสืบสวนสอบสวนหาผู้กระทำผิดต่อไป