สภาฉาวอีก! ส.ว.กระบี่ ดูภาพหญิงสาวโป๊กลางที่ประชุม ขยายภาพดูอวัยวะเพศ อ้างดูรูปหลาน
ผู้สื่อข่าวรายงานว่า (6 ก.ย.) ที่รัฐสภา มีการประชุมวุฒิสภานัดพิเศษ เพื่อดำเนินการถอดถอน นายสุรพงษ์ สืบวงศ์ลี อดีต รมต.เทคโนโลยีสารสนเทศและการสื่อสาร (ไอซีที) และนายไกรสร พรสุธี อดีตปลัดกระทรวงไอซีที ออกจากตำแหน่งตามมาตรา 270 ของรัฐธรรมนูญ ตามที่คณะกรรมการป้องกันและปราบปรามการทุจริตแห่งชาติ (ป.ป.ช.) ชี้มูลว่ามีความผิดทางอาญา มาตรา 157 ฐานพนักงานละเว้นการปฎิบัติหน้าที่โดยมิชอบ เพื่อให้เกิดความเสียหายกับผู้หนึ่งผู้ใด หรือละเว้นการปฎิหน้าที่โดยทุจริต จากกรณีดำเนินการอนุมัติแก้ไขสัญญาสัมปทาน โครงการดาวเทียมเพื่อการสื่อสารภายในประเทศ (ฉบับที่ 5) เพื่อลดสัดส่วนผู้ถื่อหุ้นของบริษัทชินคอร์ปอเรชั่น จำกัด (มหาชน) โดยมิชอบ
โดยในระหว่างการประชุมช่างภาพภายในรัฐสภาได้บันทึกภาพสมาชิกรายหนึ่งกำลังเล่นโทรศัพท์มือถือ พร้อมดูภาพหญิงสาวเปลือย ซึ่งมีการขยายภาพเพื่อดูอวัยวะเพศในภาพอย่างชัดเจน โดยมีรายงานว่าคนในภาพ คือ นายภิญโญ สายนุ้ย ส.ว.กระบี่
ซึ่งต่อมาขาวสดออนไลน์รายงานว่า นายภิญโญ ได้ประสานกับผู้สื่อข่าวว่าต้องการแถลงข่าว โดยยอมรับว่าได้ใช้เปิดดูภาพจากไอโฟนจริง แต่ดูรูปหลานเท่านั้น จากนั้นก็เดินไปแจ้งเจ้าหน้าที่เพื่อขอเปิดใช้ห้องแถลงข่าว ก่อนที่จะเปลี่ยนใจและบอกว่ายังไม่พร้อมจะแถลงข่าว
ขอขอบคุณภาพจากแนวหน้าและข่าวสดออนไลน์