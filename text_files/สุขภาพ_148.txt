มะเร็งลำไส้ใหญ่และทวารหนัก เป็นมะเร็งที่เกิดที่ลำไส้ส่วนปลายของระบบทางเดินอาหาร พบมากเป็นอันดับที่ 3 ของโรคมะเร็ง และเป็นสาเหตุการตายอันดับที่ 2 ในประเทศไทย
นพ.สมชัย สัมพันธ์เวชกุล แพทย์ประจำศูนย์ระบบทางเดินอาหารและตับ รพ.ธนบุรี ให้ข้อมูลว่า ผู้ที่มีปัจจัยเสี่ยงที่ทำให้เกิดมะเร็งลำไส้ใหญ่ อาทิ เกิดจากการได้รับการถ่ายทอดทางพันธุกรรม พ่อ แม่ หรือ ญาติพี่น้องมีประวัติพบเนื้องอกในลำไส้ ผู้ป่วยที่มีภาวะลำไส้อักเสบเรื้อรัง ผู้ที่เป็นเบาหวาน ผู้ที่ดื่มสุราหรือสูบบุหรี่ เป็นต้น
โดยผู้ป่วยจะมีอาการ ท้องอืด ท้องผูก หรือท้องเสียสลับกับท้องผูก มีเลือดปนมาในอุจจาระ มีเลือดออกทางทวารหนัก อุจจาระมีขนาดเล็กหรือบางลง อาการจุกเสียด แน่น หรือปวดท้องบ่อยๆ ซีด อ่อนเพลีย น้ำหนักลดลงโดยไม่ทราบสาเหตุ อาจคลำได้ก้อนในช่องท้อง หรือปวดเบ่งบริเวณทวารหนักคล้ายปวดอุจจาระตลอดเวลา
ทั้งนี้ การตรวจหามะเร็งในระยะแรก ใช้วิธีตรวจหาเลือดในอุจจาระ 2 ครั้งต่อปี เอกซเรย์ลำไส้ใหญ่โดยใส่แป้งเข้าทางทวารหนัก เอกซเรย์คอมพิวเตอร์ลำไส้ใหญ่ ตรวจเลือดระดับโปรตีนที่สร้างโดยเซลล์มะเร็ง และการตรวจโดยส่องกล้อง การรักษาสามารถทำได้หลายวิธีทั้งการผ่าตัด การรักษาด้วยยาเคมีบำบัด และการฉายแสง
มะเร็งลำไส้ใหญ่เป็นมะเร็งที่พบบ่อย การตรวจคัดกรองและเฝ้าระวังที่ดีจะช่วยให้ตรวจพบรอยโรคได้ตั้งแต่ระยะก่อนเป็นมะเร็งหรือมะเร็งระยะแรก ทำให้สามารถป้องกันหรือให้การรักษาได้อย่างทันท่วงที การส่องกล้องลำไส้ใหญ่เป็นวิธีการตรวจที่ไวและจำเพาะที่สุด เป็นวิธีเดียวที่สามารถรักษาไปพร้อมๆ กันได้