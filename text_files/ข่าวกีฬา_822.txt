หลังจากที่ก่อนหน้านี้กลายเป็นกระแสอย่างหนักสำหรับข่าวของ ชนาธิป สรงกระสินธ์ ดาวเตะทีมชาติไทย กับ "น้องมุก" มุกดา นรินทร์รักษ์ ดาราสาวคนดังจากช่อง 7 สี ที่ถูกแฟนๆ หลายรายพยายามจับคู่ให้เป็นแฟนกันเหตุเกิดจากทริปรายการ Oh My Gosh! ทางช่อง PHM Channel ใน youtube ที่มี มุก, พลอย และ ฮาน่า เป็นพิธีกร ได้บุกบ้านของ มิดฟิลด์ร่างเล็กวัย 25 ปี ถึงเกาะฮอกไกโด ซึ่งในเทปดังกล่าวยังได้มีการถามถึงสเปกของแข้งทีมชาติไทย ซึ่งเจ้าตัวตอบว่าชอบผู้หญิงขาสวย (น้องมุก) แถมยังเลือกให้น้องมุกเป็นคนไปทำกับข้าวให้ทาน งานนี้เลยทำให้แฟนๆ ต่างพากันจิ้นหนักแม้ที่ผ่านมา "น้องมุก" จะออกมาสยบมโนของแฟนๆ ก่อนที่เรื่องราวจะไปกันใหญ่ว่า ไม่ได้เป็นแฟนกับ ชนาธิป ตามที่ตกเป็นข่าว แต่แค่ไปถ่ายทำรายการด้วยกันเท่านั้น ส่วนที่เห็นว่าคุยกันสนิทสนมเพราะตัวของพี่เขาอัธยาศัยดี เป็นคนขี้เล่น ย้ำสถานะตอนนี้โสดสนิท มีเพียงแค่เรื่องงานและการเรียนเท่านั้น แต่ล่าสุด ดาราสาวที่ไปร่วมงานประกาศรางวัล Kazz awards 2019 แล้วถูกนักข่าวรุมถามถึงเรื่องดังกล่าวได้เปิดใจว่า "ความสัมพันธ์เป็นเพียงเพื่อนกัน ซึ่งได้เจอกันตอนไปทำรายการ Oh My Gosh! ที่ญี่ปุ่น ทำให้ได้เจอกัน ก็ไม่ได้คิดอะไรเป็นแค่เพื่อนกัน พี่น้องกัน" "ไม่ได้ตกใจกับข่าวเพราะอย่างที่รู้กันอยู่ว่า ชนาธิป เจอกับสาวคนไหนก็มักจะเป็นข่าวอยู่เสมอ ก็มีการพูดคุยกันเกี่ยวกับเรื่องข่าวที่ผ่านมา ซึ่ง พี่เจ ก็ขอโทษที่ทำให้ต้องตกเป็นข่าวแบบนี้" นอกจากนี้นักข่าวยังถามต่อว่าคิดว่า แข้งทีมชาติไทย กำลังจีบหรือเปล่า ซึ่ง น้องมุก ตอบว่า "ถ้าเขากล้าจีบก็มา แต่หนูดูท่าทีแล้วหนูว่าเขาไม่กล้าจีบหรอก" ดาราสาวทิ้งท้ายสำหรับ มุกดา นรินทร์รักษ์ ดาราสาวสวยวัย 22 ปี เป็นคนจังหวัดระนอง จบปริญญาตรี คณะนิเทศศาสตร์ จากมหาวิทยาลัยหอการค้าไทย เข้าสู่วงการบันเทิง ด้วยการคว้าตำแหน่งชนะเลิศ การประกวดมิสทีนไทยแลนด์ ปี 2011 ปัจจุบันเซ็นสัญญาเป็นนักแสดงสังกัดสถานีโทรทัศน์สีกองทัพบกช่อง 7 มีผลงานละครเรื่องแรก คือ ขมิ้นกับปูน และได้รับบทเป็นนางเอกเต็มตัวในละครเรื่อง มัสยา ก่อนที่ในตอนนี้กำลังโด่งดังกับละครเรื่อง พันธกานต์รัก
