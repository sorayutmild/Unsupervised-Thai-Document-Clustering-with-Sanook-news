ญาติเข้ารับศพ 3 พ่อแม่ลูก ก่อเหตุน่าเศร้าสลดรมควันตัวเองเสียชีวิตภายในรถ โดยพบสาเหตุมาจากปัญหาทางธุรกิจ เนื่องจากกำลังขาดสภาพคล่องอย่างหนัก
ความคืบหน้าคดี 3 พ่อแม่ลูก ก่อเหตุรมควันตัวเองเสียชีวิตภายในรถยนต์โตโยต้า สีดำ เหตุเกิดภายในซอยบุญลักษณ์ ถนนเลียบมอเตอร์เวย์ หมู่ 14 ต.บึงคำพร้อย อ.ลำลูกกา จ.ปทุมธานี ล่าสุด นายวีรพันธ์ พี่ชายของผู้เสียชีวิตได้ให้สัมภาษณ์ผู้สื่อข่าวทางโทรศัพท์ว่า น้องสาวคือ นางณัฐณิชา อายุ 33 ปี กับสามีได้ทำธุรกิจ เคยเปิดเต็นท์รถและก็ร้านชาบูมาก่อน แต่ไม่ประสบความสำเร็จและประสบปัญหาเรื่องหนี้สินอย่างหนัก เมื่อออกจากบ้านไปก็ไม่ได้บอกกับใครว่าจะไปไหน พอรู้อีกครั้งทั้ง 3 คนก็ได้รมควันตนเองเสียชีวิตคารถไปแล้ว
ทางด้าน พ.ต.อ.จักรแก้ว แก้วแสงยศ ผกก.สภ.ลำลูกกา เปิดเผยว่า หลังจากที่เมื่อวานนี้ทางเจ้าหน้าที่ตำรวจศูนย์พิสูจน์หลักฐาน ตรวจสอบภายในรถก็พบกับกระดาษที่เขียนเป็นลายมือของนางณัฐณิชา โดยระบุว่า "ขอโทษที่ต้องทำแบบนี้นะคะ หมดหนทางแล้วจริงๆ ค่ะ ที่แบกอยู่ตอนนี้มันหนักเกินไปมากๆ"
โดยล่าสุดร่างทั้ง 3 ศพนั้น ทางญาติได้นำออกจากโรงพยาบาลศูนย์การแพทย์ เพื่อนำไปตั้งบำเพ็ญกุศลที่วัดสายไหมต่อไป
>> เก๋งจอดซอยเปลี่ยวกลางดึก ข้ามวันพบพ่อแม่ลูก 3 ศพ จุดเตารมควันดับสลดคารถ