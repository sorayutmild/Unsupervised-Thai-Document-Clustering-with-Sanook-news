Apple เปิดตัว iPhone 5 วางจำหน่ายแล้วในไทยด้วยราคาเพียง 1,900 บาท! iPhone 5 - อัพเดทข่าวล่าสุดกับ ป๋าเอก TechXcite ถึงกับต้องช็อคกันตั้งแต่หัววันเมื่อมีข่าวออกมาว่า Apple ได้ทำการเปิดตัว iPhone 5 กันไปแล้วอย่างเงียบๆแล้วชนิดที่แม้แต่สื่อเมืองนอกยังไม่ทราบข่าวกันมาก่อน ที่สำคัญยิ่งกว่าก็คือ iPhone 5 จาก Apple ได้เดินทางเข้ามาวางจำหน่ายอย่างเป็นทางการในประเทศไทยแล้วด้วยราคาถูกราวปาฏิหารย์เพียง 1,900 บาทเท่านั้น เรียกได้ว่าหากเทียบกันแล้ว iPhone 5 ราคาถูกเสียยิ่งกว่า iPhone 4S ที่เพิ่งจะวางขายผ่านทางโอเปอเรเตอร์ 3 เจ้าหลักในบ้านเราชนิดคนละเรื่องเลยทีเดียวฮะ!

iPhone 5
โดยรายงานข่าวจาก Matichon Online เปิดเผยว่าเมื่อวันที่ 8 มกราคม 2555 ผู้สื่อข่าวมติชนรายงานจาก จ.สุรินทร์ ที่ตลาด อบจ. ช่องจอม บ้านด่านพัฒนา  ต.ด่าน อ.กาบเชิง จ.สุรินทร์ ว่ามีนักท่องเที่ยวแห่จับจ่ายซื้อสินค้าในตลาดช่องจอมคึกคัก ซึ่งนอกจากจะมีประชาชนออกมาเลือกซื้อของป่า, ผักป่าต่าง ๆ, เครื่องหนัง, กระเป๋าเดินทาง และเสื้อผ้าแล้ว สินค้าอีกหนึ่งประเภทที่ได้รับความสนใจจากกลุ่มวัยรุ่นก็คือ ร้านจำหน่ายโทรศัพท์มือถือไม่ว่าจะเป็นรายเล็กหรือรายใหญ่ซึ่งมีถึง  20 ร้าน โดยมีหลายร้านที่ติดป้ายวางจำหน่าย iPhone 5 รุ่นรองรับ TV และ Wi-Fi ด้วยราคา 1,900 บาท ในขณะที่ iPad เองก็ตั้งราคาไว้เพียง 2,000  บาทเท่านั้น ซึ่งมีประชาชนทั่วไปในจังหวัดสุรินทร์และผู้ที่ผ่านไปมาในละแวกนั้นให้ความสนใจกันเป็นจำนวนมาก

iPhone 5
เอาเป็นว่าแฟนๆ TechXcite คนไหนที่อยากจะสอย iPhone 5 มาใช้งานกันซักเครื่องก็คงต้องลงทุนนั่ง บขส. ไปซื้อกันที่สุรินทร์แล้วละครับ เพราะที่นี่ไม่ได้มีดีแค่ถิ่นช้างใหญ่ ผ้าไหมงาม ประคำสวย ร่ำรวยปราสาท ผักกาดหวาน ข้าวสารหอม งามพร้อมวัฒนธรรม แต่ยังนำสมัยด้วย iPhone 5 กับเขาด้วยเหมือนกันแฮะ!
บทความโดย: ป๋าเอก TechXciteที่มา: matichon
ติดตามข่าวความเคลื่อนไหวของเทคโนโลยีรอบโลกได้ที่นี่ >>> www.hitech.sanook.com