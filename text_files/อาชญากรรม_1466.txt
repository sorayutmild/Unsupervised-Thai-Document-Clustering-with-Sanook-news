หนุ่มบุกถึงหอพักสาววัย 22 บีบคอ-จับแก้ผ้าพยายามข่มขืน ยันแค่คนรู้จัก ไม่ใช่แฟน ทักเฟซบุ๊กมาจีบหลายครั้งแต่ไม่ได้สนใจ
(9 ก.พ.64) ผู้สื่อข่าวรายงานว่า เพจเฟซบุ๊ก Social Hunter V22 ได้โพสต์ภาพกล้องวงจรปิดและข้อความ "ไอ้หื่นบุกหอพัก หวังจะข่มขืนสาวรายหนึ่งด้วยการบีบคอ แต่หญิงสาวฮึดสู้ทำให้ไอ้หื่นตกใจ วิ่งหนีออกจากห้องไป ล่าสุดยังตามจับไม่ได้ เหตุเกิดที่หอพักแห่งหนึ่งในกาฬสินธุ์ เมื่อวันที่ 7 กุมภาพันธ์ เวลาประมาณเกือบตี 1"
 โดยภาพกล้องวงจรปิดจับภาพชาย 2 คน ขี่รถจักยานยนต์เข้ามาจอดในหอพักแห่งหนึ่ง ก่อนจะมีชายเสื้อสีขาวเดินขึ้นไปชั้นสองแล้วเคาะประตู ก่อนเข้าไปในห้องสักพักก็วิ่งกระโดดจากระเบียงไปขึ้นรถจักรยานยนต์ที่เพื่อนจอดรออยู่ขี่หนีไป
ล่าสุดเวลา 14.30 น. วันที่ 9 กุมภาพันธ์ 2564 ผู้สื่อข่าวได้ลงพื้นที่ตรวจสอบหอพักแห่งหนึ่งในตัว อ.เมือง จ.กาฬสินธุ์ แต่ไม่พบผู้เสียหาย เนื่องจากไปทำงานและเลิกงานช่วงเวลา 22.00 น. จึงได้โทรศัพท์ไปสอบถามเรื่องราวที่เกิดขึ้น โดยนางสาวเอ (นามสมมุติ) อายุ 22 ปี กล่าวว่า เหตุการณ์ดังกล่าวเกิดขึ้นจริง โดยเกิดขึ้นเมื่อช่วงเวลาประมาณเวลา 24.50 ของวันที่ 8 กุมภาพันธ์ที่ผ่านมา ซึ่งชายในภาพยืนยันว่าเป็นเพียงคนรู้จักกันตอนไปเที่ยวเท่านั้น แต่รู้จักได้ไม่นาน
โดยชายคนดังกล่าวพยายามติดต่อทักทายมาทางเฟซบุ๊กหลายครั้ง แต่ตนไม่ได้สนใจ และยืนยันว่าไม่ได้เป็นแฟนกัน เพราะตนมีแฟนอยู่แล้ว กระทั่งวันเกิดเหตุมีคนมาเคาะประตูห้อง ซึ่งทีแรกนึกว่าเป็นน้องผู้หญิงที่ทำงานอยู่ด้วยกันทะเลาะกับแฟนมาเคาะขอนอนพักด้วย จึงไปเปิดประตู แต่ก็พบว่าเป็นชายคนดังกล่าว ก่อนที่จะบุกเข้ามาในห้องพยายามจับบังคับบีบคอถอดเสื้อผ้าเพื่อที่จะข่มขืน ซึ่งจะก็พยายามขอร้องให้หยุด และอ้างว่าปวดท้องและเป็นประจำเดือน แต่ชายคนดังกล่าวกลับไม่ฟัง กระทั่งสบโอกาสดิ้นหลุดจึงรีบวิ่งเข้าไปหยิบมีด ชายคนดังกล่าวจึงวิ่งออกจากห้องไป
ทั้งนี้หลังเกิดเหตุตนได้เข้าแจ้งความกับเจ้าหน้าที่ตำรวจ สภ.เมืองกาฬสินธุ์ เพื่อให้ติดตามตัวมาดำเนินคดีแล้ว เนื่องจากเกรงว่าชายคนดังกล่าวจะย้อนกลับมาอีก
ด้าน พ.ต.ท.สุเทพ ภูกัณหา รองผกก.(สอบสวน)สภ.เมืองกาฬสินธุ์ กล่าวว่า เหตุการณ์ดังกล่าวตำรวจได้รับแจ้งความจากผู้เสียหายแล้วช่วงเวลาประมาณตี 1 ของวันที่ 8 กุมภาพันธ์ที่ผ่านมา โดยมี ร.ต.อ.ฉัตรชัย เหมสมัคร เป็นพนักงานสอบสวนเจ้าของคดี ซึ่งหลังรับแจ้งเจ้าหน้าที่ได้ส่งตัวผู้เสียหายไปตรวจร่างกายที่โรงพยาบาลแล้ว และขณะนี้อยู่ระหว่างรอผลตรวจ และเตรียมเรียกผู้เสียหายมาสอบปากคำอย่างละเอียด พร้อมกับประสานชุดสืบสวนลงพื้นที่ติดตามตัวผู้ก่อเหตุมาดำเนินคดีต่อไป

 