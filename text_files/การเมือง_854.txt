ขอขอบคุณภาพจาก มติชนออนไลน์
ผู้สื่อข่าวรายงานว่า (26 ม.ค.) พล.ต.ท.วีรพงษ์ ชื่นภักดี ผบช.ภ.7 ลงนามคำสั่งให้ พล.ต.ต.ชัชชรินทร์ สว่างวงศ์ ผบก.จว.สุพรรณบุรี ไปช่วยราชการ ที่ศูนย์ปฏิบัติการตำรวจภูธรภาค 7 โดยให้ขาดจากตำแหน่งเดิม ตั้งแต่เช้าพรุ่งนี้ (27 ม.ค.) เวลา 08.30 น.เป็นต้นไป
อย่างไรก็ตาม คาดว่าคำสั่งดังกล่าวเป็นผลจากที่โลกออนไลน์มีการเผยแพร่หนังสือราชการด่วนที่สุด ลงวันที่ 25 ม.ค.ของ พล.ต.ต.ชัชชรินทร์ ผบก.ภ.จว.สุพรรณบุรี เรื่องแจ้งข้าราชการตำรวจที่ได้รับการแต่งตั้งเข้าพบ เพื่อขอรับโอวาทและคำแนะนำในการปฏิบัติงานจาก นายบรรหาร ศิลปอาชา อดีตนายกรัฐมนตรี คนที่ 21 ก่อนหน้านี้
โดย พล.ต.ชัชชรินทร์ ให้เหตุผลว่า เป็นธรรมเนียมปฏิบัติที่ทำสืบต่อกันมาเป็นเวลาหลายสิบปีแล้ว ซึ่งผู้บังคับการหลายๆ คน ก็ทำแบบนี้มาแล้วทั้งสิ้น เพราะนายบรรหารเป็นที่เคารพรักของคนทั้งจังหวัด ซึ่งต่อมานายบรรหารได้ให้คนสนิทประสานมาว่า ถ้ายุ่งยากมากก็ยกเลิกกรณีดังกล่าว จึงสั่งยกเลิกเรียบร้อยแล้ว