รวบแล้วพ่อขืนใจลูกสาว แต่ยังให้การปฏิเสธ พร้อมสั่งสอบสวน ตร.พันข่มขืนเด็กสาว 15 ปี ลั่นให้ความเป็นธรรมสองฝ่าย ด้านแท็กซี่อ้างเป็นแฟน
ความคืบหน้ากรณีนายศิลปะชัย เคนพา เจ้าหน้าที่กระทรวงพัฒนาสังคมและความมั่นคงของมนุษย์ พาตัว ด.ญ.เจน (นามสมมติ) อายุ 15 ปี เข้าแจ้งความร้องทุกข์กับเจ้าหน้าที่ตำรวจ สภ.หนองเสือ ถูกพ่อข่มขืนตั้งแต่อายุ 7 ขวบ อีกทั้งยังถูกตำรวจ 3 นายข่มขืนอีก พร้อมทั้งถูกคนขับรถแท็กซี่ ล่อลวงไปข่มขืนอีกด้วย ตามที่ได้ข่าวไปแล้วนั้น
ความคืบหน้าล่าสุด (11 ก.ค.) พล.ต.ต.สมิทธิ มุกดาสนิท ผบก.ภ.จว.ปทุมธานี เปิดเผยว่า ได้รับรายงานจากว่า ได้จับกุมนายสมนึก บิดาของ น.ส.เจน ได้แล้ว ซึ่งขณะนี้ยังให้การปฏิเสธ ส่วนที่มีการพาดพิงมาถึงตำรวจด้วย หากพบว่าเป็นตำรวจจริงก็จะให้ออกจากราชการ แต่ก็ต้องขอความเห็นใจจากประชาชนด้วยว่า อาจจะมีคนแอบอ้างว่าเป็นตำรวจทำให้เกิดความเข้าใจผิดก็เป็นได้ ทั้งนี้จะให้ความเป็นธรรมทั้งสองฝ่าย
ด้านน.ส.ภัทรพร อุปิรัตน์ หัวหน้าบ้านพักเด็กและครอบครัว จ.ปทุมธานี เปิดเผยว่าเมื่อวันที่ 21 มิ.ย. ที่ผ่านมา มีนายบุญเรือง ปัญญา อายุ 34 ปี ขับรถแท็กซี่เข้ามาในบ้านพัก โดยมี ด.ญ.เจน นั่งมาในรถด้วย โดยนายบุญเรือง บอกว่าเด็กมีปัญหาทางครอบครัว และถูกลวนลามทางเพศ ทางเจ้าหน้าที่จึงรับตัว ด.ญ.เจน ไว้ในความดูแล แต่หลังจากนั้นปรากฏว่า คนขับแท็กซี่ยังคงวนเวียนมาเยี่ยมเยียน ด.ญ.เจน อยู่บ่อยครั้ง จนทางเจ้าหน้าที่สังเกตเห็นถึงความไม่เหมาะสมจึงเรียกตัวมาพูดคุย ซึ่งนายบุญเรือง เองก็ยอมรับว่าคบหาเป็นแฟนอยู่กับ ด.ญ.เจน
น.ส.ภัทรพร กล่าวต่อว่า  หลังจากทราบเรื่องดังกล่าวจึงได้พูดคุยกับ ด.ญ.เจน กระทั่งทราบเรื่องทั้งหมด ว่าเคยถูกพ่อแท้ๆที่เลิกกับแม่และมีภรรยาใหม่ ข่มขืนตั้งแต่อายุ 7 ขวบ จนถึงเรียน ป.3 และยังเล่าถึงการมาตามหาแม่ ที่พักอยู่ย่านคลองหลวง และพี่สาวที่พักอยู่ย่านคลอง 14 จนถูกตำรวจจราจรลวงไปข่มขืน รวมทั้งถูกนายบุญเรือง คนขับแท็กซี่ข่มขืนในครั้งแรก ทั้งนี้ได้รับการติดต่อจากญาติของเด็กแล้ว โดยทางญาติยอมรับว่าไม่สามารถดูแลเด็กได้ จึงให้อยู่ในความดูแลของบ้านพักเด็กต่อไปก่อน
ทั้งนี้ผู้สื่อข่าวรายงานว่า เวลา 15.00 น. นายบุญเรือง ปัญญา อายุ 34 ปี คนขับรถแท็กซี่ ได้เข้ามาที่บ้านพักเด็กและครอบครัว เพื่อเข้าพบกับ ด.ญ.เจน แต่ทางเจ้าหน้าที่ไม่อนุญาตให้พบ เบื้องต้นทางเจ้าหน้าที่บ้านพักเด็กและครอบครัว ไม่สามารถควบคุมตัวนายบุญเรือง เอาไว้ได้ เนื่องจากยังไม่มีการแจ้งความดำเนินคดี ต่อมาเวลา 16.30 น. นายศิลปะชัย ได้พา ด.ญ.เจน ไปแจ้งความยัง สภ.ปากคลองรังสิต ให้ดำเนินคดีกับนายบุญเรือง คนขับรถแท็กซี่ ในข้อหาพรากผู้เยาว์ และข้อหาข่มขืนกระทำชำเราเด็กหญิงอายุต่ำกว่า 15 ปี
คลิกอ่านข่าวที่เกี่ยวข้อง
พ่อข่มขืนลูก ม.3 ตำรวจ-แท็กซี่รุมโทรมซ้ำ