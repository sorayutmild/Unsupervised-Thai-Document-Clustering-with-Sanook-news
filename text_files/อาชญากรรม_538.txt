ฆ่าปาดคอสยองหมกห้องน้ำแม่ดาราสาว "ซาร่า-ขวัญกมล"  คาดฝีมือลูกจ้่างพม่าที่เพิ่งกลับมาทำงานอีกรอบ ตร.เร่งล่าตัว
สภ.คลองหลวง จ.ปทุมธานี รับแจ้งมีผู้พบศพผู้เสียชีวิตอยู่ภายในห้องน้ำบ้านเลขที่ 3/23 ชุมชนแก้วนิมิตรคลองหนึ่ง ม.4 ต.คลองหนึ่ง อ.คลองหลวง จ.ปทุมธานี เจ้าหน้าที่จึงไปตรวจสอบยังสถานที่เกิดเหตุเป็นบ้านไม้สองชั้น โดยภายในบริเวณบ้านเป็นโรงฆ่าสัตว์ ในห้องน้ำพบศพหญิงสาวถูกฆ่าปาดคอแผลฉกรรจ์ในอ่างอาบน้ำ
ทราบชื่อผู้ตายคือ นางจันทนา ปาทาน อายุ 41 ปี สภาพศพถูกของมีคมปาดที่ลำคอจนเป็นแผลเหวอะหวะ ซึ่งเป็นแม่ของดารานักแสดงหน้าใหม่ ซา่ร่า ขวัญกมล จากหนังเรื่อง "การิน ปริศนาคดีอาถรรพ์"
เจ้าหน้าที่ได้ทำการสอบสวน นายอุสมาลย์ ปาทาน อายุ 41 ปี สามีของผู้ตาย กล่าวว่า ก่อนเกิดเหตุช่วงเช้าภรรยาตื่นนอนก่อนและได้ลงมาที่ชั้นล่าง จากนั้นเวลาประมาณ 08.30 น. ตนเองได้รับโทรศัพท์จากลูกค้าที่สั่งเนื้อวัวจากโรงเชือดของตนเอง เพื่อพูดคุยเรื่องของที่สั่งไว้ ตนจึงลงมาเพื่อให้ภรรยาพูดคุยกับลูกค้าแต่ไม่พบ และเมื่อไปดูที่ห้องน้ำพบว่าห้องน้ำล๊อคอยู่จึงได้ตะโกนเรียกแต่ไม่มีเสียงตอบกลับมา รู้สึกผิดปกติประกอบกับลูกจ้างผู้หญิงที่เป็นชาวพม่าได้หายออกจากบ้านไปด้วย จึงได้ช่วยกันงัดประตูห้องน้ำพบว่าภรรยากลายเป็นศพไปแล้ว
คนร้ายที่ก่อเหตุเชื่อว่าน่าจะเป็น น.ส.ดา สัญชาติพม่า อายุประมาณ 20-25 ปี ก่อนหน้านั้น น.ส.ดา เคยทำงานเป็นลูกจ้างที่บ้านเมื่อ 2 ปีที่แล้วและตั้งแต่ น.ส.ดา มาเป็นลูกจ้างทรัพย์สินในบ้านหายบ่อยมากตนจึงไล่ น.ส.ดา ออก และเมื่อ 2 อาทิตย์ก่อน น.ส.ดา กลับมาขอทำงานอีกครั้งและภรรยารู้สึกสงสารจึงรับไว้โดยไม่คิดว่าจะเกิดเหตุร้ายแบบนี้
เบื้องต้น เจ้าหน้าที่สันนิษฐานว่า ผู้ตายอาจจะลงมาพบ น.ส.ดา ที่กำลังค้นหาทรัพย์สินอยู่ด้านล่างจึงถูก น.ส.ดา ใช้อาวุธมีดทำร้ายจนเสียชีวิตและหลบหนีไป ซึ่งมีพยานเห็นระบุว่า น.ส.ดา ลูกจ้างชาวพม่ารายนี้หลังก่อเหตุได้หลบหนีไปเรียกรถแท๊กซี่สีเขียว-เหลือง หมายเลขทะเบียน มฉ 9172 กทม. หลบหนีไป
อย่างไรก็ตาม เจ้าหน้าที่จะได้เร่งติดตามตัวสาวใช้ชาวพม่ารายนี้มาดำเนินคดีตามกฏหมายต่อไป