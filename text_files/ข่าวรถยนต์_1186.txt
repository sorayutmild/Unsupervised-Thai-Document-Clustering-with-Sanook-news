      เหตุการณ์น้ำมันหมดกลางทางคงไม่ใช่เรื่องที่ใครอยากให้เกิดขึ้นเป็นแน่ แต่บางครั้งการขับรถไปยังเส้นทางที่ไม่คุ้นชิน ก็อาจทำให้การเติมน้ำมันเป็นเรื่องลำบาก แล้วรู้หรือไม่ว่าหากไฟเตือนน้ำมันเกิดโชว์ขึ้นมา จะสามารถขับขี่ได้เป็นระยะทางอีกไกลมากน้อยแค่ไหน?
      เว็บไซต์ Comparethemarket.com แห่งประเทศอังกฤษได้ทำการสำรวจและเปิดเผยข้อมูลระยะทางขับขี่ที่รถสามารถวิ่งได้หลังจากไฟเตือนน้ำมันสว่างขึ้นบนหน้าปัด โดยคนส่วนใหญ่มักคิดว่ารถของตัวเองจะสามารถขับขี่ได้ราว 30 กิโลเมตรก่อนเครื่องยนต์จะดับลง แต่ในความเป็นจริงรถยนต์ส่วนใหญ่สามารถไปได้ไกลกว่านั้นกว่าเท่าตัวเลยทีเดียว
      ทั้งนี้ จากผลสำรวจพบว่า Volkswagen Passat สามารถขับขี่ได้ไกลที่สุดถึง 120 กิโลเมตรหลังจากไฟเตือนน้ำมันโชว์ ขณะที่ Volvo V40 และ Ford Mondeo ก็สามารถขับขี่ได้ไกลถึง 112 กิโลเมตรเลยทีเดียว ส่วนรถที่ขับขี่ได้น้อยที่สุดคือ BMW M3 สามารถขับต่อไปได้เพียง 51 กิโลเมตรเท่านั้น

      นั่นแปลว่าหากรถของคุณมีไฟเตือนน้ำมันหมดโชว์ขึ้นมา คุณจะสามารถขับต่อไปได้เป็นระยะทางสูงสุดอีกไม่ต่ำกว่า 50 กิโลเมตรเลยทีเดียว แต่นั่นคือตัวเลขที่ดีที่สุดที่ทำได้ หากแต่ในความเป็นจริงคุณอาจต้องเจอกับสภาพการจราจรหนาแน่น ที่ต้องเหยียบคันเร่งสลับเบรกอยู่บ่อยๆ ก็จะทำให้ระยะทางขับขี่ที่เหลือสั้นลงไปมาก
      ดังนั้น หากไฟเตือนน้ำมันสว่างขึ้นขณะขับขี่ในเมืองที่มีการจราจรติดขัดแล้วล่ะก็ ทางที่ดีควรรีบหาปั๊มน้ำมันเติมเลยจะดีกว่า จะได้ไม่ต้องมานั่งกังวลว่าเครื่องยนต์จะดับหรือไม่ แต่หากขับอยู่บนเส้นทางนอกเมืองที่การจราจรเบาบางและสามารถทำความเร็วได้นั้น การใช้ความเร็วคงที่ประมาณ 80-90 กม./ชม. ก็เพียงพอที่จะช่วยให้คุณขับไปถึงปั๊มน้ำมันข้างหน้าได้อย่างสบายๆ แล้ว
      ทางที่ดีไม่ควรปล่อยให้น้ำมันหมดจนเกลี้ยงถัง เพราะอาจทำให้ปั๊มติ๊กในถังน้ำมันได้รับความเสียหายได้ด้วยนะครับ
 