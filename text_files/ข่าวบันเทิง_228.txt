ถือเป็นเรื่องราวดีๆ ในช่วงเทศกาลแห่งความรัก วันวาเลนไทน์ (14 ก.พ.) เพราะทำให้นางเอกสาว "แตงโม ภัทรธิดา" ถึงกับประกาศบอกรัก และขอโทษบุคคลที่เธอเคยเกลียดชัง ได้แก่ อดีตนายกฯ ทักษิณ ชินวัตร และครอบครัว รวมไปถึงผู้ที่มีส่วนเกี่ยวข้องทุกคน โดยข้อความที่สาวแตงโมโพสต์ มีดังนี้
"วันแห่งความรัก ขอมอบความรักให้กับคนผู้หนึ่ง ซึ่งหนูไม่เคยคิดมาก่อนว่าหนูจะรักเค้าได้ แต่วันนี้หนูมีพระเจ้านำทางชีวิตหนู พระเจ้าเปลี่ยนแปลงหนูอย่างมากมาย เปลี่ยนความเห็นแก่ตัวเป็นความเข้าใจผู้อื่น เปลี่ยนความชังเป็นความรัก เปลี่ยนจากคนที่มีความแข็งกระด้างให้อ่อนโยน และเปลี่ยนจากคนใจเจ็บ เป็นคนที่มีสันติสุข เมื่อได้อภัยและได้รักใครเหมือนอย่างพระองค์ ถ้าพระองค์ไม่รัก ไม่อภัยให้หนู หนูคงไม่รู้จักที่จะรักแม้กระทั่งศัตรูของตัวเองอย่างจริงใจ
ขอบคุณพระเจ้า คำสอนของพระองค์ทำให้หนูตาสว่าง ทำให้เข้าใจความจริงที่ว่า ทุกคนนั้นเป็นคนบาป ไม่ว่าจะบาปมากบาปน้อยก็ไม่ต่างกัน นอกเสียจากคนที่บริสุทธิ์เท่านั้นที่จะมีสิทธิ์ตัดสินผู้อื่นได้ และพระเจ้าองค์เดียว ผู้ที่สร้างมนุษย์ สร้างโลก สร้างสรรพสิ่งทั้งปวง ก็ทรงรักมนุษย์ทุกคนมากเสียเหลือเกิน
ทุกคนคือผลงานของพระเจ้าที่สร้างตามพระฉายของพระองค์ หากเราจะตำหนิใครสักคน ก็ถือว่า "ตำหนิผู้สร้างของเขาด้วย" ซึ่งก็คือพระเจ้าของเราเช่นกัน เราอาจโกรธ เกลียด ไม่พอใจในสิ่งที่คนคนนึงทำ
"เราอาจไม่สนับสนุนและต่อต้านสิ่งเลวร้ายบางอย่างที่คนคนนึงทำ แต่เราไม่สามารถเกลียดคนคนนั้น" เพราะทุกคนบนโลกใบนี้คือพี่น้องกัน แม้แต่ผู้ที่จับพระเยซูคริสเจ้าไปตรึงบนไม้กางเขน พระองค์ยังทรงรักและอภัย เรื่องมากมายบนโลกใบนี้จึงเทียบไม่ได้เลยกับความเจ็บปวดที่พระองค์รับมา ความรักยิ่งใหญ่ของพระเจ้า ทำให้หนูอยากมีหัวใจที่เหมือนพระองค์
สิ่งที่หนูคิดมาสักพักแล้ว แต่ไม่ได้บอกใครนี้ อาจจะไม่เป็นที่น่าพอใจของใครหลายคน หรืออาจจะคิดว่าบทความยืดยาวนี้เป็นคำหลอกลวง แต่หากจะคิดบวกกันในวันแห่งความรักสักหน่อย เชื่อเถอะค่ะ ว่าคนที่รู้จักกับความรักที่แท้จริงของพระเจ้า เป็นแบบหนูทุกราย
วันนี้หนูอยากจะกล่าวทั้งคำขอโทษ และอยากจะบอกว่าหนูรักเค้า ในฐานะที่เค้าคือคนหนึ่งที่พระเจ้ารักเช่นกัน "คุณทักษิณ ชินวัตร และครอบครัว" รวมไปถึงผู้ที่มีส่วนเกี่ยวข้องทุกคน
การแบ่งแยกความคิด การแบ่งสี ที่หนูเคยต่อต้าน สิ่งเหล่านั้นไม่ได้ทำให้หนูมีความสุขมากไปกว่าการที่หนูจะรักและเข้าใจคุณ ถ้าข้อความเหล่านี้ได้ไปถึงคุณทักษิณ และพี่ ๆ เพื่อน ๆ น้อง ๆ ทุกคนที่มีส่วนเกี่ยวข้อง อยากให้รู้นะคะ ว่าหนูพิมพ์ด้วยความอิ่มเอมใจ
ไม่มีการเสแสร้งหรือประชดประชัน และการโดนก่นด่าอย่างหนักกับการที่หนูตัดสินใจมอบความรักในครั้งนี้ ก็ยังไม่ทุกข์ทรมานเท่ากับการเดินแบกไม้กางเขนแถมถูกทรมานจนตายของพระเยซู ส่วนการที่จะได้รับคำชื่นชมนั้น หนูขอถวายเกียรติแด่องค์พระผู้เป็นเจ้า ผู้ซึ่งเปลี่ยนชีวิตหนูไปอย่างสิ้นเชิงแต่เพียงผู้เดียว :)"