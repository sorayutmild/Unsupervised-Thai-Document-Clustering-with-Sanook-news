ประธานองคมนตรีและรัฐบุรุษ บรรยายพิเศษ แนะตอบแทนคุณแผ่นดิน ระบุใครจะยึดบ้านเมืองไม่ได้ เชื่อพระสยามเทวาธิราช สาปแช่งคนทรยศชาติบ้านเมืองให้พินาศไป
(3 เม.ย.) พล.อ.เปรม ติณสูลานนท์ ประธานองคมนตรีและรัฐบุรุษ กล่าวบรรยายพิเศษในวันครบรอบ 12 ปี วันสถาปนาผู้ตรวจการแผ่นดิน โดยกล่าวว่า คนไทยเกิดมาต้องตอบแทนบุญคุณแผ่นดิน ซึ่งประโยคนี้ ตนได้คิดเอง ตั้งแต่อยู่ตึกไทยคู่ฟ้า มา 23 ปีแล้ว โดยขอให้ทุกคนยึดความดี ไม่ทำสิ่งชั่ว พร้อมทั้งรักษาความดีให้คงไว้ จนถึงวันตัวตาย ทั้งนี้ พล.อ.เปรม ได้ให้หลักคิดทั้งหมด 9 ข้อ ที่จะคิดตอบแทนบุญคุณแผ่นดิน โดยย้ำให้คนไทยยึดถือพระบรมราโชวาท และพระราชดำรัสของ พระบาทสมเด็จพระเจ้าอยู่หัว ควบคู่กับการมีคุณธรรมและจริยธรรมในการปฏิบัติหน้าที่
นอกจากนี้ประธานองคมนตรีและรัฐบุรุษ กล่าวทิ้งท้ายว่า ส่วนตัวเชื่อมั่นว่าชาติบ้านเมืองเป็นสิ่งศักดิ์สิทธิ์ ไม่มีใครมีสิทธิ์จะยึดถือเป็นของตัวเองได้ และเชื่อว่าพระสยามเทวาธิราชมีจริง จะช่วยปกป้องคนดี และจะสาปแช่งคนที่ไม่ดี คนที่ทรยศต่อชาติบ้านเมืองให้พินาศไป