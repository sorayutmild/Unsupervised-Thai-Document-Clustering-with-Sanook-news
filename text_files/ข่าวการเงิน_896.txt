มหาเศษฐีผู้ซึ่งรวยอันดับ 2 ของโลก สนับสนุนให้พนักงานทำงาน 3 วันต่อสัปดาห์ โดยเพิ่มเวลาทำงานเป็น 11 ชม.
 คาร์ลอส สลิม เจ้าพ่อธุรกิจสื่อสารโทรคมนาคมชาวเม็กซิกัน วัย 73 ปี ซึ่งครองตำแหน่งมหาเศรษฐีที่รวยที่สุดเป็นอันดับ 2 ของโลก สนับสนุนให้พนักงานทำงานเพียง 3 วันต่อสัปดาห์ จากปกติทำงานสัปดาห์ละ 5 วัน
โดยต้องเพิ่มเวลาการทำงานในแต่ละวัน จาก 8 ชม. เป็น 11 ชม. และขยายเวลาเกษียณอายุเป็น 70 - 75 ปี หรือหากพนักงานคนใดต้องการเกษียณอายุเร็ว ก็ต้องทำงาน 4 วันต่อสัปดาห์
นายสลิมให้เหตุผลว่า การมีวันหยุดเพิ่มขึ้นจะทำให้พนักงานมีโอกาสผ่อนคลายอย่างเต็มที่และมีคุณภาพชีวิตที่ดี ได้ทำกิจกรรมใหม่ๆตามต้องการ
จากข้อมูลระบุว่า พนักงานในเม็กซิโกมีชั่วโมงการทำงานมากกว่าพนักงานในประเทศอื่นๆ โดยพนักงานชาวเม็กซิกันทำงานปีละ 2,317 ชม. คิดเป็น 44.6 ชม./สัปดาห์ ขณะที่พนักงานในสหรัฐที่ทำงานปีละ 1,798 หรือ คิดเป็น 40 ชม./สัปดาห์
สำหรับการทำงานสัปดาห์ละ 40 ชม. ถือเป็นมาตรฐานทั่วไปของชาวอเมริกัน ตั้งแต่ปี 1938 แต่จากผลสำรวจล่าสุดพบว่า มีบริษัทสหรัฐ 43% อนุญาตให้พนักงานประจำบางส่วน สามารถเพิ่มชั่วโมงทำงานในวันทำงาน เพื่อจะได้มีวันหยุดเพิ่มขึ้น ในขณะที่เมื่อ 6 ปีก่อน มีบริษัทเพียง 38% ที่ทำเช่นนี้
นอกจากนั้น ผลสำรวจยังระบุอีกว่า บริษัทขนาดเล็กที่มีพนักงานน้อยกว่า 100 คน จะมอบข้อเสนอเพิ่มชั่วโมงทำงาน เพื่อเพิ่มวันหยุด มากกว่าบริษัทขนาดใหญ่ที่มีพนักงานมากกว่า 1,000 คน และเรื่องนี้ก็เป็นที่ถูกอกถูกใจพนักงานเป็นอันมาก 