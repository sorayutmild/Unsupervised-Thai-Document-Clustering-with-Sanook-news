ครอบครัวมุสิกพงษ์ ฝากศพ "สิงห์ Sqweez Animal" ไว้ที่นิติเวชโรงพยาบาลจุฬาลงกรณ์ 2 วัน ก่อนรับศพทำพิธีเสาร์นี้ ขณะที่พ่อรู้สึกผิดที่คว้าชีวิตลูกชายไว้ไม่ได้
วันที่ 30 ก.ค. นายวีระกานต์ มุสิกพงศ์ อดีตประธานกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. พร้อม นางศรีวิไล มุกสิกพงศ์ ภรรยาและลูกชายคนโต พร้อมด้วย นายณัฐวุฒิ ไสยเกื้อ อดีตแกนนำ นปช. เดินทางมาติดต่อที่แผนกนิติเวชศาสตร์ โรงพยาบาลจุฬาลงกรณ์ เพื่อทำเรื่องฝากศพ นายประชาธิป มุสิกพงศ์ หรือ สิงห์ Sqweez Animal บุตรชาย ที่พลัดตกคอนโดมิเนียมย่านทองหล่อ เสียชีวิตเมื่อกลางดึกที่ผ่านมา
นายวีระกานต์ กล่าวทั้งน้ำตาว่า ขอขอบคุณ และรู้สึกซาบซึ้งใจที่สื่อมวลชนมีน้ำใจต่อครอบครัวของเรา และวันนี้ได้นำเสื้อผ้าซี่งเป็นชุดที่ลูกชายชอบ มาเปลี่ยนให้ ซึ่งตัวเองไม่เคยทำมาก่อน แต่ต้องขอฝากศพไว้ก่อน เนื่องจากติดวันอาสาฬหบูชา และวันเข้าพรรษา ทางวัดธาตุทอง จึงยังไม่สะดวกทำพิธีศพ โดยจะมาจะมารับศพในวันเสาร์ (1 ส.ค.) เวลา 13.00 น. ก่อนรดน้ำศพ เวลา 16.00 น. วันเดียวกัน และสวดพระอภิธรรม 3 คืน ก่อนทำพิธีฌาปนกิจ วันอังคารที่ 4 สิงหาคมนี้
นายวีระกานต์ กล่าวว่าปกติลูกชายเป็นคนเงียบ ไม่ค่อยบอกถึงปัญหากับพ่อ เพราะเกรงใจพ่อที่ทำงานเยอะ ไม่อยากนำเรื่องยุ่งยากมาให้ ส่วนใหญ่จะปรึกษากับแม่เท่านั้น และพอทราบว่าลูกชายมีปัญหาเรื่องความรัก ก็คิดว่าจะเคลียร์กันได้ เพราะลูกบอกว่าไม่ได้โกรธกัน แต่ตัวเองก็ให้ภรรยาโทรศัพท์ไปบอกให้ลูกชายกลับมา พ่อจะรออยู่ที่บ้าน แต่ลูกไม่กลับมาก่อนเกิดเหตุดังกล่าวขึ้น และรู้สึกว่าเป็นความผิดของตัวเอง ที่ไม่เดินทางไปหาลูก ทั้งที่มีโอกาสแต่ไม่คว้าเอาไว้ มารู้ตัวเมื่อสายเกินไป
ส่วนจดหมายที่ลูกชายเขียนไว้ก่อนเสียชีวิต มีเนื้อหาระบุว่า รักทุกคนในครอบครัว และชีวิตนี้ได้ออกอัลบั้ม ทำตามความฝันของตัวเอง และยังได้เป็นคนรักของผู้หญิงที่ดีที่สุดคนหนึ่ง รู้สึกภูมิใจ กับชีวิตนี้ที่พอแล้ว ขณะที่ผู้หญิงที่ลูกระบุไว้ซึ่งลูกรักมากก็ได้ติดต่อมาพูดคุยและเดินทางไปที่เกิดเหตุด้วย แต่ไม่ขอพูดถึงรายละเอียด เกรงทำให้ผู้หญิงเสียหาย และตัวเองไม่ติดใจถึงสาเหตุการเสียชีวิตของลูกชาย