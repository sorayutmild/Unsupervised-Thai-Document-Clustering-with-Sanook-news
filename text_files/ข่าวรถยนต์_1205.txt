      2017 Nissan Note ใหม่ ถูกเปิดตัวอย่างเป็นทางการแล้ว พร้อมขุมพลัง 1.2 ลิตร อัดฟีเจอร์ Intelligent Mobility Driving Technology เคาะเริ่ม 5.68 แสนบาท
Nissan Note
     นายอันตวน บาร์เตส กรรมการผู้จัดการใหญ่ บริษัท นิสสัน มอเตอร์ (ประเทศไทย) จำกัด กล่าวว่า จากความสำคัญของตลาดในภูมิภาคเอเชียและโอเชียเนีย อันเป็นตลาดที่สำคัญของนิสสันโลก  ซึ่งประเทศไทยเป็นผู้นำในภูมิภาคนี้  นิสสันในฐานะผู้นำการสร้างสรรค์นวัตกรรมที่ตื่นเต้นเร้าใจ  หรือ “Innovation that Excites”  จึงมุ่งมั่นนำเสนอผลิตภัณฑ์ใหม่ๆและเทคโนโลยีล่าสุดมายังตลาดในประเทศไทยอย่างต่อเนื่อง  โดยเฉพาะรถยนต์ในกลุ่มอีโค-คาร์ ซึ่งนิสสันเป็นผู้นำตลาดและประสบความสำเร็จอย่างสูง   โดยมียอดจำหน่ายรถยนต์อีโค-คาร์สะสมนับแต่เปิดตัวนิสสัน มาร์ช ในปี 2553  และเปิดตัว นิสสัน อัลเมรา ในปี 2554 รวมกว่า 260,000 คัน และเพื่อตอกย้ำถึงความมุ่งมั่นและความเป็นผู้นำในตลาดอีโค-คาร์ นิสสันจึงมีความภูมิใจที่จะนำเสนอ รถยนต์ นิสสัน โน๊ต ใหม่  ยนตรกรรมรุ่นล่าสุดที่มาพร้อมเทคโนโลยีเพื่อการขับขี่สุดล้ำ ภายใต้แนวคิดนวัตกรรมการเคลื่อนที่อัจฉริยะ หรือ Nissan Intelligent Mobility สู่ตลาดประเทศไทย 

      Nissan Note ใหม่ มาพร้อมกระจังหน้าแบบ V-Motion เอกลักษณ์การออกแบบภายใต้เอกสิทธิ์ของนิสสัน  และช่องกันชนด้านล่างแบบโครเมียม โคมไฟหน้าแบบ LED โปรเจคเตอร์ พร้อม LED Signature Light ไฟตัดหมอกคู่หน้า โดยไฟหน้าสามารถปรับระดับสูงต่ำได้ ค่าสัมประสิทธิ์แรงเสียดทาน (CD) ต่ำสุดเพียง 0.30 ติดตั้งมือจับประตู โครเมียม เพิ่มความหรูหรา กระจกข้างสีเดียวกับตัวรถ พับและปรับด้วยไฟฟ้า พร้อมติดตั้งไฟเลี้ยวบนฝาครอบกระจก ด้านหลังติดตั้งสปอยเลอร์ ให้ทั้งมุมมองสปอร์ตและเพิ่มประสิทธิภาพการขับขี่ (รุ่น VL) ไฟท้าย LED แบบ Signature รูปทรงบูมเมอแรง ดูโฉบเฉี่ยวมีเอกลักษณ์ พร้อมไฟเบรกแบบ LED

      ภายในออกแบบด้วยโทนสีดำ และแตกต่างด้วยวัสดุสีเงิน เช่น หัวเกียร์ ฐานเกียร์ ส่วนวัสดุตกแต่งคอนโซลกลางสีเปียโน แบล็ค ซึ่งทั้งหมดเป็นการผสมผสานอารมณ์สปอร์ตและหรูหราไว้ด้วยกันอย่างลงตัว พวงมาลัยรูปทรงสปอร์ต แบบ D-Shape ปรับสูงต่ำได้ โดยรุ่น VL เป็นแบบมัลติฟังก์ชั่น สามารถควบคุมระบบการทำงานของเครื่องเสียงและระบบเชื่อมต่ออื่นๆ ได้เพียงปลายนิ้วสัมผัส
      มาตรวัดเรืองแสงอัจฉริยะมัลติฟังก์ชัน ดิสเพลย์ (MID) แสดงข้อมูลการขับขี่ แสดงระยะการเข้ารับบริการ อุณหภูมิภายนอก นาฬิกาดิจิทัล เสียงสัญญาณเตือนลืมปิดไฟหน้า ระบบเตือนเมื่อลืมกุญแจ ระบบปัดน้ำฝนด้านหน้าแบบตั้งเวลาหน่วง และที่ปัดน้ำฝนด้านหลังแบบหน่วงเวลา ระบบไล่ฝ้าากระจกหลังแบบตั้งเวลา

      ระบบความบันเทิงในรุ่น V ติดตั้งวิทยุ ซีดี เอ็มพี 3 แบบ 1 แผ่น หน้าจอขนาด 5 นิ้ว พร้อมระบบเชื่อมต่อครบครัน ทั้ง AUX, USB ลำโพงคุณภาพเสียงดี 4 ตำแหน่ง  ส่วนรุ่น VL ติดตั้ง วิทยุ ซีดี เอ็มพี 3 แบบ 1 แผ่น หน้าจอ LED แบบสัมผัส ขนาด 7 นิ้ว เพิ่มความสะดวกในการควบคุม ระบบเชื่อมต่อ  AUX, USB, Bluetooth และช่องเชื่อมต่อ AV-in , HDMI ระบบเชื่อมต่อโทรศัพท์แบบ Bluetooth  ลำโพง 4 ตำแหน่ง พร้อมระบบควบคุมเครื่องเสียงและโทรศัพท์ที่พวงมาลัย ติดตั้งระบบปรับอากาศอัตโนมัติ
      นิสสัน โน๊ต ใหม่ มีขนาดตัวถังยาว 4,105 มม. กว้าง 1,695 มม. และสูง 1,535 มม. ระยะฐานล้อ 2,600 มม. ระยะห่างล้อคู่หน้า 1,480 มม. คู่หลัง 1,485 มม. ระยะต่ำสุดจากพื้น 155 มม.


      ด้านระบบความปลอดภัยติดตั้งเทคโนโลยี Intelligent Mobility Driving Technology ประกอบด้วย
- ระบบ Intelligent Around View Monitor (AVM) กล้องอัจฉริยะมองภาพรอบทิศทาง AVM มองเห็นได้ทุกจุดรอบคัน ตรวจจับและส่งสัญญาณเตือนวัตถุ และบุคคลที่เคลื่อนไหว จากกล้องรอบคัน MOD (Moving Object Detection) โดยแสดงผลที่กระจกมองหลัง ให้ความปลอดภัยและก้าวล้ำเทียบเท่ารถยนต์ระดับหรูขนาดใหญ่
- ระบบ Intelligent Forward Collision Warning (FCW) ระบบช่วยเตือนก่อนการชนด้านหน้าอัจฉริยะ เซ็นเชอร์จากกล้องด้านหน้ารถจะตรวจจับบุคคล และยานยนต์บริเวณหน้ารถ แล้วส่งสัญญาณเสียงพร้อมสัญลักษณ์เตือนบนหน้าปัด
- ระบบ Intelligent Emergency Braking ระบบช่วยเบรกฉุกเฉินอัจฉริยะ ทำงานร่วมกับระบบช่วยเตือนก่อนการชนด้านหน้าอัจฉริยะ โดยวิเคราะห์ระยะห่าง และความเร็วด้วยกล้องด้านหน้า แล้วช่วยชะลอความเร็วและหยุดรถบรรเทาอุบัติเหตุและความเสียหายที่อาจเกิดจากการชนยานยนต์ และคน
- ระบบ Lane Departure Warning ระบบเตือนเมื่อรถออกนอกเส้นทาง ระบบจะเตือนผู้ขับขี่ ด้วยเสียงและสัญญาณไฟที่บริเวณหน้าปัดเมื่อรถออกนอกช่องทางโดยไม่ได้ตั้งใจ ระบบจะทำงานที่ความเร็วมากกว่า 70 กม./ชม.

      ขณะที่ระบบความปลอดภัยมาตรฐาน ประกอบด้วย ถุงลมนิรภัยคู่หน้า, ระบบเบรก ABS ระบบกระจายแรงเบรก (EBD) และระบบเสริมแรงเบรก (BA) และไฟเบรกดวงที่ 3 แบบ แอลอีดี เห็นได้ชัดเจน ทั้งนี่เบรกหน้าเป็นแบบ ดิสค์เบรก พร้อมช่องระบายความร้อน ด้านหลัง ดรัมเบรก, ระบบช่วยควบคุมเสถียรภาพการทรงตัวอัตโนมัติ (VDC) ระบบช่วยออกตัวบนทางลาดชัน (HSA) ลดปัญหารถไหลเมื่อออกตัว, ระบบตรวจจับและส่งสัญญาณเตือนวัตถุ คน รอบคัน (Moving Object Detection) ในรุ่น VL

      2017 Nissan Note ติดตั้งเครื่องยนต์เบนซิน HR12DE  3 สูบ แถวเรียง DOHC (Double Overhead Camshaft) 12 วาล์ว CVTC (Continuously Variable-valve Timing Control) ขนาด 1,198 ซีซี มาพร้อมกับหัวฉีดอีเลคทรอนิคส์ มัลติพอยท์ (ECCS) 32 บิท ที่ฉีดเชื้อเพลิงได้ละเอียดและแม่นยำ ช่วยให้ได้ทั้งสมรรถนะและความประหยัด  โดยให้กำลังสูงสุด 79 แรงม้า ที่ 6,000 รอบ/นาที แรงบิดสูงสุด 106 นิวตัน-เมตร ที่ 4,400 รอบ/นาที และยังมีระบบตัดการทำงานของเครื่องยนต์อัตโนมัติ เมื่อรถหยุดนิ่ง (Idling Stop)
      โน๊ตมีให้เลือกทั้งหมด 6 สี ได้แก่ สีแดง เรเดียน เรด, สีชมพู สวีท พิงค์, สีม่วง พลัม, สีขาว ไวท์ เพิร์ล, สีเงิน บริลเลียนท์ ซิลเวอร์ และสีดำ แบล็ค สตาร์

ราคาจำหน่าย 2017 Nissan Note ใหม่ มีดังนี้
1.2V ราคา 568,000 บาท1.2VL ราคา 640,000 บาท
 