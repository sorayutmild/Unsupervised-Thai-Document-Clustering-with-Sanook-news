ศาลจังหวัดเลย อ่านคำพิพากษาคดีเจ้าอาวาสข่มขืนสีกาคากุฏิ ตัดสินจำคุก 8 ปี รับสารภาพลดเหลือ 4 ปี 
ผู้สื่อข่าวรายงานว่า (29 พ.ย.) เมื่อเวลา 15.30 น. ได้รับแจ้งจาก นางสาวฟ้า (นามสมมุติ) อายุ 21 ปี ผู้เสียหายว่า เมื่อวานที่ศาลจังหวัดเลย มีการอ่านคำพิพากษาคดีของตนเอง ก่อนที่ศาลจะพิพากษา อดีตพระบุญช่วย อายุ 53 ปี อดีตเจ้าอาวาสวัดแห่งหนึ่ง บ้านโพนสว่าง ต.นาดอกคำ อ.นาด้วง จ.เลย ได้รับสารภาพว่าข่มขืนผู้เสียหายจริง และไม่ขอต่อสู้คดี ศาลจึงพิพากษาให้จำคุก 8 ปี แต่รับสารภาพลดเหลือ 4 ปี
>> เจ้าอาวาส เปิดใจ โต้ขืนใจสาว ไม่รู้อสุจิตนเองไปอยู่ในช่องคลอดได้อย่างไร
ผู้สื่อข่าวได้สอบถามไปยัง พ่อของนางสาวฟ้า เปิดเผยว่า ทราบข่าวจาก พนักงานสอบสวนเจ้าของคดี สภ.นาด้วง ว่าศาลได้พิพากษาจำคุก 8 ปี รับสารภาพเหลือ 4 ปี นำตัวส่งเรือนจำ โดยไม่ขอต่อสู้คดีหรืออุทธรณ์
อย่างไรก็ตาม พ่อของนางสาวฟ้าเห็นว่าจำคุก 4 ปี ไม่เพียงพอ เพราะเป็นถึงเจ้าอาวาสแต่มากระทำแบบนี้ แต่เมื่อศาลมีดุลพินิจคำตัดสินออกมาก็ต้องน้อมรับ ส่วนลูกสาวตอนนี้สภาพจิตใจดีขึ้น   
คดีดังกล่าวสืบเนื่องมาจาก เมื่อวันที่ 14 ก.ย.ที่ผ่านมา นางสาวฟ้า (นามสมมุติ) เข้าร้องศูนย์ดำรงธรรม จ.เลย ว่าพระบุญช่วย อายุ 53 ปี เจ้าอาวาสวัดแห่งหนึ่ง บ้านโพนสว่าง ต.นาดอกคำ อ.นาด้วง จ.เลย ทักว่าตนโดนของต้องทำพิธีไล่ผีออกจากตัว
โดยเอายาสมุนไพร 108 จบ มานวดตามร่างกาย จนตัวเองรู้สึกตัวว่าไม่มีแรง จากนั้นเจ้าอาวาสใช้กำลังปลุกปล้ำล็อกคอ เอามืออุดปาก และข่มขืนจนเสร็จ 2 ครั้ง และเข้าแจ้งความที่ สภ.นาด้วง เมื่อวันที่ 14 ส.ค. ที่ผ่านมา
ต่อมาเจ้าอาวาสออกมาให้ข่าวว่าขอต่อสู้ทางยุติธรรม และขอปฏิเสธถึงแม้ว่าดีเอ็นเอจะตรงกับของตนเอง และไม่ทราบว่าอสุจิเข้าไปอยู่ในช่องคลอดของสีกาได้อย่างไร จนนายทรงพุฒิ ชรินทร์ ผอ.สำนักพุทธศาสนา จ.เลย พร้อมด้วยเจ้าหน้าที่ ได้เดินทางไปยังพบเจ้าอาวาส
ต่อมาเจ้าอาวาสวัดได้กล่าววาจาจะขอสึกเพื่อไปต่อสู้คดี โดยไม่อยากให้พระพุทธศาสนาเสื่อมเสียและความศรัทธาชาวบ้านที่มี โดยได้ขอทำการลาสิกขาที่วัดมณีชลขันธ์ หมู่ 1 บ้านท่าสะอาด อ.นาด้วง จ.เลย เวลา 04.00 น ของวันที่ 21 ก.ย.