ย้อนเวลากลับไปช่วงปี พ.ศ.2530-2540 หรือช่วงยุคปลาย 80-90 เป็นยุคที่ไม่มีอินเตอร์เน็ตสี่จี ไม่มีเฟซบุ๊กอินสตาแกรมใดๆ คนจึงเสพสื่อบันเทิงใดจากจอทีวี แผงหนังสือ และโรงภาพยนตร์ เพราะฉะนั้นดารานักแสดงคนไหนที่เรียกได้ว่า "ดัง" ก็มักจะเป็นที่รู้จักจากผลงานจริงๆ ไม่ใช่กระแสจากโซเชียล วันนี้ทีมข่าวบันเทิง Sanook! News ขอย้อนเวลาหาอดีตอีกครั้งกับ "พระเอก" ที่ดังไม่หยุดฉุดไม่อยู่ในยุคนั้น และมาวันนี้เค้าเหล่านี้กำลังทำอะไรอยู่ บางคนอาจจะยังพอเห็นหน้าค่าตาบ้าง บางคนก็หายจ้อยไปเลย ...บอกก่อนว่าถ้าอายุไม่ถึง 25 อาจจะคุยกันไม่ค่อยรู้เรื่องนะจ๊ะ อิอิ


ศรัณยู วงศ์กระจ่าง เริ่มด้วยอดีตพระเอกที่ไม่ได้หายไปไหน แต่ก็ไม่ค่อยได้เห็นหน้าค่าตาทางเบื้องหน้า เพราะผันตัวไปเป็นผู้กำกับ ผลงานล่าสุดคือละครดราม่าเข้มข้นอย่าง "รอยรักแรงแค้น" แต่ถ้าย้อนไปซัก 20-25 ปีก่อน ตั้ว ศรัณยู คือพระเอกแถวหน้าของวงการบันเทิงไทย ทั้งความหล่อและฝีมือทำให้ครองใจคนดูได้ยาวนาน มีผลงานละครกว่า 50 เรื่อง อาทิ วนิดา วนาลี เจ้าสาวของอานนท์ บ้านทรายทอง ทวิภพ มนต์รักลูกทุ่ง ฯลฯ ปัจจุบันอายุ 54 ปี

วรุฒ วรธรรมหนึ่งในพระเอกชื่อดังของยุค ที่ผ่านผลงานภาพยนตร์และละครมามากมาย ภาพยนตร์เรื่องแรกที่แจ้งเกิดและเป็นตำนานมาจนถึงทุกวันนี้คือบท โกโบริ จาก คู่กรรม แสดงคู่กับจินตหรา สุขพัฒน์ เมื่อปี 2531 น่าเสียดายที่ค่อนข้างเป็นคนดื่มจัดและป่วยเบาหวานจนต้องพักรักษาตัวและหายหน้าหายตาไปนาน ซึ่งเจ้าตัวก็เผยว่าหายใช้ชีวิตพอเพียงที่เชียงใหม่ และอยากรับงานในวงการอีก ก่อนที่ล่าสุดจะกลับมาเล่นละครของเพื่อนรัก นีโน่ เมทะนี ปัจจุบันอายุ 46 ปี (ภาพจาก รายการครัวลั่นทุ่ง thaich2)

ยุทธพิชัย ชาญเลขาอดีตพระเอกและนักแสดงเจ้าบทบาทที่หายหน้าตาไปจากวงการพักใหญ่ ย้อนไปเกือบ 20 ปีก่อน เข้าสู่วงการบันเทิงโดยการเป็นตัวประกอบและนายแบบ รวมทั้งเป็นที่รู้จักจากการเล่นเทควันโด มีผลงานภาพยนตร์และละครมากมาย เช่น ทรายสีเพลิง ญาติกา น้ำเซาะทราย แรงเงา ฯลฯ ก่อนจะหายไปจากวงการพักใหญ่ ล่าสุดกลับมาเคาะสนิมในละครเรื่อง ผู้หญิงคนนั้นชื่อบุญรอด ซึ่งเจ้าตัวเผยว่า ปัจจุบันเป็นอาจารย์สอนที่คณะวิทยาศาสตร์และเทคโนโลยีการกีฬา มหาวิทยาลัยกรุงเทพธนบุรี และทำทัวร์ ปัจจุบันอายุ 46 ปี

บดินทร์ ดุ๊กอดีตนายแบบและพระเอกหนังที่โด่งดังสุดๆ มีผลงานหนังหลายเรื่องก่อนจะก้าวสู่จอแก้วในเรื่อง "ตำรับรัก" ประกบ แอน สิเรียม ทำให้ชื่อเสียงยิ่งโด่งดังเป็นพลุแตก ก่อนจะรับบทตัวร้ายครั้งแรกในละคร "คนละโลก" ซึ่งทำให้ได้รางวัล เมขลา และ โทรทัศน์ทองคำ สาขาสมทบชายดีเด่น แต่ในปี 2545 ได้ทิ้งวงการละครและผันตัวเองมาเป็นอาจารย์สอนมหาวิทยาลัย รวมถึงเป็นผู้บริหารสถานีโทรทัศน์ผ่านดาวเทียม

ยุรนันท์ ภมรมนตรีเป็นพระเอกและนักร้องสุดหล่อขวัญใจสาวๆ มีผลงานหนังกว่า 40 เรื่อง และละครกว่า 50 เรื่อง รวมไปถึงผลงานอัมบั้มเพลงอีกมากมาย ผลงานที่ตราตรึงใจคนดูมาจนปัจจุบันคือบทคาวี จากละคร สวรรค์เบี่ยง แสดงคู่กับมนฤดี ยมาภัย เรื่องความหล่อสาวๆสมัยก่อนยืนยันตรงกันว่า หล่อขั้นเทพของขั้นเทพ แถมยังความสามารถรอบด้านปัจจุบันจะอายุ 52 ปีแล้ว ล่าสุดผันตัวไปทำธุรกิจเกี่ยวกับสุขภาพ ปัจจุบันอายุ 49 ปี (ภาพจาก panacee.com)

ลิขิต เอกมงคลอดีตหนุ่มแพรว ประจำปี 2527 เริ่มอาชีพในวงการจากการเป็นนายแบบ จากนั้นเล่นภาพยนตร์เรื่องแรกคือ "ปล.ผมรักคุณ" คู่ อรพรรณ พานทอง เมื่อปลายปี 2526 หลังจากนั้นก็ได้เล่นหนังและละครมาเรื่อยๆ ได้รับตุ๊กตาทองดารานำชายจากภาพยนตร์เรื่อง "ขยี้" ส่วนผลงานละครที่ได้รับความนิยม เช่น จำเลยรัก นางทาส เสราดารัล ฯลฯ ก่อนตัดสินใจหันหลังให้วงการไปทำธุรกิจส่วนตัว ปัจจุบันอายุ 57 ปี (ภาพจาก เฟซบุ๊ก Daxx Likit Ekmongkol - FC)