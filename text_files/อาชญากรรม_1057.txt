พีอาร์สาวใช้ปืนยิงตัวเองตาย ขณะแฟนหนุ่มอาบน้ำ เคาะบอก "ฉันไปแล้วนะ ฉันไม่อยู่แล้ว" หลังรู้ฝ่ายชายมีแฟนอยู่แล้ว
ผู้สื่อข่าวรายงานว่า (5 ธ.ค.) สน.บางยี่ขัน รับแจ้งเหตุมีผู้หญิงเสียชีวิตถูกยิงภายในคอนโดมิเนียม เลขที่ 151 ถ.บรมราชชนนี แขวงอรุณอมรินทร์ เขตบางกอกน้อย กรุงเทพฯ ที่เกิดเหตุชั้น 8 ภายในห้องเลขที่ 175 พบศพ น.ส.วิลาวรรณ ผลพึงคิด อายุ 29 ปี อาชีพประชาสัมพันธ์ร้านอาหารย่านราชพฤกษ์ นอนเสียชีวิตจมกองเลือดสภาพตะแคงขวา สวมชุดคลุมยาวสายเดี่ยวลายดอก มีบาดแผลถูกยิงด้วยอาวุธปืนออโตเมติก ยี่ห้อวอลเธอร์ ขนาด .380 เข้าที่ขมับขวา 1 นัด ตรวจสอบพบปลอกกระสุนตกอยู่ 1 ปลอก และอาวุธปืนดังกล่าว เจ้าหน้าที่จึงเก็บไว้เป็นหลักฐาน
จากการสอบสวนทราบว่า ผู้ตายกับแฟนหนุ่มซึ่งมีอาชีพรับเหมาก่อสร้างมาเปิดเช่าห้องได้ประมาณ 1 เดือนแล้ว ก่อนเกิดเหตุทั้งคู่มีปากเสียงกันอย่างรุนแรง เพราะรู้ว่าฝ่ายชายมีแฟนอยู่แล้ว โดยทะเลาะกันรุนแรงมาก่อนหน้านี้ 2 วันแล้ว และยังไม่สามารถเคลียร์ปัญหาได้ ขณะฝ่ายชายอาบน้ำ ผู้ตายมาเคาะประตูพร้อมพูดว่า "ฉันไปแล้วนะ ฉันไม่อยู่แล้ว" ก่อนจะมีเสียงปืนดังขึ้น ฝ่ายชายตกใจรีบเปิดประตูมา ก็พบแฟนสาวใช้ปืนยิงตัวเองล้มลงหายใจรวยริน จึงโทร.เรียกเจ้าหน้าที่คอนโดฯ ให้มาช่วยเหลือ แต่ผู้ตายทนพิษบาดแผลไม่ไหว สำหรับปืนเป็นของแฟนหนุ่มมีทะเบียนถูกต้องตามกฎหมาย
เบื้องต้น เจ้าหน้าที่จะส่งศพผ่าพิสูจน์อย่างละเอียดอีกครั้งที่โรงพยาบาลศิริราช พร้อมเรียกแฟนหนุ่มไปสอบปากคำและตรวจหาคราบเขม่าต่อไปอย่างละเอียดอีกครั้งที่ สน.บางยี่ขัน
ขอขอบคุณภาพจาก ข่าวสด