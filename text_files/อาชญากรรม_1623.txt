(21 พ.ค.) ผู้สื่อข่าวรายงานว่า เมื่อช่วงกลางดึกที่ผ่านมา กำลังเจ้าหน้าที่ทหารกองอำนวยการรักษาความสงบเรียบร้อย หรือ กอ.รส. ได้สนธิกำลังกับเจ้าหน้าที่ตำรวจท้องที่ จ.ลพบุรี เข้าตรวจสอบค้นที่บ้านอดีตทหารพรานนายหนึ่ง อ.หนองม่วง จ.ลพบุรี ตรวจสอบพบอุปกรณ์สงครามซุกซ่อนเป็นจำนวนมาก
ตามรายงานระบุว่า เจ้าหน้าที่ได้เข้าตรวจสอบบ้านพักของ นายเชาว์รัตน์ ทองเผือก อดีตทหารพราน ซึ่งจากการตรวจค้นภายในบ้านและบริเวณรอบบ้านพบของกลางเป็นอาวุธสงครามและอุปกรณ์ประกอบระเบิด เช่น ดินระเบิด สายชนวนระเบิด ระเบิดแสวงเครื่อง ปืนสงคราม และเครื่องกระสุน ซุกซ่อนไว้ใต้เตียงและป่าหลังบ้าน
ทั้งนี้ มีแหล่งข่าวระบุว่า การตรวจค้นพบครั้งนี้มีส่วนเชื่อมโยงไปถึงการเตรียมก่อเหตุความไม่สงบในกรุงเทพฯ ซึ่งเจ้าหน้าที่กำลังเร่งสืบสวนขยายผลต่อไป