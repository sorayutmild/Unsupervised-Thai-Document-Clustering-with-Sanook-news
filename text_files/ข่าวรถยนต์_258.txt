     เวียนกลับมาอีกครั้งสำหรับงานบางกอกอินเตอร์เนชั่นแนลมอเตอร์โชว์ 2015 ซึ่งปีนี้จัดเป็นครั้งที่ 36 แล้ว โดยในงานนอกจากจะมีการจัดแสดงรถยนต์รุ่นต่างๆ รวมถึงโปรโมชั่นเด็ดๆ ให้เป็นเจ้าของกันได้ง่ายๆแล้ว ยังมีการเปิดตัวรถยนต์รุ่นใหม่อีกหลายรุ่น ซึ่งแต่ละรุ่นถือเป็นไฮไลท์เด็ดทั้งนั้น 
     คราวนี้ Sanook!Auto จึงมาอัพเดตให้คุณผู้อ่านทราบกันว่า ในงานดังกล่าวจะมีรถรุ่นใดเปิดตัวใหม่กันบ้าง ไปชมกันเลยดีกว่า
 

     1.    Mitsubishi Delica Space Wagon
     หลังจากที่มิตซูบิชิยุติการทำตลาด ‘Space Wagon’ ในบ้านเรา ทางค่ายมิตซูบิชิเองก็ไม่มีรถเอ็มพีวีออกสู่ตลาดอีกเลย จนกระทั่งล่าสุดมีการเปิดเผยจากมิตซูบิชิว่า เตรียมเปิดตัวรถเอ็มพีวีรุ่น ‘Delica Space Wagon’ ในงานมอเตอร์โชว์ดังกล่าว โดยเรียกว่าเป็น ‘Premium MPV’ ซึ่งของจริงจะพรีเมี่ยมขนาดไหนต้องติดตามให้ดี
 

     2.    Mitsubishi Attrage MY2015
     ด้านอีโคคาร์จากค่ายมิตซูบิชิ แม้ว่าจะไม่มีโมเดลใหม่ออกมาให้หวือหวากัน แต่ก็จับเอา ‘Attrage’ อีโคคาร์ซีดานรุ่นขายดี มาแต่งหน้าทาปากช่วยกระตุ้นตลาดกันอีกรอบ จะเปลี่ยนไปเยอะแค่ไหนต้องรอชมในงานครับ
 

 
     3.    Ford Ranger Minorchange
     ฟอร์ด เรนเจอร์ จัดว่าเป็นกระบะที่ขึ้นชื่อเรื่องสมรรถนะและความสวยงามลงตัว โดยล่าสุดเตรียมปล่อยเวอร์ชั่นไมเนอร์เชนจ์ออกสู่ตลาด หลังมีภาพหลุดเรนเจอร์ใหม่วิ่งพรางตัวทดสอบอยู่เป็นระยะๆ ซึ่งแม้ว่าหลายคนตงจะพอคุ้นหน้ากันบ้างแล้ว แต่คงต้องไปลุ้นเรื่องอ็อพชั่นกันอีกครั้ง ว่ารุ่นไมเนอร์เชนจ์นี้จะมีอะไรเปลี่ยนแปลงบ้าง
 

     4.    Ford Everest
     หลายคนคงติดภาพ Ford Everest โฉมเดิมที่มีดีไซน์เหลี่ยมๆ ทื่อๆ ต่างจากคู่แข่งที่ดูโฉบเฉี่ยว ถูกใจผู้บริโภคมากกว่า คราวนี้ Everest จึงมาพร้อมรูปลักษณ์ใหม่ ที่เปี่ยมไปด้วยความเป็นอเมริกัน ทั้งยังดูแข็งแกร่ง บึกบึนกว่ารุ่นเดิมขึ้นเยอะ แม้ว่าหลายคนจะได้เห็นคันจริงทั้งในงานมอเตอร์โชว์ และมอเตอร์เอ็กซ์โป เมื่อปี 2557 กันไปแล้ว แต่ครั้งนี้จะเป็นการเปิดเผยราคาจริงๆกันเสียที หลังจากที่ปล่อยให้แฟนๆ ของฟอร์ดรอคอยมานานแสนนาน
 

     5.    Suzuki Ciaz
     ‘ซูซูกิ’ แม้จะเป็นแบรนด์เล็กในบ้านเรา แต่ก็ถือเป็นหนึ่งในผู้นำตลาดอีโคคาร์ของไทยเลยทีเดียว โดยหลังจากประสบความสำเร็จจาก ‘Swift’ กันไปแล้ว คราวนี้ก็ถึงคิวของอีโคคาร์ซีดานอย่าง ‘Ciaz’ กันบ้าง ด้วยรูปลักษณ์ของเวอร์ชั่นอินเดียและจีนที่เปิดตัวไปก่อนหน้านี้ ก็พอเป็นเครื่องการันตีได้ว่า ‘Ciaz’ ใหม่ น่าจะทำยอดขายได้ฉลุยอยู่เหมือนกัน
 

     6.    MG3 (เปิดตัวแล้ว)
     แม้ว่า MG จะฟันยอดขายของ MG6 อย่างไม่ค่อยสวยงามเท่าไหร่นัก ซึ่งส่วนหนึ่งเป็นเพราะราคาที่เสียเปรียบคู่แข่งพอสมควร แต่ปีนี้เอ็มจีเองก็น่าจะเรียกกระแสกลับมาได้บ้าง ด้วยการเปิดตัว MG3 ใหม่ ซึ่งเป็นรถแฮทช์แบ็ค 5 ประตูขนาดเล็ก พร้อมเครื่องยนต์เบนซิน 1.5 ลิตร ที่มีราคาเริ่มต้นยั่วใจเพียง 4.79 แสนบาท ของจริงจะเป็นอย่างไรมาสัมผัสกันได้ที่งานนี้ครับ
 

     7.    Mazda 2 SKYACTIV-G
     หลังจากหลายคนบ่นอุบว่า Mazda 2 เครื่องยนต์ดีเซล SKYACTIV-D ถูกตั้งราคาไว้สูงไปนิด คราวนี้จึงเตรียมเปิดตัวเวอร์ชั่นเครื่องยนต์เบนซินใหม่ ซึ่งจะยังคงอยู่ในพิกัดอีโคคาร์ จึงคาดว่าน่าจะทำราคาได้ถูกใจผู้บริโภคยิ่งขึ้น
 

     8.    Chevrolet Colorado High Country (เปิดตัวแล้ว)
     หลังจากเชฟโรเลตประกาศเตรียมยุติการจำหน่าย Sonic และ Spin แล้วหันมาเอาดีทางรถกระบะและเอสยูวีมากขึ้น จึงไม่รอช้าเปิดตัว Colorado รุ่น High Country ใหม่ พร้อมชุดแต่งสปอร์ตเอาใจขาลุย กำหนดให้เป็นกระบะระดับพรีเมี่ยม ด้วยราคาเริ่มต้น 9.69 แสนบาท ของจริงจะสวยงามแค่ไหน ลองไปดูกันได้ที่งานนี้
 

     9.    Nissan Juke ไมเนอร์เชนจ์ (เปิดตัวแล้ว)
     เอสยูวีขนาดเล็กสไตล์แฟชั่นคันนี้ ถูกปรับปรุงหน้าตาใหม่ให้ดูทันสมัยยิ่งขึ้น รวมถึงทำราคาใหม่เริ่มต้นไม่ถึง 8 แสนบาท ด้วยเอกลักษณ์อันโดดเด่น รวมถึงสมรรถนะที่ไม่เป็นรองใคร จึงคาดว่าน่าจะยังคงทำยอดขายได้ดี แม้คู่แข่งในตลาดจะถือว่าน่ากลัวอยู่เหมือนกัน
 

     10.    Toyota Alphard (เปิดตัวแล้ว)
     Alphard ถือเป็นรถยอดนิยมสำหรับผู้บริหารในบ้านเรารุ่นหนึ่งเลยก็ว่าได้ โตโยต้าเองจึงไม่รอช้าเตรียมปล่อยโมเดลเชนจ์ใหม่ หลังจากเปิดตัวในญี่ปุ่นได้เพียงไม่นาน ไม่ปล่อยให้เหล่าเกรย์มาร์เก็ตมาปาดส่วนแบ่งไปเหมือนแต่ก่อน ซึ่งก็คาดว่าโฉมใหม่นี้คงได้รับการตอบรับที่ดีไม่แพ้รุ่นเดิมอย่างแน่นอน
 

     11.    Toyota Camry ไมเนอร์เชนจ์ (เปิดตัวแล้ว)
     บรรดารถหรูระดับ D-Segment ในบ้านเราก็ถือว่าเป็นตลาดที่มีการแข่งขันสูงไม่แพ้รถเล็ก ซึ่งโตโยต้าก็ได้ปรับทัพส่ง คัมรี่ ไมเนอร์เชนจ์ ด้วยรูปลักษณ์หน้าตาภายนอกใหม่ หรูหรายิ่งขึ้น รวมถึงอ็อพชั่นภายในที่ครบครันยิ่งกว่าเดิม
 

     12.    Toyota Altis Nurburgring Edition (เปิดตัวแล้ว)
     หากใครคิดว่า อัลติส เอสสปอร์ต ก็ดูเท่เกินตัวอยู่แล้ว คราวนี้โตโยต้าปล่อย Altis ESport Nurburgring Edition ใหม่ ที่ถูกตกแต่งให้ดูดุดันยิ่งกว่าเดิม ซึ่งก็คาดว่าน่าจะถูกในวัยรุ่น วัยทำงาน ที่มองหารถสวยๆ สักคันอยู่ไม่น้อยเลยทีเดียว
 

     13.    BMW i3 (เปิดตัวแล้ว)
     ลองมาดูค่ายจากยุโรปกันบ้าง คราวนี้บีเอ็มดับเบิ้ลยูขอส่งรถไฟฟ้าขนาดคอมแพ็ค ‘i3’ รุ่นล่าสุด ออกโชว์ตัวในงานมอเตอร์โชว์ครั้งนี้ ซึ่งแม้ว่าครั้งนี้จะยังไม่ได้นำเข้ามาจำหน่ายจริง แต่หาก i3 มีกระแสตอบรับที่ดีจากผู้สนใจ ก็ไม่แน่ว่า BMW อาจนำเข้ามาทำตลาดในไทยจริงๆ จังๆ ดังเช่นรุ่น i8 ในปัจจุบัน
 

     14.    Mercedes-Benz GLE-Class Coupe
     หลังจากปล่อยให้ BMW ทำตลาดรถเอสยูวีสไตล์คูเป้อย่าง ‘X6’ มาเนิ่นนาน คราวนี้จึงเป็นทีของ Mercedes-Benz GLE Coupe ใหม่ ที่มีดีไซน์แปลกตา เป็นทางเลือกให้กับแฟนพันธุ์แท้ค่ายดาวสามแฉกกันบ้าง ซึ่งในงานดังกล่าวก็มีคันจริงมาให้สัมผัสกันด้วย
 

     15.    Mercedes-Benz CLA Shooting Brake (เปิดตัวแล้ว)
     เห็นคำว่า Shooting Brake คู่กับ Mercedes-Benz ทีไร ต้องนึกถึงรถแวกอนสไตล์สปอร์ตดีไซน์โดนใจ ที่หลายคนต้องหันมามอง เช่นเดียวกับ CLA Shooting Brake ที่นำมาจัดแสดงในงานนี้เช่นกัน
 

     16.    Mercedes-Benz V-Class
     แม้ว่าจะอยู่ในกลุ่มรถตู้ แต่ V-Class กำลังจะมาด้วยรูปลักษณ์ใหม่ตามสไตล์เมอเซเดส-เบนซ์ในปัจจุบัน  พร้อมฟังก์ชั่นและความหรูหราครบครัน
 

     17.    Mercedes-AMG GT S
     งานมอเตอร์โชว์ปีนี้ถือว่าไม่ธรรมดาเลย เพราะเมอเซเดสเบนซ์ก็ยังเตรียมเปิดตัว ‘Mercedes-AMG GT S’ ใหม่ในบ้านเราอีกด้วย ซึ่งเป็นรถซุปเปอร์คาร์ภายใต้แบรนด์ ‘Mercedes-AMG’ หลังจากที่ทั้งเบนซ์ และเอเอ็มจีร่วมกันพัฒนาขึ้นอย่างลงตัว
     งาน Bangkok International Motor Show 2015 ครั้งที่ 36 จัดขึ้นที่อิมแพ็คชาเลนเจอร์ เมืองทองธานี ระหว่างวันที่ 25 มีนาคม - 5 เมษายน 2558 นี้ 
 
    ติดตามข่าว Motor Show 2015 ได้ที่นี่ http://auto.sanook.com/motorshow/
 
 