รวบ มือฆ่าเจ้าหน้าที่วิจัยนกเงือกเขาใหญ่ ที่แท้เป็นลูกสาวในไส้วางแผนกับแฟนหนุ่ม หลังไม่พอใจที่พ่อบังคับให้แต่งงานกับคนแก่คราวพ่อ ทั้งที่ตัวเองรักชอบพอกับหนุ่มช่างซ่อม จึงหลอกพ่อออกไปให้แฟนหนุ่มฆ่า ตำรวจสอบพบพิรุธจึงเค้นจนยอมรับความผิด
ในที่สุดคดีสังหารโหดเจ้าหน้าที่วิจัยนกเงือกอุทยานแห่งชาติเขา ใหญ่ก็สิ้นสุดลง โดยที่ห้องประชุมภายในอาคาร สำนักงานตำรวจภูธรภาค 3 นครราชสีมา เมื่อเวลา 10.30 น. วันนี้ (17ธ.ค.) พล.ต.ท เดชาวัต  รามสมภพ ผบช.ภาค 3 พร้อม พล.ต.ต อำนาจ  อันอาตม์งาม รอง ผบช.ภาค 3 และ พล.ต.ต ฉัตรกนก เขียวแสงส่อง ผบก.ภ.จ.นครราชสีมา ร่วมแถลงข่าวการจับกุมคนร้ายที่ร่วมฆ่านายสำลี  เหล็กศักดิ์ อายุ 65 ปี ที่อยู่ บ้านเลขที่ 176 หมู่ 4 ต.หมูสี อ.ปากช่อง นครราชสีมา ซึ่งเป็นเจ้าหน้าที่ศูนย์วิจัยนกเงือกอุทยานแห่งชาติเขาใหญ่ ที่ทำงานนาน กว่า 30 ปี และเป็นคนขยันที่ไม่เคยมีปัญหาขัดแย้งกับใคร เป็นที่รักใคร่ของเพื่อนร่วมงาน และเพื่อนบ้าน โดย นายสำลี  เสียชีวิตที่ ถ.ชนบท เส้นทางกุดคล้า-เหวปลากั้ง ต.พญาเย็น อ.ปากช่อง นครราชสีมา เมื่อช่วงกลางดึกของวันที่ 30 พ.ย. ที่ผ่านมา
ทั้งนี้พ.ต.ท พงษ์เดช พรหมมิจิตร รอง ผบก.ภ.จ.นครราชสีมา และพ.ต.ท ธรรมนูญ  ฉิมวงษ์ รอง ผกก.กก.สส.ภ.จ.นครราชสีมา ได้สืบสวนทางลับ กระทั่งพบมูลเหตุการฆาตกรรมมาจาก น.ส.พิรัญญา เหล็กศักดิ์ อายุ 19 ปี ลูกสาวแท้ๆของนายสำลี ผู้เสียชีวิต อ้างว่าไม่พอใจผู้เป็นพ่อ ให้แต่งงานกับนายพงษ์เดช  ไกรทอง อายุ 46 ปี สามีที่มีอายุมากกว่า โดยพิธีแต่งงานมาตั้งแต่เมษายนที่ผ่านมา ทั้งๆที่น.ส.พิรัญญา มีคนรักอยู่แล้วคือนายสมศักดิ์ ถึงทรัพย์ อายุ 23 ปี ที่อยู่ บ้านเลขที่ 28 หมู่ 8 ต.วังหมี อ.วังน้ำเขียว จ.นครราชสีมา ช่างเทคนิคติดตั้งเครื่องเสียงรถยนต์ ในตลาดเทศบาลเมืองปากช่อง
จากนั้นนายสมศักดิ์ จึงวางแผนออกกลอุบายให้น.ส.พิรัญญา แฟนสาวนั่งรถไปกับพ่อคือนายสำลีเพื่อไปหาพี่สาว ที่อ.แก่งคอย จ.สระบุรี โดยนายสมศักดิ์ ไปดักรอบริเวณที่เกิดเหตุ ซึ่งเป็นเส้นทางผ่าน นายสมศักดิ์ คนร้าย ได้ขี่จักรยานยนต์ ยี่ห้อ ฮอนด้า รุ่นแอลเอส สีเหลือง เลขทะเบียน คลม 873 นครราชสีมา จอดดักซุ่มข้างทาง โดบสวมหมวกนิรภัยครึ่งใบ แต่งกายด้วย เสื้อเชิ้ตแขนยาวลายพรางทหาร สวมทับเสื้อยืดคอกลมสีขาว จากนั้นได้ใช้อาวุธปืนกลเล็ก ขนาด 11 มม. ( m 3 ) 1 กระบอก ปืนสมัยสงครามโลก ครั้งที่ 2 แต่บำรุงรักษาใหม่ โดยติดต่อหาซื้อมาในราคากระบอกละ 1,500 บาท ดักซุ่มอยู่ ขณะที่รถแล่นผ่าน น.ส.พิรัญญา ลูกสาว บอกให้พ่อหยุดรถ ต่อมานายสมศักดิ์  คนร้ายจึงใช้อาวุธปืนยิงนายสำลี  เสียชีวิตก่อนจะหลบหนี
จากการสอบสวนเบื้องต้น น.ส.พิรัญญา ให้การมีพิรุจ วกวนไปมา โดยมุ่งประเด็นการขัดแย้งในครอบครัว ที่พ่อบังคับให้แต่งงานอยู่กินกับสามี ที่มีอายุรุ่นราวคราวพ่อ โดยรวบรวมพยาน หลักฐาน จนสามารถขออนุมัติหมายจับจาก ศาลจังหวัดสีคิ้ว นครราชสีมา เมื่อวันที่  16 ธ.ค.ที่ผ่านมา  และเข้าจับกุมได้ช่วงกลางดึกคืนเดียวกัน โดยเบื้องต้นทั้งสองให้การรับสารภาพตลอดข้อกล่าวหา
จากนั้นเจ้าหน้าที่ตำรวจ จึงแจ้งข้อหา ร่วมกันฆ่าบุพการีโดยไตร่ตรองไว้ก่อน และ ร่วมกันฆ่าผู้อื่นโดยไตร่ตรอง ,มีอาวุธปืนสงครามไว้ในการครอบครอง ก่อนนำตัวไปดำเนินคดีตามกฎหมาย
ผู้สื่อข่าวพยายามสอบถามถึงสาเหตุการสั่งฆาตกรรมบิดาตนเองกับน.ส.พิรัญ ญา แต่ น.ส.พิรัญญา ตอบสั้นๆว่า บิดาของตนอารมณ์ร้อนและทุบตีมารดาและบังคับคนในครอบครัวเป็นประจำ อย่างเช่นตนก็ต้องจำใจแต่งงานกับคนที่ไม่ได้รัก ครอบครัวจึงไม่มีความสุขจึงคิดว่าหากบิดาตายไปทุกอย่างน่าจะดีขึ้น
ขณะที่นายสมศักดิ์ แฟนหนุ่มของน.ส.พิรัญญา ให้สัมภาษณ์ว่า ที่ตนตัดสินใจร่วมมือกับน.ส.พิรัญญา สังหารพ่อก็เนื่องจากความรักและอยากทำทุกอย่างให้คนรักสบายใจ ถึงแม้จะรู้ว่าสิ่งที่ตนทำไม่สมควรและถือเป็นความผิดร้ายแรงแต่ยังอยากจะทำ เพื่อสร้างความสบายใจให้กับคนที่ตนเองรัก ดังนั้นอยากขอโทษสังคมที่ก่อเหตุการณ์นี้ขึ้น ซึ่งตอนนี้ตนเองก็รู้สำนึกรู้สึกผิดแล้ว
"อยากฝากเตือนเพื่อนๆวัยรุ่นเยาวชนว่าอย่าทำอะไรที่ผิดพลาดเหมือนดังเช่นผม"นายสมศักดิ์  กล่าว
สำหรับนายสำลี เหล็กศักดิ์ ผู้ตาย เป็นนักวิจัยทำงานวิจัยนกเงือกที่เขาใหญ่มานาน 30 ปี และมีลักษณะนิสัยดีเป็นที่รักใคร่ของคนในพื้นที่ และไม่เคยมีเหตุทะเลาะหรือขัดแย้งกับใคร ซึ่งคดีนี้เจ้าหน้าที่ตำรวจได้ลงพื้นที่สืบสวนอย่างต่อเนื่องในทุกประเด็น จนสามารถสรุปได้ว่าน่าจะเป็นการก่อเหตุจากฝีมือของคนในครอบครัวเพื่อหวังผล ประโยชน์บางอย่างเพราะผู้ตายไม่เคยมีปัญหากับใคร  จนกระทั่งสามารถจับกุมตัวคนร้ายได้ในที่สุด
 