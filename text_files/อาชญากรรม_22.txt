บรรยากาศที่สถาบันนิติเวชวิทยา โรงพยาบาลตำรวจ มีกลุ่มญาติพี่น้อง ผู้เสียชีวิต ต่างเดินทางมาติดต่อรับศพผู้เสียชีวิตจากเหตุระเบิดบริเวณแยกราชประสงค์ไปทำพิธีทางศาสนา โดย นางขันทอง สัตย์มั่น มารดาของนายสุวรรณ สัตย์มั่น ชายวัย 30 ปี ที่ทำงานอยู่มูลนิธิท้าวมหาพรหม เดินทางมาพร้อมครอบครัวเพื่อรับศพ นายสุวรรณ ไปประกอบพิธีทางศาสนา โดยจะนำศพไปตั้งที่บ้านเลขที่90/3 หมู่1 ตำบลสวนผึ้ง จังหวัดราชบุรี เป็นเวลา5วัน ก่อนทำพิธีฌาปนกิจที่วัดบ้านบ่อ จังหวัดราชบุรี โดยบรรยากาศเป็นไปด้วยความโศกเศร้าและบุคคลในครอบครัวต่างสวมกอดกันและกล่าวกับผู้ตายเป็นครั้งสุดท้ายว่ากลับบ้านกัน ถ้าชาติหน้ามีจริงคงเกิดมาพบกันอีก
ขณะที่ นายสันติ เทศจันทร์ เดินทางมารับศพภรรยา นางสุชาดา นิลสีดา เจ้าหน้าที่ฝ่ายสินเชื่อธนาคารแสตนดาร์ทชาร์เตอร์ สาทร ที่เสียชีวิตขณะเดินทางมาไหว้ศาลพระพรหมกับเพื่อที่ทำงานหลังเลิกงาน ซึ่งทางครอบครัวจะรับศพไปบำเพ็ญกุศลที่วัดห้วยพรอด อำเภอเชียงคาน จังหวัดเลย
เช่นเดียวกับครอบครัวของชาวจีนที่เดินทางมารับศพบุคคลในครอบครัว และยังคงทำใจไม่ได้กับเหตุการณ์ที่เกิดขึ้น ซึ่งอยู่ในอาการโศกเศร้าอย่างมาก
ทั้งนี้ญาติผู้เสียชีวิตบางส่วนร้องเรียนว่าการดำเนินการขั้นตอนการรับศพบางขั้นตอนยังมีความล่าช้าอยู่มาก เนื่องจากสำนักงานเขตที่รับผิดชอบไม่ได้มาร่วมตั้งศูนย์หรือส่งเจ้าหน้าที่มาร่วมประสานงาน โดยเฉพาะเจ้าหน้าที่ฝ่ายออกใบมรณบัตรจึงทำให้ญาติบางส่วนต้องเดินทางไปติดต่อราชการกับสำนักงานเขตแล้วค่อยกลับมาที่นิติเวชอีกครั้ง