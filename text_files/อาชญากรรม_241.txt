(12 ก.พ.) เมื่อเวลาประมาณ 12.00 น. ที่ผ่านมา นางลีน่า จังจรรจา เจ้าของสถานีโทรทัศน์ผ่านดาวเทียม ฮอตทีวี ได้เดินทางมายังสำนักงานตำรวจแห่งชาติ เพื่อแจ้งความร้องทุกข์ หลังถูกชายนิรนามบุกเข้ามาตบหน้าที่หน้าสถานีโทรทัศน์ของตัวเอง เมื่อช่วงสายของวันเดียวกันนั้น
นางลีน่า เปิดเผยว่า เหตุดังกล่าวเกิดขึ้นประมาณเวลา 10.30 น. ระหว่างที่ตนกำลังเปิดประตูเข้าสถานีโทรทัศน์ อยู่ๆ มีชายรูปร่างสันทัด วิ่งเข้ามาตบหน้าตนอย่างแรง ก่อนจะวิ่งหลบหนีไปอย่างรวดเร็ว นางลีน่า ยังระบุว่า ช่วงนี้ตนรู้สึกว่าตัวเองไม่ค่อยมีความปลอดภัย หลังจากที่เมื่อวานพบชายฉกรรจ์ 5 คน มาใช้บริการนวดที่ร้านใกล้ๆ กับสถานีโทรทัศน์ของคน คล้ายกับว่ามาดูลาดเลาเอาไว้ก่อน
อย่างไรก็ตาม ก่อนหน้านี้ นางลีน่า ได้เดินทางไปทำเนียบรัฐบาล ต้องการจะพบ พล.อ.ประยุทธ์ จันทร์โอชา นายกรัฐมนตรี แต่ปรากฏว่าไม่พบ จึงได้เดินทางมาร้องเรียน พล.ต.อ.สมยศ พุ่มพันธุ์ม่วง ผบ.ตร. แทน พร้อมกับนำภาพหลักฐานต่างๆ มาเรียกร้องขอความเป็นธรรม
ทั้งนี้ นางลีน่า เชื่อว่า สาเหตุที่ถูกดักตบอยู่หน้าสถานีโทรทัศน์ครั้งนี้ อาจจะเป็นเพราะว่า เมื่อวานนี้ (11 ก.พ.) ตนเพิ่งเผยแพร่คลิปตำรวจรับส่วยรถโดยสารและรถนักท่องเที่ยวในพื้นที่ สน.พญาไท
นอกจากนี้ นางลีนา ย้ำหากเวลา 16.00 น. วันนี้ ยังไม่สามารถจับตัวคนร้ายได้ จะเดินทางไปยังทำเนียบรัฐบาลอีกครั้ง เพื่อขอพบกับ พล.อ.ประยุทธ์ ที่ปล่อยให้มีการก่อเหตุร้ายในช่วงประกาศกฎอัยการศึก
ขอบคุณข้อมูลและภาพจากทวิตเตอร์ @akaravutTV9 และ สำนักข่าวไทย
