ผู้สื่อข่าวรายงานว่า (8 มี.ค.) สภ.หล่มสัก ได้รับแจ้งเหตุฆาตกรรม ที่บ้านหลังหนึ่ง หมู่ 1 บ้านดงข่อย ต.หนองไขว่ อ.หล่มสัก จ.เพชรบูรณ์ ที่เกิดเหตุเป็นบ้าน 2 ชั้น ชั้นบนเป็นไม้ ชั้นล่างเป็นปูน หน้าบ้านเปิดเป็นปั๊มน้ำมัน พบชาวบ้านกำลังมุงดูเหตุการณ์เป็นจำนวนมาก
ที่บริเวณชั้นล่างของบ้านพบศพ นายสง่า อายุ 52 ปี เจ้าของบ้านหลังดังกล่าว นอนเสียชีวิตอยู่หน้าทีวี สภาพศพนอนหงายท่อนบนเปลือย ส่วนท่อนล่างนุ่งผ้าขาวม้าผืนเดียว มีเลือดไหลเต็มพื้น และนอกจากนั้นยังพบคราบเลือดอีกเป็นจำนวนมาก
ภายในห้องนอนของผู้ตาย และพบหยดเลือดกระจายอยู่ทั่วห้อง แต่ไม่พบร่องรอยการต่อสู้แต่อย่างใด จากการชันสูตรศพพบว่าถูกของมีคมฟันเข้าที่คางเกือบขาด ที่ลำคอด้านซ้ายเป็นแผลลึกยาวประมาณ 10 ซม. และที่ศีรษะอีกหลายแผล และยังถูกของมีคมแทงเข้าที่บริเวณหน้าอกข้างซ้าย เป็นแผลลึกประมาณ 4 ซม.มือซ้ายกำพระเครื่องไว้แน่น คาดว่าเสียชีวิตมาแล้วประมาณ 8 - 10 ชั่วโมง จากการตรวจสอบหลักฐานและสถานที่เกิดเหตุ ไม่พบอาวุธที่ใช้ในการก่อเหตุแต่อย่างใด
จากการสอบสวน นางไพเราะ อายุ 49 ปี น้องสาวของผู้ตาย ซึ่งพบศพเป็นคนแรก ให้การว่า ผู้ตายเป็นคนโสดอยู่บ้านหลังดังกล่าวเพียงคนเดียว มีอาชีพเปิดปั๊มขายน้ำมัน ก่อนเกิดเหตุตนนำกับข้าวมาให้กับผู้ตาย เห็นว่าหน้าบ้านปิดจึงตะโกนเรียกแต่ไม่มีใครขานรับ จึงเดินไปหลังบ้าน พบว่าประตูหลังบ้านเปิดอยู่ จึงเข้าไปดูก็พบว่านายสง่านอนเสียชีวิตอยู่หน้าทีวี จึงรีบแจ้งให้เจ้าหน้าที่ตำรวจทราบ
จากการตรวจสอบพบว่า ทรัพย์สินของผู้ตายหายไป ได้แก่ สร้อยคอทองคำหนัก 4 บาท สร้อยข้อมือทองคำหนัก 3 บาท แหวนทองคำไม่ทราบน้ำหนักอีกจำนวน 1 วง ส่วนสาเหตุคาดว่าน่าจะฆาตกรรมเพื่อชิงทรัพย์ ส่วนผู้ก่อเหตุน่าจะเป็นคนใกล้ชิดหรือรู้จักกับผู้ตายเป็นอย่างดี จึงสามารถเข้าออกบ้านหลังดังกล่าวได้ เพราะประตูหน้าต่างก็ไม่พบร่องรอยการถูกงัดแงะแต่อย่างใด
เบื้องต้น ได้เชิญผู้ที่เกี่ยวข้องไปสอบสวนรายละเอียดอีกครั้ง และจะต้องนำศพไปผ่าพิสูจน์ที่ รพ.จังหวัดพิษณุโลก เพื่อหาสาเหตุที่แท้จริงต่อไป