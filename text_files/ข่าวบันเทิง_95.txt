พลอย พรพรรณ ตอบคำถามสื่อหลังมีข่าว ปีเตอร์ แอบเซ็นใบหย่าไว้ให้แล้วเป็นของขวัญวันเกิด 
ปมรักร้าวของ พลอย ภรรยาคนเก่งของร็อกเกอร์ ปีเตอร์ ยังคงเป็นประเด็นเคลียร์กันไม่จบ ก่อนหน้านี้ พลอย ได้ออกมาให้สัมภาษณ์ว่ารอเคลียร์ปัญหาเรื่องลูกกับ ปีเตอร์ เท่านั้น ส่วนเรื่องหย่ายังไม่ได้ตกลงกัน แต่ล่าสุดมีข่าวเล็ดลอดออกมาว่า ปีเตอร์ ได้แอบเซ็นใบหย่าไว้ก่อนแล้ว รอเพียงฝ่ายหญิงเท่านั้น งานนี้ พลอย ได้ออกมาเปิดใจถึงเรื่องราวดังกล่าวอย่างหมดเปลือก 
วันนี้วันคล้ายวันเกิด มีแพลนจะไปไหนบ้าง?
"ก็จะรีบกลับไปรับลูกๆ ไปรพ.สงฆ์ทำบุญค่ะ แต่ว่าตอนแรกจะไปสิงห์บุรีไปหาหลวงพ่อจรัญ แต่ต้องไปเช้ามากๆ ซึ่งวันนี้มีงานพอดีก็เลยขอไปใกล้ๆ ก่อน แล้วเดี๋ยวเลื่อนไปที่นั่นอีกทีหนึ่ง"
ให้อะไรเป็นของขวัญตัวเอง?
"จริงๆ วันเกิดปีนี้พลอยไม่ได้อยากได้อะไรเลย มีครบแล้วค่ะ มีลูกสองคน มีความสุขมากค่ะ ส่วนของขวัญให้ตัวเองก็น่าจะเป็นรองเท้าที่สั่งมาจากอีเบย์ดอทคอมค่ะ กว่าจะได้รอมาเกือบเดือน ก็เป็นคอนเวิร์สง่ายๆที่อยากได้เพราะรุ่นที่ไทยมันไม่ค่อยพิเศษเลยอยากได้อะไรที่มันแปลกๆ ไปหน่อย แต่มันไม่มีความหมายอะไรพิเศษนะ(ยิ้ม) ไม่มีเลย แค่ชอบใส่ค่ะ"
ปีเตอร์ส่งข้อความมาอวยพรบ้างหรือยัง?
"วันนี้พลอยยังไม่ได้อ่านแมสเสจของใครเลย แต่คาดว่าไม่น่าจะมี และไม่คาดหวังให้เขาส่งมาค่ะ ซึ่งจริงๆ เขาเป็นคนเซ้นสิทีฟกับเรื่องอะไรแบบนี้เยอะนะ ไม่ว่าจะเทศกาลอะไรก็จะมีของขวัญใหั ต่อให้โกรธยังไงก็จะรีบวิ่งไปแอบซื้อเค้กค่ะ คือเขาจะมีเล็กๆ น้อยๆ แต่ปีนี้เข้าใจได้ค่ะ ไม่มีไม่เป็นไร ไม่โกรธค่ะ"
เห็นบอกว่าปีเตอร์โทรมาถามเรื่องลูก?
"ก็มีโทรมาหาทางที่บ้านพลอย เหมือนเขาคงคิดถึงลูกมาก ก็ถามถึงว่าเด็กๆ เป็นยังไงบ้าง ก็ดีใจ แต่เขาไม่ได้คุยกับพลอยค่ะคือเดี๋ยวเขาคงกลับมาทีเดียวเลยมั้งคะ คงไม่เข้ามาตอนไม่พร้อม ช่วงนี้ซึ่งถ้าเขาอยากเจอลูก เราก็จะพาไปส่งถึงที่เลยอยู่ที่ไหนก็ได้ เหมือนหลังๆ แพนเตอร์ก็จะมีเรียกป๊ะป๊าๆ นิดๆ หน่อยๆ ด้วยค่ะ"
มีข่าวว่าเขาแอบเซ็นใบหย่าไว้ให้เป็นของขวัญวันเกิด?
"คือพลอยไม่ค่อยแน่ใจเหมือนกันค่ะ ว่าปกติการเซ็นใบหย่ามันต้องไปเซ็นที่เขต แล้วมันจะต้องเซ็นด้วยกันพร้อมๆ กัน เพราะฉะนั้นการไปแอบหรืออะไรแนวๆ มันถือว่าไม่มีผลอะไรนะ คือมันต้องไปเซ็นที่เขตต่อหน้าเจ้าหน้าที่ด้วยกัน เพราะฉะนั้นการเซ็นเงียบๆ คงเซ็นเองเล่นๆ มากกว่า"
งงกับข่าวที่ออกมาไหม?
"ไม่ค่อยงงเท่าไหร่ คงอาจจะมาจากฝั่งเขา แต่พลอยว่ารักกันเถอะค่ะ ไม่ต้องเกลียดกัน เอาง่ายๆ ให้อยู่กันแล้วมีความสุขดีกว่า ชีวิตนี้เราเกลียดใครมันไม่ทำให้ชีวิตเราดีหรอกค่ะ และพลอยเองไม่ทราบเลยว่ามีการเซ็นจริงไหม คือถ้าสมมุติว่าเซ็นแล้วพลอยต้องทราบ ต้องมีคนมาติดต่อเรา แต่การเซ็นคนเดียวมันไม่ใช่ค่ะ"
ที่บอกว่ามีคนมาช่วยเคลียร์ เรื่องถึงไหนแล้ว?
"ก็ยังไม่ถึงไหนเลย คือนึกว่าจะมาแต่ไม่มา ไม่ได้คุยอะไรเลยค่ะ ตัวพลอยเองยังไม่คิดอะไรหรอกค่ะ ตอนนี้ก็ทำงาน ทำอะไรของเราไปเรื่อยๆ เพราะมีหน้าที่รับผิดชอบเยอะ ทั้งลูกและค่าใช้จ่ายในบ้าน เราก็โฟกัสตรงนี้ก่อน แต่ถ้าเกิดเขาอยากจะทำอะไรก็ให้เขาทำเถอะค่ะ อีกอย่างใบทะเบียนสมรสพี่เตอร์ก็เป็นคนอยากเซ็นเองตั้งแต่แรกอยู่แล้ว ตอนแรกพลอยก็เฉยๆ แต่เซ็นก็ได้ไม่เซ็นได้ ซึ่งเขาบอกมาเป็นครอบครัวเดียวกันก็เซ็นเถอะ แต่ถ้าวันนี้เขาบอกอยากจะหย่าแล้ว พลอยก็โอเคแล้วแต่เขาอีกเหมือนเดิม คือมันเป็นกระดาษใบเดียวแต่ความรู้สึกถ้ามันตัดขาดไปแล้วแค่กระดาษใบเดียว มันไม่มีผลอะไรกับชีวิตพลอยแล้วค่ะ"
จะมีการฟ้องหย่าไหม?"เราคงไม่มีการฟ้องร้องหย่าอะไร เพราะพลอยว่ามันเป็นเรื่องของคนที่เกลียดกันจริงๆ ไหนจะเสียเวลามีค่าใช้จ่ายอีก ซึ่งถ้าเราสามารถตกลงกันด้วยดีได้พลอยว่าการฟ้องร้องมันไม่จำเป็น แต่เรื่องค่าเลี้ยงดูต่างๆ ขอไม่ตอบดีกว่าไม่อยากให้ไปกระทบใคร"
มีหมอดูดังบอกว่าคู่เราจะกลับมารีเทิร์นแน่นอน?
"คือหมอมวยเป็นหมอดูของพลอยที่แม่นมากๆ มีอะไรเราก็จะคุยกับมวยตลอด ตัวมวยก็บอกว่าอยากให้ดีกัน คือดีในการกลับมาเป็นพ่อแม่ที่ดีของลูกดีกว่า ส่วนความสัมพันธ์ฉันท์สามีภรรยาเอาจริงๆ พลอยเป็นคนง่ายๆ อยู่แล้ว ถ้ามีอะไรมานั่งคุยกันปรับตัวได้แน่ๆ แต่ถ้าเรื่องอารมณ์เราก็ต้องปล่อยให้เป็นการตัดสินใจของเขามากกว่า"
"คือทราบว่าหมอแม่นหลายเรื่องมากๆ แต่เรื่องนี้มันเป็นการตัดสินใจของพลอยค่ะ ซึ่งที่ได้ยินแบบนี้ก็ไม่ได้ใจชื้นอะไรเพราะการจะกลับมาดีหรือไม่ดีมันเป็นการเปลี่ยนแปลงมากๆ เพราะที่ผ่านมามันมีปัญหารุนแรงพอสมควร คือถ้าจะให้กลับมาดีกันมันคงเป็นเรื่องที่พลอยอาจจะตั้งรับไม่ทัน เพราะตอนนี้พลอยโฟกัสเรื่องงานและการเลี้ยงลูกมากๆ และมอบในด้านที่แย่ที่สุดคือการเลิกกัน แต่ว่าถ้าดีกันคงเป็นเรื่องพลอยค่อนข้างตกใจพอสมควร"
"ตัวพลอยเองยอมรับว่าเปิดรับพี่เตอร์กลับมาเพราะเขาเป็นสามีและพ่อของลูก อย่างแรกอาจจะไม่ต้องกลับมาเป็นสามีภรรยารักกันคือพลอยรู้ดีว่าเขาเป็นคนที่ถ้าเกิดเลิกรักคือเลิกเลย รักใครรักจริงไม่เจ้าชู้แต่ถ้ามีเล่นๆ ก็คงเป็นเรื่องสนุกๆ ของผู้ชายมากกว่า ซึ่งข่าวที่ผ่านมาของเขาคบใครก็คบจริงจังคือถ้ากลับมาก็ดีค่ะเป็นพ่อของลูกดีกว่าค่ะแต่สามีภรรยาค่อยว่ากันอีกทีหนึ่ง"
ล่าสุดซาร่าโพสต์ให้กำลังใจเรา?
"น้องซาร่าเป็นน้องที่น่ารักมากๆ ไหนๆ เราก็เป็นคุณแม่ที่เลี้ยงลูกเดี่ยวๆ เหมือนกัน อย่างเมื่อวันก่อนก็ชวนน้องมาทานข้าวที่บ้านเหมือนกัน ก็ให้กำลังใจกันเรื่อยๆ พอน้องมีข่าวอะไรก็แชร์กัน แต่จุดมุ่งหมายเราคือเลี้ยงลูกให้ดีที่สุด ซึ่งเท่าที่พลอยเห็นคือการเลี้ยงลูกเราจะคล้ายๆ กัน ไม่ตามใจและถ้าทำไม่ดีก็มีตีเบาๆให้เขารู้ว่าไม่ดีเหมือนกันค่ะ"
(ภาพจาก IG: purploy)