ผู้สื่อข่าวรายงานเมื่อวันที่ 30 พฤศจิกายน ว่า ขณะนี้ในสังคมออนไลน์ได้มีการเผยแพร่วาทกรรม "สาดกาแฟ" ผ่านทางเฟซบุ๊ก ทวิตเตอร์ อินสตาแกรม เป็นจำนวนมาก หลังมีหญิงสาวรายหนึ่ง ซึ่งอ้างว่า เป็นพนักงานต้อนรับประจำสายการบินหนึ่ง ได้เขียนข้อความผ่านทางเฟซบุ๊กส่วนตัว บรรยายถึงความไม่พอใจ เที่ยวบินที่หญิงสาวผู้นั้นต้องให้บริการเที่ยวบินวีไอพี ที่เดินทางจากกรุงเทพฯ ไปยังฮ่องกง มีรายชื่อของนางสาวแพทองธาร ชินวัตร หรืออุ๊งอิ๊ง โดยสารไปด้วย และเมื่อเธอทราบข่าวก็ได้ไปบอกกับหัวหน้างานว่า จะไม่ขอร่วมเดินทางไปกับเที่ยวบินนี้ เนื่องจากยังคงมีความรู้สึกโกรธแค้นใจหลัง การชุมนุมของกลุ่มองค์กรพิทักษ์สยาม ที่บริเวณลานพระบรมรูปทรงม้า ที่นำโดยพล.อ.บุญเลิศ แก้วประสิทธิ์ ต้องยุติลง เนื่องจากเกิดความวุ่นวายจากการปะทะกันระหว่างเจ้าหน้าที่ตำรวจและผู้ชุมนุม เมื่อวันที่ 24 พฤศจิกายนที่ผ่านมา ซึ่งทางหัวหน้างานได้เข้าใจในเจตนารมณ์ดี แต่ปฏิเสธที่จะให้ย้ายเที่ยวบินบริการได้ โดยให้ไปบริการยังจุดอื่น เธอจึงต้องจำใจร่วมเดินทางไปด้วย และเก็บความคับแค้นไว้ในใจ ถึงขั้นอยากจะหาทางกลั่นแกล้ง ด้วยการสาดกาแฟใส่หน้า 
ทั้งนี้ ข้อความที่ พนักงานต้อนรับสายการบินดังกล่าวนี้ เขียนลงเฟซบุ๊ก น่าจะถูกโพสต์ลงเมื่อวันที่ 25 พฤศจิกายนที่ผ่านมา หลังการชุมนุมของกลุ่มองค์กรพิทักษ์สยาม 1 วัน โดยระบุเนื้อหาใจความดังนี้
"เศษกระดาษแผ่นนี้พวกอาชีพเดียวกับฉันรู้ดีว่ามันคืออะไร
ดูชื่อผู้โดยสารของฉันวันนี้เที่ยวบินจากกรุงเทพฯ ไปฮ่องกงเช้านี้สิ
ตอนที่รู้ว่ามีผู้โดยสารคนนี้บนเครื่อง ประตูเครื่องกำลังจะปิดพอดี
ที่จริงฉันเคยได้ยินเพื่อนๆบอกว่าไอ้อีตระกูลนี้ มันเดินทางไปฮ่องกงกับพวกเราบ่อยๆ ฉันยังเคยคิดว่าถ้ามีพวกมันบนเครื่อง ก็ต้องไม่มีฉันทำงานบนนั้น.
ฉันรีบบอกหัวหน้าว่าวันนี้คงทำงานไม่ได้แล้ว หัวหน้าตกใจว่าเป็นไร เมื่อกี้ยังดีๆอยู่ ไฟลท์ก็เต็ม ถ้าอยู่ๆใครไม่ทำงานซักคนที่เหลือก็เหนื่อยเลยนะนั่น
พอบอกเหตุผล หัวหน้าก็น่ารักบอกว่าเดี๋ยวย้ายให้ไปทำงานจุดอื่นไม่ต้องเจอกับมันก็ได้ แล้วเตรียมออกเดินทาง
ฉันรีบโทรหาที่ปรึกษาด่วน บอกว่าเอาอะไรไปราดหัวมันในไฟลท์นี้ได้มั้ย ได้คำแนะนำว่าอย่าทำ เพราะจะผิดกฎหมายฮ่องกงและไม่คุ้มค่ากัน ความรู้สึกโกรธ เกลียดพวกมันยังไม่จางหายจากเหตุการณ์การชุมนุมเมื่อวาน ทำให้คับแค้นใจยิ่งขึ้นจนน้ำตาไหลออกมา
ขณะเครื่องบินขึ้นฉันนั่งสงบสติอารมณ์ จนดีขึ้นแล้ว ก็คิดได้ว่า คนตระกูลนี้มันทำลายความสุขของคนไทยมามากพอแล้ว ฉันจะไม่ให้โอกาสพวกมันทำลายความสุขและความดีอีก ใจก็สงบขึ้นมาบ้าง บอกหัวหน้าว่าจะทำงานตามปกติ หัวหน้าก็ตกลงแต่ไม่ต้องไปบริการมัน (คงป้องกันปัญหาด้วย)
ตลอดเที่ยวบินมันสวมแว่นกันแดดและหลับเป็นส่วนใหญ่
มีแอบคิดแผนกับน้องคนไทยที่ไม่ชอบพวกมันเหมือนกัน ว่าจะเข้าไปพูดถากถางพ่อมันก่อนเครื่องลงดีมั้ย. แต่แล้ว สติก็ทำงานมากกว่าอารมณ์ ไม่เข้าไปตอแยกับมัน รู้สำนึกว่า ทำไปก็ไม่มีผลต่อคนที่จิตสำนึกบอดอย่างพวกมัน แถมเราอาจจะต้องเพิ่มภาระเรื่องที่ต้องต่อสู้ขึ้นอีก
"อย่าเพิ่มศัตรูในการต่อสู้ จากความโง่ไร้สติของตัวเอง
ฉันนั่งสงบใจคิดขณะเครื่องลง ความรู้สึกของเสธ. อ้าย ตอนที่พูดคำว่า " เสธ. อ้าย ได้ตายไปแล้ว " เมื่อเย็นวานนี้ คงเจ็บปวดมากกว่าฉันตอนนี้นัก ฉันกลั้นน้ำตาที่อยากไหลออกมาไว้แค่นั้น กลืนมันกลับเข้าไปในอก. บอกตัวเองว่า เราจะต้องต่อสู้กับคนเลวในบ้านเมืองอย่างมีสติ ด้วยปัญญา และความถูกต้องชอบธรรม
อย่างน้อยวันนี้ ฉันเอาชนะความโกรธ ความเกลียดอย่างแรง ที่มีอยู่ ไม่ให้มันมามีอำนาจสร้างปัญหาเพิ่มทุกข์ให้ฉันได้
แพรทองธาร วันนี้ไม่โดนฉันเอากาแฟสาดหน้า แต่มันไม่รู้ว่าฉันจะต่อสู้ ทำให้พวกมันไม่ได้อยู่เป็นเสนียด[^_^]บนแผ่นดินไทยอีกต่อไป"
อย่างไรก็ตาม ข้อความดังกล่าว ได้มีการเผยแพร่ส่งต่อกันในเฟซบุ๊กจำนวนมาก โดยมีผู้ที่เป็นฝ่ายสนับสนุนตระกูล ชินวัตร กลุ่มแนวร่วมประชาชนเพื่อประชาธิปไตยต่อต้านเผด็จการ (กลุ่มคนเสื้อแดง) อาทิ เพจเฟซบุ๊กของ นายสมบัติ บุญงามอนงค์ (บก.ลายจุด) , ปวิน ชัชวาลพงศ์พันธ์ นักวิชาการมหาวิทยาลัยเกียวโต ,เพจ รวมวาทกรรมสลิ่ม,เพจ เราจะอยู่กันแบบนี้จริงๆหรือฯ มีการนำข้อความของพนักงานต้อนรับบนเครื่องบินรายนี้ ไปเผยแพร่ และเขียนข้อความวิพากษ์วิจารณ์ถึงความไม่เหมาะสมในฐานะเป็นพนักงานต้อนรับ นอกจากนี้ ยังมีการใช้ วลี "สาดกาแฟ" ในการล้อเลียน เสียดสี กันเป็นจำนวนมาก เป็นอีกหนึ่งปรากฏการณ์ในโลกโซเชี่ยลที่มีผู้ใช้อินเตอรืเน็ตหยิบมาเล่นกันตั้งแต่เมื่อค่ำวันที่ 29 พฤศจิกายน
ขณะที่กลุ่มต่อต้านตระกูลชินวัตร พรรคเพื่อไทย และคนเสื้อแดง ต่างก็ให้กำลังใจ และเข้าใจความรู้สึกของแอร์โฮสเตสสาวผู้นี้ ที่เขียนข้อความระบายความคับแค้นใจผ่านเฟซบุ๊ก ซึ่งมองว่าเป็นเรื่องส่วนตัวและเป็นสิทธิในการแสดงออกของมนุษย์ที่พึงจะมีโดยไม่ทำให้ใครเดือดร้อน เพราะเป็นแค่เพียงความคิด ไม่ได้เป็นการกระทำจริงๆ 
 