(26 มี.ค.) เจ้าหน้าที่ตำรวจ สภ.คลองหลวง จ.ปทุมธานี ได้รับแจ้งเหตุมีคนเสียชีวิตอยู่ภายในอาคารคอนโดมิเนียมที่พักอาศัยแห่งหนึ่ง ใกล้กับวัดธรรมกาย จึงได้เดินทางไปตรวจสอบ
เมื่อเจ้าหน้าที่ตำรวจเข้าตรวจสอบที่เกิดเหตุ บริเวณอาคารพักอาศัยชั้นล่าง ห้องเลขที่ 4/117 พบว่าประตูห้องล็อคกลอนจากด้านในและมีกลิ่นเหม็นเน่าโชยกลิ่นไปทั่วบริเวณ ภายในห้องได้เปิดโทรทัศน์ทิ้งไว้ เจ้าหน้าที่ได้เคาะประตูสอบถามแต่ไม่มีเสียงตอบกลับ จึงตัดสินใจนำกุญแจสำรองจากแม่บ้านมาเปิดเข้าไป ก่อนจะพบศพหญิงสูงวัย นอนเสียชีวิตอยู่บนเตียงนอน คาดว่าเสียชีวิตมาไม่ต่ำกว่า 4 วัน ทราบชื่อในเวลาต่อมาคือ นางนิชประภา โชตนากร อายุ 63 ปี นอกจากนี้ภายในห้องยังพบ น.ส.หันษา โชตนากร อายุ 37 ปี ลูกสาวของผู้ตาย นั่งกอดเข่าไม่ได้สติอยู่มุมห้อง สภาพอิดโรย ผอมโซ เจ้าหน้าที่จึงทำการช่วยเหลือ
ในเวลาต่อมา พระณัฐวุฒิ โชตนากร พระในวัดธรรมกาย ได้เดินทางมาถึงที่เกิดเหตุ โดยให้การว่า ทั้งสองเป็นมารดาและน้องสาว ได้ให้มาพักอาศัยอยู่ใกล้กับวัด เพราะมารดาป่วยเป็นโรคหัวใจและโรคเบาหวาน ส่วนน้องสาวก็ป่วยสภาพจิตใจไม่สมประกอบมาตั้งแต่กำเนิด ช่วงเวลาเกิดเหตุได้มีกิจนิมนต์ไป จ.กาญจนบุรี หลายวัน และได้ทราบข่าวจากเจ้าหน้าที่ตำรวจจึงได้เดินทางกลับมา
เบื้องต้นเจ้าหน้าที่ตำรวจสันนิษฐานว่า ผู้ตายเสียชีวิตจากโรคประจำตัว คาดว่าน่าจะเสียชีวิตมา 4-5 วันก่อน ขณะที่ลูกสาวอาจจะคิดว่าแม่นอนหลับ จึงได้นั่งเฝ้าศพแม่อยู่ที่เดิมไม่ไปไหน จนสภาพร่างกายอิดโรยและซูบผอมอย่างน่าเวทนา