เรียกว่าเป็นภาพหายากก็ว่าได้ ที่แฟนๆ ได้เห็นครอบครัวของลิเกชื่อดัง "เอ ไชยา มิตรชัย" วัย 43 ปี พร้อมหน้าพ่อแม่ลูกอย่างเป็นทางการ หลังจากออกมายอมรับว่ามีครอบครัวมานานแล้ว โดยมีลูกสาววัย 24 ปี ก็คือ "แป้ง พรภัสร์ชนก มิตรชัย" และคนเล็กเป็นลูกชายวัย 22 ปี คือ "แชมป์ ชุติพันธ์ มิตรชัย" ส่วนภรรยาแท้จริงแล้วคือ "พี่แดง" ผู้จัดการส่วนตัว
ล่าสุด เอ ไชยา ได้ควง น้องแป้ง ลูกสาว และ น้องแชมป์ ลูกชาย ไปออกรายการที่นี่หมอชิตทางช่อง 7 พร้อมให้สัมภาษณ์เปิดใจถึงชีวิตที่ต้องปิดบังว่ามีครอบครัวแล้ว โดยลูกๆ ของเอ ไชยา บอกในรายการว่า รูปครอบครัวมีแค่ 1-2 ใบเท่านั้น ซึ่งเมื่อรายการออกอากาศ เสนาลิง พิธีกรของรายการดังกล่าวได้เผยภาพครอบครัวของเอ ไชยา ซึ่งถ่ายรูปร่วมกับตัวเองและดู๋ สัญญา