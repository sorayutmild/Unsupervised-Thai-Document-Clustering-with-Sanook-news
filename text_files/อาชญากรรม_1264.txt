รวบหนุ่มนักศึกษารัดคอแท็กซี่ คนขับตัดสินใจขับรถพุ่งชนเสาไฟฟ้า รอดตายหวุดหวิด อ้างทะเลาะกับแฟนไม่มีเงินค่ารถ (11 ก.พ.) เมื่อเวลา 14.30 น.ที่สถานีตำรวจภูธรลาดหลุมแก้ว จ.ปทุมธานี พล.ต.ต.ถาวร ขาวสะอาด ผบก.ภ.จว.ปทุมธานี พ.ต.อ.สมหมาย ประสิทธิ์ รอง ผบก.ภ.จว.ปทุมธานี พ.ต.อ.โกศล วีรวิศาล ผกก.สภ.ลาดหลุมแก้ว พร้อมกำลังชุดสืบสวน ร่วมกันแถลงข่าว การจับกุมตัว นายสุริยะ อายุ 20 ปี พร้อมของกลางเสื้อผ้าที่สวมใส่ และรองเท้าผ้าใบ ซึ่งเป็นผู้ต้องหาในคดี พยายามชิงทรัพย์เป็นเหตุให้บุคคลอื่นได้รับอันตรายแก่กายหรือจิตใจ โดยมีนายณัฐวุฒิ คนขับรถแท็กซี่สาธารณะ ผู้เสียหาย ร่วมแถลงข่าวด้วย
การจับกุมครั้งนี้สืบเนื่องมาจาก เมื่อกลางดึก วันที่ 10 ก.พ. ที่ผ่านมา เจ้าหน้าที่ตำรวจ สภ.ลาดหลุมแก้ว ได้รับแจ้งว่ามีคนร้ายเป็นชาย 1 ราย ก่อเหตุทำร้ายร่างกายด้วยการใช้เชือกผูกรองเท้ารัดคอนายณัฐวุฒิ คนขับรถแท็กซี่สาธารณะ ยี่ห้อโตโยต้า สีเขียวเหลือง หมายเลขทะเบียน มจ-1038 กรุงเทพมหานคร และพยายามจะชิงทรัพย์
ก่อนที่คนขับจะตัดสินใจ ขับรถพุ่งชนเสาไฟฟ้าจนรถพังเสียหาย แต่ก็รอดตายอย่างหวุดหวิด เหตุเกิดบริเวณถนนเลียบคลองโยธา หมู่ที่ 5 ต.ระแหง อ.ลาดหลุมแก้ว จ.ปทุมธานี ส่วนคนร้ายได้หลบหนีไป
ซึ่งหลังจากเกิดเหตุ คนขับแท็กซี่ ให้การว่า คนร้ายได้ว่าจ้างให้ไปส่งที่บิ๊กซี ลาดพร้าว เมื่อมาถึงที่เกิดเหตุผู้ต้องหากับไม่มีเงินเสียค่าแท็กซี่ และยืมโทรศัพท์ผู้เสียหายโทรหาเพื่อนสาว เพื่อให้มาจ่ายเงินแต่เพื่อนกลับไม่ยอมมาพบ จึงให้แท็กซี่กลับไปส่งจุดที่โบกรถขึ้นมาบริเวณหน้าวัดบัวแก้วเกษร จ.ปทุมธานี และเมื่อมาถึงผู้ต้องหาได้ให้ผู้เสียหายไปส่งบริเวณเลียบคลองโยธาซึ่งเป็นซอยเปลี่ยว โดยอ้างว่าจะไปเอาเงินจากเพื่อนอีกคน
แต่เมื่อมาถึงที่เกิดเหตุ คนร้ายได้ใช้เชือกร้อยหูรองเท้ารัดคอผู้เสียหาย จนได้รับบาดเจ็บ ก่อนที่คนขับจะตัดสินใจพุ่งชนเสาไฟฟ้า หลังเกิดเหตุเจ้าหน้าที่ ได้ทำการสืบสวน จนทราบว่าผู้ต้องหารายนี้คือนายสุริยะ และสามารถติดตามจับกุมผู้ต้องหาได้ในเวลาไม่กี่ชั่วโมง และจากการตรวจสอบประวัติไม่พบเคยต้องโทษคดีอาชญากรรม
ทางด้านนายสุริยะ ผู้ต้องหา ให้การรับสารภาพว่า สาเหตุที่ตนได้ก่อเหตุเพราะเกิดจากอารมณ์ชั่ววูบ เนื่องจากทะเลาะกับแฟน และตนก็เรียกแท็กซี่ไปเพื่อพยายามไปขอคืนดี แต่ก็ได้รับการปฏิเสธ จากนั้นจึงให้แท็กซี่กลับมาส่งที่เดิม แต่ก็ไม่มีเงินจ่ายค่ารถทำให้คิดไม่ตก จึงตัดสินใจให้คนขับไปส่งในซอยเปลี่ยว และใช้เชือกรองเท้าผ้าใบรัดคอ ผู้ขับขี่ก่อนรถจะเกิดอุบัติเหตุ จากนั้นตนก็หลบหนีกระทั่งมาถูกจับกุมดังกล่าว
ส่วนนางสมควร อายุ 45 ปี แม่ของผู้ต้องหา กล่าวทั้งน้ำตา ตนมีลูกคนเดียว และเรียนอยู่มหาวิทยาลัยแห่งหนึ่งในกรุงเทพมหานคร ปี 2 โดยปกติจะเป็นคนเรียบร้อย เลิกเรียนหรือวันหยุดจะช่วยแม่ค้าขายอาหารในหมู่บ้าน และมาทราบว่าลูกชายทะเลาะกับแฟน แต่ไม่คิดว่าลูกจะมาก่อเหตุแบบนี้ ตนจึงขอโทษแทนลุกชายที่ก่อเหตุกับคนขับรถแท็กซี่รายนี้ด้วย