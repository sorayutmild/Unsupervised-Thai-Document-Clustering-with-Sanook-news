เมื่อเวลา 14.00 น. วันที่ 15 ก.ย. 2564 พลเอก ประยุทธ์ จันทร์โอชา นายกรัฐมนตรี พร้อมด้วยพลเอกอนุพงษ์ เผ่าจินดา รัฐมนตรีว่าการกระทรวงมหาดไทย , นายอนุชา นาคาศัย รัฐมนตรีประจำสำนักนายกรัฐมนตรี และคณะ ลงพื้นที่ติดตามสถานการณ์น้ำท่วมจังหวัดชัยนาท พร้อมติดตามสถานการณ์น้ำในเขื่อนเจ้าพระยา เพื่อเตรียมรับน้ำเหนือหลากและวางแผนป้องกันพื้นที่เจ้าพระยาตอนล่าง โดยมีนายสมบูรณ์ ศิริเวช ผู้ว่าฯชัยนาท พร้อมด้วยนายสมเกียรติ ประจำวงษ์ เลขาธิการสำนักงานทรัพยากรน้ำแห่งชาติ (สทนช.) และนายประพิศ จันทร์มา อธิบดีกรมชลประทาน ร่วมต้อนรับ ที่ห้องประชุมสำนักงานชลประทานที่ 12
จากนั้นนายกรัฐมนตรีและคณะ ได้เดินทางไปตรวจสถานการณ์น้ำ ณ เขื่อนเจ้าพระยา อ.สรรพยา จ.ชัยนาท เพื่อเตรียมความพร้อมรับสถานการณ์ลุ่มน้ำเจ้าพระยา หลังจากในช่วงสัปดาห์ที่ผ่านมา มีฝนตกต่อเนื่องและเกิดพายุ "โกนเซิน” ขึ้นฝั่งเวียดนาม ส่งผลให้มีมรสุมพาดผ่านภาคเหนือและภาคตะวันออกเฉียงเหนือ ทำให้ประเทศไทยตอนบนมีฝนตกชุกหนาแน่น โดยเฉพาะบริเวณภาคกลางและภาคตะวันออก ทำให้มีน้ำหลากจากพื้นที่ตอนบนของลุ่มน้ำเจ้าพระยา ไหลลงเหนือเขื่อนเจ้าพระยา จ.ชัยนาท ในอัตราเพิ่มมากขึ้นอย่างต่อเนื่อง
พลเอก ประยุทธ์ จันทร์โอชา เปิดเผยว่า ตอนนี้พายุฝนเข้าพัดผ่านทั่วประเทศ ทำให้มีมวลน้ำจากางภาคเหนือค่อนข้างเยอะ ส่วนเรื่องการบริหารจัดการน้ำนั้น เป็นเรื่องที่ กรมชลประทานต้องระบายน้ำไม่ให้พี่น้องประชาชนเกิดความเดือดร้อน กรมชลประทานทำมาทุกปี เรื่องน้ำท่า ไม่ต้องห่วง ตอนนี้ยังอยู่ในสถานการณ์ที่เขื่อนยังรับน้ำได้ปริมาณมาก
ขณะนี้ยังมีการระบายน้ำ อยู่ที่ 1,388 ลบ.ม./วินาที รักษาเกณฑ์การระบายไว้ที่1,400ลบ.ม./วินาที ทางพื้นที่ลุ่มต่ำของจ.อยุธยา ระดับน้ำจะขึ้นได้อีก0.75ม. ขณะนี้ทางกรมชลประทานได้วางมาตรการควบคุมปริมาณน้ำไหลผ่านเขื่อนเจ้าพระยาในเกณฑ์ไม่เกิน 1,500 ลบ.ม./วินาที เนื่องจากมีปริมาณน้ำท่าตามธรรมชาติที่เพิ่มขึ้นอย่างรวดเร็ว จึงจำเป็นต้องปรับการระบายน้ำไหลผ่านเขื่อนเจ้าพระยาในเกณฑ์ดังกล่าว จะส่งผลให้ระดับน้ำด้านท้ายเขื่อนเจ้าพระยาเพิ่มสูงขึ้นจากปัจจุบัน
โดยเฉพาะบริเวณที่ลุ่มต่ำริมแม่น้ำน้อย ในพื้นที่ตำบลบ้านกระทุ่ม ตำบลหัวเวียง อำเภอเสนา และตำบลท่าดินแดง อำเภอผักไห่ จังหวัดพระนครศรีอยุธยา จะเพิ่มสูงขึ้นจากปัจจุบันประมาณ 0.75 เมตร ในช่วงวันที่ 15 - 18 กันยายน 2564 จึงขอให้ประชาชนที่อาศัยอยู่ริมตลิ่งพื้นที่เสี่ยงให้ติดตามประกาศจากทางราชการอย่างใกล้ชิดต่อไป รวมไปถึงสั่งการให้เร่งกำจัดผักตบชวาที่ขวางทางน้ำอยู่ ให้รีบกำจัดออกอย่างโดยด่วน พร้อมให้ประชาชน ใส่แมส ล้างมือ เว้นระยะห่าง ป้องกันตัวเองจากโควิด-19
ส่วนคอหวยนั้น ไม่พลาดที่จะส่องหมายเลขเฮลิคอปเตอร์ เป็นเลข 7355 ส่วน เลขทะเบียนรถที่ใช้ในการเดินทาง คือเลข 1ขณ5122 หวังว่า เฮลิคอปเตอร์ และรถที่นายกฯ ใช้สำหรับปฏิบัติภารกิจจะให้โชค
 