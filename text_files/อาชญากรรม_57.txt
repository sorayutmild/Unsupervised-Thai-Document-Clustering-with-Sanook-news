ความคืบหน้าเหตุกลุ่มวัยรุ่นร่วมกันปาระเบิดปิงปองใส่ร้านก๋วยเตี๋ยวแห่งหนึ่งใน อ.นครชัยศรี จ.นครปฐม ก่อนจะใช้อาวุธปืนยิงใส่แม่ของคู่อริ ระหว่างที่ยกมือไหว้อ้อนวอนขอชีวิตลูกชาย กลายเป็นข่าวสะเทือนใจสังคม เมื่อคืนวันที่ 24 มกราคมที่ผ่านมา ล่าสุดภายหลังจากที่มีการอนุมัติออกหมายจับมือยิงผู้ก่อเหตุ "แก๊งบางกะเบา" กลุ่มผู้ต้องสงสัยได้ทยอยเข้ามอบตัวแล้ว 5 คน
ตามรายงานระบุว่า เมื่อวานนี้ (27 ม.ค.) ตลอดทั้งวันมีผู้ปกครองพาเยาวชนที่เกี่ยวข้องกับเหตุยิง นางกรณัฐ ปุเรนโสภา หรือ เจ้นัด อายุ 39 ปี เจ้าของร้านก๋วยเตี๋ยวเจ้นัด เข้ามอบตัวและพบเจ้าหน้าที่ตำรวจ สภ.นครชัยศรี ภายหลังจากที่ศาลอนุมัติออกหมายจับผู้ก่อเหตุ เป็นสมาชิกในแก๊งบางกะเบา ซึ่งมีกลุ่มวัยรุ่นมากกว่า 20 คน ร่วมอยู่ในกลุ่มแก๊งนี้
เบื้องต้นพบเยาวชนอายุประมาณ 16-18 ปี จำนวน 4 คน เดินทางพบเจ้าหน้าที่ตำรวจ ซึ่งเป็นกลุ่มคนที่ปาระเบิดปิงปองใส่ร้านก๋วยเตี๋ยว และไม่ได้เป็นบุคคลที่อยู่ในหมายจับแต่อย่างใด ขณะเดียวกัน เจ้าหน้าที่ตำรวจและทหารยังได้เข้าไปตรวจสอบที่อู่ซ่อมรถแห่งหนึ่ง ซึ่งเป็นบ้านของ นายยุทธนา สมบูรณ์ อายุ 24 ปี หัวหน้าแก๊งบางกะเบา พบปืนบีบีกันที่ถูกดัดแปลงใส่กระสุน .38 ได้ จึงได้ตรวจยึดไว้
ในเวลาต่อมา นายยุทธนา ได้ถูกควบคุมตัวมาสอบสวนที่ สภ.นครชัยศรี ซึ่งจากการสอบสวนเบื้องต้น นายยุทธนา ระบุว่า ไม่ได้เป็นผู้ก่อเหตุยิง นางกรณัฐ โดยให้การโยงไปถึงเพื่อนร่วมแก๊งชื่อ นายเอ็ม ที่อ้างว่าเป็นลงมือผู้ก่อเหตุยิง นางกรณัฐ จนเสียชีวิต ขณะนี้ นายเอ็ม ยังอยู่ระหว่างหลบหนีการจับกุม
ทั้งนี้ เมื่อช่วงค่ำวันเดียวกันนั้น เจ้าหน้าที่ตำรวจได้ควบคุมตัว นายยุทธนา ไปทำแผนประกอบคำรับสารภาพ บริเวณหน้าร้านก๋วยเตี๋ยวเจ้นัด ชี้จุดที่ก่อเหตุปาระเบิดปิงปอง 3 รอบ ห่างกัน 30 นาที ก่อนจะบุกเข้าไปชักอาวุธปืนข่มขู่ภายในร้านและเกิดเหตุยิงใส่ นางกรณัฐ
ผู้สื่อข่าวรายงานว่า บรรยากาศการทำแผนฯ มีกลุ่มญาติผู้เสียชีวิตและชาวบ้านละแวกใกล้เคียงให้ความสนใจ ก่อนจะเกิดเหตุการณ์แปลกประหลาดขึ้น เมื่อหญิงสาวคนหนึ่งที่เป็นญาติของผู้เสียชีวิต มีอาการกระสับกระส่ายและทำท่าสะบัดศีรษะไปมา ซึ่งญาติบอกว่าคล้ายกับท่าทีเวลาโมโหของเจ้นัด หญิงสาวยังได้ส่งเสียงกรีดร้องตลอดเวลาว่า "เอาความยุติธรรมมา!!" และควบคุมตัวเองไม่ได้
อย่างไรก็ตาม คาดว่าในวันนี้ (28 ม.ค.) น่าจะมีกลุ่มเยาวชนอีกจำนวนหนึ่งเข้ามอบตัวกับเจ้าหน้าที่ตำรวจ หลังตรวจสอบพบว่าในคืนวันเกิดเหตุมีผู้ร่วมก่อเหตุมากกว่า 20 คน ขณะที่ พลเอกประยุทธ จันทร์โอชา นายกรัฐมนตรี ก็ได้ให้ความสนใจเกี่ยวกับคดีอาชญากรรมนี้เช่นเดียวกัน
ขอบคุณเนื้อหาข่าวจาก สำนักข่าวไทย และ ข่าวเด็ด 7 สี