ผู้สื่อข่าวรายงานว่า (12 มี.ค.) พ.ต.อ.ทวีศักดิ์ ผลเกิด ผกก.สภ.กบินทร์บุรีจ.ปราจีนบุรี สั่งการให้ พ.ต.ท.ปาพจน์ ศรีทองเพียร สวป. นำกำลังเข้าควบคุมตัว นายเอ (นามสมมุติ) อายุ 35 ปี ในข้อหากระทำชำเราเด็กอายุไม่เกิน 15 ปี ซึ่งเด็กเป็นผู้สืบสันดานอยู่ในความปกครองดูแล มาสอบสวน
หลังได้รับแจ้งจากญาติของ นายเอ ว่า นายเอ ได้ก่อเหตุข่มขืนกระทำชำเรา ด.ญ.บี (นามสมมุติ) ลูกสาวแท้ๆ อายุ 14 ปี จนตั้งท้อง โดยจับกุมได้ที่สถานที่ก่อสร้างแห่งหนึ่ง ในเขต อ.กบินทร์บุรี
จากการสอบสวนผู้เป็นย่าของ ด.ญ.บี ให้การว่า ด.ญ.บี หลานสาว กำลังเรียนอยู่ชั้น ม.1 ที่โรงเรียนแห่งหนึ่ง ส่วนแม่ของ ด.ญ.บี ได้หย่าร้างกับ นายเอ ผู้เป็นพ่อ มาเป็นเวลาหลายปีแล้ว ก่อนหน้านี้ ตนสังเกตเห็นหลานสาวมีอาการผิดปกติ มีลักษณะรูปร่างอ้วน และหน้าอกใหญ่ คล้ายคนตั้งครรภ์ จึงได้เรียกหลานมาสอบถามหาความจริง แต่หลานสาวไม่ยอมรับ บอกว่าตัวเองอ้วน
จนเวลาผ่านไปท้องของหลานสาวเริ่มใหญ่ขึ้นทุกวัน ถึงได้ยอมรับว่า ได้ถูก พ่อแท้ๆ บังคับข่มขืนหลังจากที่กลับมาจากโรงเรียนทุกวัน วันละ 1-2 ครั้ง และบังคับไม่ให้นำเรื่องไปบอกใคร โดยเหตุเกิดมาตั้งแต่ปี 58 จนขณะนี้ หลานสาวตั้งท้องได้ 8 เดือนแล้ว
จากการสอบสวนเบื้องต้น นายเอ ยังคงให้การปฏิเสธตลอดข้อกล่าวหา ขณะที่ ด.ญ.บี ยังไม่พร้อมให้การใดๆ เนื่องจากยังอยู่ในอาการเสียใจและร้องไห้ตลอดเวลา
อย่างไรก็ตาม ทางตำรวจได้ส่งตัว ด.ญ.บี ไปตรวจร่างกายที่โรงพยาบาล และสอบป.วิอาญา เพื่อใช้เป็นหลักฐานในการดำเนินคดีกับ นายเอ ต่อไป
ขอขอบคุณภาพจาก รายการเรื่องเล่าเสาร์อาทิตย์