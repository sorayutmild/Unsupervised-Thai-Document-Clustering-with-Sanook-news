สาวสวยเซ็กซี่ "กระแต ศุภษร" กับความหล่อของ BMW คันนี้คือความตั้งใจ แต่งไม่เยอะ ขอเรียบแต่เข้ม ภูมิใจทุกครั้งที่มีลูกชายสุดหล่อเป็นสารถีไปในทุกที
สำหรับรถ BMW Series 3 คันนี้ สาวกระแตบอกกับเราว่าเธอเปลี่ยนมาได้ประมาณ 2 ปี แล้ว การตัดสินใจเปลี่ยนรถในครั้งนั้น เป็นการเปลี่ยนจากการใช้รถตระกูลญี่ปุ่นมาใช้ตระกูลยุโรปครั้งแรกของเธอ ที่เลือกที่จะซื้อ BMW เพราะ BMW มีชื่อเสียงในเรื่องของความแข็งแกร่งของตัวถัง อีกเธออยากลองเปลี่ยนมาขับรถซีดานกึ่งสปอร์ตบ้าง เพราะรถคันเก่าของเธอเป็นรถแนวที่เน้นการใช้งานแบบอเนกประสงค์    BMW Series 3  จึงเป็นคำตอบที่เธอเลือก

สุภาพบุรุษในชุดขาว BMW คันหล่อของสาวกระแต เธอให้เหตุผลที่เลือกซื้อรถสีขาวเพราะสาวกระแตมองเห็นว่ารถสีขาวเมื่อเอาไปตกแต่งเพิ่มเติมจะทำได้ง่ายและออกมาสวย อีกทั้งเป็นสีที่กำลังมาในปีนั้น ซึ่งชุดเครื่องแต่งทั้งหมดเธอไว้ใจที่จะใช้ทุกชิ้นส่วนจากศูนย์ BMW โดยสั่งประกอบพร้อมเสร็จก่อนส่งมอบรถ
การดูแลรักษาส่วนใหญ่สาวกระแตจะให้ความไว้วางใจกับทีมช่างของศูนย์ BMW  พารถไปตรวจเช็คตามรอบต่างๆ และทำความสนิทสนมขอความรู้ในการดูแลรักษากับทีมช่าง ทำให้สามารถดูแลรักษารถในเบื้องต้นได้เอง อีกทั้งอาศัยครูพักลักเรียนรู้จากผู้เชี่ยวชาญในทีมรถแข่งที่สังกัดอยู่ ให้รู้จักสังเกตจุดเล็กจุดน้อยที่อาจจะสร้างปัญหากับการขับของเธอได้
ตลอดเวลา 2 ปีที่ผ่านมาที่มีลูกชายสุดหล่อเป็นสารถีให้ มีบ้างที่เกิดอุบัติ เฉี่ยวชน แต่ยังไม่เคยเกิดอุบัติเหตุหนักๆ กับเธอ อาจจะเพราะสาวกระแตเป็นคนที่ใช้ความเร็วในการขับอยู่ที่ประมาณ 90-100 กม.ต่อชั่วโมง และเพิ่มความระมัดระวังมากขึ้นในยามค่ำคืน ด้วยการลดความเร็ว 70-80 กม.ต่อชั่วโมง  เธอให้เหตุผลในการขับรถด้วยความเร็วไม่มาก เพราะเธอมีประสบการณ์เรื่องการใช้ความเร็วในสนามแข่งมาแล้ว และรู้ว่าหากเกิดอุบัติเหตุขึ้นมาจะเกิดความสูญเสียมากเพียงใด เธอจึงเลือกที่จะช้าแต่ชัวร์  อีกทั้งในบางเวลาก็จะเป็นผู้จัดการส่วนตัวเป็นคนขับให้มากกว่าที่จะขับเอง
สำหรับรถคันต่อไปสาวกระแตบอกว่าเธออยากลองที่จะเปลี่ยนเป็นรถแนว SUV บ้าง  ซึ่งเธอบอกว่าเป็นไปได้หากสามารถทำงานเก็บเงินเหลือพอที่จะซื้อ Lexus Harrior คือรถที่เธออยากได้มาครอบครองเป็นคันที่ 4 ด้วยเหตุผลว่ารถรุ่นนี้มีขนาดใหญ่และมีพื้นที่ในการเก็บของใช้มากกว่ารถซีดานทั่วไป ซึ่งเธอบอกว่าอาชีพนักแสดงอย่างเธอมีของที่ต้องพกพาไปใช้ตามกองถ่าย และรถประเภทนี้เหมาะกับการขับเคลื่อนในทุกสภาพถนน

สำหรับสาวกระแตแล้วเธอบอกว่าการเลือซื้อรถของเธออยู่ที่ความพึ่งพอใจและความพร้อมของตัวเธอเอง คืออยากมี อยากได้ และก็ต้องพร้อมด้วย เพราะจะได้ไม่ลำบาก แต่สำหรับตอนนี้บอกได้คำเดียวว่าลูกชายสุดหล่อBMW Series 3 คันนี้ ยังคงจะเป็นลูกสุดที่รักของสาวกระแต
เรื่องและภาพโดย ทีมงานสนุก! 