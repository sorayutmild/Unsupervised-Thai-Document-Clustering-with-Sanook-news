อิทธิพลแห่งดวงดาวและลัคนาราศีเกิดของคุณนั้นทรงอิทธิพลอย่างมากต่อเส้นทางแห่งอาชีพการงานของคนทุกราศี ด้วยอิทธิพลของดวงดาวที่บางครั้งก็ช่วยเกื้อหนุนและส่งผลดีต่อตัวเจ้าชะตา แต่บางครั้งกลับกลายเป็นอุปสรรคที่เป็นตัวฉุดรั้งความก้าวหน้า
คงจะดีไม่น้อยหากเรารู้ล่วงหน้าได้ก่อนว่าสายงานใดที่คุณทำแล้วจะรุ่งเรือง ประสบความสำเร็จ และส่งเสริมให้การงานของคุณเจริญก้าวหน้า และถ้าคุณได้รู้ถึงแนวทางการเลือกสายอาชีพที่เหมาะกับอุปนิสัยของคนแต่ละราศี  ได้รู้ว่าช่วงไหนคุณจะมีโอกาสที่ดีในการเริ่มต้นธุรกิจใหม่หรือเมื่อไหร่โชคจะเข้าข้างคุณ ดวงเรื่องการงานของคุณจะเป็นอย่างไร หรืออะไรที่คุณทำแล้วจะรวย อย่าได้รอช้าเลือกราศีประจำตัวคุณแล้วไปดูคำทำนายกันเลย

ดวงการงานของชาวราศีเมถุน เหมาะกับอาชีพแบบไหนกันนะ
ชาวราศีเมถุนมีธาตุประจำตัวคือธาตุลม อิทธิพลแห่งธาตุลมส่งผลให้ชาวราศีนี้เป็นคนมีความคิดสร้างสรรค์ เป็นคนช่างคิด เจ้าไอเดีย เจ้าโปรเจ็ค ในขณะเดียวกันก็อ่อนไหวง่าย โลเล เอาแน่เอานอนอะไรไม่ได้ ชาวราศีเมถุนเข้ากับคนง่าย ชอบที่จะเข้าสังคมและพูดคุยกับคนรอบข้าง ทำให้หาพันธมิตรร่วมลงทุนธุรกิจได้ง่ายกว่าทุกๆ ราศี
 ด้วยอิทธิพลแห่งสัญลักษณ์คนคู่ การทำงานใดๆ จึงสำเร็จลุล่วงได้ง่ายเหมือนมีสองคนช่วยกันทำ แต่ดูเหมือนว่าชาวราศีเมถุนอาจจะมีสายงานที่ค่อนข้างจำกัดอยู่สักหน่อย ดังนั้นกรุณาอ่านคำแนะนำต่อไปนี้อย่างละเอียดแล้วคิดตามอย่างช้าๆ เนื่องจากอิทธิพลแห่งดวงดาวและธาตุลมประจำราศีเกิดของคุณนั้นส่งผลทั้งลบและบวก จงศึกษาข้อดีข้อเสียให้ถี่ถ้วนเพื่อที่จะใช้มันเป็นข้อได้เปรียบในการก้าวสู่จุดสูงสุดของสายงานและอาชีพ
    
ทัศนคติในการทำงานของชาวราศีเมถุน
ด้วยอิทธิพลแห่งธาตุลมอันเป็นธาตุประจำราศี ชาวราศีเมถุนจึงเหมาะกับงานที่ใช้สมองและความคิด มากกว่าการใช้แรงกาย ชาวราศีเมถุนเป็นคนที่ขาดน้ำอดน้ำทน ไม่ขยันหมั่นเพียรเท่าใดนัก จึงเหมาะกับงานที่ใช้ทักษะทางการสื่อสารและสร้างเครือข่ายทางธุรกิจมากกว่า
ซึ่งนี่คือข้อดีหากคุณใช้มันอย่างถูก ความมีเสน่ห์เหลือล้นของคุณทำให้คนที่ต้องสื่อสารหรือสนทนาด้วยไม่อาจต้านทานเสน่ห์อันล้นเหลือของคุณได้ ด้วยลูกล่อลูกชนอันแพรวพราว การพูดอันชาญฉลาด อันเป็นพรสวรรค์ที่ติดตัวมาแต่กำเนิดของคุณ มันคือทรัพยากรอันทรงคุณค่ายิ่ง ถ้าคุณจะนำมันมาใช้ต่อยอดเรื่องงาน ความสำเร็จนั้นก็จะอยู่ไม่ไกลเกินเอื้อม
ลืมเรื่องกฎระเบียบและการประชุมที่แสนเคร่งเครียดไปได้เลย คุณไปสายแน่นอน งานที่เหมาะกับคุณควรจะออกเดินทางบ่อยๆ หรือเปลี่ยนสถานที่ทำงานไปเรื่อยๆ บางคนอาจจะเปลี่ยนงานบ่อยๆ พอๆ กับเปลี่ยนเสื้อผ้า
ชาวราศีเมถุนไม่ทะเยอทะยานที่จะก้าวสู่การเป็นผู้นำเท่าไหร่นัก เพราะว่าชาวราศีนี้รู้สึกว่าตัวเองสำคัญพออยู่แล้ว ซึ่งในโลกของความเป็นจริง คุณก็ควรใส่ใจงานมากขึ้นสักหน่อย และลองทำตามกฎและข้อบังคับ รวมถึงปฏิบัติหน้าที่ตามที่ได้รับมอบหมายอย่างใส่ใจดูบ้างก็ไม่เลวนะ
 
ผู้นำชาวราศีเมถุน
ด้วยความที่ชาวราศีเมถุนไม่ชอบรับผิดชอบภาระงานที่หนักหน่วง พวกเขาจึงพยายามกระจายงานสำคัญๆ ให้ลูกน้องหรือเพื่อนร่วมงานคนอื่นๆ มากเท่าที่จะทำได้ ผู้นำชาวราศีเมถุนไม่ค่อยเรียกร้องอะไรจากลูกน้องมากนัก ปกครองกันแบบประชาธิปไตย เข้าถึงง่าย มีอะไรก็เปิดอกคุย จึงทำให้สัมพันธภาพกับลูกทีมนั้นดีเยี่ยมหายห่วง
ผู้นำราศีเมถุน มักจะอยู่ไม่ติดออฟฟิศ คุณจะไม่มีทางหาเขาเจอในห้องประชุมที่แสนน่าเบื่อหน่าย อันเนื่องจากบุคลิกที่กระตือรือร้น ทำนู่นทำนี่อยู่ตลอดเวลา แถมยังเป็นคนที่ชอบเรียนรู้เทคโนโลยีใหม่ๆ เทรนด์ไหนอะไรมารู้หมด และยังชอบทดลองแนวทางแปลกใหม่ หากคุณต้องทำงานกับหัวหน้างานชาวราศีเมถุน รับประกันความสนุกและตื่นเต้นได้เลย เตรียมตัวเรียนรู้อะไรแปลกๆ ใหม่ๆ อีกเพียบ
ด้วยความที่ไม่มีมาดผู้นำเอาซะเลย แถมยังมีความคิดแปลกๆ ในหัวอีกเพียบ งานแปลกๆ จึงจะพรั่งพรูออกจากหัวสมองของหัวหน้างานราศีนี้มากอย่างช่วยไม่ได้ แต่ไม่ต้องกังวลไป ทุกไอเดียที่เจ้านายราศีเมถุนแนะนำรับรองได้ว่า เวิร์คเสมอ
ข้อเสียเพียงอย่างเดียวของหัวหน้างานชาวราศีเมถุนก็คือ พวกเขาไม่อาจทนทำงานในช่วงเวลายาวนานอันแสนน่าเบื่อนี้ได้ บ่อยครั้งบอสชาวราศีเมถุนจะหายตัวไปดื้อๆ โดยเฉพาะอย่างยิ่งในเวลาที่งานเข้า บอสราศีเมถุนจะหายตัวอย่างลึกลับไม่มีใครตามตัวได้
 
ลูกน้องชาวราศีเมถุน
สำหรับลูกน้องชาวราศีเมถุน พวกเขาจะมีสัมพันธภาพอันดีกับหัวหน้างานและผู้บริหาร พวกเขาฉลาดพอที่จะทำดีกับคนที่เอื้อประโยชน์และหยิบยื่นโอกาสดีๆ ให้ ลูกน้องราศีเมถุน เข้าถึงง่าย ตลก ขบขัน อำเก่ง รอบตัวจะมีแต่เสียงหัวเราะ วางใจได้หากคุณส่งพวกเขาไปทำงานเรื่องเจรจาต่อรอง ไม่ว่าจะเป็นสถานการณ์ที่ยากเย็นแค่ไหน ก็การันตีผลสำเร็จร้อยเปอร์เซ็นต์
 
อาชีพที่เหมาะกับราศีเมถุน
ชาวราศีเมถุนนั้นมีพรสวรรค์ ถ้าตั้งใจจริง ทำได้ทุกสายงาน แถมยังมีงานอดิเรกหลากหลาย และสนใจเรื่องต่างๆ รอบตัวมากมายไปหมด ทำให้ออกจะเลือกสิ่งที่ชอบจริงๆ ยากอยู่สักหน่อย บางอย่างที่เคยสนใจ ชาวราศีนี้กลับหมดความสนใจไปดื้อๆ จึงยากที่จะคาดการณ์อนาคตของเด็กน้อยชาวราศีเมถุน ว่าจะหันเหไปในทิศทางใด แต่ที่แน่ๆ คนชาวราศีเมถุนเหมาะมากกับงานใช้สมอง งานฟรีแลนซ์ และงานแบบที่ไม่ต้องมีตารางการทำงานที่เข้มงวด หากจะคาดหวังให้ชาวราศีเมถุนทุ่มเททำงานอาจจะต้องฝันค้าง พวกเขาพร้อมจะหนีไปพักร้อนดื้อๆ เอาแน่เอานอนไม่ค่อยจะได้
 
ชายชาวราศีเมถุน
ชายชาวราศีเมถุนมักเลือกทำงานที่ต้องเดินทางบ่อยๆ เพราะรู้ตัวดีว่าไม่เหมาะกับงานที่ต้องนั่งประจำอยู่ออฟฟิศ งานที่เหมาะสมกับพวกเขาก็คือ งานผู้จัดการ ตัวแทนการค้า หรือตัวแทนการเจรจา และงานที่ไม่ต้องอยู่กับที่
ชายชาวราศีนี้จะเก็บเกี่ยวประสบการณ์ที่จำเป็นให้มากพอเพื่อที่จะไปทำธุรกิจเป็นของตัวเอง การสื่อสารจึงทำให้ชาวราศีนี้เหมาะที่จะเป็นหัวหน้าพีอาร์ นักข่าว นักหนังสือพิมพ์ หรืองานในแวดวงวรรณกรรม บางคนก็มีพรสวรรค์กับงานเขียนและงานกวี เจ้าบทเจ้ากลอน ในขณะที่บางคนกลับเลือกสายงานการผลิต วิศวกร หรือวิศวกรรมไฟฟ้า
 
หญิงสาวชาวราศีเมถุน
หญิงสาวชาวราศีเมถุนมักชื่นชอบงานที่เกี่ยวกับการติดต่อสื่อสาร ได้พบปะผู้คน บางคนเลือกจะเป็นแอร์โฮสเตส เลขานุการ ล่าม ผู้บริหาร ต้องขอบคุณอิทธิพลแห่งดวงดาวและธาตุลมประจำราศีเกิดที่ได้มอบเสน่ห์อันลึกลับตามธรรมชาตินี้ให้กับเธอ ทำให้ใครๆ ก็อยากจะเข้าใกล้ และพูดคุยกับหญิงสาวราศีเมถุน สายงานที่เหมาะกับหญิงสาวราศีนี้คือ นักจิตวิทยา ครู นักสังคมสงเคราะห์
หญิงสาวราศีนี้ชอบที่จะเป็นจุดสนใจ ดังนั้นหลายคนจึงใฝ่ฝันจะเป็นดารา ผู้ประกาศ เป็นเซเลบ คนดังในวงการบันเทิง เพราะได้เดินทางไปไหนมาไหนบ่อยๆ และดูเหมือนว่าหญิงสาวราศีนี้ก็จะมีฝันที่เป็นจริงเสียด้วย เราจึงได้เห็นหญิงสาวราศีนี้ในสายงานอาชีพ ศิลปิน ดารา ดีไซน์เนอร์ และนักจัดดอกไม้
 
การทำงานของชาวราศีเมถุน
เส้นทางสายอาชีพของชาวราศีเมถุนนั้นประสบความสำเร็จอย่างงดงาม แม้ว่าชาวราศีนี้มีอุปนิสัยบางอย่างที่ต้องปรับปรุงอยู่หลายข้อ เพื่อให้มีความเป็นมืออาชีพมากกว่าที่เป็นอยู่ แม้ว่าจะต้องเผชิญอุปสรรคในการทำงานหลายครั้งหลายครา แต่โชคดีที่ชาวราศีเมถุนเป็นคนที่มองโลกในแง่ดี ทำให้มีแรงยิ้มสู้ทุกอุปสรรค
ด้วยความสามารถอันหลากหลาย ชาวราศีนี้สามารถเป็นได้ทั้งผู้จัดการและพ่วงด้วยตำแหน่งดีไซเนอร์ด้วยเลยในตัว การทำงานได้หลายหน้าที่ในเวลาเดียวกันนี่กลายเป็นภาพจำของชาวราศีเมถุนไปเสียแล้ว  ชาวราศีนี้ช่างโชคดีที่เกิดมามีความสามารถหลากหลาย และไม่ว่าจะเลือกทำงานสายอาชีพใด หรือต้องการจะเปลี่ยนสายงานด้วยเหตุผลส่วนตัว ก็สามารถทำได้ดีทุกสายอาชีพเสียด้วย แม้แต่เจ้าตัวเองยังรู้สึกภาคภูมิใจในความสามารถของตัวเอง การได้สร้างสรรค์ผลงานต่างๆ ด้วยฝีมือตัวเอง วางแผน ผลิต และจัดแสดงผลงาน ช่างเป็นราศีที่มีความสามารถรอบด้านจริงๆ
 
ธุรกิจของขาวราศีเมถุน
เส้นทางการทำงานของชาวราศีเมถุนนั้นไม่ซับซ้อนและยุ่งยาก ชาวราศีคิดถึงแต่กำไรเป็นที่ตั้ง แต่เขาหรือเธอกลับมีความอดทนไม่มากพอที่จะไขว่คว้าเงินก้อนนั้นไว้ในมือได้ หัดมีความอดทนมากขึ้นอีกซักนิด แล้วเงินจะมากองตรงหน้า
ด้วยความเป็นคนไร้ระเบียบ ชีวิตการทำงานของชาวราศีเมถุนจึงออกจะสุ่มเสี่ยงอยู่สักนิด ทีมงานหรือคู่ค้าเตรียมทำใจและกำกับการทำงานของชาวราศีเมถุนไว้ล่วงหน้าได้เลย กันไว้ดีกว่าแก้
ข้อดีของชาวราศีเมถุนคือการมีไอเดียการทำธุรกิจล้นเหลือ และยังชอบที่จะติดต่อสื่อสารทำงานร่วมกับคนหมู่มาก ชาวราศีนี้จึงเหมาะกับงานที่ต้องนำเสนอสินค้าและบริการ ไม่ว่าจะเป็นผู้ให้คำแนะนำด้านการลงทุนด้านการเงิน งานขาย หรืองานออกแบบ หรือแม้แต่งานที่ต้องเกี่ยวข้องกับการติดต่อสื่อสาร การประสานงานต่างๆ
 
การเงินของชาวราศีเมถุน
การเงินของชาวราศีเมถุนนั้นดีอย่างเหลือเชื่อ ส่วนใหญ่ครอบครัวมักจะมีฐานะดี ไม่เคยต้องเผชิญความลำบาก  ในบางคนที่พ่อแม่ไม่ค่อยเข้มงวดและปลูกฝังเรื่องการใช้จ่ายตั้งแต่เล็กๆ โตขึ้นมาอาจประสบปัญหาด้านการเงินได้ในอนาคต รู้อย่างนี้แล้วจงเตรียมความพร้อม
 
ชายชาวราศีเมถุน
มักจะรับมือซ้ายจ่ายมือขวา ไม่เคยปฏิเสธคำร้องขอหยิบยืมจากเพื่อนฝูง บางครั้งก็ซื้อของดีๆ แพงๆ ให้เพื่อนฝูง ยังดีที่ชาวราศีนี้ยังรู้จักวางแผนการเก็บออมเงินไว้อย่างลับๆ ยิ่งลับเท่าไหร่ยิ่งดี หากคนสนิทรู้ว่ามี พวกเขาจะหยิบยืมจากคุณจนหมดสิ้นและมีแนวโน้มจะไม่ได้คืนสูงมาก บางคนมีรายรับหลายทาง ทำให้พอมีพอใช้และเหลือเก็บอยู่บ้าง
 
สาวชาวราศีเมถุน
คาดคะเนอารมณ์ได้ยาก บทสาวเจ้าอยากจะอัพเดทเทรนด์แฟชั่นขึ้นมาก็จะช็อปแหลกจนกระเป๋าฉีกกันเลยทีเดียว ระวังอารมณ์ขึ้นๆ ลงๆ ของตัวเองในเรื่องการช็อปปิ้งด้วยจะช่วยให้มีเงินเหลือเก็บ
สาวราศีนี้ทุ่มงบไม่อั้นเพื่อความสวย บ่อยครั้งที่สาวชาวราศีเมถุนไปร้านทำผม แต่ยังดีที่รู้จักเจรจาต่อรองเพื่อให้ได้บริการที่คุ้มค่ากับเงินที่เสียไป สาวราศีนี้มั่นอกมั่นใจในการทำงานของตัวเองมาก และประสบความสำเร็จมากในการทำธุรกิจของตนเอง และรู้จักการใช้เงินในโอกาสและเวลาที่เหมาะสม
 
ราศีที่เกื้อหนุนกับการทำงานของชาวราศีเมถุน
ด้วยธรรมชาติของชาวราศีเมถุนที่เอาแน่นอนไม่ได้ ทำให้บ่อยครั้งเกิดปัญหากับการทำงานร่วมกับผู้อื่น ชาวราศีนี้ต้องพยายามหาคนที่ไว้ใจได้มารับหน้าแทน ชาวราศีนี้ยังชอบทำงานในสภาพแวดล้อมที่สงบเงียบ บางครั้งก็ชอบทำอะไรตามใจตัวเองเกินขอบเขต การถูกจำกัดอยู่ในเขต ทำให้แรงบันดาลใจของชาวราศีนี้หายไปด้วย
ชาวราศีเมถุนมักจะมองหาคนที่สามารถปกป้องเขาได้จากทุกปัญหา ไม่ว่าจะปัญหาเล็กหรือปัญหาใหญ่ จะดีมากหากชาวราศีเมถุนได้ทำงานร่วมกับชาวราศีสิงห์ซึ่งเป็นราศีที่มีธาตุไฟเป็นธาตุประจำตัว จะช่วยทำให้ธุรกิจก้าวหน้าไปอีกขั้น หรือหากได้ร่วมงานกับชาวราศีมีนก็จะเกื้อหนุนกันให้มีกำไรงอกเงย เคมีเข้ากันอย่างเหลือเชื่อ เพราะต่างคนต่างมีไอเดียบรรเจิด
ไม่แนะนำให้คนราศีเมถุนทำงานร่วมกับคนราศีเมถุนด้วยกันเด็ดขาด แม้จะเข้าอกเข้าใจกันดี แต่ด้วยความที่เอาแน่เอานอนไม่ได้ทั้งคู่ โปรเจ็คจะล่มเสียเปล่าๆ ชาวราศีพิจิกก็เป็นอีกราศีหนึ่งที่ชาวเมถุนไม่เหมาะที่ร่วมงานด้วย เนื่องจากความมั่นใจเกินพอดีของชาวพิจิก สุดท้ายจะบดขยี้ชาวราศีเมถุน ดีไม่ดีทะเลาะกัน งานไม่ได้แถมเสียเพื่อนอีก
อีกราศีที่ไม่แนะนำให้ทำงานร่วมกันก็คือ ราศีกุมภ์ เพราะช่างฝันกันทั้งคู่ ต่างคนต่างฝันแล้วเมื่อไหร่งานจะเสร็จกันล่ะ ส่วนราศีพฤษภเขาก็มองหาลูกทีมที่ทำงานตามคำสั่ง ชาวราศีเมถุนอินดี้เกินไป คงจะทำงานร่วมกันคงไม่เวิร์ค ได้วางมวยกันแน่นอน