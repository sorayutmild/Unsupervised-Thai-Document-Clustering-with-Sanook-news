Honda Civic โฉมปัจจุบัน ที่เราเห็นกันมากมายในท้องถนนนี้ น่าจะเป็นโฉมสุดท้ายแล้วก่อนที่ทางฮอนด้าจะเข็นตัวโมเดลใหม่ออกมาแทน  จึงทำให้เราต้องมาทบทวนความทรงจำกับเจ้า Honda Civic 1.8 E กันอีกครั้ง  เพื่อที่จะได้นำมาเป็นข้อเปรียบเทียบในยามที่โมเดลใหม่ของเจ้า Honda Civic ออกสู่ตลาดในเร็ววันนี้
Honda Civic โฉมปัจจุบันนี้ได้รับการปรับโฉมมาจากรุ่นก่อน ไม่ว่าจะเป็น กระจังหน้าออกแบบใหม่สไตล์สปอร์ต สอดรับกับกันชนหน้าทรงดุ ดวงไฟคู่หน้าเพิ่มความเข้มข้นมากขึ้นด้วยโคมไฟแบบ Smoked Chrome และไฟท้ายโฉบเฉี่ยวทรงแปดเหลี่ยม เพิ่มความเป็นสปอร์ตมากขึ้น

เส้นสายตัวรถออกแบบได้อย่างกลมกลืนทุกสัดส่วน ฝากระโปรงหน้าออกแบบได้อย่างเรียบหรู เทลาดจากกระจกถึงกระจังหน้า ไหล่ด้านข้างมีเส้นสายที่โค้งมนสอดรับกับคิ้วของซุ้มโป่งล้อที่โอบล้อมล้อแม็กลายสปอร์ต แนวเส้นขอบกระจกเน้นเส้นโค้งเว้าลากผ่านตั้งแต่ด้านหน้าจดท้าย ตกแต่งขอบกระจกด้วยแถบยางสีดำ
ภายในห้องโดยสารได้รับการตกแต่งใหม่ ให้มีความสะดวกสบายมากกว่าเดิม ติดตั้งอุปกรณ์อำนวยความสะดวกครบครัน พร้อมสีสันภายในที่มีให้เลือกด้วยกันทั้ง 2 แบบ 2 สไตล์ โดยในรุ่น 1.8 S ตกแต่งภายในเน้นสีทูโทน ดำ-เทา หุ้มเบาะด้วยผ้า ส่วนรุ่น 1.8 E ตกแต่งภายในด้วยโทนสีครีม หุ้มเบาะด้วยหนังแท้ ติดตั้งระบบนำทางผ่านดาวเทียมแบบสัมผัสในรุ่น 1.8 E NAVI  แถมมีระบบควบคุมความเร็วอัตโนมัติให้ใช้อีกด้วย

เครื่องยนต์  1.8 ลิตร ใช้เทคโนโลยี  i-VTEC สามารถใช้กับแก๊สโซฮอล์ E20 ให้พลังสูง และมีปริมาณไอเสียต่ำ ผ่านมาตรฐานไอเสียระดับยูโร 4  แบบซิงเกิลโอเวอร์เฮดแคมชาฟท์ 4 สูบเรียง 16 วาล์ว i-VTEC หัวฉีดมัลติพอยต์ PGM-Fi  ปริมาตรกระบอกสูบขนาด 1799 ซี.ซี. อัตราส่วนกำลังอัด 10.5:1 ให้กำลังสูงสุด 140 แรงม้า ที่ 6,300 รอบต่อนาที แรงบิดสูงสุด 174 นิวตันเมตร ที่ 4,300 รอบต่อนาที

ระบบกันสะเทือนหน้าแบบอิสระ แม็กเฟอร์สันสตรัท พร้อมเหล็กกันโคลง สะเทือนหลังเป็นแบบดับเบิลวิชโบน พร้อมเหล็กกันโคลง ระบบเบรกแบบดิสก์ พร้อมช่องระบายความร้อนด้านหน้า  พร้อมระบบเบรกป้องกันล้อล้อก ABS และระบบกระจายแรงเบรกอิเล็กทรอนิกส์  EBD
สำหรับการได้ใช้ชีวิตอยู่กับเจ้า  Honda Civic 1.8 E โฉมปัจจุบันนี้  เรียกได้ว่าก็สร้างความประทับใจได้อยู่ไม่ว่าจะเป็นการใช้งานในสภาพการจราจรในเมืองกรุงที่แสนจะติดขัด ได้แอร์เย็นๆ พร้อมเพลงเพราะๆจากเครื่องเสียงในรถ  ก็ทำให้เราเพลิดเพลินลืมรถติดไปได้เหมือนกัน  และในยามที่ต้องใช้พละกำลังเครื่องยนต์ในเขตชานเมือง หรือเดินทางไกลก็สามารถเรียกกำลังเครื่องยนต์มาใช้งานได้อย่างรวดเร็ว  ถือว่าเป็นรถที่ยังขับขี่ได้สนุก  แม้ตอนที่เราใช้ความเร็วสูง ระบบช่วงล่าง และน้ำหนักพวงมาลัยของเจ้า  Honda Civic 1.8 E ก็ยังให้ความมั่นใจเราได้

และสุดท้าย สำหรับปัญหาที่หลายๆคันเจออาการเสียงดังต๊อกๆ เราก็พยายามตั้งใจฟัง หรือเรียกว่าจ้องจับผิดกันเลย  ก็ไม่พบอาการดังกล่าวแล้วใน Honda Civic 1.8 E คันที่เรานำมาทดสอบนี้ จึงขอสรุปว่า ถ้าคุณเป็นคนที่ชื่นชอบในรูปโฉบที่โฉบเฉี่ยว พร้อมกับได้รถที่ขับขี่สนุก ช่วงล่างที่ให้ความมั่นใจได้  แถมด้วยเป็นรถปลายโฉมปลายอายุ (แบบว่าไม่สนใจว่ามันจะเปลี่ยนโฉม) ที่เรียกได้ว่ามาพร้อมออพชั่นเต็ม และแคมเปญดีๆ คงต้องบอกว่า...จัดไปเลยครับ.... 

Sanook! Auto Comment 
 
ความจริงแล้ว  Honda Civic  ในรุ่นปัจจุบันที่เรียกว่า FD  นั้นถือเป้นรถรุ่นที่ได้รับความสนใจอย่างมากจากหลายคน ตั้งแต่เริ่มเปิดตัว ในช่วงปี 2006 มาจวบจนถึงปัจจุบันที่รถรุ่นใหม่เภยภาพที่ถูกใจหรือไม่นั้นไม่ขอวิจารณ์ จะดีกว่า ทั้งนี้เราต้องยอมรับว่า FD  เป็นรถรุ่นที่ได้รับความสนใจต่อเนื่องอย่างมาก และเป้นรถที่ค่อนข้างใช้งานได้ดี แม้ในกลุ่มคลับ-คนใช้จะมีการพูดถึงเรื่องความปิดตืของเสียงที่ดัง ต๊อก ตลอดเวลา ในรุ่น 1.8 แต่นั่นก็ไม่ทำให้ยอดขายกระทบกระเทือน
 
 ร่วมเป็นแฟนเพจเรา บน Facebook..ได้ที่นี่เลย 

