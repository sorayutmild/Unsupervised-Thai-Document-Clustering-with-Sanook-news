ปลื้มจิตร์ ถินขาว นักตบลูกยางสาวไทย โดนหนุ่มออฟฟิศตัดต่อภาพโป๊เปลือยโชว์ของลับโพสต์ลงเฟสบุ๊ค เตรียมแจ้งความเอาผิดให้ถึงที่สุด "นิ้งหน่อง"ปลื้มจิตร์ ถินขาว นักกีฬาวอลเลย์บอลหญิงทีมชาติไทยขวัญใจมหาชน ถึงกับสุดทนหลังโดนหนุ่มออฟฟิศตัดต่อภาพเชิงอนาจารโป๊เปลือย โชว์หน้าอกและอวัยวะเพศแถมยังเผยแพร่ไปยังโลกออนไลน์ ส่งผลให้ตนเสื่อมเสียชื่อเสียงเป็นอย่างมากโดยภาพดังกล่าว "ปลื้มจิตร์" เผยว่าตนเห็นภาพมาจากรุ่นพี่ที่รู้จักกัน พอเห็นแล้วก็รู้สึกเสียใจมาก เพราะเป็นภาพที่ไม่เหมาะสมและไม่ควรที่จะนำไปเผยแพร่ในโลกออนไลน์ ดังนั้นจึงตัดสินใจดำเนินคดีให้ถึงที่สุด อย่างไรก็ตาม “นิ้งหน่อง” เตรียมนำหลักฐานทั้งหมดเพื่อเข้าแจ้งความ ที่ กองบังคับการปราบปราม การกระทำผิด เกี่ยวกับอาชญากรรมทางเทคโนโลยี (ป.อ.ท.) อาคารเฉลิมพระเกียรติตึก B ศูนย์ราชการแจ้งวัฒนะ ในวันที่ 12 กุมภาพันธ์นี้สำหรับผู้ที่โพสต์ภาพดังกล่าว แหล่งข่าววงในเปิดข้อมูลเพิ่มเติมว่าผู้กระทำผิดเป็นพนักงานในออฟฟิศแห่งหนึ่งแถวถนนเพชรบุรีตัดใหม่ กรุงเทพมหานคร ทั้งนี้ "ปลื้มจิตร์" อยู่ระหว่างการเก็บตัวฝึกซ้อมที่สนามราชมังคลากีฬาสถาน เพื่อร่วมกับทีมชาติไทยสู้ศึกวอลเลย์บอลชิงแชมป์เอเชีย และซีเกมส์ ครั้งที่ 28 ที่ประเทศสิงคโปร์ ระหว่างวันที่ 6-15 มิ.ย. 2558 รวมถึงศึกวอลเลย์บอลชิงโควตาไปแข่งขันโอลิมปิกเกมส์ 2016 ที่บราซิล
ภาพจาก : แฟนเพจ Bangkok Glass VC