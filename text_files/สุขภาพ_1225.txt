น่าจะเป็นคำถามที่คอกาแฟหลายคนสงสัยอยู่บ่อยๆ ว่าเราไม่ควรดื่มกาแฟวันละกี่แก้ว แน่นอนว่าการดื่มกาแฟเล็กน้อยในทุกๆ วันไม่ได้ส่งผลเสียต่อร่างกายมากนัก แต่การดื่มกาแฟมากเกินไป และหากถึงขั้นสร้างปัญหาจากอาการ “ติดคาเฟอีน” แล้วล่ะก็ เมื่อนั้นอาจต้องย้อนกลับมาดูพฤติกรรมในการดื่มกาแฟของตัวเองเสียใหม่ว่ากำลังเสี่ยงต่ออาการติดคาเฟอีนหรือไม่
ไม่ควรดื่ม “กาแฟ” เกินวันละกี่แก้ว?
หมอเล็ก อ.ดร.นพ.กิติพงศ์ สุนทราภา หัวหน้าหน่วยเภสัชวิทยาภูมิคุ้มกัน ภาควิชาเภสัชวิทยา คณะแพทยศาสตร์ศิริราชพยาบาล เจ้าของเฟซบุ๊กเพจ Dr.Aki - หมออาคิ อธิบายว่า “จากผลงานวิจัยเชิงสถิติจากมหาวิทยาลัยเซาท์ออสเตรเลียเมื่อเดือนมีนาคมที่ผ่านมาพบว่า การดื่มกาแฟมากกว่า 6 แก้วต่อวันจะเพิ่มความเสี่ยงต่อการเป็นโรคหัวใจและหลอดเลือดได้อย่างมีนัยสำคัญ ผลการศึกษานี้จึงชี้ว่า 6 แก้วต่อวันคือปริมาณที่น่าจะเริ่มก่อผลเสียต่อระบบหัวใจ และหลอดเลือด”
อย่างไรก็ตาม ข้อมูลการศึกษานี้อาจไม่ได้เป็นข้อมูลโดยตรงกับคนไทย 100% “ข้อมูลจากการศึกษานี้ได้มาจากคนยุโรปซึ่งมีสภาพร่างกายแตกต่างจากคนเอเชีย ปริมาณกาแฟที่จะก่อผลเสียในคนเอเชียนี้จึงน่าจะต่างจากนี้ได้บ้าง”
สอดคล้องกับงานวิจัยญี่ปุ่น ไม่ให้ดื่มเกิน 5 แก้ว
แม้ว่างานวิจัยดังกล่าวจะเป็นการศึกษากับคนยุโรป แต่ข้อมูลจากรายงานการศึกษานี้สอดคล้องกับผลการศึกษาจากญี่ปุ่น
“ค่าตัวเลขนี้ก็สอดคล้องกับผลการศึกษาเชิงสถิติจากประเทศญี่ปุ่นเมื่อเดือนที่ผ่านมาที่พบว่าการดื่มกาแฟไม่เกินวันละ 5 แก้วจะช่วยลดอัตราตายจากโรคร้ายแรงต่างๆ โดยรวมได้อย่างมีนัยสำคัญ แต่ถ้าดื่มมากกว่า 5 แก้วต่อวันกลับจะพบผลเสียต่อสุขภาพได้”
ดังนั้นจึงอาจสรุปได้คร่าวๆ ว่า ปริมาณกาแฟที่แนะนำ ไม่ควรเกินวันละ 3-4 แก้ว แม้ว่าในหลายคนอาจจะสามารถทนต่อฤทธิ์ของคาเฟอีน ดื่มกาแฟได้โดยไม่รบกวนการนอนหลับ แต่การดื่มกาแฟมากเกินไปไม่ส่งผลดีต่อร่างกายทั้งจากปริมาณคาเฟอีนที่ได้รับมากเกินไป คราบกาแฟที่อาจทำให้ฟันเหลือง และความเสี่ยงที่อาจเกิดภาวะติดคาเฟอีนได้
>> อาการเริ่มต้น ของคนที่ติด “คาเฟอีน”