ผู้สื่อข่าวรายงานว่า (11 ก.พ.) เมื่อเวลา 18.30 น. สภ.อุทัย จ.พระนครศรีอยุธยา รับแจ้งมีอุบัติเหตุรถกระบะเสียหลักพุ่งชนกำแพง ภายในบริษัทเบสเท็กซ์ (ประเทศไทย) จำกัด ซึ่งตั้งอยู่ในสวนอุตสาหกรรมโรจนะ หมู่ 5 ต.คานหาม มีผู้ได้รับบาดเจ็บสาหัส
ที่เกิดเหตุเจ้าหน้าที่พบรถกระบะมิตซูบิชิ สีขาว ทะเบียนกธ -1962 พระนครศรีอยุธยา ชนอัดก๊อปปี้ติดกำแพงบริษัทด้านหน้าพังยับเยิน กระจกด้านข้างคนขับถูกลดลงครึ่งบาน ภายในรถพบผู้บาดเจ็บคือ ร.ต.อำนาจ พันแจ่ม อายุ 32 ปี เจ้าหน้าที่เกษตรอำเภอวังน้อย มีบาดแผลถูกของมีคมเข้าที่ลำคอและหน้าท้องไส้ทะลัก อาการสาหัส เจ้าหน้าที่เร่งนำตัวส่งรพ.พระนครศรีอยุธยา แต่ทนพิษบาดแผลไม่ไหว เสียชีวิตในเวลาต่อมา
จากการสอบสวนทราบว่า ก่อนเกิดเหตุผู้ตายขับรถมาพบหญิงสาวที่ชอบพอกันอยู่ แต่แฟนหนุ่มของฝ่ายหญิงออกมาพบเข้า จึงตามไปพูดคุยตกลงกันในรถ สักพักใหญ่ก็มีเสียงร้องดังโหยหวน ก่อนที่รถจะสตาร์ทเครื่องแล่นตัวพุ่งชนกำแพงอย่างแรง
ด้านเจ้าหน้าที่รปภ. กล่าวว่า ผู้ตายมักชอบขับรถมาหาหญิงสาวซึ่งเป็นพนักงานภายในโรงงานเป็นประจำ ก่อนเกิดเหตุผู้ตายขับรถเข้ามาจอด โดยพนักงานสาวออกมาพบผู้ตาย จากนั้นคนร้ายที่เป็นแฟนหนุ่มของหญิงสาว ได้เดินติดตามมา และเกิดการโต้เถียงทะเลาะวิวาทกันขึ้น คนร้ายจึงใช้ของมีคมแทงที่ลำคอ ผู้ตายพยายามรวบรวมสติขับรถพาตัวเองไปหาหมอ แต่เนื่องจากบาดแผลฉกรรจ์ จึงหมดสติทำให้เท้าเหยียบคันเร่งพุ่งชนกำแพง
ทั้งนี้ หลังก่อเหตุคนร้ายและหญิงสาวคนดังกล่าว ได้ขี่รถจยย.ซ้อนท้ายหลบหนีไป ซึ่งเจ้าหน้าที่ตำรวจจะพยายามรวบรวมพยานหลักฐาน ออกหมายจับต่อไป