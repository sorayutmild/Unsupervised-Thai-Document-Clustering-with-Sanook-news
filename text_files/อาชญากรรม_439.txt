ชาวเน็ตออกโรงจวกแหลกกับการอวดอ้างทำสวยของผู้หญิง  ล่าสุดมีสมาชิกเข้ามาโพสต์ไว้ในห้องโต๊ะเครื่องแป้ง เว็บไซต์พันทิปดอทคอม โดยใช้ชื่อหัวกระทู้ว่า "เราคิดถูกแล้วใช่มั้ยคะ ที่ไม่ไปทำสวย" 
ซึ่งในเนื้อหาที่ถูกโพสต์ไว้ สมาิชิกคนดังกล่าวได้เปิดเผยว่า มีเพื่อนทางเฟซบุ๊คเพิ่งรับแอดและชวนไปทำสวย ซึ่งผู้หญิงคนดังกล่าวใช้ชื่อว่า เป๊บ โดยระบุว่า เป็นทริคความสวยซึ่งเป็นทริคของนางแบบ ผู้ที่ทำตามขั้นตอนดังกล่าวจะมีรูปร่างดีขึ้น หุ่นเพรียว ผิวพรรณขาว มีน้ำมีนวล เหมือนสาวเกาหลีโดยไม่ต้องกินยาหรือฉีดสารแต่อย่างใด แต่เป็นการมีเซ็กซ์กับชายหนุ่ม ซึ่งขั้นตอนถูกระบุว่า นำวิตามินฉีดเข้าทางองคชาตของชายหนุ่ม วิตามินดังกล่าวเป็นค่าสมดุลของเพศและเมื่อมีเพศสัมพันธ์กันนั้นสารวิตามินจะซึมเข้าสู่ร่างกายโดยผ่านทางช่องคลอดและไปปรับสมดุลให้กับร่างกาย โดยบอกว่าการร่วมเพศแบบนี้จะไม่มีการเล้าโลมซึ่งเน้นหลั่งวิตามินเพียงอย่างเดียวไม่ใช่อสุจิ เสื้อผ้าไม่ต้องถอดแต่อย่างใด 
นอกจากนี้ในกระทู้ของสมาชิกคนดังกล่าวยังเปิดเผยอีกว่า สาวที่ชื่อ เป๊บ ได้อ้างว่ามีเด็ก ๆ ในสังกัดใช้วิธีนี้แล้วได้ผลสามารถไปรับงานพริตตี้ได้เลย และมีการรับประกันใบตรวจเลือดจากนายแบบเพื่อความปลอดภัยจากโรค ผู้หญิงคนไหนอยากสวยติดต่อเป๊บได้ทันที ค่าใช้จ่ายขึ้นอยู่กับความต้องการลูกค้าอยากให้เป็นอย่างไร
ทั้งนี้ สมาชิกคนดังกล่าวได้โพสต์ข้อความ แช็ทผ่านทางเฟซบุ๊กกับหญิงสาวที่ชื่อเป๊บให้ดูเป็นหลักฐานด้วย 
อนึ่ง สมาิชิกหลายคนที่เข้ามาอ่านกระทู้ดังกล่าว ต่างแสดงความคิดเห็นไปต่าง ๆ นานาแต่ส่วนใหญ่ไม่มีใครเชื่อสรรพคุณโดยบอกว่าอวดอ้างเกินจริง สวยไม่จำเป็นต้องเสียตัว นอกจากนี้บางความคิดเห็นบอกให้เจ้าหน้าที่เข้ามาตรวจสอบเป็นการด่วน เรื่องดังกล่าวเป็นอย่างไร เกรงว่าจะมีเด็กและเยาวชนหลงเชื่อ 