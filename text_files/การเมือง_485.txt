 ปริญญ์ พานิชภักดิ์ รองหัวหน้าพรรคประชาธิปัตย์ ปฏิเสธข้อกล่าวหาลวนลามหญิงสาว ลั่นไม่เป็นความจริง
(14 เม.ย.65) นายปริญญ์ พานิชภักดิ์ รองหัวหน้าพรรคและหัวหน้าทีมเศรษฐกิจทันสมัย พรรคประชาธิปัตย์ เปิดเผย กรณีที่นายษิทรา เบี้ยบังเกิด หรือทนายตั้ม โพสต์เฟสบุ๊กระบุว่า มีรองหัวหน้าพรรคการเมืองใหญ่ มีพ่อดังระดับโลก ลวนลามหญิงสาวที่มาปรึกษาความรู้เรื่องเศรษฐศาสตร์ โดยโลกออนไลน์คาดเดาพาดพิงว่า นักการเมืองรายนี้อาจเป็นนายปริญญ์นั้น
นายปริญญ์ขอยืนยันว่า ไม่เป็นความจริงทั้งสิ้น และไม่ได้ทำในสิ่งที่มีการกล่าวหา โดยจะขอชี้แจงทีเดียวโดยการแถลงข่าว ภายในวันนี้หรือวันพรุ่งนี้ 
ตอนนี้ได้พูดคุยกับคุณพ่อแล้ว แต่ยังไม่ได้คุยกับทนาย  พร้อมชี้แจงว่าการที่โทรหาแม่ของน้องผู้หญิงที่เป็นข่าวนั้น เพื่อแสดงความบริสุทธิ์ใจ โดยไม่ได้เจตนาเพื่อไกล่เกลี่ยแต่อย่างใด
ล่าสุด นายษิทรา ได้ไลฟ์เปิดเผยถึงเรื่องดังกล่าวว่า หลังจากเปิดเผยเรื่องดังกล่าวไปก็มีหลายคนส่งหลักฐานมาให้ บ้างก็เป็นเพื่อนกับผู้หญิงที่เคยถูกกระทำ และที่ผ่านมาไม่มีใครกล้าทำอะไร เพราะกลัวอิทธิพล จึงไม่ได้แจ้งความดำเนินคดี  รายหนึ่งอยู่ในพื้นที่ จ.ราชบุรี ซึ่งมีแม่ทำงานในพรรคเดียวกัน อีกรายถูกข่มขืนจนต้องหนีไปประเทศอังกฤษ อีกรายโดนลวนลาม ซึ่งเหยื่อบางรายถูกพาขึ้นคอนโดส่วนตัวด้วย และอีกรายมีอาการซึมเศร้า
กรณีของหญิงวัย 18 เมื่อวันที่ 12 แม่ของน้อง ได้ทักมาในไลน์ให้คำปรึกษาเรื่องกฎหมาย กังวลใจว่า ลูกสาววัย 18 ปีคนนี้ ถูกรองหัวหน้าพรรค พรรคหนึ่งล่อลวงไปทำมิดีมิร้าย ทั้งกล่าวเพิ่มเติมว่า ได้ไปฟังรองหัวหน้าพรรค พูดเรื่องการลงทุน หุ้น และได้แลกคอนแท็กไว้ จากนั้นได้มีการติดต่อชวนไปกินข้าวและคุยเรื่องที่อยากรู้ หลังจากนั้นจึงได้นัดกันวันที่ 11 ที่ร้านอาหารในโรงแรมแห่งหนึ่ง 
เมื่อเดินทางไปถึงกลับไม่พูดเรื่องเศรษฐกิจ แต่ถามว่ามีแฟนหรือยัง เคยมีเพศสัมพันธ์ไหม และแอบจับก้น จูบปาก ภายในร้านอาหาร ทั้งยังสั่งไวน์ให้ดื่ม ทั้งๆ ที่หญิงวัย 18 ปี ไม่เคยดื่มเครื่องดื่มแอลกอฮอล์มาก่อนเลย ตอนแรกเด็กไม่กล้าเล่าให้คุณแม่ฟัง เนื่องจากคุณแม่ปลาบปลื้มมาก แม่ยังได้ส่งข้อความไปขอบคุณ แต่พอคุณแม่รู้ทีหลังก็รู้สึกเสียใจอย่างมากไม่รู้จะทำอย่างไร
ทนายตั้ม ยังได้เล่าเพิ่มเติมว่า หลังจากเปิดเผยเรื่องดังกล่าวไป มีคนได้ส่งเรื่องผ่านทางไลน์แอดมานับ 10 ราย โดยรองหัวหน้าพรรครายดังกล่าว ได้ติดต่อเข้ามาขอโทษ และบอกว่าไม่ได้มีเจตนาร้าย ขอเข้าพบ ทั้งยังขอคุยกับหญิง 18 รายดังกล่าว ซึ่งฝ่ายหญิงไม่อยากคุย และรองหัวหน้าพรรคก็ยังไม่ทราบว่าได้เข้าแจ้งความแล้ว ทั้งนี้ ตำรวจก็ได้ประสานไปขอกล้องวงจรปิดแล้ว

ประวัติ ปริญญ์ พานิชภักดิ์
นายปริญญ์ พานิชภักดิ์ เกิดเมื่อวันที่ 20 กันยายน 2520 เป็นบุตรชายของ นายศุภชัย พานิชภักดิ์  อดีตรองนายกฯ และรัฐมนตรีเศรษฐกิจหลายสมัยของพรรคประชาธิปัตย์ และยังเคยดำรงตำแหน่ง ผู้อำนวยการใหญ่องค์การการค้าโลก (WTO)
การศึกษา

ศึกษาระดับชั้นประถมศึกษาถึงชั้นมัธยมศึกษาปีที่ 2 ที่โรงเรียนเซนต์คาเบรียลก่อนจะย้ายไปศึกษาระดับไฮสคูลต่อที่ Millbrook House school และ Charterhouse School ประเทศอังกฤษ
จบปริญญาตรีสาขาเศรษฐศาสตร์และการเงิน BSc. Economics and International Relations จาก L.S.E. (London School of Economics and Political Science) ประเทศอังกฤษ เมื่อปี 2542
อบรมหลักสูตรประกาศนียบัตรผู้บริหารระดับสูงจากมหาวิทยาลัยแห่งชาติสิงคโปร์ (NUS)
อบรมหลักสูตรผู้บริหารระดับสูง สถาบันวิทยาการธุรกิจและอุตสาหกรรม (วธอ.) รุ่นที่ 2
อบรมหลักสูตรผู้บริหารระดับสูง สถาบันวิทยาการตลาดทุน (วตท.) รุ่นที่ 15

การทำงาน

ตำแหน่งวาณิชธนากร ที่ ABN AMRO Bank สหราชอาณาจักร (พ.ศ. 2542 - พ.ศ. 2545)
ตำแหน่งรองประธานอาเซียน-UK Business ฟอรั่ม (AUBF) (พ.ศ. 2543 - พ.ศ. 2548)
ผู้ร่วมก่อตั้งเทศกาลหนังไทย-UK (พ.ศ. 2545 - พ.ศ. 2548)
รองประธานสายการตลาดและวิเคราะห์ บริษัทหลักทรัพย์ Deutsche Bank - Tisco (พ.ศ. 2548 - พ.ศ. 2550)
หัวหน้าสายการตลาด บริษัทหลักทรัพย์ เครดิต ลียองเนส์ (CLSA) (พ.ศ. 2550 - พ.ศ. 2551)
ผู้อำนวยการอาวุโสสายงานการลงทุนภูมิภาคเอเชีย บริษัท เครดิต ลียองเนส์ ฮ่องกง (พ.ศ. 2551 - พ.ศ. 2555)
กรรมการผู้จัดการใหญ่ บริษัทหลักทรัพย์ CLSA (พ.ศ. 2555 - พ.ศ. 2562)
ที่ปรึกษาสถาบันคุณวุฒิวิชาชีพ (พ.ศ. 2557 - พ.ศ. 2560)
กรรมการสมาคมบริษัทหลักทรัพย์ไทย (พ.ศ. 2558 - พ.ศ. 2562)
กรรมการบริหารสำนักงานพัฒนาธุรกรรมทางอิเล็กทรอนิกส์ (พ.ศ. 2559 - พ.ศ. 2562)
กรรมการผู้ทรงคุณวุฒิ สำนักงานนวัตกรรมแห่งชาติ (พ.ศ. 2559 - พ.ศ. 2562)
กรรมการตลาดหลักทรัพย์แห่งประเทศไทย (พ.ศ. 2559 - พ.ศ. 2562)
ที่ปรึกษาสภาอุตสาหกรรมแห่งประเทศไทย (พ.ศ. 2560 - พ.ศ. 2562)
กรรมาธิการคณะกรรมาธิการวิสามัญการศึกษาผลกระทบ CPTPP รัฐสภา (พ.ศ. 2563 - พ.ศ. 2563)
ประชุมคณะกรรมาธิการวิสามัญพิจาราณาร่างพระราชบัญญัติแก้ไขเพิ่มเติมประมวลกฏหมายแพ่งและพาณิชย์ (พ.ศ. 2564 - พ.ศ. 2565) 

ต่อมาในปี 2562 ได้ก้าวเข้าสู่การทำงานด้านการเมือง ด้วยตำแหน่งรองหัวพรรคและหัวหน้าทีมเศรษฐกิจทันสมัย พรรคประชาธิปัตย์ ที่ปรึกษารองนายกฯ จุรินทร์ ลักษณวิศิษฏ์ รวมถึงเป็นที่ปรึกษาประธานคณะกรรมาธิการการพาณิชย์และทรัพย์สินทางปัญญา รัฐสภา และเลขาธิการคณะอนุกรรมการทรัพย์สินทางปัญญา รัฐสภาด้วย
นอกจากนั้นใน พ.ศ. 2563 ก็ได้ช่วยขับเคลื่อนภาคการเกษตรด้วยการเข้ารับตำแหน่งประธานคณะอนุกรรมการขับเคลื่อนธุรกิจการเกษตร กระทรวงเกษตรฯ โดยมีผลงานเป็นที่รู้จักมากมาย อาทิ ผลักดันนโยบายบาซูก้า 2 ล้านล้านบาท โครงการเรียนจบพบงาน  โครงการแก้ปัญหาสินค้ามังคุดล้นตลาด เป็นต้น
ปัจจุบัน ยังเป็นกรรมการผู้ทรงคุณวุฒิให้กับหลายหน่วยงาน ได้แก่ ผู้ร่วมก่อตั้งร้านอาหารโฟร์ซีซัน (ประเทศไทย), กรรมการผู้ทรงคุณวุฒิ สถาบันพัฒนาผู้ประกอบการยุคใหม่ (NEA) กระทรวงพาณิชย์, กรรมการ บริษัทสินวัฒนา Crowdfunding, กรรมการมูลนิธิประเทศไทยใสสะอาด, ที่ปรึกษา และคณะทํางาน ท่านรองนายกฯ จุรินทร์ ลักษณวิศิษฏ์, ที่ปรึกษา ประธานคณะกรรมาธิการการพาณิชย์และทรัพย์สินทางปัญญา รัฐสภา และ เลขาฯ คณะอนุกรรมการทรัพย์สินทางปัญญา รัฐสภา