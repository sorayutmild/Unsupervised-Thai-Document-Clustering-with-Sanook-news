แน่นอนว่าหลายคนกำลังพยายามค้นหาตัวเอง และหาอาชีพที่ใช่และเหมาะกับตัวเอง บางคนพยายามขวนขวายเพื่อดิ้นรนไปสู่อาชีพที่สังคมให้การยอมรับอย่าง หมอ วิศวกร นักกฎหมาย ธนาคาร เพราะคิดว่าเมื่อเดินไปในเส้นทางเหล่านั้นแล้ว พวกเขาจะมีความมั่นคงและประสบความสำเร็จในอาชีพ
แต่การประสบความสำเร็จไม่ได้วัดกันที่อาชีพที่ทำได้เสมอไป แต่สำหรับบางคนเลือกที่จะทำในสิ่งที่ตนเองถนัด
เลือกทำในสิ่งที่ตัวเองรัก แม้จะไม่ใช่อาชีพที่ได้รับการยอมรับยกย่องจากคนส่วนใหญ่ แต่หลายคนก็สามารถผลักดันตัวเองขึ้นมาโดดเด่นในสายงานของตัวเอง ด้วยฝีมือ ประกอบกับความครีเอทีฟ แบบที่ไม่มีใครเลียนแบบได้ รายได้เฉลี่ยไม่ต่ำกว่าวันละ 1-2 แสนบาท

ช่างตัดผม
"กฤษฏิ์ จิระเกียรติวัฒนา" หรือที่รู้จักกันในชื่อ "ก้อง Hive Salon" ช่างตัดผมที่ค่ากรรไกรแพง เปิดมา 3 ปีกว่า ตั้งแต่สาขาแรกที่ปอร์ติโก หลังสวน ลูกค้ามีทั้งแวดวงคนดังและคนธรรมดาทั่วไป เพียงแต่ผลงานที่คนส่วนใหญ่เห็นก็คือมาจากดารา-ศิลปิน-เซเลบต่าง ๆ ทำให้คนที่ไม่รู้จัก ไม่เคยมาเป็นลูกค้า เข้าใจว่ารับออกแบบทรงผมให้กับเหล่าคนดังเท่านั้น และราคาก็ต้องสูงจนโอเวอร์แน่นอน แต่หารู้ไม่ว่าลูกค้าจำนวนมากในร้านคือคนทั่วไป ที่เชื่อถือในฝีมือของก้อง ยอมควักกระเป๋าตัดผมหัวละ 2,500 บาท เพราะมั่นใจว่าจะได้ผลงานที่ดีจากช่างฝีมือคนดังคนนี้
เชฟ
อาชีพเชฟปีนี้ ชุมพล แจ้งไพร หรือ "เชฟชุมพล" แห่งรายการเชฟกระทะเหล็ก ยังคงแรงไม่หยุดฉุดไม่อยู่ จนเจ้าตัวต้องออกปากว่า "ทุกวันนี้ทำงานสัปดาห์ละ 9 วันแล้ว" เพราะนอกจากจะทำงานประจำเป็นเชฟใหญ่ที่ร้านอาหารสยาม วิสดอม และนั่งแท่นเป็นผู้อำนวยการโรงเรียนการอาหารไทย MSC แล้ว ยังมีธุรกิจรับให้คำปรึกษาธุรกิจอาหารไทยทั่วโลก นับเฉพาะบริษัทระดับยักษ์ใหญ่ที่เชฟชุมพลเป็นที่ปรึกษาให้ก็มี 4 แห่ง คือไมเนอร์ อินเตอร์เนชั่นแนล จำกัด (มหาชน) หรือ MINT, เอสแอนด์พี, คิง เพาเวอร์ และสิงห์ คอร์เปอเรชั่น
นอกจากนั้นยังเป็นที่ปรึกษาบุคลากรและเชฟอาหารไทยส่งออกสู่ตลาดโลก ยังไม่นับรวมงานอีเวนต์ต่าง ๆ ที่ติดต่อขอคิวกันมาเยอะทุกเดือน แต่เชฟชุมพลสามารถรับงานได้แค่เดือนละไม่เกิน 10 วันเท่านั้น เรตค่าตัวเบา ๆ
คิดตามเวลา 1-3 ชั่วโมง ก็อยู่ประมาณ 50,000-100,000 บาท เชฟชุมพลบอกว่าแนวโน้มอาหารไทยในตลาดโลกมองในช่วง 5 ปีนี้มีแต่ขาขึ้น ฉะนั้นเชฟอาหารไทยก็เป็นที่ต้องการมาก ๆ ตอนนี้มีออร์เดอร์เชฟอาหารไทยจากต่างประเทศเดือนละประมาณ 100 คน สำหรับเชฟอาหารไทยหน้าใหม่โนเนม เชฟชุมพลบอกว่าอย่างต่ำ ๆ ก็ได้เดือนละ 35,000 บาท
ช่างแต่งหน้า
"ฉัตรชัย เพียงอภิชาติ" ช่างแต่งหน้าทำผมหนุ่มวัย 26 ปี ที่โด่งดังจากการแต่งหน้าให้ "หญิง-รฐา โพธิ์งาม" ปรากฏตัวบนพรมแดงของ "เทศกาลหนังเมืองคานส์ 2013" นับแต่นั้นเป็นต้นมา คิวของช่างแต่งหน้าผู้นี้ก็เริ่มเบียดเสียดกันอย่างคาดไม่ถึง โดยเฉพาะเหล่าเซเลบดารา ต่างไว้วางใจให้ ฉัตรชัย ช่วยแปลงโฉมให้พวกเธอเฉิดฉายในงานอีเวนต์และงานพรมแดงอีกมากมาย รวมถึงแต่งหน้าเจ้าสาว ที่มาเรียงแถวให้แต่งหน้ากันแทบทุกวัน
เรียกว่าค่าตัวของช่างแต่งหน้าผู้นี้ก็อัพขึ้นมาแบบก้าวกระโดดจากหลักพันสู่หลักหมื่นบาทเมื่อต้นปีที่ผ่านมา โดยคิดค่าแต่งหน้าเจ้าบ่าว-เจ้าสาวรอบละ 2 หมื่น ถ้ามีงานทั้งเช้าและเย็นก็คูณ 2 เข้าไป ราคานี้เฉพาะในกรุงเทพฯ ส่วนต่างจังหวัดก็คิดอีกราคาหนึ่งคือ 3 หมื่นบาท ส่วนงานรับปริญญา ดารางานอีเวนต์ คิดราคา 7 พันบาท
นี่เป็นอีกหนึ่งอาชีพที่รุ่งมากในปีนี้และปีหน้า และอยู่ยาว ๆ ได้ถ้ามีฝีมือจริง ๆ