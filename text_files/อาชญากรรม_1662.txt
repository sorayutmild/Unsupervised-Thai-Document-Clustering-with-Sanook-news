(19 ม.ค.) เจ้าหน้าที่ตำรวจ สน.ดินแดง ได้ประสานงานนำกำลังเข้าจับกุมตัว นายเบียร์ อายุ 17 ปี หลังจากมีเบาะแสร้องเรียนว่า ผู้ต้องหามีพฤติกรรมแอบอ้างเป็นเจ้าหน้าที่ตำรวจ เรียกรับเงินจากกลุ่มผู้เสพยาเสพติด และใช้ยศตำรวจไปหว่านล้อมจีบผู้หญิง
โดยเจ้าหน้าที่ตำรวจได้จับกุม นายเบียร์ หรือใช้ชื่อแอบอ้างว่า ร.ต.ท.ภูวเดช เดชเฉลิมพงษ์ หรือ หมวดเบียร์ ได้ที่บริเวณอู่แท็กซี่วัดตะพาน ซึ่งมีพฤติกรรมแอบอ้างว่าเป็นตำรวตตำแหน่ง รอง สวป.สน.ดินแดง ออกตระเวนเรียกรับเงินจากกลุ่มผู้เสพยา เพื่อแลกกับการไม่ถูกจับกุม และบางครั้งแอบอ้างยศตำรวจไปใช้จีบสาว จากการตรวจสอบเฟซบุ๊กของผู้ต้องหา พบการโพสต์รูปถ่ายในชุดตำรวจอีกจำนวนหนึ่ง นอกจากนี้ยังตรวจยึดเครื่องแบบชุดตำรวจสีกากี 1 ชุด และรูปถ่ายอัดกรอบขนาดใหญ่อีกประมาณ 2 รูป
จากการสอบปากคำ ผู้ต้องหาให้การยอมรับสารภาพว่า ปัจจุบันช่วยพ่อแม่ขายของชำอยู่ที่บ้าน ก่อนหน้านี้เรียนหนังสือไม่จบ แต่เพราะอยากเป็นตำรวจมาก จึงมีความตั้งใจเรียน กศน.ให้จบ เพื่อจะไปสอบเข้าเป็นตำรวจ ส่วนชุดเครื่องแบบตำรวจทั้งชุดสีกากีและสีขาว ซื้อมาจากย่านสะพานควาย และให้เพื่อนถ่ายรูปให้ไว้ประมาณ 1 ปีก่อน แต่ไม่เคยเอาไปโชว์ที่ไหน เพียงแต่โพสต์ลงในเฟซบุ๊กเท่านั้น อีกทั้งยืนยันว่าไม่เคยเอาไปแอบอ้างเรียกเงินผู้เสพยาหรือใช้จีบสาวแต่อย่างใด
อย่างไรก็ตาม เบื้องต้นเจ้าหน้าที่ตำรวจได้แจ้งข้อหาไม่มีสิทธิ์สวมใส่เครื่องแบบเจ้าพนักงาน ก่อนนำตัวไปดำเนินคดีตามกฎหมาย อีกทั้งยังประชาสัมพันธ์ถึงผู้เสียหาย หากถูกชายคนดังกล่าวแอบอ้างหรือหลอกลวง สามารถแจ้งความดำเนินคดีได้ที่ สน.ดินแดง
นอกจากนี้ จากการตรวจสอบในระบบโชเชียลเน็ตเวิร์ก ยังพบว่ามีผู้เสียหายจำนวนหนึ่ง ได้โพสต์รูปและแฉพฤติกรรมของผู้ต้องหาคนดังกล่าวลงในเฟซบุ๊ก โดยขนานนามว่า ร.ต.ท.นาธาน
รูปภาพจากเฟซบุ๊กของผู้ต้องหา