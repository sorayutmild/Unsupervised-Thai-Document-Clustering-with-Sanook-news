     มาแล้ว "ยาริส อีโคคาร์" ค่ายโตโยต้าดีเดย์เปิดตัวยาริส แอล ในจีนเมื่อต้นเดือนที่ผ่านมา กระแสตอบรับดีเกินคาด ระบุชัดในไทยพร้อมอวดโฉมตุลาคมนี้ มี 4 รุ่น 7 สี ชูจุดขายอีโคคาร์แฮตช์แบ็กที่กว้างและยาวที่สุดในตลาด กลางเดือนนี้เริ่มทยอยเรียกเซลส์อบรม คาดราคาเริ่มต้นไม่เกิน 4 แสนบาท

     แหล่งข่าวจากบริษัท โตโยต้า มอเตอร์ ประเทศไทย จำกัด เปิดเผย "ประชาชาติธุรกิจ" ว่า ในช่วงเดือนตุลาคมที่จะถึงนี้โตโยต้าพร้อมเปิดตัวรถยนต์ประหยัดพลังงานมาตรฐานสากลหรืออีโคคาร์ ออกสู่ตลาด หลังจากการเปิดตัวอีโคคาร์ของโตโยต้าได้ถูกเลื่อนออกมาจากแผนเดิม 2-3 เดือนซึ่งเคยระบุเป็นเดือนสิงหาคมของปี 2556 แต่ไม่สามารถบรรลุแผนงานได้เนื่องจากติดปัญหาเชิงเทคนิคบางประการ โดย     โตโยต้าได้ส่งรถให้กับสำนักงานเศรษฐกิจอุตสาหกรรม (สศอ.) ตรวจสอบเพื่อให้เป็นไปตามมาตรฐานข้อกำหนดอีโคคาร์ แต่ปรากฏว่ามีชิ้นส่วนบางประเภทไม่ผ่านเงื่อนไขที่กำหนด ทางโรงงานจึงได้ปรับปรุงก่อนนำรถกลับไปตรวจอีกครั้ง ซึ่งล่าสุดผ่านเรียบร้อยและจะได้เชิญผู้เกี่ยวข้องรวมทั้งหน่วยงานภาครัฐอื่น ๆ เข้าไปตรวจสอบรถและไลน์ประกอบที่โรงงานโตโยต้า เกตเวย์ 2 ด้วย     ผู้สื่อข่าวรายงานว่า อีโคคาร์ของโตโยต้าจะใช้ชื่อ "ยาริส อีโคคาร์" ซึ่งจะเป็นการทำตลาดในรูปแบบเดียวกับเมื่อครั้งซูซูกิแนะนำสวิฟท์อีโคคาร์ออกสู่ตลาด ด้วยการปรับสเป็กให้เข้ากับเงื่อนไขของอีโคคาร์     ด้วยเครื่องยนต์ขนาด 1.2 ลิตร มีอัตราสิ้นเปลืองน้ำมันเชื้อเพลิงที่ 5 ลิตรต่อ 100 กิโลเมตร มาตรฐานยูโร 4 ปล่อยค่าไอเสียไม่เกิน 120 กรัมต่อ 1 กิโลเมตร และมีการลงทุนขั้นต่ำไม่น้อยกว่า 5,000 ล้านบาทเช่นเดียวกันโดยข้อมูลส่วนใหญ่มีสำนักข่าวต่าง ๆ รายงานความเคลื่อนไหวผ่านโลกออนไลน์ถึง GAC Toyota ประเทศจีน เปิดตัวรถยนต์โตโยต้า ยาริส แอล ซึ่งผู้เชี่ยวชาญประเมินว่าน่าจะเป็นโมเดลที่โตโยต้านำมาใช้กับอีโคคาร์ในประเทศไทยซึ่งโตโยต้า ยาริส แอล มีความโดดเด่นที่ความกว้างของตัวรถ ว่ากันว่าสูสีกับรถในเซ็กเมนต์บี-คาร์อย่างโตโยต้า วีออสเลยทีเดียว ด้วยมิติขนาดความยาวตัวรถ 4.115 เมตร ความกว้าง 1.700 เมตร และสูง 1.495 เมตร พร้อมกับขยายฐานล้อเป็น 2.550 เมตร โดยจะทำให้ยาริส อีโคคาร์กลายเป็นอีโคคาร์แฮตช์แบ็กกว้างและยาวที่สุดในตลาด รถรุ่นนี้ได้วางจำหน่ายในตลาดจีนเมื่อช่วงต้นเดือนที่ผ่านมา
     สำหรับราคาขายโตโยต้า ยาริส แอล เครื่องยนต์เบนซินขนาด 1.3 และ 1.5 ลิตร ระดับราคาตั้งแต่ 367,000-578,000 บาท ได้เสียงตอบรับอย่างล้นหลาม ซึ่งผู้เชี่ยวชาญทางด้านรถยนต์ก็ประเมินราคาขายในประเทศไทย ซึ่งคาดว่าจะมีด้วยกัน 4 รุ่น เครื่องยนต์ 1.2 ลิตร เกียร์ซีวีที ก็น่าจะมีราคาเริ่มต้นใกล้เคียงกัน ซึ่งสอดคล้องกับผู้บริหารจากค่ายโตโยต้าที่ยืนยันกับ "ประชาชาติธุรกิจ" ว่า ยาริส อีโคคาร์นั้นจะสร้างปรากฏการณ์ใหม่ให้กับตลาดอีโคคาร์ด้วยความกว้าง-ยาวกว่าทุกรุ่นที่มีในตลาด แถมยังให้ความสนุกสนานในการขับขี่ด้วย และขณะนี้ได้เริ่มขึ้นไลน์ผลิตเรียบร้อยแล้ว     โดยก่อนหน้านี้นายวุฒิกร สุริยะฉันทนานนท์ ผู้ช่วยกรรมการผู้จัดการใหญ่อาวุโส บริษัท โตโยต้า มอเตอร์ ประเทศไทย จำกัด เปิดเผยว่า โตโยต้าได้เริ่มเดินสายการประกอบรถยนต์นั่งอีก 1 แห่ง ซึ่งมีกำลังการผลิตในระยะแรก 80,000 คันต่อปี ที่โรงงานเกตเวย์ 2 ตั้งแต่เมื่อวันที่ 26 สิงหาคมที่ผ่านมา ซึ่งส่งผลให้โตโยต้าจะมีกำลังการผลิตรถยนต์ในประเทศไทยเพิ่มขึ้นเป็น 770,000 คันต่อปี     จากปัจจุบันที่โตโยต้ามีโรงงานประกอบรถยนต์ทั้งสิ้น 4 แห่ง คือ 1.โรงงานประกอบรถยนต์นั่ง คือโรงงานเกตเวย์ จ.ฉะเชิงเทรา 2.โรงงานบ้านโพธิ์ จ.ฉะเชิงเทรา 3.โรงงานสำโรง จ.สมุทรปราการ ซึ่งประกอบรถยนต์เพื่อการพาณิชย์ และล่าสุดโรงงานโตโยต้า      ออโต้ เวิคส จ.สมุทรปราการ สำหรับการผลิตรถตู้เพื่อตอบสนองการเติบโตของตลาดรถยนต์ทั้งในและนอกประเทศที่มีการเจริญเติบโตอย่างรวดเร็ว ส่งผลให้บริษัทโตโยต้า มอเตอร์ คอร์ปอเรชั่น ประเทศญี่ปุ่น และบริษัทโตโยต้า มอเตอร์ ประเทศไทย ตัดสินใจลงทุนสร้างโรงงานประกอบรถยนต์เกตเวย์ 2 ที่ จ.ฉะเชิงเทรา สำหรับประกอบรถยนต์นั่งอีกแห่งหนึ่ง ภายใต้การลงทุนมูลค่า 11,000 ล้านบาท โดยมีการจ้างงานมากกว่า 1,500 ตำแหน่ง มีกำลังการผลิตในระยะแรก 80,000 คันต่อปี บนพื้นที่ขนาด 175,000 ตารางเมตร     ด้านตัวแทนจำหน่ายรถยนต์โตโยต้า เปิดเผยว่า เร็ว ๆ นี้โตโยต้าจะเริ่มทยอยเรียกตัวแทนจำหน่ายเข้ารับทราบข้อมูลผลิตภัณฑ์และทิศทางการทำตลาดยาริส อีโคคาร์ จากนั้นจะเรียกพนักงานขายจากโชว์รูมต่าง ๆ ทั่วประเทศเข้าอบรมข้อมูลผลิตภัณฑ์ รวมทั้งทดลองขับ ซึ่งคาดว่าจะมีด้วยกัน 4 รุ่น 7 สีให้เลือก เบื้องต้นคาดว่าอาจจะใช้พื้นที่ของมหาวิทยาลัยธรรมศาสตร์ ศูนย์รังสิต รวมทั้งศูนย์อบรมโตโยต้า สุวินทวงศ์     ในขณะที่การแนะนำยาริส อีโคคาร์ครั้งนี้ ก็น่าจะต้องใช้พรีเซ็นเตอร์เพื่อเป็นสื่อกลางในการถ่ายทอดผลิตภัณฑ์ ซึ่งขณะนี้ทีมมาร์เก็ตติ้งของโตโยต้าและเอเยนซี่อยู่ระหว่างการคัดเลือก คาดว่ามีโอกาสทั้งศิลปิน นักร้อง และนักแสดงชาวไทยและต่างชาติ เนื่องจากยาริส อีโคคาร์คันนี้ถือเป็นการสร้างรถยนต์เซ็กเมนต์ใหม่ขึ้นมา นอกจากทำตลาดในประเทศไทยแล้วยังมีการส่งออกด้วย     สำหรับอีโคคาร์ในบ้านเรา เริ่มมีการเปิดตัวอย่างจริงจังครั้งแรกเมื่อต้นปี 2553 ปัจจุบันมียอดขายไปแล้วมากกว่า 500,000 คัน จากรถ 7 รุ่น 4 ยี่ห้อ ได้แก่ นิสสัน มาร์ช-อัลเมร่า, ฮอนด้า บริโอ้-อเมซ, มิตซูบิชิ มิราจ-แอททราจ และซูซูกิ สวิฟท์