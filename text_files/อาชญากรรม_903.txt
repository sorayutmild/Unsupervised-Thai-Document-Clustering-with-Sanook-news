ตำรวจปืนโหดกระหน่ำยิงชายชู้ดับคาห้องเช่า หลังไปตามหาภรรยาพบภาพบาดตาบาดใจกำลังระเริงกัน ชักปืนคู่กายรัวกระสุนแบบไม่ยั้งมือ สำนึกผิดเข้ามอบตัวแล้ว
(26 ต.ค.) เมื่อช่วงกลางดึกที่ผ่านมา ร.ต.อ.บัญญัติ จันทะเล็ก พนักงานสอบสวนเวร สภ.เมืองแม่ฮ่องสอน ได้รับแจ้งเหตุฆ่ากันตาย บริเวณห้องเช่าแห่งหนึ่งใน อ.เมือง จ.แม่ฮ่องสอน จึงได้รายงานผู้บังคับบัญชาและรุดไปยังที่เกิดเหตุ พบศพ นายทรงชัย อายุ 53 ปี มีบาดแผลถูกยิงด้วยอาวุธปืนบริเวณลำตัว เสียชีวิตจมกองเลือด
นอกจากนี้ยังพบโทรศัพท์มือถือตกอยู่ที่ปลายเท้าของผู้เสียชีวิต ขณะที่ภายในห้องยังพบเศษเสื้อผ้าและสิ่งของบางส่วนถูกไฟไหม้ ในลักษณะเป็นการตั้งใจวางเพลิงเพื่อเผาทำลายหลักฐาน แต่เพลิงไม่ได้ไหม้ลุกลามออกไปแต่อย่างใด
โดยก่อนหน้าจะพบศพ นายทรงชัย ประมาณ 30 นาทีนั้น ทางศูนย์รับแจ้งเหตุฉุกเฉิน 191 กองบังคับการตำรวจภูธรจังหวัดแม่ฮ่องสอน ได้รับแจ้งเหตุจาก นายทรงชัย ว่ามีเหตุพยายามบุกรุกเข้าบ้าน โดยผู้บุกรุกมีอาวุธปืน แต่ปรากฏมาพบว่าถูกยิงเสียชีวิตแล้ว
สำหรับผู้ก่อเหตุเชื่อว่าคือ ด.ต.สมบูรณ์ ใจเมือง ผบ.หมู่ งาน ป. ตำรวจภูธรจังหวัดแม่ฮ่องสอน ภายหลังพบว่าสวมเสื้อกีฬาแขนสั้นสีน้ำเงิน กางเกงขาสั้นสีเทา กำลังพยายามหลบหนี โดยนั่งซ้อนท้ายรถมอเตอร์ไซค์สกูปีไอ สีขาว โดยคนมีขับขี่พาออกไปจากที่เกิดเหตุ
จากการสอบสวนเบื้องต้นทราบว่า ขณะที่เจ้าหน้าที่เดินทางไปที่เกิดเหตุตามที่ได้รับแจ้ง พบเห็น ด.ต.สมบูรณ์ เดินสวนทางออกมาจากห้องที่เกิดเหตุ ก่อนจะบอกว่าไม่ได้ยินเสียงปืนตามที่มีการแจ้งเหตุแต่อย่างใด ทำให้เจ้าหน้าที่สายตรวจได้พากันไปตรวจยังจุดบริเวณใกล้เคียง

กระทั่งต่อมาไม่นานได้ยินเสียงปืนในห้องดังกล่าวอีกครั้ง 4 นัด ทางสายตรวจจึงได้ย้อนกลับไปยังห้องที่เกิดเหตุอีกครั้ง ขณะที่เดินทางเข้าไปรอบที่สอง ด.ต.สมบูรณ์ ได้นั่งซ้อนรถจักรยานยนต์สวนออกไปแล้ว เมื่อเข้าไปตรวจสอบภายในห้องอย่างละเอียด จึงพบว่ามีเหตุฆาตกรรมเกิดขึ้น
ในเวลาต่อมา ด.ต.สมบูรณ์ ได้เดินทางไปมอบตัวแก่พนักงานสอบสวน สภ.เมืองแม่ฮ่องสอน ยอมรับว่าเป็นผู้ก่อเหตุและยิงนายทรงชัยเสียชีวิต เนื่องจากกลับมาจากดื่มสุรา เมื่อมาถึงบ้านไม่พบภรรยา จึงได้ออกติดตามไปยังห้องพักของนายทรงชัย และตะโกนเรียกให้เปิดประตู แต่นายทรงชัยไม่ยอมเปิด ด้วยอารมณ์โทสะจึงได้ใช้อาวุธปืนพกสั้นแบบลูกโม่ ซึ่งเป็นอาวุธปืนประจำกายเคาะที่กระจกบานเกล็ดเข้าไปในห้อง
ก่อนจะพบเห็นภรรยาอยู่ในห้องกับนายทรงชัย โดยมีกางเกงในผู้หญิงตกอยู่ นายทรงชัยได้ปรี่เข้ามาชกตน เนื่องจากว่าตนเป็นคนตัวเล็กกว่า สู้ไม่ได้จึงใช้อาวุธปืนที่พกติดตัวมากระหน่ำยิงใส่ 6 นัด เพราะความโกรธแค้น ก่อนจะบรรจุกระสุนใหม่อีก 6 นัด กระหน่ำยิงไปที่ร่างของนายทรงชัยจนหมดลูกโม่ โดยไม่ได้สนใจว่ากระสุนปืนจะถูกที่จุดไหนบ้าง
เมื่อกลับไปถึงบ้านจึงได้สติและรู้สึกสำนึกผิดขึ้น จึงตัดสินใจเดินทางมามอบตัวต่อเจ้าหน้าที่ตำรวจ สภ.เมืองแม่ฮ่องสอน ในคืนเดียวกันนั้นทันที
สำหรับแรงจูงใจการก่อเหตุในครั้งนี้ทราบว่า นายทรงชัย ซึ่งเป็นรถขับรถตู้ ได้แอบลักลอบเป็นชู้กับภรรยาของ ด.ต.สมบูรณ์ เพราะทั้งคู่รู้จักกันอยู่แล้ว เนื่องจากเป็นคนบ้านเดียวกัน ที่ผ่านมา ด.ต.สมบูรณ์ ได้ระแคะระคายเรื่องดังกล่าวมานานนับปี และทะเลาะกับภรรยาหลายครั้ง แต่ภรรยายังไม่ยอมหยุดและลักลอบคบกับนายทรงชัยเรื่อยมาก
กระทั่งในคืนวันเกิดเหตุ เมื่อกลับบ้านไม่พบภรรยา จึงเชื่อสัญชาตญาณตัวเองมาตามหาภรรยาถึงที่ห้องพักของนายทรงชัย แล้วก็พบเห็นภาพบาดตาบาดใจจริงๆ ด้วยความมึนเมาและอารมณ์บันดาลโทสะ จึงตัดสินใจชักปืนคู่กายยิงแบบไม่ยั้งมือดังกล่าว