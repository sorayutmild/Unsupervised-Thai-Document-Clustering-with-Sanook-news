วานนี้ (13 พ.ค.) ร.ต.ท. ยุทธศักดิ์ ใจกระสัน พนักงานสอบสวน สภ.บึงสามพัน อ.บึงสามพัน จ.เพชรบูรณ์ ได้รับแจ้งว่า เกิดเหตุมีคนถูกยิงเสียชีวิต ที่บ้านเลขที่ 165/11 หมู่ 2 บ้านโคกตะยอ ต.ซับสมอทอด อ.บึงสามพัน จ.เพชรบูรณ์ ซึ่งเปิดเป็นเต็นท์ขายรถยนต์มือสอง จึงเดินทางไปยังที่เกิดเหตุ
ในที่เกิดเหตุพบศพผู้เสียชีวิต เป็นชายวัยกลางคน นอนเสียชีวิตจมกองเลือดอยู่ภายในบ้าน สภาพศพถูกยิงด้วยอาวุธปืนพกสั้น ขนาด .38 เข้าที่บริเวณหน้าอก จำนวน 4 นัด ทราบชื่อภายหลังว่า คือ ดาบตำรวจ กสิเดช อัครวิเศษกุล อายุ 43 ปี เป็นเจ้าหน้าที่ตำรวจชั้นประทวนประจำอยู่ที่ สภ.เขาน้อย อ.วัดสิงห์ จ.ชัยนาท และพบนางสุรารักษ์ ศรีชำ อายุ 25 ปี ยืนถืออาวุธปืนที่ยิงสามี รอมอบตัวกับเจ้าหน้าที่ตำรวจ
จากการสอบสวนนางสุราลักษ์ ได้ให้การกับเจ้าหน้าที่ตำรวจว่า ก่อนเกิดเหตุ ตนและสามีได้เกิดทะเลาะวิวาท มีปากเสียงกัน เนื่องจากเมื่ออาทิตย์ที่ผ่านมา มีหญิงสาวคนหนึ่ง ได้มาแสดงตัวว่าเป็นภรรยาของสามีตน และได้อยู่กินกันมานานแล้ว จึงทำให้ตนรู้สึกโกรธแค้น และเสียใจมาก เนื่องจากก่อนที่ดาบตำรวจกสิเดช จะมาอยู่กินกับตน ได้โกหกตนว่าเลิกกับภรรยาเก่าแล้ว จึงยอมอยู่กินด้วยมากว่า 4 ปี จนมีลูกสาว 1 คน อายุ 1 ปี 6 เดือน ก็ไม่เคยระแคะระคายว่าสามีตนแอบมีครอบครัวอยู่ที่ อ.วัดสิงห์ จ.ชัยนาท และในขณะเกิดเหตุตนและสามีได้เกิดทะเลาะวิวาท มีปากเสียงกันอย่างรุนแรง จึงทำให้บันดาลโทสะ ใช้อาวุธปืนยิงสามีจนเสียชีวิตดังกล่าว