ทายสิว่า ใครผงาดกลายเป็น"แชมป์สมาร์ทโฟน"อันดับสาม"ของโลก คำตอบไม่ใช่"แอลจี-โซนี่"!
เมื่อพูดโทรศัพท์มือถือ แน่นอนว่า หลายคนคงเข้าใจว่า ซัมซุง และแอปเปิล คือ หมายเลขหนึ่ง และหมายเลขสอง ของวงการนี้ แต่หากถามว่า แล้วใครคือ สมาร์ทโฟนที่ขายดีเป็นอันดับสามล่ะ เชื่อว่า คำตอบอาจแตกต่างกันออกไป และบางทีอาจถึงขนาด"ทายไม่ถูก"กันเลยก็ได้

แน่นอน ณ วินาทีนี้ ปุฉจานี้มีคำตอบที่แน่ชัด แชมป์มือถือขายดีอันดับสามของโลก มีนามว่า "เซียวมี่" มือถือแบรนด์จีน ที่หลายคนคงไม่คุ้นหูอย่างแน่นอน แต่ในความจริงก็คือ มือถือแบรนด์นี้ กำลังเป็นกลายเป็น"ดาวรุ่งพุ่งแรง"อย่างมาก เพราะสามารถเขี่ยคู่แข่งที่แจ้งเกิดก่อนหน้านี้ได้ และยิ่งน่าจับตาเมื่อ มือถือยี่ห้อ เตรียมบุกตลาดสากล ซึ่งถือเป็นการแข่งขัน และการแย่งชิงตลาดใหญ่ที่ท้าทายยิ่ง หลังจากประสบความสำเร็จอย่างงดงามในประเทศไปเรียบร้อย

เหล่ากูรูบอกว่า โทรศัพท์สมาร์ทโฟน"เซียวมี่"มือถือสายพันธุ์แดนมังกร ได้ผงาดกลายเป็นมือถือรายใหญ่อันดับสามของโลก เหนือกว่า"เลโนโว"สมาร์ทโฟนจีนรุ่นพี่ รวมทั้ง"แอลจี"ของเกาหลีใต้ โดยสมาร์ทโฟน"เซียวมี่"ขณะนี้ได้ถูกเรียกขานว่าเป็นเหมือนโทรศัพท์ยี่ห้อ"แอปเปิล"ของจีน
ขณะที่นายไหล่ จุน ซีอีโอผู้ปลุกปั้นแบรนด์สมาร์ทโฟนที่ผงาดขึ้นสูงอันดับสามของโลก เป็นรองเพียงซัมซุง และแอปเปิล ก็ถูกเรียกขานวาเป็นเหมือน"สตีฟ จ็อบส์"ของจีน โดยนายไหล่ ใช้เวลาปั้นมือถือแบรนด์เพียง 4 ปี ก้าวสู่ความสำเร็จดังกล่าว ขณะที่มือถือของเซียวมี่รุ่นแรก ได้เริ่มต้นวางตลาดเพียง 3 ปีเท่านั้น คือ เมื่อปี 2011
ขณะที่กูรูด้านไอทีระบุว่า ขณะนี้ เซียวมี่ ได้ผงาดเป็นมือถือขายดีเป็นอันดับสามของโลก เมื่อช่วงไตรมาสที่สามของปีนี้ โดยมียอดจำหน่ายมากกว่าแอลจีถึงสามเท่าของรอบปีนี้ หรือราว 0.4 ล้านเครื่อง-1.2 ล้านเครื่อง ขณะที่นายนีล แม็ทสตัน ผู้บริหารของหน่วยงาน"Strategy Analytics"กล่าวว่า เซียวมี่ ได้กลายเป็นดาวดังในช่วงไตรมาสนี้โดย

สามารถชิงส่วนแบ่งตลาดมือถือได้ถึง 6 เปอร์เซนต์ ทำให้ผงาดขึ้นสู่มือถือขายดีอันดับสามของโลกเป็นครั้งแรก โดยมือถือแบรนด์นี้เป็นที่นิยมอย่างกว้างขวางในเมืองจีน และกำลังจะขยายรุกคืบไปสู่ตลาดสากล ในเอเชีย และยุโรป
ผู้เชี่ยวชาญด้านอุปกรณ์ไอทีชี้ด้วยว่า แชมป์อันดับสาม ยังเป็นตำแหน่งที่ทุกฝ่ายมีโอกาสจะช่วงชิงมาครอง โดยเซียวมี่ เลโนโว และแอลจี ต่างก็มียุทธศาสตร์ที่แตกต่างกัน ตั้งแต่การมุ่งกลุ่มเป้าหมาย"ระหว่างล่างสุด"หรือระดับสูงสุด"ที่เซียวมี่ แอลจี และเลโนโว ได้แข่งขันกันอย่างดุเดือด และว่า ที่ผ่านมา การเจาะตลาดในประเทศพัฒนาแล้ว เช่น อังกฤษ หรือสหรัฐ สำหรับมือถือเหล่านี้ กำลังชะลอการเติบโตลง หรือเติบโตในหลักเลขหลักเดียวเท่านั้น แต่สำหรับการเติบโตในภาพรวมระดับทั่วโลก ถือว่าขยายตัวอย่างสูง ซึ่งเป็นผลมาจากสภาพเศรษฐกิจที่เติบโตสูง อย่างเช่น จีน อินเดีย ซี่งมีการนำเข้ามือถือเพิ่มขึ้นถึง 30 เปอร์เซนต์
อย่างไรก็ตาม นักวิเคราะห์มองว่า สิ่งท้าทายที่สุดของการเป็นแชมป์หมายเลข 3 ก็คือ ยุทธศาสตร์ที่จะต้อง"ขายมือถือ หรือสร้างรายได้อย่างเป็นกอบเป็นกำ ในฐานะ"สินค้าอุปโภคที่จำเป็น"สำหรับตลาดเหล่านี้ ซึ่งหากไม่นับไอโฟน ที่ถือเป็นแบรนด์แห่ง"เอกลักษณ์"และ"รสนิยม"แล้ว ทุกแบรนด์ต่างก็กำลังแข่งขันกันในยุทธศาสตร์ด้านนี้อยู่

ขณะที่ความท้าทายยิ่งใหญ่ที่สุดสำหรับ"เซียวมี่"ก็คือ การออกลุยตลาดสากล ซึ่งจะถือเป็นการพิสูจน์ว่า แบรนด์จีนดังยี่ห้อนี้ จะสามารถประสบความสำเร็จในตลาดต่างแดนได้หรือไม่ ซึ่งที่ผ่านมา ปรากฎว่า ประเด็นปัญหาความมั่นคง ได้กลายเป็นอุปสรรคขัดขวางของการขายมือถือแบรนด์จีนนี้ไปอย่างไม่น่าเชื่อ อย่างเช่น อินเดีย ที่ได้ห้ามกองทัพ
ใช้"มือถือจีน"เพื่อป้องกันการถูกลอบจารกรรมข้อมูล ซึ่งทำให้"เซียวมี่"ต้องออกมาประกาศว่า เซี่ยวมี่ไม่เคยมีระบบลอบจารกรรม"เก็บข้อมูล"ของผู้ใช้ โดยไม่ได้รับอนุญาต รวมทั้งยังได้ตั้งศูนย์ในอินเดียเองด้วย
นอกจากนี้ มือถือของจีน ยังถูกหลายฝ่ายโจมตีว่า ชอบลอกเลียนดีไซน์ของแบรนด์มือถือยี่ห้ออื่น โดยก่อนหน้านี้ "แอปเปิล"ได้โจมตีเซียวมี่อย่างแรงว่า เป็นแบรนด์ของพวกหัวขโมยและพวกขี้เกียจออกแบบเอง และเป็นมือถือที่ผู้บริโภคไม่ควรยอมรับ
อย่างไรก็ตาม เมื่อเป้าหมายมีไว้พุ่งชน เซียวมี่ ได้ประกาศแล้วว่า ในปีนี้และปีหน้า บริษัทยังมีแผนจะ"เปิดตลาด"ในตลาดเกิดใหม่ที่มีอัตราการขยายตัวของการใช้มือถืออย่างรวดเร็ว ซึ่งรวมทั้งมาเลเซีย อินโดนีเซีย ไทย รัสเซีย ตุรกี บราซิล และเม็กซิโก
แน่นอนเราคงต้องจับตาว่า แบรนด์จีนแห่งแดนมังกรพันธุ์นี้ จะทำได้ดีแค่ไหน กับศึกแจ้งเกิดในตลาดสากล ที่ถือเป็นความท้าทายที่แท้จริงที่มือถือยี่ห้อนี้ จะต้องทำให้สำเร็จ นอกเหนือจากการมุ่งขายแต่ตลาดจีน เป็นหลักใหญ่