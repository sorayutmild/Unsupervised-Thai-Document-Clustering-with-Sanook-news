ผู้อำนวยการโรงพยาบาลขอนแก่น นัดสื่อและครอบครัวผู้เสียหายที่ร้องเรียน โดนบุรุษพยาบาลชกทำร้าย ดูภาพวงจรปิดเหตุการณ์พร้อมๆ กัน ญาติยอมรับไม่ถูกชกแต่ถูกทำร้าย ยังข้องใจมาตรฐานการดูแลผู้ป่วย
(7 ธ.ค.) เมื่อช่วงเย็นที่ผ่านมา ผู้สื่อข่าวรายงานจากโรงพยาบาลขอนแก่น นพ.ชาญชัย จันทร์วรชัยกุล ผู้อำนวยการโรงพยาบาลขอนแก่น พร้อมด้วยเจ้าหน้าที่ รพ.ขอนแก่น พนักงานสอบสวน สภ.เมืองขอนแก่น และสื่อมวลชนจากหลายสำนัก ร่วมกันตรวจสอบภาพจากกล้องวงจรปิดที่บันทึกเหตุการณ์ภายในห้องฉุกเฉินของโรงพยาบาลขอนแก่น ในคืนวันที่ 27 พฤศจิกายน 2561
หลังจากที่ น.ส.ศรินทิพย์ อายุ 45 ปี ลูกบุญธรรมของ นายพินันท์ อายุ 65 ปี ได้เข้าร้องเรียนกับสื่อมวลชนเพื่อขอความเป็นธรรมให้กับครอบครัวของตน โดยกล่าวหาว่าบุรุษพยาบาลของโรงพยาบาลขอนแก่น ได้ทำร้ายร่างกายพ่อของตนเองด้วยการชกเข้าที่บริเวณใบหน้า เหตุเกิดภายในห้องฉุกเฉินของโรงพยาบาลขอนแก่น
โดยทางโรงพยาบาลได้นำภาพวงจรปิดฉายบนจอโทรทัศน์ขนาดใหญ่ เพื่อให้ทุกฝ่ายได้ร่วมกันดูว่าพฤติการณ์ในวันและเวลาเกิดเหตุตามที่ญาติของคนไข้ร้องเรียน เป็นไปตามข้อเท็จจริงหรือไม่
จากภาพดังกล่าว แยกออกเป็น 2 ช่วง โดยช่วงแรกเป็นช่วงที่นายพินันท์ ผู้ที่เข้ามารับการรักษาอาการป่วย นั่งอยู่บนเตียงจากนั้นได้พยายามลงจากเตียงคนไข้ ก่อนที่จะพลัดตกลงจากเตียง ทำให้แพทย์และเจ้าหน้าที่ที่อยู่ในห้องฉุกเฉิน ประมาณ 10 คนจะเข้ามาช่วยกันพยุงตัวขึ้น
>> ตร.เช็ควงจรปิด คืบหน้าญาติร้องพ่อโดนชก-ตกเตียงตาย ยังสรุปผลไม่ได้
จากภาพพบว่ามีแผลแตกที่บริเวณคิ้วด้านซ้าย จึงทำการปฐมพยาบาลและเย็บแผลให้ โดยคลิปนึ้ทางญาติติดใจว่าทางเจ้าหน้าที่ไม่ได้ยกที่คั้นเตียงขึ้นหรือไม่ ซึ่งทางโรงพยาบาลยืนยันว่า ที่คั้นเตียงได้ยกขึ้น แต่ที่ทำให้ดูเหมือนไม่มีการยกที่คั้นเตียงขึ้น เป็นเพราะมุมกล้อง แต่ก็ยอมรับว่ามีความบกพร่องในการดูแลควบคุมคนไข้ไม่ให้ลุกจากเตียงจริง
ขณะที่ภาพอีกช่วง เป็นเหตุการณ์ขณะที่ผู้ป่วยรายเดิมนอนอยู่บนเตียง ก่อนที่จะลุกขึ้นจากเตียงอีกครั้ง ซึ่งครั้งนี้ บุรุษพยาบาลที่ถูกร้องเรียนได้เดินเข้ามาหา ซึ่งจากภาพจะเห็นว่าบุรุษพยาบาลได้ยกมือขวาขึ้นไปในระดับใบหน้าของผู้ป่วย ซึ่งทางโรงพยาบาลชี้แจงว่าไม่ได้เป็นการชก
แต่เป็นการใช้มือไปคว้าคอผู้ป่วยที่พยายามจะแกะผ้าพันศีรษะออก และบอกให้คนไข้นอนลง พร้อมกับเตือนว่าอย่าลุกขึ้นอีกเพราะเพิ่งตกลงจากเตียงมาแล้ว โดยคลิปนี้ทางญาติยอมรับว่าไม่ได้เป็นการชกหน้า แต่เชื่อว่าเป็นการทำร้ายร่างกาย ทำให้ผู้ป่วยหงายหลังลงจากการกระทำของบุรุษพยาบาล
ภายหลังจากที่ทั้ง 2 ฝ่ายได้ดูภาพวงจรปิดกระทั่งเป็นที่พอใจ แต่ก็ไม่สามารถตกลงกันได้ เนื่องจากทางญาติผู้ป่วยยังคงติดใจอยู่ 2 ประเด็น คือ มาตรฐานในการดูแลควบคุมคนไข้ และ การใช้ความรุนแรง รวมทั้งพฤติกรรมที่ไม่เหมาะสมของบุรุษพยาบาลที่กระทำตามภาพ ในที่สุดทั้ง 2 ฝ่ายจึงขอให้เป็นหน้าที่ของกระบวนการทางกฎหมายและชั้นศาลที่จะเป็นผู้ตัดสินชี้ขาด เนื่องจากไม่สามารถตกลงไกล่เกลี่ยกันได้
>> พ่อสิ้นใจคาห้องฉุกเฉิน ลูกสาวช็อก! วงจรปิดเผยพ่อตกเตียง-เจอจนท.ชกคิ้วแตก
นพ.ชาญชัย จันทร์วรชัยกุล ผู้อำนวยการโรงพยาบาลขอนแก่น กล่าวว่า เรื่องที่เกิดขึ้นทางโรงพยาบาลไม่ได้นิ่งนอนใจและให้ความเป็นธรรมกับทุกฝ่าย จึงได้เชิญทุกฝ่ายมาร่วมกันตรวจสอบภาพวงจรปิดว่ามีความเป็นมาเป็นไปอย่างไร ซึ่งทุกฝ่ายก็ได้เห็นร่วมกันแล้ว
อย่างไรก็ตาม ทางโรงพยาบาลก็ยอมรับว่ามีความบกพร่องในการควบคุมผู้ป่วยให้อยู่บนเตียง และพฤติกรรมที่ไม่เหมาะสมด้วยการชี้หน้าคนป่วย แต่ก็ทำไปเพราะต้องการห้ามไม่ให้คนป่วยประสบอุบัติเหตุอีก แต่เมื่อทางญาติยังคงติดใจว่า ผู้ป่วยถูกทำร้ายร่างกาย ซึ่งทางบุรุษพยาบาลก็ยืนยันว่า เป็นการป้องกันไม่ให้คนไข้แกะผ้าพันแผล ก็ต้องปล่อยให้เป็นหน้าที่ของกระบวนการทางกฎหมายที่จะต่อสู้กันตามขั้นตอน
ขณะที่ น.ส.ศรินทิพย์ ลูกสาวบุญธรรมของผู้เสียหาย กล่าวว่า ตนเองต้องการที่จะพูดคุยกับบุรุษพยาบาลที่เป็นคู่กรณีว่ามีจิตสำนึกและยอมรับผิดว่าสิ่งได้กระทำไป เป็นการทำร้ายพ่อ แล้วขอโทษ ทางครอบครัวก็ยินดีที่จะไกล่เกลี่ย แต่หากไม่มาพูดคุยหรือแสดงความรับผิดชอบต่อสิ่งที่ได้กระทำลงไป ทางครอบครัวก็จะคดีกับบุรุษพยาบาลคนดังกล่าวให้ถึงที่สุด ทั้งในเรื่องของการเรียกร้องเอาผิดทางวินัยและคดีอาญา
คำเตือน คลิปวิดีโอดังกล่าวเป็นภาพเหตุการณ์จริงที่ยังมีข้อถกเถียงกันอยู่ โปรดใช้วิจารญาณในการชม
