2 นักเรียนหนุ่มโรงเรียนชื่อดัง ขับขี่จยย.กลับบ้าน เสียหลักชนแบริเออร์ร่างกระเด็น เสียชีวิตคาสะพานเจษฎาบดินทร์ พ่อแม่โผกอดศพสุดสะเทือนใจ
(8 เม.ย.) เมื่อเวลา 02.00 น. ที่ผ่านมา ร.ต.อ.สายทอง วงศ์ชา ร้อยเวร สภ.เมืองนนทบุรี ได้รับแจ้งเกิดอุบัติเหตุรถจักรยานยนต์ชนแท่งปูนแบรีเออร์ มีผู้เสียชีวิต 2 ราย บริเวณสะพานเจษฎาบดินทร์ ต.ตลาดขวัญ อ.เมือง จ.นนทบุรี จึงประสานแพทย์จากสถาบันนิติวิทยาศาสตร์และเจ้าหน้าที่อาสาสมัครมูลนิธิร่วมกตัญญูรุดตรวจสอบ
ที่เกิดเหตุเป็นบนสะพานฝั่งขาออก มุ่งหน้าถนนราชพฤกษ์ ลักษณะเป็นทางโค้ง พบรถจักรยานยนต์ยามาฮ่า รุ่นอาร์ 15 สีน้ำเงิน สภาพมีรอยถลอกเล็กน้อย ไฟเลี้ยวแตก ใกล้กันพบผู้เสียชีวิต 2 รายคือ นายเจษฎากร อายุ 18 ปี นักเรียนชั้น ม.6 โรงเรียนแห่งหนึ่ง ซึ่งเป็นผู้ซ้อนท้ายเสียชีวิตอยู่กลางถนน ไม่ห่างกันนักพบร่าง นายวุฒิกร อายุ 16 ปี นักเรียนชั้น ม.4 โรงเรียนแห่งเดียวกัน เป็นผู้ขับขี่เสียชีวิตอยู่ข้างแท่งปูนกลางถนน
จากการสอบถามเพื่อนของผู้เสียชีวิตทราบว่า ก่อนเกิดเหตุทั้ง 2 ได้ขับรถจักรยานยนต์ไปบ้านเพื่อน ระหว่างทางที่จะกลับบ้านได้แวะเติมน้ำมันที่ปั้มตรงข้ามกรมราชทัณฑ์ จากนั้นได้ขับขึ้นสะพานมาเพื่อจะมุ่งหน้ากลับบ้าน รถจักรยานยนต์น่าจะเสียหลักหลุดโค้งชนแท่งปูนแบริเออร์กั้นกลางถนน เป็นเหตุทำให้เสียชีวิต
เบื้องต้นเจ้าหน้าที่ตำรวจสันนิษฐานว่า จักรยานยนต์น่าจะเสียหลักชนขอบปูนแบริเออร์ ทำให้รถล้มเสียหลักและเสียชีวิตดังกล่าว หลังจากนี้จะทำการตรวจสอบกล้องวงจรปิดบริเวณสะพานว่าสามารถบันทึกภาพได้หรือไม่เพื่อดูว่ามีการเฉี่ยวชนจากรถอื่นหรือไม่ จากนั้นได้มอบร่างให้เจ้าหน้าที่กู้ภัยนำส่งสถาบันนิติวิทยาศาสตร์เพื่อชันสูตรต่อไป