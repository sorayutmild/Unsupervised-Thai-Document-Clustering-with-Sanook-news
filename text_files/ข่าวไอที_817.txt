4 เหตุผลน่ารู้! ที่ไม่ควรซื้อ iPhone 4 ในงาน Thailand Mobile Expo Showcase 2011 ถึงแม้ว่า Apple iPhone 4 จะเป็นสมาร์ทโฟนยอดนิยมในช่วงระยะเวลาตั้งแต่เปิดตัวมาจนถึงวันนี้ ซึ่งโดยประมาณการแล้ว อายุของ iPhone 4 ก็ตกอยู่ที่ 15 เดือน เรียกได้ว่าเป็นระยะยาวนานกว่าสมาร์ทโฟนไหนๆ ในตลาด อีกทั้งในส่วนของราคา Apple ก็ไม่เคยลดลงเลย ไม่เคยมีโปรโมชั่น ไม่เคยมีของแถมใดๆ (ฟิล์มกันรอยยังต้องซื้อเอง) และไม่เคยโฆษณาในทีวี นอกจากเปิดตัว iPhone 4 ช่วงใหม่ๆ หากไม่รวมกับที่ทางผู้ให้บริการเครือข่ายได้ทำเองเรื่องแพ็คเกจค่าบริการ เรียกได้ว่า Apple ไม่เคยทำอะไรเลย เหมือนอย่างที่ผู้ผลิตแบรนด์โทรศัพท์มือถือเค้าทำกัน นับได้ว่าเป็นเอกลักษณ์ของ Apple ก็ว่าได้ อย่างที่ทำกับสินค้าตระกูล Mac ตระกูล iPod ก็ไม่ปาน
 
แน่นอนว่าที่ผ่านมานั้น iPhone 4 ก็ได้รับการตอบรับที่ดีและขายดีมาโดยตลอด แต่มาในตอนนี้อย่างที่ทราบกันดี คือ Apple กำลังจะเปิดตัว iPhone รุ่นใหม่ ที่จะมาทดแทน iPhone 4 ในวันที่ 4 ตุลาคมที่จะถึงนี้ หรือจะพูดง่ายๆ คือ วันอังคารหน้านั่นเอง ซึ่งจากข่าวลือทั้งหมด ก็ว่าจะมีการเปิดตัวเป็น iPhone 5 ที่มีสเปกสูงขึ้นและการดีไซน์เปลี่ยนแปลงไป รวมไปถึงเปิดตัว iPhone 4S ที่จัดได้ว่าเป็นสมาร์ทโฟนตัวรอง เพื่อมาเป็นตัวเลือกตลา ในราคาหมื่นกลางๆ ไม่เกินสองหมื่นบาท

ที่มาถึงตอนนี้ในงาน Thailand Mobile Expo Showcase 2011 ก็ยังไม่โปรโมชั่นหรือการลดราคาของ iPhone 4 ให้เห็นเลย ก็เลยอยากจะแนะนำคนที่จะซื้อ iPhone 4 ภายในงาน ว่าถ้าไม่รีบใช้งานมือถือเครื่องใหม่ หรืออยากจะซื้อ iPhone 4 จริงๆ ก็ให้ชะลอการซื้อ iPhone ไปก่อน โดยให้เหตุผลไว้ 4 อย่างดังนี้1. iPhone 4 กำลังจะตกรุ่นภายในไม่กี่วันที่จะถึงนี้- อย่างที่บอกไปข้างต้นแล้วว่า iPhone รุ่นใหม่จะมีการเปิดตัวในวันที่ 4 ตุลาคมนี้ ถึงแม้ว่าจะยังไม่วางขายทันที แต่ในความรู้สึกของคนทั่วไปแล้ว iPhone 4 ก็จะกลายเป็นอดีตทันที อีกทั้งเรายังมีโอกาสได้เห็น iPhone รุ่นใหม่ ก่อนที่จะตัดสินใจซื้อว่าคุ้มค่าที่รอซื้อหรือไม่

2. iPhone 4 ราคาตกแน่นอนหลังเปิดตัว iPhone 5- เหมือนอย่างที่ผ่านๆ มา เมื่อ Apple ได้เปิดตัว iPhone รุ่นใหม่ iPhone รุ่นเดิม ก็จะเริ่มมีการขยับราคาลดลง รวมไปถึงราคาในตลาดมือถือสองก็จะยิ่งมีการปรับตัวลงอีก ซึ่งถ้าถึงตรงนี้แล้วใครยังสนใจทีจะซื้อ iPhone 4 อยู่ ก็สามารถจับจองกันได้ไม่สายจนเกินไป3. iPhone 4 เมื่อเทียบสเปกกับราคาถือว่าไม่คุ้มค่า- ถ้าได้ติดตามในตลาดสมาร์ทโฟนกันมาบ้าง จะเห็นได้ว่าสเปกของ iPhone 4 ค่อนข้างจะล้าหลังไปแล้ว หากเทียบกับสมาร์ทโฟนไฮเอนด์ตัวอื่นๆ อย่าง Samsung Galaxy S II, HTC Sensation เป็นต้น จะเห็นได้ว่า อาทิ ชิปประมวลเป็นแบบ Dual Core กันหมดแล้ว แน่นอนว่ามีความแรงมากกว่า Single Core ที่ใช้ใน iPhone 4

4. iPhone 4 ในราคาเท่ากัน (หรือถูกกว่า) สามารถซื้อ iPhone 5 ได้ในอีก 2-3 เดือนข้างหน้า- เรียกได้ว่าเป็นกลยุทธ์เดิมๆ ของ Apple ที่มักตั้งราคาผลิตภัณฑ์ใหม่ๆ ให้มีราคาเท่าตัวเดิม หรือถูกลงกว่านิดหน่อย ที่บอกได้เลยว่าถ้าเราไม่รีบใช้มือถือใหม่มากนัก ก็ให้รอซื้อ iPhone รุ่นใหม่จะดีกว่า เพราะไม่ว่าด้วยความสด หรือสเปกที่เหนือกว่าแล้วนั้นในราคาเท่าเดิม เป็นอะไรที่คุ้มค่าต่อการรอซื้อ iPhone รุ่นใหม่อย่างแน่นอนครับ

ท้ายสุดสำหรับใครที่มีเงินถุงเงินถังอยู่แล้ว และอยากได้ iPhone 4 จริงๆ จังๆ แนะนำว่าให้ซื้อไปเลย เพราะยังไงซะอีกไม่กี่เดือนที่ iPhone 5 วางขาย ก็คงมีเงินซื้ออยู่ดีครับ และถ้าใครไม่ได้รักจริงใน iPhone 4 ก็ขอให้รอไปก่อนซัก 2-3 เดือน หรือถ้าต้องรีบใช้มือถือเครื่องใหม่จริงๆ แนะนำว่าให้ซื้อรุ่นอื่นๆ จะดีที่สุดครับ

ขอบคุณเนื้อหาและภาพประกอบ : www.notebookspec.com,www.specphone.com