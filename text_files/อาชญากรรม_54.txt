เมื่อเวลา 08.30 น. (18 ธ.ค.) ร.ต.ท.สมภพ เขมะกณก ร้อยเวรสอบสวน สน.พระโขนง รับแจ้งเหตุยิงกันภายในวัดธรรมมงคล ซ.สุขุมวิท101 จึงรุดไปตรวจสอบพร้อมเจ้าหน้าที่สายตรวจและฝ่ายสืบสวน ซึ่งที่เกิดเหตุบริเวณหน้าสถาบันพลังจิตตานุภาพ ภายในวัดธรรมมงคล พบเพียงกองเลือด และรอยเลือดเป็นทางยาวไปที่ลานจอดรถ
จากการสอบสวนในเบื้องต้นทราบว่าคนร้าย คือ ด.ต.บุญญฤทธิ์ เรือนเย็น ตำรวจฝ่ายสืบสวน สน.ลาดกระบัง ซึ่งมาดักรอ น.ส.รุ่งนภา ต๊ะมูล อายุ 23 ปี อดีตแฟนสาว ซึ่งจะต้องมารายงานตัวเข้าโครงการควบคุมความประพฤติที่วัดธรรมมงคล หลังถูกจับกุมในคดีธุระจัดหา ที่สน.บางนา เมื่อตอนต้นปี ก่อนจะประกันตัวออกมา
สืบสวนทราบว่า น.ส.รุ่งนภา ซึ่งกำลังตั้งครรภ์ 3 เดือน เดินทางมาพร้อม นางเมณะธี สมเชื้อ อายุ 52 ปี แม่ของแฟนใหม่ ระหว่างที่กำลังนั่งรอรายงานตัว จู่ๆ ด.ต.บุญญฤทธิ์ ซึ่งเป็นแฟนเก่าได้เดินเข้ามาพูดคุย ก่อนจะมีปากเสียงกัน จากนั้น ด.ต.บุญญฤทธิ์ก็ล็อคคอพร้อมกับชักปืนออกมาจ่อที่ขมับของ น.ส.รุ่งนภา ลั่นไก 1 นัด ท่ามกลางความตกตะลึงของชาวบ้านที่มารอรายงานตัวกว่า 50 คน
จากนั้น ด.ต.บุญญฤทธิ์ ได้อุ้มพาร่าง น.ส.รุ่งนภา ไปขึ้นรถโตโยต้า วีออส สีดำ ทะเบียน กท 1921 นครสวรรค์ ที่จอดอยู่บริเวณลานจอดรถ ขับหลบหนีไปทันที
ผู้สื่อข่าวรายงานว่า หลังรับแจ้งเบื้องต้น พ.ต.อ.ฤทธิกร สายสนั่น ณ อยุธยาได้วิทยุให้เจ้าหน้าที่ตำรวจสนพระโขนงและโรงพักใกล้เคียงสกัดจับรถเก๋งคันดังกล่าว แต่ไม่พบวี่แววคนร้าย รวมทั้งให้ตรวจสอบตามสถานพยาบาลในละแวกใกล้เคียงอย่างละเอียด เนื่องจากน.ส.รุ่งนภาถูกยิงบาดเจ็บสาหัส
ขอบคุณที่มาจาก ข่าวสดออนไลน์