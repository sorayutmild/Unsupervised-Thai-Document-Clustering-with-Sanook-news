Mazda2 Sedan และ Toyota new Vios ปัจจุบันกลายเป็นรถยนต์ขนาดเล็ก ที่กำลังได้รับการพิจารณาประกบเป็นคู่เปรียบมากยิ่งขึ้น ทั้งด้วยหน้าตาและทรวดทรง ทั้งสมรรถนะเครื่องยนต์ ทั้งราคาจำหน่าย ครั้งนี้ "ป้ายแดง" จึงขออาสามาพิสูจน์ว่า "คันไหนจะเป็นรถเล็กในสเปกคนไทย"
 
สำหรับการเปรียบมวยในครั้งนี้ ฝั่ง Mazda2 Sedanใช้ตัวท็อปรุ่น Maxx A/T ลงประกบกับ Toyota Vios ใหม่ในรุ่นรองท็อป หรือรุ่น E A/T แม้จะมีออพชั่นบางอย่างหายไปแต่ถ้าคุยเรื่องสมรรถนะรับรองไม่แพ้กัน

==================
Mazda2 สด...ค่าตัวยั่วใจ
==================
 
กับราคาจำหน่ายในช่วง 5.64 แสนถึง 6.15 แสนบาทของ Mazda2 Sedan ส่วน Toyota Vios ที่เคาะราคามาในช่วง 5.39 แสนถึง 7.14 แสนบาท ภาพใหญ่คือ Toyota ดูจะวางราคาแรงเหนือคู่แข่ง ส่งผลให้ Mazda2 ดูราคาย่อมเยาไปถนัดตา

นอกจากนี้ Mazda2 sedan ยังดึงดูดสายตาได้มากกว่า Vios ค่อนข้างชัดเจนจากทรวดทรงที่เปรี้ยวกว่า สดกว่า ต่างกับ Vios ที่แม้ว่าจะเพิ่มลูกเล่นเข้าไปนิดหน่อย อาทิ ฝากระโปรงหน้าใหม่แบบโครเมียมวาววับ ไฟท้ายแบบมัลติรีเฟล็กเตอร์ กระจกมองข้างพร้อมไฟเลี้ยวแบบ LED (มีเฉพาะรุ่น G ขึ้นไป) กับแม็ก 15 นิ้วลายใหม่ แต่เพียงเท่านี้คงไม่พอกระชากสายตาใครๆที่กำลังหลงใหล Mazda2 Sedan ให้หันกลับมาชายตามองได้ง่ายๆ

ส่วนฟังก์ชันต่างๆภายในห้องโดยสาร Vios ใหม่ ยังตกเป็นรองอยู่ โดยเฉพาะวัสดุที่ใช้ตกแต่งใหม่ ที่เสริมโน่นนิดนี่หน่อย เรียกว่าสร้างบรรยากาศไม่ต่างจากเดิมเท่าที่ควร แต่เมื่อมองเทียบกับ Mazda2 ในทุกองค์ประกอบล้วนแสดงอารมณ์สปอร์ตออกมาได้อย่างชัดเจนกว่า โดยเฉพาะในรุ่นท็อปด้วยกันแล้วถือว่าให้สูสีแม้จะมาช้ากว่าก็ตาม
 
================
Vios หิ้วด้านสมรรถนะ 
================
 
ถ้าลองเทียบกันในข้อมูลเชิงทฤษฎีแล้ว ทั้งคู่อาจถูกมองว่ามีชั้นเชิงใกล้เคียงกัน แต่เท่าที่ได้ทดสอบมา ผลปรากฏว่า Mazda2 Sedan ทำตัวเลขสปีดต้นได้สวยงามกว่า และค่อยๆแผ่วลงจนถูก Vios สวนขึ้นมาตั้งแต่ช่วงความเร็ว 100 กม./ชม. ลากยาวไปจนถึงช่วง Top speed เมื่อประกอบกับตัวเลขอัตราสิ้นเปลืองที่เจ้าเก่า Vios ยังเฉือนเอาชนะอยู่ในระดับ 14.71 กม./ลิตร สรุปแล้ว Mazda2 Sedan หล่ออย่างเดียวยังไม่พอ!

บทสรุป แม้ภาพลักษณ์ของทั้งคู่จะออกมาต่อสู้ขับเคี่ยวแย่งลูกค้ากลุ่มเดียวกัน แต่ถ้ามองกันให้ชัดกลุ่มที่ปักใจเลือก Mazda2 Sedan ส่วนใหญ่น่าจะเป็นกลุ่มวัยรุ่น ทั้งยังเรียนและเพิ่งเริ่มชีวิตทำงาน แตกต่างกับกลุ่มลูกค้าของ Toyota Vios ที่ส่วนใหญ่มักเป็นกลุ่มครอบครัวที่ตั้งใจมองยาวๆ มองข้ามความฉาบฉวยสวยงาม หากลองทำความรู้จักกับตัวเองให้มากยิ่งขึ้น ดูความเหมาะสมกับการใช้งาน เรียนรู้ถึงอุปนิสัยของทั้งรถและทั้งคุณไปพร้อมๆกัน ไม่ว่าจะเป็นรถแบบไหน ยี่ห้อใด ให้เกจิสำนักใดฟันธงอย่างไร หากคุณคิดว่าเหมาะสมกับคุณแล้ว จัดไปเลย! 
 
Sanook! Auto Comment 
 
 
Mazda 2 Sedan  นี้ถือว่าเป็นรถที่ได้รับความสนใจอย่างมากหลังค่าย ซูม-ซูม ตัดใจลงตลาดรถเล็กที่แน่นอนว่า เมื่อมองราคาและความง่ายในการเป็นเจ้าของแล้วคงต้องข้ามศพโตโยต้าไปก่อน ซึ่ง วีออสรุ่นปัจจุบันนี้ต้องยอมรับว่าทำมาได้ค่อนข้างโอเค แม้ในส่วนของดีไซน์จะเน้นไปทางความสะดวกสบายและเหมาะกับผู้หญิงผิดกับรุ่นก่อนหน้านี้ ทว่าไม่ว่าคุณจะเลือกอะไร สิ่งสำคัญคือดูที่มันเหมาะกับความเป็นคุณ
 
 
 ร่วมเป็นแฟนเพจเรา บน Facebook..ได้ที่นี่เลย 

