(ภาพประกอบไม่เกี่ยวกับเนื้อหาข่าว)
สาวออฟฟิศกรี๊ด!! นึกว่าถุงแกงหก ผงะ! เจอน้ำอสุจิเลอะเปรอะขาบนรถไฟฟ้าบีทีเอส หนุ่มหื่นสารภาพเห็นเหยื่อสวยดี อดใจไม่ไหว
(29 พ.ค.) เจ้าหน้าที่ตำรวจ สน.ลุมพินี ได้รับแจ้งจากเจ้าหน้าที่รักษาความปลอดภัยสถานีรถไฟฟ้าสถานีสยามว่า สามารถจับกุมตัวชายก่อเหตุกระทำอนาจารผู้โดยสารเอาไว้ได้ และขอให้เจ้าหน้าที่ควบคุมตัวไปดำเนินการสอบสวน จึงได้เดินทางไปรับตัวผู้ต้องหา
เจ้าหน้าที่ตำรวจพา นายแสง (ขอสงวนนามสกุล) อายุ 36 ปี มาที่ สน.ลุมพินี ผู้ต้องหาให้รับสารภาพว่า ทำงานเป็นคนขับรถส่งของให้บริษัทหนึ่ง ย่านแบริ่ง ใช้รถไฟฟ้าเดินทางไปทำงานเป็นประจำ ก่อนจะก่อเหตุเห็นเหยื่อผู้เสียหายเป็นหญิงสาวหน้าตาดี จึงตัดสินใจเข้ามาต่อแถวรอรถด้วย ทั้งที่ไม่ใช่เส้นทางที่ตัวเองจะเดินทางไป เมื่อขึ้นรถไฟฟ้าก็รีบช่วยตัวเองอย่างรวดเร็ว ใช้กระเป๋าสะพายบังอวัยวะเพศไว้ จนสำเร็จความใคร่รดใส่ข้างเหยื่อสาว ก่อนจะรีบลงที่สถานีราชดำริทันที
ขณะที่ทางด้าน เหยื่อผู้เสียหาย น.ส.โอ๋ (นามสมมติ) อายุ 32 ปี พนักงานบริษัทเอกชนแห่งหนึ่งย่านสาทร มาชี้ตัวเพื่อยืนยันการจับกุม ซึ่ง น.ส.โอ๋ เปิดเผยว่า เหตุดังกล่าวเกิดขึ้นเมื่อช่วงเช้าวันจันทร์ที่ 27 พ.ค. ที่ผ่านมา ขณะตนกำลังโดยสารรถไฟฟ้าเดินทางไปทำงาน ซึ่งช่วงที่ยืนรอรถไฟฟ้ามาถึงสยาม สังเกตเห็น นายแสง มายืนต่อแถวด้านหลังตน ก่อนที่ผู้คนจะเบียดเสียดกันขึ้นรถไฟฟ้าและออกเดินทาง
เมื่อรถไฟฟ้ากำลังจะถึงสถานีราชดำริ ตนรู้สึกว่ามีอะไรเปื้อนที่ขา ตอนแรกคิดว่าเป็นถุงแกงหรือถุงอาหารหกใส่ แต่เมื่อก้มลงไปดูก็พบว่าเป็นน้ำอสุจิ ตนรู้สึกตกใจสุดขีด เมื่อรถไฟฟ้าจอดที่สถานีราชดำริ ตนก็เห็น นายแสง ลงไปจากขบวนรถและหลบหนีไปทันที ผู้โดยสารคนอื่นจะยื่นทิชชู่ให้เช็ดออก ตนจึงตัดสินใจเข้าร้องเรียนกับเจ้าหน้าที่บีทีเอสทันที จนกระทั่งวันนี้ได้รับแจ้งจากเจ้าหน้าที่ว่าจับตัวคนร้ายได้แล้ว จึงได้เดินทางไปชี้ตัว
เจ้าหน้าที่รถไฟฟ้าบีทีเอส ชี้แจงว่า กรณีดังกล่าวทันทีที่ได้รับแจ้งร้องเรียนจากผู้เสียหาย จึงได้ติดต่อตรวจสอบภาพผู้ต้องหาจากกล้องวงจนปิดบริเวณสถานีรถไฟฟ้า จนได้รูปพรรณสันฐานของผู้ต้องหาและเชื่อว่า ผู้ต้องหาน่าจะมาใช้บริการรถไฟฟ้าอีก จึงคอยติดตามเฝ้าระวัง จนผู้ต้องหากลับมาใช้บริการรถไฟฟ้าอีกจริง จึงได้แสดงตัวเข้าจับกุมที่สถานีสยาม เบื้องต้นเจ้าหน้าที่ได้แจ้งข้อหากระทำอนาจารต่อหน้าธารกำนัลและในที่สาธารณะ