     แม้ว่าข่าวลือของ iPhone SE ยังเป็นสิ่งที่น่าสนใจอยู่ แต่มือถือรุ่นใหม่ของ Apple อย่าง iPhone 7 ที่หลายคนตั้งตารอคอยกันอยู่นี้ ก็มีความน่าสนใจไม่ได้น้อยลง ซึ่งมาดูกันว่า 9 ฟีเจอร์ที่คนส่วนใหญ่อยากให้ iPhone 7 มีได้แล้วจะมีอะไรบ้าง
เทคโนโลยีกันน้ำใน iPhone

     การออกแบบตัวเครื่องของ iPhone 6 และ iPhone 6s ถือว่าเปลี่ยนแปลงเยอะ แต่เนื่องจากว่าคู่แข่งอย่าง Samsung Galaxy S7 และ S7 edge นั้นสามารถทำมือถือกันน้ำได้แล้ว ดังนั้น iPhone 7 ก็ควรที่จะกันน้ำได้บ้างแล้ว
ชาร์จไฟไร้สาย

     ก่อนหน้านี้มีคนคิดค้นทำให้ iPhone 6 สามารถชาร์จไฟไร้สายได้ และถ้ามองถึงคู่แข่งแล้ว ต่างก็มีเทคโนโลยีชาร์จไฟไร้สายออกมานานแล้ว ซึ่งถึงเวลาที่ iPhone 7 ควรจะมีระบบชาร์จไฟไร้สายกับเขาบ้างแล้ว ถ้ามาก็ถือว่าจะเป็นอีกก้าวที่ทำให้ iPhone ชาร์จไฟได้ทุกที่ แทนการเสียบสายที่พังง่ายเกินไป
แบตเตอรี่ที่ใช้ได้นานมากขึ้น

     เป็นปัญหาของ iPhone มาอย่างช้านาน เพราะว่าขนาดของตัวเครื่องทำให้แบตเตอรี่นั้นถูกบีบบังคับให้ใช้ขนาดที่ไม่ได้ใหญ่มากมายนัก ทำให้ Apple ต้องออกอุปกรณ์เสริมออกมา ดังนั้นใน iPhone 7 นั้นคาดว่าจะต้องใส่แบตเตอรี่ที่มากกว่าเดิม เพื่อให้สามารถใช้งานได้ยาวนานขึ้นอย่างชัดเจน
ลำโพงเครื่องที่ดีขึ้น

     ทุกวันนี้ iPhone 6s หรือ iPhone รุ่นก่อน ๆ มักจะมีลำโพงในตัวที่เรียกว่าพอใช้งานได้ แต่ยังไม่ถึงกับดี การมาของ iPhone 7 หลายคนเชื่อว่าจะพัฒนาลำโพงของเครื่องให้ดีขึ้นกว่าเดิมได้แน่นอน
     แต่สำหรับทีมงาน Sanook Hitech เห็นว่า ตำแหน่งของลำโพงที่ iPhone ใช้มีข้อจำกัดในเรื่องการปล่อยพลังเสียงอาจจะทำให้ไม่สามารถทำได้ดีกว่านี้แล้วล่ะ
คุณภาพของกล้องที่ดีขึ้น

     แม้ว่าการเพิ่มขนาดของภาพที่เกิดขึ้นใน iPhone 6s จะทำให้สาวกแต่ละคนชื่นอกชื่นใจกันไปแล้ว แต่ถ้าจะทำทั้งที น่าจะปรับให้กล้องสามารถทำอะไรได้มากกว่านี้เช่น การถ่ายภาพในสภาพแสงน้อยที่ควรจะทำอะไรได้ดีกว่านี้ หรือ เพิ่มประสิทธิภาพของกล้องให้ดีขึ้น
ไม่มีขนาด 16GB ให้เลือกอีกต่อไป

     เนื่องจากความจำ 16GB ทุกวันนี้ของ iPhone ถือว่าน้อยมากเกินไปแล้ว ทำให้คนส่วนมากจะต้องไปซื้อขนาด 64GB แทน ซึ่งอาจจะ ทำให้งบประมาณนั้นมากเกินไป ดังนั้นการเพิ่มความจำขั้นต่ำของ iPhone 7 ให้ไปเริ่มที่ 32GB ก็เป็นทางเลือกที่ไม่เลว
     แต่คำถามคือ Apple จะทำให้คุณได้หรือไม่เท่านั้นเอง
NFC ทำงานอย่างอื่นนอกจาก Apple Pay

     ปัจจุบันนี้ NFC ใน iPhone ทำได้แค่เชื่อมต่อกับเครื่องอ่าน Apple Pay เท่านั้น อาจจะยังไม่เพียงพอต่อการใช้งานที่ส่วนมากอุปกรณ์อื่น ๆ จะรองรับ NFC กันหมดแล้ว ดังนั้น การที่ Apple เปิดให้ NFC สามารถเชื่อมต่อกับอุปกรณ์อื่น ๆ ได้จะยิ่งดีมากขึ้น
iOS 10 ต้องปรับแต่งได้มากกว่าปัจจุบันนี้

     แม้ว่าตอนนี้ iOS 9.3 กำลังจะถูกปล่อยในไม่ช้านี้ และมีฟีเจอร์ใหม่เยอะขึ้นพอสมควร แต่ความคาดหวังของ iPhone 7 ซึ่งจะได้ใช้ iOS 10 ควรจะมีสิ่งที่หลายคนคาดหวังเช่น การปรับเปลี่ยนขนาดของ icon หรือต้องสามารเปลี่ยน Theme ได้ ซึ่งปัจจุบันสามารถทำได้แค่เปลี่ยน Wallpaper เท่านั้นเอง
ต้องเป็น iPhone ที่มีประสิทธิภาพดีที่สุด

    แน่นอนว่าเมื่อมือถือรุ่นใหม่ จะต้องมีประสิทธิภาพที่ดีกว่าเดิม เช่นเดียวกับ iPhone 7 จะต้องมี RAM และ CPU ที่มากขึ้นเพื่อรองรับการใช้งานที่หลากหลาย รวมถึง ความสามารถของเครื่องที่มากขึ้นนั่นเอง
    ซึ่งที่ผ่านมานั้น Apple ทำได้มาตลอดกับ iPhone รุ่นใหม่อย่างดีเสมอมา

    แม้ว่าคุณสมบัติทั้งหมดที่ทุกคนอยากให้มี ใน iPhone7 จะเยอะมากแค่ไหน แต่การที่จะใส่เทคโนโลยีต่าง ๆ นั้นต้องลุ้นกันว่า Apple จะใจดีใส่มาให้สาวกทั้งหลายได้ชื่นใจหรือไม่ต่อไป
ที่มา : idigitaltimes.com , gottabemobile

