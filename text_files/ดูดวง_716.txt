ดวงชะตาปี 2565 ราศีมีน หรือผู้ที่เกิดตั้งแต่วันที่ 16 มีนาคม - 12 เมษายน   
ในปี 2565 ปีแห่งม้าอารีของชาวราศีมีน ที่แบกภาระรับผิดชอบไว้บนหลัง ที่ควรประเมินกำลังตนเองสักนิด ว่าหากหนักหนา สาหัส หนักเกินไปก็อาจทำให้..หลังหักได้
มกราคม งานทำเงิน ที่จะทำให้เงินทองไหลมาเทมา แต่หากกำลังมีคดีความกับญาติพี่น้อง ก็อาจต้องใช้เงินจำนวนมากเช่นกันกว่าจะปิดคดี และเดือนนี้หากจะเดินทาง ก็ควรระวังเหตุ/ภัย ที่จะทำให้ทั้งเจ็บตัวทั้งเสียเงินด้วย ในเรื่องความรัก ไปไหนไปด้วยกัน ถึงจะทำให้รักราบรื่น คนโสด สังสรรค์มิตรสหายให้มากขึ้น ก็อาจทำให้พบรัก เจอคนถูกใจ แต่หากเขา/เธอ คนนั้นอายุมากกว่า ก็ระวังว่าจะนำเรื่องเดือดร้อนมาให้
กุมภาพันธ์ โดดเด่นด้วยการเข้าสังคม สังสรรค์กับมิตรสหาย โดยเฉพาะที่สูงวัยกว่า ก็อาจทำให้มีงาน ได้เงิน มีลาภผลเข้ามาอย่างไม่ทันตั้งตัว คนโสดก็จะได้พบรัก เจอเนื้อคู่ เจอคนที่รักจริงหวังแต่ง คนมีคนรัก คู่ครองอยู่แล้ว หากไปไหนไปด้วยกัน รักก็จะราบรื่น สนุก สุขหรรษามากขึ้น แต่ก็ควรระวังการใช้จ่ายฟุ่มเฟือย ก็อาจก่อภาระหนี้สินระยะยาวได้
มีนาคม ทำดีแต่อย่าเด่น เข้าร่วมกิจกรรมเพื่อสาธารณะประโยชน์ ก็อาจทำให้ได้รับลาภ ผลประโยชน์ หากยังว่างงาน ก็อาจมีข้อเสนอดีๆ มีงานดีๆ ให้ทำ แต่ควรระวังว่า หากสงสารเห็นใจมากเกินไป จนไม่ได้ไตร่ตรองให้รอบคอบ ทั้งกับเพศตรงข้ามที่เข้ามาพัวพัน หรือกับมิตรสหายก็ตาม ก็อาจทำให้ตกบ่วงรัก เล่ห์สวาท ที่จะทำให้สูญเสียเงินทองของมีค่าได้
เมษายน รอบคอบให้มากขึ้น ทั้งการหาเงิน ใช้เงิน ที่ควรคิดให้นานๆ ก่อนจะตัดสินใจ หากจะให้นำเงินไปลงทุน หรือให้กู้ยืม ก็ควรทำใจไว้เลยว่าจะไม่ได้คืน ในเรื่องงาน ตนเป็นที่พึ่งแห่งตน ที่ไม่ควรหวังจะได้รับความช่วยเหลือจากใคร ถึงจะมีโอกาสเดินหน้าต่อไปได้ ในเรื่องความรัก แค่อย่าหูเบาเชื่อสื่อออนไลน์ หรือเชื่อญาติสนิทมิตรสหายมากนัก ก็จะอยู่ในเกณฑ์ดีที่จะทำให้รักราบรื่น ไม่มีปัญหา
พฤษภาคม จากงาน อาชีพที่ทำตามถนัด ก็จะมีโอกาสเจริญรุ่งเรืองมากกว่า แต่ควรระวัง เผือกร้อนอาจตกใส่ หาก “เชื่อ” ง่ายๆ ในเรื่องเงินๆ ทองๆ เพราะว่าอาจถูกใส่ร้ายป้ายสี ป้ายความผิดให้เต็มๆ ทั้งจากมิตรสหายหรือเพื่อนร่วมงาน ในเรื่องความรัก ทั้งจากการเดินทาง การเข้าร่วมศึกษา สัมมนาอบรม จนถึงเดือนมิถุนายน ก็จะอยู่ในเกณฑ์ดีที่จะทำให้พบรัก เจอเนื้อคู่ เจอคนที่หนักแน่นมั่นคง รักจริง หวังแต่ง!
มิถุนายน โอกาสทองของนักเขียนมือทอง โดยเฉพาะที่เป็นนิยายรักโรแมนติกหวานๆ เสนอผลงานในระยะนี้ ก็จะอยู่ในระยะเด่นดัง มีชื่อเสียง หากเป็นงานอื่นๆ จะขอความร่วมมือ ขอความช่วยเหลือจากใคร ก็จะอยู่ในเกณฑ์ดี แต่เรื่องเงินๆ ทองๆ อย่าประมาท จนถึงเดือนกรกฎาคม หาได้มากแค่ไหน ก็อาจหมดไปเพราะถูกโกง! ในเรื่องความรัก ด้วยลมปากหวานหูไม่รู้หาย ก็จะทำให้รักราบรื่น หวานมากขึ้นด้วย
กรกฎาคม หากคิดจะร่วมหุ้น ลงทุน ทำธุรกิจกับคนรัก คู่ครอง หรือมิตรสหาย ก็ควรระวังเงินทองของบาดใจที่จะทำให้ทะเลาะวิวาทกัน แต่สำหรับคนว่างงาน หากหางานใกล้บ้าน ก็อยู่ในระยะจะได้งาน แต่ควรระวังงานนั้น อาจมีนัยยะซ่อนเร้นที่จะทำให้เดือดร้อน ยุ่งยากได้ ในเรื่องความรัก ทำบ้านให้เป็น “วิมานที่แสนสุข” ก็จะเป็นปัจจัยสำคัญที่จะรักษาสัมพันธ์รักให้ราบรื่น มีความสุขกันไปอีกนาน
สิงหาคม มองโลกในแง่ดี ใจอ่อน เชื่อคนง่าย ก็อาจก่อภาระหนี้สินรุงรังไปอีกนาน โดยเฉพาะจากให้กู้ยืม การร่วมหุ้น ลงทุนทำธุรกิจ ที่ควรพิจารณาให้รอบคอบ ในเรื่องงาน หากมีปัญหา การพลิกแพลง เปลี่ยนแปลงไปตามสถานการณ์ ถึงจะอยู่ในเกณฑ์ดีที่จะรอดพ้นภัยไปได้ ในเรื่องความรัก อดทน อดกลั้นกับอารมณ์จุกจิก จู้จี้ เจ้าระเบียบของคนรัก คู่ครองให้มากที่สุด ถึงจะอยู่ในเกณฑ์ดีที่จะรักษาสัมพันธ์รักให้ราบรื่น
กันยายน ปากหวาน ก้นเปรี้ยว ที่อาจได้พบจากการติดต่อ สัมพันธ์ ทั้งเรื่องงาน หรือความรักก็ตาม ก็ควรอย่าเผลอ เคลิ้มไปกับรูปลักษณ์ การพูดจา เพราะอาจทำให้เสียรู้ เสียเปรียบ หรือสูญเสียเงินทองของมีค่าได้ แต่หากจะหารายได้เพิ่มเติม ก็อาจต้องขยัน พยายามให้มากเป็นพิเศษ และควรวางแผนการใช้จ่ายให้ดีๆ เพราะอยู่ในระยะ “เงินร้อน” ที่อาจทำให้ร้อนใจอยากจ่ายอย่างเดียว จนก่อภาระหนี้สินรุงรังได้
ตุลาคม อาจได้ลาภโดยเสน่หา หรือส่วนแบ่งจากกองมรดก แต่หากมีหนี้สิน ก็ควรเตรียมพร้อมที่จะชำระคืน (บางส่วนก็ยังดี) เพราะอาจถูกติดตาม ทวงถามจนหายใจไม่ออก ในเรื่องงาน กิจการ การค้าที่มีหุ้นส่วน ซึ่งอาจเป็นมิตรสหาย หรือคนรัก คู่ครองก็ตาม ก็จะอยู่ในระยะต้องช่วยกันทำมากิน ถึงจะทำให้เจริญก้าวหน้า มีผลกำไรที่สามารถนำมาแบ่งปันกันได้แบบสบายๆ
พฤศจิกายน จนถึงเดือนธันวาคม กิจการ งานที่ติดต่อ สัมพันธ์กับต่างประเทศ ทั้งท่องเที่ยว การศึกษา การค้า หากสามารถปรับเปลี่ยนรูปแบบไปตามสถานการณ์ ถึงจะอยู่ในระยะเตรียมพร้อมสู่ความเจริญรุ่งเรือง แล้วก็จะเป็นโอกาสได้พบรัก เจอเนื้อคู่ด้วย แต่ในเรื่องการเงิน ก็ควรวางแผนให้ดีๆ ควรระวังการใช้จ่ายฟุ่มเฟือย หรือหวังน้ำบ่อหน้าที่คิดว่าจะได้ ก็อาจทำให้เพิ่มภาระหนี้สินให้มากยิ่งขึ้นไปอีก
ธันวาคม อยู่ในเกณฑ์ดีที่จะได้ขยายงาน เริ่มต้นงานใหม่ อาจมีหุ้นส่วนคนใหม่ หรือหากเป็นมนุษย์เงินเดือน ก็อาจได้ข่าวดีทั้งปรับตำแหน่ง โยกย้าย หรือได้เปลี่ยนงาน ที่จะได้พบผู้ใหญ่ ผู้มีอำนาจที่จะสนับสนุนให้เจริญก้าวหน้า หากเป็นคนโสด ก็อาจพบเนื้อคู่ด้วย แต่ในเรื่องการเงิน ควรระวังการใช้จ่ายฟุ่มเฟือย โดยเฉพาะในเรื่องรัก ใคร่ เสน่หา ก็อาจทำให้รายรับไม่พอรายจ่าย การเงินติดขัดมากขึ้นไปอีก    
อัญมณี/สี ที่จะเสริมดวงชะตา สีแดง พลอยสีแดงจัด
อัญมณี/สี ที่เป็นอริ/มรณะ ทอง พลอยสีส้ม สีส้ม, ไพลิน สีน้ำเงิน สีฟ้า
วันที่ดีที่สุดในสัปดาห์ วันพฤหัสบดี เลขที่ต้องชะตา 8 5 4
ราศีแห่งมิตรที่ต้องชะตา ราศีกรกฎ, ราศีพิจิก, ราศีพฤษภ และราศีมังกร