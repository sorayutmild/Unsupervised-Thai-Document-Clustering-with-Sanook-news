สมเด็จฮุน เซน ขอ 'อภิสิทธิ์' หันกลับไปพิจารณา พรรคประชาธิปัตย์ เหตุใดถึงแพ้การเลือกตั้งให้แก่พรรคเพื่อไทย ดีกว่าจะเอาเวลามาพูดถึงกัมพูชา
สำนักข่าวดึมอัมปึน ของกัมพูชา รายงานอ้างคำกล่าวของ สมเด็จฮุน เซน นายกรัฐมนตรีกัมพูชา วานนี้ (12) ระบุว่า พ.ต.ท.ทักษิณ ชินวัตร จะเยือนกัมพูชา วันที่ 16 กันยายนนี้ และจะร่วมแข่งขันฟุตบอลนัดกระชับมิตร ระหว่างพรรคเพื่อไทยและเจ้าหน้าที่รัฐบาลกัมพูชา โดยจะมีตนและ พ.ต.ท.ทักษิณ เป็นผู้นำของแต่ละฝ่าย และจะไม่มีการเจรจากันเกี่ยวกับประเด็นน้ำมันและก๊าซแต่อย่างใด แต่จะมีการมอบเหรียบรางวัล ให้แก่บุคคลสำคัญในเอเชีย เช่น ประธานรัฐสภาฟิลิปปินส์ และนายนพดล ปัทมะ อดีตรัฐมนตรีต่างประเทศของไทย
นอกจากนี้ สมเด็จฮุน เซน ยังกล่าวฝากไปถึง นายอภิสิทธิ์ เวชชาชีวะ หัวหน้าพรรคประชาธิปัตย์ ให้เลิกพูดจาถึงประเทศกัมพูชา และควรจะหันไปพิจารณาว่าเหตุใดพรรคประชาธิปัตย์ จึงพ่ายแพ้ให้แก่พรรคเพื่อไทย ในการเลือกตั้งครั้งที่ผ่านมา