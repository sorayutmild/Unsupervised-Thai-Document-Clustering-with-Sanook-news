นักศึกษาหลักพันคน รวมตัวประท้วงบริเวณลานพญานาค มหาวิทยาลัยธรรมศาสตร์ ศูนย์รังสิต จ.ปทุมธานี เพื่อแสดงความไม่พอใจต่อรัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม และเรียกร้องประชาธิปไตย เมื่อช่วงเย็นวันนี้ (26 ก.พ.)
การประท้วงดังกล่าวมีกิจกรรมเขียนความรู้สึกลงบนผ้า และการปราศรัยทางการเมืองจากนักศึกษาหลายคน ทั้งยังมีการเปิดแฟลชของโทรศัพท์มือถือเพื่อเป็นสัญลักษณ์ส่องสว่างให้กับสถานการณ์ที่นักศึกษามองว่าเป็น "ภาวะมืดมนของประเทศไทย" อีกด้วย หรือแม้แต่การชู 3 นิ้ว ที่แสดงถึงการไม่ยอมจำนนต่อระบบการเมืองที่ไม่เป็นประชาธิปไตยและสังคมที่เหลื่อมล้ำสูง
ไม่ใช่แค่นั้น การชุมนุมนี้ยังทำให้แฮชแท็ก #ธรรมศาสตร์และการชุมนุม ถูกพูดถึงมากที่สุดแฮชแท็กหนึ่งในหมู่ผู้ใช้ทวิตเตอร์ในประเทศไทย เมื่อช่วงค่ำที่ผ่านมาเช่นกัน ซึ่งหลายคนที่ไม่ได้ไปร่วมชุมนุมก็ให้กำลังใจนักศึกษาที่กำลังชุมนุมผ่านช่องทางนี้ ขณะที่นักศึกษามหาวิทยาลัยอื่นๆ และบุคคลทั่วไป จำนวนหนึ่งก็ติดแฮชแท็กดังกล่าวเพื่อสนับสนุนเช่นกัน

นอกจากที่มหาวิทยาลัยธรรมศาสตร์แล้ว นักศึกษาอีกหลายมหาวิทยาลัยก็ชุมนุมเพื่อแสดงพลังเดียวกันในวันนี้ (26 ก.พ.) อาทิ มหาวิทยาลัยบูรพา มหาวิทยาลัยหอการค้า มหาวิทยาลัยศรีนครินทรวิโรฒ มหาวิทยาลัยขอนแก่น และมหาวิทยาลัยเทคโนโลยีพระจอมเกล้าเจ้าคุณทหารลาดกระบัง
 