3 ส.ค.- "อภิชาต" เผย กกต. 4 คน มองว่าไม่ใช่อำนาจของ กกต.ที่จะชี้ว่า "จตุพร" ขาดคุณสมบัติ ย้ำส่วนตัวเห็นว่าเป็นอำนาจที่จะวินิจฉัยได้  ระบุเป็นอำนาจ กกต.จะพิจารณาร่วมกัน ว่าจะส่งเรื่องให้ประธานรัฐสภา ส่งเรื่องให้ศาลรัฐธรรมนูญวินิจฉัยหรือไม่
นายอภิชาต สุขัคคานนท์ ประธานคณะกรรมการการเลือกตั้ง (กกต.) ในฐานะนายทะเบียนพรรคการเมือง กล่าวถึงกรณี กกต.มีมติให้คณะกรรมการตรวจสอบข้อเท็จจริงความเป็นสมาชิกพรรคเพื่อไทย ของ นายจตุพร พรหมพันธุ์ ส.ส.ระบบบัญชีรายชื่อ พรรคเพื่อไทย ว่า ตนได้มีความเห็นไปแล้วว่า กรณี นายจตุพร ไม่จำเป็นต้องส่งศาลรัฐธรรมนูญวินิจฉัย เพราะเห็นว่าขาดจากการเป็นสมาชิกพรรคการเมือง  ในวันเลือกตั้ง 3 กรกฎาคมแล้ว ที่ นายจตุพร ไม่ได้ไปใช้สิทธิ์เลือกตั้ง  ซึ่ง กกต.ก็น่าจะมีอำนาจที่จะพิจารณาได้ ทั้งนี้ กกต.ไม่ได้วินิจฉัยเรื่องการขาดคุณสมบัติ เนื่องจากเสียงส่วนใหญ่มามองในเรื่องของอำนาจ กกต.ที่กฎหมายไม่ได้ระบุไว้ และไม่เคยมีองค์กรใดชี้ชัดว่าเป็นอำนาจของ กกต.
"เหมือนตัวอย่างเรารู้ว่าคนมาทำงานกับบริษัทไม่ได้มีวุฒิปริญญาตรี แล้วบริษัทจะรับคน ๆ นี้เข้ามาทำงานได้อย่างไร  กกต.น่าจะต้องชี้ว่าคุณสมบัติของผู้สมัครรับเลือกตั้งขาดคุณสมบัติจนกระทั่งถึงวันที่จะต้องรับรองประกาศผลให้เป็น ส.ส.หรือไม่  เพียงแต่ กกต.อีก 4 คน มองว่าไม่ใช่อำนาจ กกต.ที่จะพิจารณาว่า  นายจตุพร ขาดจากสมาชิกพรรคก็ได้  แต่ผมมองว่าเป็นอำนาจ กกต.ที่จะพิจารณาได้"  นายอภิชาต กล่าว และว่า ส่วนการส่งเรื่อง นายจตุพร ไปยังประธานสภาผู้แทนราษฎรเพื่อส่งไปศาลรัฐธรรมนูญวินิจฉัย กรณีนี้ไม่ได้เป็นเรื่องที่จะต้องให้นายทะเบียนพรรคการเมืองวินิจฉัย  เพราะเป็นเรื่องของ กกต.จะวินิจฉัยร่วมกัน
ส่วนกรณี กกต.ให้นายทะเบียนพรรคการเมืองทำความเห็นกรณี นายสุรทิน พิจารณ์ ตกเป็นบุคคลล้มละลาย และเป็นผู้ขอจดแจ้งจัดตั้งพรรคประชาธิปไตยใหม่ (ปธม.) ต่อ กกต.โดยไม่สุจริต ปกปิดข้อเท็จจริง ทั้งที่รู้ว่าไม่มีคุณสมบัติเป็นกรรมการบริหารพรรค จะเป็นการฝ่าฝืนกฎหมายหรือไม่ ว่า กฎหมายห้ามบุคคลล้มละลายมาดำเนินการก่อตั้งพรรคการเมือง แต่กรณีนายสุรทินได้ก่อตั้งพรรคในฐานะหัวหน้าพรรค เมื่อนายสุรทินเป็นบุคคลล้มละลาย มาขอจดแจ้งจัดตั้งพรรคการเมืองกับ กกต. ตนในฐานะนายทะเบียนพรรคการเมืองก็อาจจำเป็นที่จะต้องดำเนินคดีกับนายสุรทิน หลังตรวจสอบพบว่าเป็นบุคคลล้มละลาย แต่ไม่แจ้ง ถือว่าให้การเท็จ แต่ที่ผ่านมา กกต.มีมติรับรองผลการเลือกตั้งให้นางพัชรินทร์ มั่นปาน เพราะที่ประชุม กกต.ต่างมองว่า พรรคประชาธิปไตยใหม่เป็นพรรคการเมืองที่ได้รับการจดแจ้งจัดตั้งพรรคและได้ประกาศลงราชกิจจานุเบกษาแล้ว การที่นายสุรทินเป็นบุคคลล้มละลาย นางพัชรินทร์ที่ลงสมัครรับเลือกตั้งนั้น อาจจะไม่ทราบถึงกรณีดังกล่าวว่า นายสุรทินเป็นบุคคลล้มละลาย เพราะนางพัชรินทร์ไม่ได้เป็นผู้ร่วมก่อตั้งพรรค - สำนักข่าวไทย