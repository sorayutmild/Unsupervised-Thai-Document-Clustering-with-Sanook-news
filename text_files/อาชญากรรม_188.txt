ภาพประกอบไม่เกี่ยวข้องกับเนื้อหา
(20 ส.ค.) เมื่อเวลาประมาณ 03.30 น. เจ้าหน้าที่ตำรวจ สภ.ดอนตูม จ.นครปฐม ได้นำตัวนายโรจน์ อายุ 67 ปี ผู้ต้องหาตามหมายจับ 3 หมายของศาลจังหวัดนครปฐม ข้อกล่าวหาข่มขืนลูกเลี้ยงหญิง 3 คน กลับมา สภ. หลังติดตามจับกุมตัวได้ที่ จ.ตาก
พฤติการณ์คือ นายโรจน์ อายุ 67 ปี อดีตเป็นเถ้าแก่มีวังเลี้ยงกุ้งใน อ.ดอนตูม ฐานะระดับเศรษฐี ต่อมาธุรกิจวังกุ้งขาดทุนจึงหันมารับเหมาตัดไม้ ได้มาอยู่กินกับหญิงหม้ายลูกติดเป็นหญิงล้วน 3 คน ที่บ้าน ต.ลำเหย อ.ดอนตูม จ.นครปฐม ซึ่งเป็นบ้านฝ่ายหญิงตั้งแต่ปี 2551
ต่อมาราวปลายเดือน มิ.ย. 57 ครูประจำชั้นของ น.ส.บี (นามสมมติ) อายุ 17 ปี ลูกเลี้ยง เหยื่อที่ถูกข่มขืน สังเกตเห็นน้องบี อ้วนผิดสังเกตโดยเฉพาะที่ท้อง จึงสอบถามจนทราบว่า กำลังตั้งท้องได้ 7 เดือน และท้องกับพ่อเลี้ยงโดยถูกพ่อเลี้ยงข่มขืนตั้งแต่ 15 มิ.ย. 56
เมื่อสอบถามก็ทราบว่า แม่ก็ทราบเรื่องและทราบว่าท้องกับพ่อเลี้ยง แต่ไม่ได้ว่าอะไร เพราะต้องอาศัยให้นายโรจน์เลี้ยงดูครอบครัว และน้องสาวอีก 2 คนก็ถูกนายโรจน์พ่อเลี้ยงข่มขืนด้วยเช่นกัน ครูจึงพาเด็กไปร้องที่บ้านพักเด็กจังหวัดนครปฐม และได้พาเด็กเข้าแจ้งความร้องทุกข์กับตำรวจ สภ.ดอนตูม หลังจากครูและเจ้าหน้าที่บ้านพักเด็กพาเหยื่อเข้าแจ้งความนายโรจน์ พ่อเลี้ยงก็หลบหนีไปจากพื้นที่ จนมาจับกุมได้ที่ จ.ตาก ดังกล่าว
สอบสวนเบื้องต้น นายโรจน์อ้างว่า ไม่ได้ข่มขืนลูกเลี้ยง แต่ลูกเลี้ยงยินยอม และแม่เด็กก็ทราบและไม่ได้ว่าอะไร เพราะตนก็เลี้ยงดูทั้งนางแม่ และลูกสาวทั้ง 3 คนอย่างดี ส่วนลูกเลี้ยงอีก 2 คน อายุ 16 ปี และ 12 ปี ตนไม่เคยมีเพศสัมพันธ์ด้วย
อย่างไรก็ตามจากข้อมูลการสอบปากคำเด็กต่อหน้านักจิตฯ และจนท.ที่เกี่ยวข้องกับคดีเยาวชน ทราบว่า เหยื่อผู้เสียหายให้การว่า ถูกนายโรจน์พ่อเลี้ยงข่มขืนมาอย่างต่อเนื่อง โดยเฉพาะน.ส.บี ที่ตั้งท้องใกล้คลอด ขณะที่ น.ส.แบม ให้การว่าถูกนายโรจน์พ่อเลี้ยงข่มขืนตั้งแต่ 15 เม.ย. 57 และ ด.ญ.โบ ถูกนายวิโรจน์พ่อเลี้ยงข่มขืนตั้งแต่ 20 เม.ย. 57