(แฟ้มภาพ)
ศาลฎีกาพิพากษายืนตามศาลชั้นต้น จำคุก "จอยซ์ ทีเค" อดีตนักร้องดัง ค้ายาบ้า 8 ปี 1 เดือน ปรับ 3.4 แสนบาท
ผู้สื่อข่าวรายงานว่า (8 ต.ค.) ที่ศาลอาญารัชดา นัดอ่านคำพิพากษาศาลฎีกา ในคดีที่พนักงานอัยการพิเศษฝ่ายคดียาเสพติด 1 เป็นโจทก์ยื่นฟ้อง น.ส.พรพรรณ รัตนเมธานนท์ หรือ "จอยซ์ ทีเค" อายุ 32 ปี อดีตนักร้องชื่อดังวงไทรอัมพ์สคิงดอม, นายจิตพัฒน์ สังฆสุวรรณ แฟนหนุ่ม และ นายนิมิต เป็งศิริ เป็นจำเลยที่ 1-3 ในฐานความผิด ร่วมกันมีเมทแอมเฟตามีน หรือ ยาบ้า ไว้ในครอบครองเพื่อจำหน่าย ซึ่งทั้งหมดถูกจับกุมเมื่อวันที่ 23 พ.ย.2547
โดยศาลชั้นต้นมีคำพิพากษาสั่งลงโทษจำคุก น.ส.พรพรรณ จำเลยที่ 1 เป็นเวลา 8 ปี 1 เดือน ปรับ 340,000 บาท ส่วนศาลอุทธรณ์สั่งเพิ่มโทษ น.ส.พรพรรณ เป็นจำคุกตลอดชีวิต และลดโทษ 1 ใน 2 จำคุกจำเลยไว้ 33 ปี 4 เดือน ปรับ 8 แสนบาท โดยศาลอาญานัดอ่านคำพิพากษาศาลฎีกาในวันนี้
ล่าสุด เมื่อเวลา 09.30 น. ที่ห้อง 901 ศาลอาญารัชดา ศาลฎีกาพิพากษายืนตามศาลชั้นต้น คือจำคุก 8 ปี 1 เดือน ปรับ 340,000 บาท ซึ่ง น.ส.พรพรรณ จำคุกไปแล้ว 8 ปี 10 เดือน เจ้าหน้าที่อยู่ระหว่างคำนวนวันรับโทษที่เคยถูกขังมาแล้ว ส่วนค่าปรับหากยังไม่ชำระอาจต้องขังจนกว่าจะครบตามกฎหมาย