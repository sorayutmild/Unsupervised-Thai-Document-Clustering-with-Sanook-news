 "น้องหญิง" สุธาสินี เสวตรบุตร นักตบลูกเด้งดาวรุ่งของไทย ระเบิดฟอร์มพลิกนรก คว้าทองเทเบิลเทนนิส มาแบบเหลือเชื่อ กีฬาเทเบิลเทนนิส ในซีเกมส์ ครั้งที่ 28  รอบชิงชนะเลิศ ประเภทหญิงเดี่ยว เมื่อวันที่ 4 มิ.ย.ที่ผ่านมา 
"น้องหญิง" สุธาสินี เสวตรบุตร นักตบลูกเด้งดาวรุ่งของไทย รอบแรกพลิกล็อกโค่น "เฟิง เทียนเหว่ย" มืออันดับ 4 ของโลก และเป็นเต็ง 1 ของรายการ ชาวสิงคโปร์ ก่อนที่รอบรองชนะเลิศ น้องหญิง เฉือนชนะ "มี ตรัง ฮอง" จากเวียดนาม 4-3 เกม ทั้งๆที่ตามหลังไปก่อนถึง0-3 ส่งผลให้น้องหญิงทะลุเข้ามาชิงชนะเลิศกับ "เอ็นจี ซ็อก คิม" สาวจากมาเลเซีย โดยตลอดการแข่งขันเป็นไปอย่างสนุกเร้าใจ และเป็น  "น้องหญิง" สุธาสินี  ที่เล่นได้อย่างแน่นอนกว่า
ก่อนจะเฉือนชนะไปแบบสุดระทึก 4-3 เกม (7-11,11-5,11-8,9-11,11-6,9-11 และ 11-4) ผงาดคว้าเหรียญทองให้กับประเทศไทยได้สำเร็จ
ชัยชนะของน้องหญิงในครั้งนี้ ทำให้เธอกลายเป็น นักเทเบิลเทนนิสหญิงเดี่ยวคนแรกของไทย ที่คว้าเหรียญทองได้ในซีเกมส์ ในรอบ 32 ปีเลยทีเดียว

