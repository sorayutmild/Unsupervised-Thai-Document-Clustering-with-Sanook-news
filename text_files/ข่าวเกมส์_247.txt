อีกไม่กี่วันก็จะสิ้นปี 2021กันแล้ว แม้ในปีที่ผ่านมายังคงมีความหนักหนาเรื่องแพร่ระบาดของโควิด-19 อยู่ แต่เรื่องเกมก็ยังมีอะไรให้เห็นกันตลอดทั้งปี มาดูกันว่าในปีหน้าจะมีเกมอะไรที่กำลังรอควักสตางค์ออกจากกระเป๋าของชาว PC กันบ้าง
นอกจากรายชื่อเกมที่แนะนำแล้ว เพื่อนสามารถเช็กเกมที่กำหนดวางจำหน่ายในแต่ละเดือนได้ ที่ลิงค์ด้านล่าง


เกม PC ที่กำหนดวางจำหน่ายในเดือนมกราคม 2022


เกม PC ที่กำหนดวางจำหน่ายในเดือนกุมภาพันธ์ 2022


เกม PC ที่กำหนดวางจำหน่ายในเดือนมีนาคม 2022


เกม PC ที่กำหนดวางจำหน่ายในเดือนเมษายน 2022


เกม PC ที่กำหนดวางจำหน่ายในเดือนพฤษภาคม 2022


เกม PC ที่กำหนดวางจำหน่ายในเดือนมิถุนายน 2022


เกม PC ที่กำหนดวางจำหน่ายในเดือนกรกฎาคม 2022



God Of War
(PC)
วันวางจำหน่าย : 14 มกราคม

ในขณะที่ทางฝั่งคอลโซลกำลังจะมี God Of War ภาคใหม่ แต่ก็เป็นข่าวดีสำหรับคนเล่น PC เพราะว่าตัวเกม God Of War ได้เตรียมที่จะวางจำหน่ายบน PC กันแล้ว ซึ่งจะทำให้แฟน ๆ เกมได้สัมผัสกับประสบการณ์อันยอดเยี่ยมของเรื่องราวสองพ่อลูกที่คนพ่อไม่เคยยอมเรียกชื่อตัวเองจริง ๆ สักที

Rainbow Six Extraction
(PC, PlayStation 5, Xbox Series X/S, PlayStation 4, Xbox One, Stadia)
วันวางจำหน่าย : 20 มกราคม

เกมซีรีส์ของ Rainbow Six ที่ครั้งนี้ได้นำเสนอสงครามในการต่อสู้กับสิ่งมีชีวิตต่างดาวที่มาบุกโลกของเรา ด้วยการเล่นที่เล่นได้ทั้งแบบเดี่ยวและ CO-OP 3 คน พร้อมอาวุธและอุปกรณ์ต่าง ๆ 90 แบบ เจ้าหน้าที่ที่ปรับแต่งได้ 18 ราย แผนที่ขนาดใหญ่ 12 แผนที่ ภารกิจ 13 ประเภท ต้นแบบของศัตรู 13 ตัว และเนื้อหาหลังการเปิดตัวฟรี อีกหนึ่งเกมที่น่าเล่นอย่างมากสำหรับคนชอบสู้กับเอเลี่ยน

The Waylanders
(PC)
วันวางจำหน่าย : 2 กุมภาพันธ์

เกม RPG ที่นำเสนอโลกทัศน์แบบแฟนตาซีที่ผู้เล่นจะสามารถวางแผนในการจัดปาร์ตี้ตะลุยฉากต่าง ๆ ได้แบบ Real time ค้นพบเรื่องราวที่ถูกซ่อนเร้น สำรวจสถานที่ลึกลับชวนน่าค้นหา และค้นหาขุมสมบัติที่มาพร้อมกับอันตรายอันใหญ่หลวง คุณเท่านั้นคือผู้กำหนดชะตาของตัวเอง

Dying Light 2 Stay Human
(PC, PlayStation 5, Xbox Series X/S, PlayStation 4, Xbox One, Switch)
วันวางจำหน่าย : 4 กุมภาพันธ์

หลังจากที่รอคอยกันมาอย่างยาวนาน ในที่สุดภาคต่อของเกมฟรีรันนิ่งของ Dying Light ก็ได้กลับมาอีกครั้ง ซึ่งในครั้งนี้จะนำพาคนเล่นไปสู่สถานที่ใหม่ที่มนุษย์เริ่มมีการรวมตัวกันในการเอาตัวรอด ทำให้ภาคนี้เป็นอีกภาคที่จะต้องเจอปัญหาความขัดแย้งของมนุษย์ที่มีมากกว่าเหล่าซอมบี้อีกด้วย

Lost Ark
(PC)
วันวางจำหน่าย : 11 กุมภาพันธ์

เกม MMORPG ในรูปแบบซื้อเกมก่อนถึงจะเล่นได้ เกมนี้ผู้เล่นจะต้องสร้างตัวละครใหม่เป็นของตัวเองในการ พัฒนา, ออกเดินทาง สำรวจในโลกอันกว้างใหญ่ จะเล่นแบบตะลุยดันเจี้ยนสำรวจเรื่องราว หรือจะท้าทายขีดความสามารถตนเองในการประลองกับผู้เล่นอื่นก็สามารถทำได้

Marvel's Midnight Suns
(PC, PlayStation5, Xbox Series X, PlayStation4, Xbox One, Nintendo Switch)
วันวางจำหน่าย : มีนาคม 2022

เกมมาร์เวลที่พัฒนาโดยผู้สร้างเกมวางแผนดังอย่าง XCOM ขอต้อนรับแฟน ๆ มาร์เวลสู่เรื่องราวบทใหม่ที่ไม่เคยมีมาก่อน และสำหรับตัวเกมนี้ผู้เล่นจะสามารถสนุกสนานในแบบฉบับเกมวางแผนที่ไม่เคยนำเสนอมาก่อน พร้อมกับเรื่องราวใหม่เฉพาะจักรวาลของเกมนี้อีกด้วย

Saints Row
(PC, PlayStation 5, Xbox Series X/S, PlayStation 4, Xbox One)
วันวางจำหน่าย : 23 สิงหาคม

Saints Row กลับมาแล้ว แต่ไม่ใช่ภาคต่อ เป็นการรีบู้ทตัวเกมใหม่ที่จะพาผู้เล่นไปยังเมืองอาชญากรรมที่มีการรังสรรค์ฉากใหม่และมีขนาดที่ใหญ่โตกว่าเดิมมาก และเน้นไปที่กลุ่มตัวละครใหม่ที่เป็นเด็กแก๊งวัยรุ่นและเด็กเนิร์ดมารวมตัวกัน ถึงจะทำออกมาแหวกแนวแต่ก็น่าสนใจอย่างมากทีเดียว

Stray
(PC, PlayStation 5, PlayStation 4)
วันวางจำหน่าย : ในปี 2022

เกมนี้ผู้เล่นจะต้องรับบทเป็นเจ้าเหมียวน้อยที่หลงทาง ตัวคนเดียว และจะต้องหาทางหนีจากเมืองที่ไม่รู้จักเพื่อกลับบ้านให้ได้ ในการออกสำรวจฉากต่าง ๆ ค้นหาความลึบลับ ผ่านมุมมองต่าง ๆ ของแมว จะสามารถพาน้องเหมียวกลับไปยังบ้านของตัวเองได้รึไม่ ผู้เล่นจะเป็นคนได้สัมผัสกับเรื่องราวนั้นด้วยตัวเอง

Granblue Fantasy: Relink
(PC, PlayStation 5, PlayStation 4)

หลังจากที่รอคอยกันมานานกว่า 3 ปี ในที่สุดเกม RPG ออนไลน์ตัวดังในเวอร์ชั่นเกมบนคอลโซลและ PC ก็ได้ประกาศเตรียมวางขายกันแล้ว สำหรับเกมนี้เป็นการเอาตัวเกมภาคหลักเอามาทำเป็นเกมภาคแยกและเดินเรื่องราวเป็นของตัวเอง ต่อให้ไม่เคยเล่นเกมหลักมาก่อนก็สามารถสนุกกับเกมตัวนี้ได้แน่นอน

KartRider: Drift
(PC, PlayStation 4, Xbox One)  วันวางจำหน่าย : ในปี 2022

ตำนานของเกมที่ทาง Nexon นำกลับมารีเมคใหม่ด้วยกราฟิกที่ทันสมัยมากขึ้นแถมรองรับการเล่นแบบครอสแพลตฟอร์ม แต่ยังคงรูปแบบเกมการเล่นแบบดั้งเดิมเอาไว้ ตัวเกมจริง ๆ นั้นมีการเปิดทดสอบมาเป็นระยะ ๆ แต่เชื่อได้ว่าในปี 2022 นี้ตัวเกมก็ใกล้เวลาพร้อมในการเปิดบริการแบบเต็มตัวเสียที

Overlord: Escape from Nazarick
(PC, Nintendo Switch)
วันวางจำหน่าย : ในปี 2022

เกมนี้ผู้เล่นจะรับบทเป็น Clementine และพบว่าตัวเองถูกขังไว้ในมหาสุสานของนาซาริส โดยถูกบังคับในการเข้าร่วมการทดสอบที่ตัวเองไร้ทั้งอาวุธและพลัง ซึ่งจะต้องลุกขึ้นสู้เพื่อหาทางกอบกู้อิสรภาพของตัวเองออกมาให้ได้ อาจารย์ผู้แต่งได้เข้ามามีส่วนในเนื้อเรื่องของเกมนี้อีกด้วย

Gotham Knights
(PC, PlayStation 5, Xbox Series X/S, PlayStation 4, Xbox One)
วันวางจำหน่าย : ในปี 2022

แม้ว่าโทนบรรยากาศจะดูเหมือนเป็นภาคต่อจากเกมซีรี่ส์อาร์คั่ม แต่ก็ถือว่าเป็นคนละเรื่องราวกัน โดยเมื่อแบทแมนไม่อยู่แล้ว เหล่าพวกพ้องที่เหลือของแบทแฟมมิลี่จะต้องร่วมมือกันในการปกป้องก็อดแธมจากเหล่าอาชญากรที่เริ่มเหิมเกริม เกมภาคนี้จะนำเสนอการเล่นแบบ CO-OP อีกด้วย

Hello Neighbor 2
(PC, Xbox Series X/S, Xbox One)
วันวางจำหน่าย : ในปี 2022

คุณลุงเพื่อนบ้านกลับมาแล้ว ในครั้งนี้ผู้เล่นจะต้องรับบทเข้าไปสำรวจบ้านที่เต็มไปด้วยปริศนาที่ไม่รู้ว่าข้างในมีอะไรอยู่ และยังคงมาพร้อมกับระบบการเล่นที่ AI สุดฉลาดพร้อมที่จะหาเรื่องไล่ตามจับผู้เล่นแบบถึงพริกถึงขิง ซึ่งฝ่ายผู้เล่นจะต้องตัดสินใจใช้อุปกรณ์ต่าง ๆ ให้รอบคอบในการเอาตัวรอดให้ได้

Hogwarts Legacy
(PC, PlayStation 5, Xbox Series X/S, PlayStation 4, Xbox One)
วันวางจำหน่าย : ในปี 2022

ขอต้อนรับกลับสู่ฮอกวอตส์ โรงเรียนพ่อมดแม่มดเวทมนตร์ศาสตร์ที่ดีที่สุด กับการผจญภัยที่ผู้เล่นจะได้เป็นนักเรียนใหม่ และได้เข้าไปร่ำเรียนและพบเจอกับเรื่องราวสุดมหัศจรรย์ที่แฟน ๆ ภาพยนตร์ต่างเฝ้ารอคอย มาพร้อมกับเรื่องราวใหม่ที่ไม่เคยมีมาก่อนในต้นฉบับให้ได้สนุกกันด้วย

Suicide Squad: Kill The Justice League
(PC, PlayStation 5, Xbox Series X/S)
วันวางจำหน่าย : ในปี 2022

เมื่อเหล่า Justice League ถูก Brainiac ที่ออกมาโจมตีเมือง Metropolis ล้างสมอง อแมนด้า วอลเลอร์ เจ้าหน้าที่ระดับสูงของรัฐบาลสหรัฐได้สร้างกองกำลังพิเศษ Suicide Squad ที่ประกอบไปด้วย ฮาร์ลีย์ ควินน์, กัปตันบูมเมอแรง, เดดช็อต และคิงชาร์ค ในการรับมือกับ Brainiac ให้ได้

Nightingale
(PC)
วันวางจำหน่าย : ในปี 2022

ในโลกธีมของวิคตอเรียนในแบบฉบับแฟนตาซี ผู้เล่นที่ใช้ประตูมิติจนหลุดมายังโลกนี้ จะต้องหาทางร่วมมือกัน สร้างบ้าน สร้างอาวุธ คอยป้องกันจากตัวประหลาดที่บุกรุกเข้ามาด้วยอาวุธปืนและร่วมมือกับพวกพ้อง เป้าหมายเดียวคือการเอาตัวรอดและหาทางกลับบ้านให้ได้

The Lord of the Rings: Gollum
(PC ,PlayStation 5, Xbox Series X/S, PlayStation 4, Xbox One, Switch)
วันวางจำหน่าย : ในปี 2022

เลื่อนมาค่อนข้างนานแต่ข่าวดีก็คือตัวเกมนั้นใกล้ที่จะได้เล่นกันแล้ว ในเกมนี้ผู้เล่นจะได้รับบทเป็นตัวละครไอคอนของเรื่องราวมหากาพย์แห่งแหวน และเป็นผู้อยู่เบื้องหลังเรื่องราวทั้งหมด ซึ่งก็อลลัมตัวน้อยจะต้องอาศัยความเจ้าเล่ห์ในการเอาตัวรอด และเป้าหมายเดียวของเขาคือ ชิงแหวนรักกลับมาให้ได้ 

Warhammer 40,000: Darktide
(PC, Xbox Series X/S)
วันวางจำหน่าย : ในปี 2022

จากผู้สร้าง Vermintide ได้นำพาคนเล่นมาสู่อีกจักรวาลหนึ่งของ Warhammer 40,000 ด้วยรูปแบบการเล่นที่รองรับ CO-OP ถึง 4 คน ภายในเกมผู้เล่นสามารถเลือกตัวละครและสไตล์ในการเล่นที่ชื่นชอบได้ เรียกได้ว่านี่คืออีกหนึ่งเกมที่แฟน ๆ Warhammer 40,000 ต่างรอคอยกันมาอีกเกมหนึ่ง ตัวเกมประกาศเลื่อนการวางจำหน่ายไปเป็นช่วงฤดูใบไม้ผลิปี 2022

Ghostwire: Tokyo
(PC, PlayStation5 (Timed exclusive))
วันวางจำหน่าย : ในปี 2022

เมื่อลัทธิประหลาดได้มีส่วนทำให้ผู้คนในกรุงโตเกียวหายตัวไป ร่วมมือกับเหล่าวิญญาณ ช่วยเหลือพวกเขา และค้นหาความลับเกี่ยวกับเหตุการณ์ประหลาดนี้ ตัวเกมนำเสนอเรื่องราวลึกลับของญี่ปุ่นในโลกยุคปัจจุบัน ใช้การผสมผสานระหว่างพลังของธาตุที่อัปเกรดได้และทักษะการล่าวิญญาณเพื่อต่อสู้กับภัยร้ายเหนือธรรมชาติด้วยมือของคุณ

Starfield
(PC, Xbox Series X/S)
วันวางจำหน่าย : ในปี 2022

ว่ากันว่านี่คือเกม Skyrim เวอร์ชั่นอวกาศ อีกหนึ่งผลงานเกมจากทาง Bethesda ที่มีคนเล่นเกมต่างเฝ้ารอคอยกันมาเป็นเวลายาวนานมาก สู่เรื่องราวการผจญภัยในห้วงอวกาศที่ไร้พรมแดน สร้างตัวละครของคุณเองและออกสำรวจที่จะค้นหาคำตอบของมนุษย์ชาติที่ซ่อนอยู่ในจักรวาลอันกว้างใหญ่นี้

Avatar: Frontiers of Pandora
(PC, PlayStation 5, Xbox Series X/S, Stadia)
วันวางจำหน่าย : ในปี 2022

ถึงเวลากลับสู่ดาวแพนโดร่าอีกครั้ง กับการกลับมาของเกมที่สร้างจากภาพยนตร์ชื่อดัง โดยภาคนี้ได้รับการอัปเกรดในการสร้างอย่างพิถีพิถัน แม้ว่าเกมจะยังไม่เปิดเผยว่าจะเป็นเรื่องราวใหม่หรือไม่ แต่เนื้อเรื่องของเกมจะอยู่ในช่วงของภาพยนตร์ภาคแรก เกมตัวนี้มีโอกาสสูงที่จะออกมาช่วงที่ภาพยนตร์ภาค 2 ได้ออกฉายพอดี

Cookie Run: Oven Smash
(PC และ มือถือ)
วันวางจำหน่าย : ครึ่งปีหลัง 2022

เรียกได้ว่าเป็นภาคใหม่ของเกมจากจักรวาลของคุกกี้รันที่จะออกมาเป็นภาคแยกหลังจากความสำเร็จของตัวเกมอย่างภาค Kingdom โดยสำหรับเกมตัวนี้จะเป็นการนำเสนอฉากกราฟิกแบบ 3D ครั้งแรก และเป็นเกมเพลย์แนวตะลุมบอน สำคัญคือจะออกให้เล่นทั้งมือถือและ PC บน Steam ในช่วงครึ่งหลังของปี 2022 อีกด้วย เป็นอีกเกมที่น่าสนใจไม่น้อยเลยทีเดียว