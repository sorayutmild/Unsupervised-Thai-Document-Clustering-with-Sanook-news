เสื้อแดงวงแตก ประกาศตัดขาด"จักรภพ" ไล่พ้นแกนนำ ไม่พอใจถูกระบุ 3 เกลอกำลังหลอกลวง "ทักษิณ" เล็งฟ้องศาลยกเลิกกฎหมายมั่นคง เผย "เพ็ญ" เตรียมประสานมือ "สุรชัย" ตั้งกลุ่มแดงสยาม 
"เสื้อแดง"พึ่งศาลฟ้องยกเลิกกม.มั่นคง
เมื่อวันที่ 26 สิงหาคม นายวีระ มุสิกพงศ์ ประธานแนวร่วมประชาธิปไตยต่อต้านเผด็จการแห่งชาติ (นปช.) นายณัฐวุฒิ ใสยเกื้อ โฆษก นปช.นายจตุพร พรหมพันธุ์ ส.ส.สัดส่วน พรรคเพื่อไทย และนายก่อแก้ว พิกุลทอง แกนนำคนเสื้อแดง ร่วมกันแถลงข่าวการชุมนุมใหญ่คนเสื้อแดง 30 สิงหาคม และต่อต้านมติ ครม. ที่เตรียมประกาศใช้ พ.ร.บ.ความมั่นคงฯในพื้นที่เขตดุสิต เพื่อป้องกันการชุมนุมของคนเสื้อแดง
นายวีระกล่าวว่า ต้องตอบโต้บรรดาโฆษกต่างๆ ของรัฐบาลชุดนี้ที่บอกว่าคนเสื้อแดงไม่มีสัจจะ เนื่องจากได้ถวายฎีกาขอพระราชทานอภัยโทษให้กับ พ.ต.ท.ทักษิณ แล้วต้องยุติการเคลื่อนไหว ซึ่งเป็นการโกหกอย่างหน้าด้านไร้ยางอาย เพราะเราได้บอกเอาไว้ตั้งแต่แรกแล้วว่าเมื่อกระบวนการยื่นทูกเกล้าฯถวายฎีกาแล้วจะไม่มีการกดดันพระราชอำนาจหรือเคลื่อนไหวใหญ่เกี่ยวกับเรื่องนี้ เพราะถือเป็นเรื่องของพระราชวินิจฉัย แต่การเคลื่อนไหวทางการเมืองนั้นไม่ใช่เรื่องพระราชอำนาจ ไม่เกี่ยวกับพระราชวินิจฉัย ซึ่งยังเป็นสิทธิที่คนเสื้อแดงจะทำได้
นายก่อแก้วกล่าวว่า คนเสื้อแดงจะต่อสู้ด้านกฎหมายใน 3 แนวทางคือ 1.ยื่นเรื่องต่อศาลปกครอง เพื่อให้มีการไต่สวนฉุกเฉินและสั่งคุ้มครองการประกาศใช้ พ.ร.บ.ความมั่นคงของรัฐบาล และยื่นเรื่องต่อศาลปกครอง 2.คนเสื้อแดงจะยื่นเรื่องต่อศาลยุติธรรม เพื่อดำเนินคดีอาญากับ ครม.ทั้งคณะกรณีใช้อำนาจมิชอบ และ 3.ยื่นต่อศาลรัฐธรรมนูญให้สั่งคุ้มครองการบังคับใช้ พรบ.ความมั่นคงชั่วคราว
ตัดขาด"จักรภพ"ไล่พ้นแกนนำ
ด้านนายจตุพรกล่าวถึงกระแสข่าวการแตกแยกภายในของแกนนำคนเสื้อแดง โดยเฉพาะกรณีที่นายจักรภพ เพ็ญแข แกนนำคนเสื้อแดง เขียนคอลัมน์ในหนังสือเรด ไทยนิวส์ ระบุว่า 3 เกลอกำลังหลอก พ.ต.ท.ทักษิณ ว่า ไม่รู้ว่านายจักรภพเป็นอะไร แต่ทางที่ดีนายจักรภพควรมาพูดคุยกับคนและแกนนำคนเสื้อแดงคนอื่นๆ หากยังมองว่าเป็นมิตรกันอยู่ นายจักรภพทำอย่างนี้มาถึง 7 ครั้ง 7 หน แล้ว ตนอยากจะบอกว่า คนเสื้อแดงทุกคนเป็นมนุษย์ไม่ใช่ควาย รวมไปถึง พ.ต.ท.ทักษิณก็เป็นมนุษย์ ที่มีความคิด ซึ่งพวกตนไม่สามารถหลอกอะไรได้ง่ายๆ
เมื่อถามว่า มีกระแสข่าวว่านายจักรภพไปจับมือกับแกนนำพรรคเพื่อไทยบางคน ที่ไม่พอใจบทบาทของคนเสื้อแดง นายจตุพรกล่าวว่า ไม่ทราบว่าใครเป็นอย่างไร แต่อยากจะบอกว่า คนในพรรคเพื่อไทยไม่ควรทำตัวแบบอยู่บนหอคอยตลอดเวลา แต่พอสบโอกาสที่จะหาประโยชน์ได้ค่อยออกมาแสดงตัว
"วันนี้หมดเวลาแล้วที่ไอ้พวกหน้าเกลี้ยงจะมานั่งรอรับผลประโยชน์อย่างเดียว เพราะเรื่องแบบนี้เกิดขึ้นแล้วในพรรคประชาธิปัตย์ ซึ่งมีปัญหากันอยู่จนถึงเดี๋ยวนี้ และเรื่องลักษณะนี้ไม่ควรอย่างยิ่งที่จะมาเกิดกับพรรคเพื่อไทย"นายจตุพรกล่าว
ด้านนายวีระกล่าวว่า นายจักรภพไม่ได้เป็นแกนนำเสื้อแดง และไม่ได้เป็นแนวร่วมของคนเสื้อแดงแล้ว เพราะไม่ได้อาศัยอยู่ในต่างประเทศ และการเคลื่อนไหวแสดงความคิดเห็นของนายจักรภพ ไม่เกี่ยวข้องกับทิศทางการเคลื่อนไหวของคนเสื้อแดงใดๆ ทั้งสิ้น
"เพ็ญ"จับมือ"สุรชัย"ตั้งกลุ่มแดงสยาม
แหล่งข่าวจากที่ประชุมแกนนำคนเสื้อแดง เปิดเผยว่า ในวงประชุมแกนนำคนเสื้อแดงที่ห้างสรรพสินค้าอิมพีเรียลลาดพร้าวนั้น นายวีระแสดงความเสียใจกรณีที่นายจักรภพแสดงความคิดเห็นผ่านสื่อสารมวลชนแล้วส่งผลกระทบกับการเคลื่อนไหวของคนเสื้อแดง โดยเฉพาะการนำเรื่องส่วนตัวมากล่าวหาในข้อเขียนอย่างรุนแรงถึงขนาดกล่าวว่า "ผมรับไม่ได้ที่เอาเรื่องส่วนตัวของเพื่อนมาวิพากษ์วิจารณ์" ขณะที่นายจตุพรแสดงความไม่พอใจนายจักรภพอย่างรุนแรงเช่นกัน จนแกนนำคนอื่นๆ ต้องห้ามปราม โดยที่ประชุมมีมติว่า จะไม่ให้แกนนำคนใดตอบโต้นายจักรภพผ่านสื่อสารมวลชน เพราะจะส่งผลกระทบต่อการเคลื่อนไหวของคนเสื้อแดง แต่จะให้แกนนำติดต่อพูดคุยกับนายจักรภพ เพื่อให้ยุติการเคลื่อนไหวโจมตีแกนนำคนเสื้อแดง และล่าสุดคนใกล้ชิดนายจักรภพได้ประสานมายังแกนนำคนเสื้อแดงคนหนึ่งว่า จะแยกตัวออกไปตั้งกลุ่ม "แดงสยาม" ร่วมกับนายสุรชัย ด่านวัฒนานุสรณ์ และนายชูพงษ์ ถี่ถ้วน อดีตนักจัดรายการวิทยุและนักเคลื่อนไหวทางการเมือง
"ทักษิณ"ทวิตจี้รบ.เลิกโกหกรายวัน
ผู้สื่อข่าวรายงานว่า เวลาประมาณ 16.30 น. วันเดียวกัน พ.ต.ท.ทักษิณโพสต์ข้อความผ่านทางเว็บไซต์ทวิตเตอร์ต่อเนื่องกันหลายครั้ง โดยระบุว่า ตอนนี้ผมกำลังนั่งดูเหมืองเพชรอยู่ ต้องใช้เครื่องบินเล็กนั่งเข้ามาเพราะอยู่ในพื้นที่ชนบท"จากนั้นห่างกันไม่นานก็โพสต์ข้อความว่า "เสร็จจากนี้ผมต้องไปพบผู้นำแอฟริกาอีก 2-3 ประเทศเพื่อแนะนำเรื่องแก้ไขความยากจน" และ "ผมจะน้อมนำโครงการในพระราชดำริที่มีประโยชน์ดีๆ หลายโครงการไปแนะนำให้เขาทราบด้วยครับ" ตามด้วยข้อความ "ก็ขอร้องรัฐบาลอย่ามัวโกหกรายวันอยู่เลย ไปดูแลปัญหาปากท้องประชาชนดีกว่า ปล.แล้วผมจะถ่ายรูปเพชรไปให้ดูนะครับ"
"ทักษิณ"โฟนอินที่"พิจิตร"
ด้าน น.ส.สุณีย์ เหลืองวิจิตร เลขาธิการพรรคเพื่อไทย เปิดเผยว่า คืนวันที่ 27 สิงหาคม จะเป็นวันครบรอบวันเกิด 50 ปีของตน จึงจัดงานสังสรรค์ ณ ที่ทำการพรรคเพื่อไทย สาขาพิจิตร ต.คลองโนน อ.สามง่าม จ.พิจิตร โดยจัดกินเลี้ยงโต๊ะจีน 250 คาดว่าจะมีผู้มาร่วมงานไม่น้อยกว่า 3,000 คน นอกจากนี้ยังจะมีอดีตรัฐมนตรี และกลุ่มนักการเมืองจากบ้านเลขที่ 111 มาร่วมงานด้วย เวลา 20.30 น. พ.ต.ท.ทักษิณจะโฟนอินเข้ามาอวยพรวันเกิด และพูดคุยกับชาวพิจิตรรวมถึงแกนนำ
"พท."ฉะรบ.ทำผิดกฎหมาย
ด้าน นายประเกียรติ นาสิมมา ส.ส.สัดส่วน พรรคเพื่อไทย ในฐานะคณะทำงานฝ่ายกฎหมายพรรคเพื่อไทยกล่าวว่า พ.ร.บ.รักษาความมั่นคงในราชอาณาจักร มาตรา 15 ระบุ ว่า ต้องปรากฏเหตุการณ์อันกระทบต่อความมั่นคงภายในราชอาณาจักร และเหตุการณ์นั้นมีแนวโน้มที่จะมีอยู่ต่อไปเป็นเวลานาน หมายความว่าต้องประกาศใช้เมื่อมีเหตุแล้วและจำเป็นต้องประกาศใช้ พ.ร.บ.ความมั่นคงฯเพื่อระงับยับยั้งไม่ให้ขยายต่อ แต่ตอนนี้ทั้ง 2 กรณียังไม่เกิด และมือที่สามก็ไม่ทราบว่าเป็นใคร รัฐบาลจะอ้างการข่าวหรือความคิดมาเป็นเหตุในการประกาศใช้ล่วงหน้าไม่ได้ ที่สำคัญ พ.ร.บ.ความมั่นคงยกเว้นรัฐธรรมนูญในมาตรา 29,31,32,33,34,36 ,41 และมาตรา 43 เท่านั้น ไม่ได้ยกเว้นรัฐธรรมนูญมาตรา 63 ที่รองรับสิทธิการชุมนุมโดยสงบเปิดเผยปราศจากอาวุธ ดังนั้นมติ ครม.จึงมิชอบด้วยรัฐธรรมนูญ
"ครม.กำลังทำผิดกฎหมาย เราจะเอาคืนมื่อตอนคุณไม่มีอำนาจซึ่งจะง่ายกว่าวันนี้จะสะสมเอาไว้เรื่อยๆ ไปก่อน ทั้งนี้เมื่อเป็นมติ ครม.ที่มิชอบด้วยกฎหมายข้าราชการซึ่งเป็นผู้ปฏิบัติอาจเข้าข่ายปฏิบัติมิชอบด้วย เพราะเมื่อหัวเป็นงู หางก็ต้องเป็นงูไม่มีทางจะเป็นตัวเงินตัวทองไปได้ ผมวิเคราะห์ว่ารัฐบาลมีเจตนาจะยัดเยียดข้อกล่าวหาให้ผู้ชุมนุม" นายประเกียรติกล่าว
ดีทีวียืมมือ"ทีวีสภา"เล่นงาน"ป๋า-มาร์ค"
ผู้สื่อข่าวรายงานว่า กรณีที่สถานีดีสเตชั่น ขอเชื่อมสัญญาณถ่ายทอดสดการประชุมสภาผู้แทนราษฎรในวันที่ 26 สิงหาคม กับโทรทัศน์รัฐสภา ปรากฏว่า สถานีดีสเตชั่น ได้เปิดให้ประชาชนส่งข้อความสั้นมาแสดงความคิดเห็นและนำขึ้นจอเป็นตัววิ่งอยู่ด้านล่าง ซึ่งมีการปล่อยถ้อยคำที่ไม่เหมาะสมและหยาบคายออกอากาศหลายข้อความ อาทิ การตำหนิ พล.อ.เปรม นายอภิสิทธิ์ และนายสาทิตย์ ทำให้นายพิทูร พุ่มพิรัญ เลขาธิการสภาผู้แทนราษฎร ในฐานะผู้อนุญาตให้มีการเชื่อมสัญญาณดังกล่าว ได้สั่งให้เจ้าหน้าที่สภา โทรศัพท์ไปประสานงานกับสถานีดีสเตชั่น เพื่อขอความร่วมมือในการตรวจสอบและเผยแพร่ถ้อยคำที่ออกอากาศ พร้อมทั้งเตือนว่าหากใช้ถ้อยคำที่ไม่เหมาะสม ทางสภาผู้แทนราษฎรจะทบทวนการอนุญาตให้ถ่ายทอดสัญญาณ ซึ่งทำให้ในเวลาต่อมา สถานีดีสเตชั่น ได้ตัดข้อความตัววิ่งที่มีการแสดงความเห็นออกไปจากจอโทรทัศน์
"แม้ว"โฟนอินร่วมพิธีแช่ง"ป๋า-มาร์ค"
ขณะที่นายขวัญชัย สาราคำ หรือ ไพรพนา ประธานชมรมคนรักอุดร พร้อมสมาชิกกว่า 500 คน พากันแต่งชุดดำร่วมประกอบพิธีพิธีเผาหุ่น พล.อ.เปรม และนายอภิสิทธิ์ รวมทั้งเผาพริกเผาเกลือสาปแช่งคณะรัฐบาล และนายเนวิน ชิดชอบ แกนนำพรรคภูมิใจไทยและทำพิธีกล่าวคำสาปแช่ง พล.อ.เปรม ออกอากาศทางสถานีวิทยุชมรมคนรักอุดร 97.5 เมกะเฮิร์ตซ์ หนองเหล็ก ซอย 9 เทศบาลนครอุดรธานี มี พ.ต.ท.ทักษิณ โฟนอินเข้ามายังมือถือของนายขวัญชัย ต่อสัญญาณออกอากาศสด โดย พ.ต.ท.ทักษิณกล่าวทักทายสมาชิกชมรมคนรักอุดร พร้อมกับบอกว่า อยู่บนเครื่องบินเดินทางไปประเทศในแอฟริกา โทร.เยี่ยมเยียนตามที่มีการเชิญมา
