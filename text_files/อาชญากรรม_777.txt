ทิ้งทายด้วยคำสัมภาษณ์เปิดใจของ "ครูปรีชา" เพืยงไม่กี่นาทีก่อนถูกควบคุมตัว โดยที่่ไม่รู้ตัวว่าหมายจับเป็นของจริง ยืนยันหวย 30 ล้านเป็นของตัวเอง เพราะลุงจรูญไม่มีทางซื้อเลขดังชุดนี้ได้
ผู้สื่อข่าวรายงานว่า เมื่อวานนี้ (28 ก.พ.) ก่อนหน้าที่ ครูปรีชา ใคร่ครวญ จะถูกเจ้าหน้าที่กองปราบเข้าควบคุมตัวไปเพียงไม่กี่นาทีนั้น ก็ได้เปิดใจสัมภาษณ์กับสื่อมวลชนเอาไว้ หลังจากที่ได้รับกระแสเรื่องออกหมายจับตัวเอง โดยในเวลานั้น ครูปรีชายังเชื่อมั่นว่าไม่สามารถออกหมายจับได้ แต่คงเป็นเพียงการออกหมายเรียก เนื่องจากไม่ได้คิดจะหลบหนี
ครูปรีชา กล่าวต่อว่า ยังพร้อมต่อสู้ในทุกๆ เรื่อง และยังมีพยานหลักฐานเด็ดๆ อีกจำนวนมาก ทั้งพยานเอกสาร พยานวัตถุ และพยานบุคคล สำหรับคลิปเด็ดมีหลายคลิป ส่วนใหญ่จะชี้ให้เห็นว่า ร.ต.ท.จรูญ เป็นผู้เก็บลอตเตอรี่ของตนได้ ขณะที่ระบบกฎหมายไทยนั้น เป็นระบบการกล่าวหา ตนกล่าวหาอีกฝ่ายอยู่ ตนจึงต้องพิสูจน์หลักฐานของเราที่มีว่าเราเป็นเจ้าของทรัพย์อย่างแท้จริง
ประเด็นนี้ทาง ตร.ภ.7 ได้สรุปแล้วว่า เจ้าของลอตเตอรี่เป็นของตน อีกฝ่ายก็ได้ร้องขอความเป็นธรรม ซึ่งเป็นกระบวนการยุติธรรมของไทย แต่ตนก็เชื่อมั่นว่าเจ้าหน้าที่ตำรวจทำงานด้วยความยุติธรรม ซึ่งผลการสรุปสำนวนของเจ้าหน้าที่ตำรวจจะออกมาเป็นอย่างไร ก็เป็นเพียงการสรุปผลการชั่งน้ำหนักเพียงเบื้องต้นเท่านั้น ซึ่งต้องฟ้องในกระบวนการศาลต่อไป
ครูปรีชา ยังเปิดเผยว่า ตนรับทราบและรู้ถึงผลที่ทาง ผบ.ตร.ออกมาแถลง เบื้องต้นทราบว่าใช้หลักฐานทางวิทยาศาสตร์ แต่ไม่ใช่คลิปเสียงที่เจ้าหน้าที่ตำรวจก็ได้ทำการตรวจสอบไปแล้ว และ ตร.ภ.7 ได้สรุปผลมาแล้วว่า ไม่พบพิรุธ และไม่พบการกระทำความผิดแต่อย่างใด ตร.ภ.7 ก็ได้ฟันธงแล้วว่าลอตเตอรี่เป็นของตน
สำหรับลอตเตอรี่ชุดดังกล่าวเป็นชุดที่ตนได้สั่งซื้อไว้ และเดินทางไปรับเมื่อวันที่ 31 ตุลาคม 2560 ซึ่งลอตเตอรี่ชุดดังกล่าวไม่ได้อยู่บนแผง แต่เก็บไว้ที่กระเป๋าคาดเอวของแม่ค้าลอตเตอรี่ โดยจะเก็บไว้ให้ลูกค้าประจำเท่านั้น ซึ่งลูกค้าขาจร รวมทั้ง ร.ต.ท.จรูญ ไม่มีสิทธิซื้อลอตเตอรี่ชุดนี้ได้ และบางครั้งลูกค้าประจำบางรายยังไม่ได้เลย เพราะเป็นเลขดังหรือเลขมงคล
ส่วนในเรื่องของคดีความก็ว่ากันไปตามกระบวนการ และยังคงเชื่อมั่นการทำงานของเจ้าหน้าที่ตำรวจ ตนจะไปพิสูจน์ตัวเองตามหลักฐานที่เรามี โดยใช้กระบวนการศาลในการตัดสิน อย่างไรก็ตามตนยืนยันว่า ลอตเตอรี่ที่ถูกรางวัลเป็นของตนจริงๆ แต่หากเจ้าหน้าที่ตำรวจออกหมายจับตนจริง ตนก็สามารถใช้ตำแหน่งของตัวเองประกันตัวเองได้
โดยหลังจากการเปิดใจให้สัมภาษณ์ดังกล่าวนี้ เพียงแค่อีกไม่กี่นาทีต่อมา เจ้าหน้าที่ก็เดินมาควบคุมตัว ครูปรีชา ไปตามกระบวนการ หลังถูกประกาศออกหมาย ทั้งที่ ครูปรีชา ก็ไม่ทันตั้งตัวเลยว่ามีหมายจับออกจริงๆ