เหตุการณ์นี้ถูกเปิดเผยขึ้นเมื่อเวลา 20.30 น.วันที่ 3 ก.ค.57 ผู้ปกครองของ ด.ญ.เอ (นามสมมุติ) อายุ 14 ปี นักเรียนชั้นมัธยมศึกษาปีที่ 2 โรงเรียนแห่งหนึ่งใน อ.สัตหีบ จ.ชลบุรี ได้เข้าแจ้งความร้องทุกข์กับ ร.ต.อ.เอกชัย มูลลี ร้อยเวรสอบสวน สภ.สัตหีบ ว่าบุตรสาวได้ถูกเพื่อนร่วมห้องกักขังหน่วงเหนี่ยว หมายจะรุมโทรมข่มขืน ภายในห้องเรียน
สอบถาม ด.ญ.เอ ให้การว่า วานนี้ ขณะที่ไปเรียนหนังสือตามปกติ จนถึงเวลา 14.00 น.หลังจากเลิกเรียนสุขศึกษาที่ห้องพยาบาล จึงกลับมาเก็บของที่ห้องเรียน ขณะนั้น อาจารย์ได้สั่งให้นักเรียนทุกคนลงจากห้องเรียน เพื่อไปช่วยกันทำความสะอาดบริเวณโรงเรียน ตนได้ลงไปช้าเพราะมัวเก็บของ เป็นขณะเดียวกันกับที่เพื่อนชายร่วมห้อง 8 คน ยังอยู่ในห้อง
จากนั้น ได้มีคนเดินไปปิดประตูห้องไม่ยอมให้ตนออกไปไหน 2 คน ยืนคุมเชิงดูลาดราว ส่วนอีก 6 คน จำชื่อได้เพียง 5 คน คือ บอม โจ้ หมูอ้วน หมู และต้อย ได้จับตนเหวี่ยงเข้ากับกำแพงห้องจนล้มลงกับพื้น ทันใดนั้น ทั้งหมดได้กรูกันเข้ามารุมจับแขนจับขาขึงพืดกดลงกับพื้น และได้พยายามล่วงละเมิดทางเพศหมายข่มขืน ตนจึงร้องให้คนช่วย แต่ถูกอุดปาก ปิดตา จึงได้ดิ้นหนีสุดชีวิตจนหลุด ก่อนจะกัดเข้าที่แขนของ ด.ช.หมู ทำให้ทุกคนยอมปล่อย เป็นจังหวะเดียวกับที่มีอาจารย์เดินผ่านมาพอดี จึงเข้าช่วยเหลือไว้ได้ทัน และยังกล่าวอีกว่า ที่ผ่านมามีเพื่อนในชั้นเรียนโดนลักษณะเช่นนี้มาแล้ว แต่ไม่กล้าบอกครู หรือแจ้งความเนื่องจากอับอาย
ด้าน ผู้ปกครองเด็ก เปิดเผยว่า หลังเกิดเหตุได้เข้าพบลูกสาว พร้อมแจ้งเจ้าหน้าที่ตำรวจให้เข้ามาดูแลคดี โดยพร้อมจะเอาเรื่องกับผู้ปกครองนักเรียนที่ก่อเหตุ และทางผอ.โรงเรียน จนถึงที่สุด ฐานปล่อยปละละเลย จนทำให้เด็กไม่เกิดความปลอดภัยในชีวิต และทรัพย์สิน ประกอบกับถือเป็นการกระทำที่อุกอาจ จะไม่ยอมให้เหตุการณ์แบบนี้เกิดกับบุตรสาวตนเอง และเด็กคนอื่น ๆ อีกเป็นอันขาด ส่วนทางโรงเรียนยังไม่ออกมาแสดงความรับผิดชอบกับเหตุการณ์ที่เกิดขึ้น