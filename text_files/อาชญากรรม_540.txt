ปปส.ร่วม4หน่วยงานจับกุมเครือข่ายค้ายาไอซ์ยึดทรัพย์กว่า 45 ล้านบาท
วานนี้ (10 ก.ค.) นายศิรินทร์ยา สิทธิชัย เลขาธิการ ปปส. พร้อมด้วย พล.ต.ท.เรวัช กลิ่นเกษร ผบช.ปส. พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ ผู้แทนกอง12 ศูนย์รักษาความปลอดภัยแห่งชาติ (ศรภ.) และผู้แทนฝ่ายข่าวศูนย์ปฏิบัติการกองทัพบก (ขบ.ทบ.).
ร่วมแถลงข่าวจับกุมผู้ต้องหาหลบหนีหมายจับคดีสมคบกันจำหน่ายเมทแอมเฟตามีน (ไอซ์). จำนวน 2 คน คือ นายนรินทร์ จันทร์บำรุง อายุ 32 ปี และ นายนริศร วัชรีนันท์ อายุ 39 ปี 
โดยสามารถยึดและอายัดบ้านพร้อมที่ดินจำนวน 2 หลัง รถยนต์จำนวน 5 คัน เงินสด 17.2 ล้านบาท ทองคำแท่งและทองคำรูปพรรณ จำนวน 170 รายการ รวมมูลค่าทรัพย์สิน จำนวน 35 ล้านบาท จับกุมได้ที่บ้านหลังแถลงข่าวเมื่อวันที่ 9 ก.ค.59 เวลา 20.20 น.
สืบเนื่องจากเมื่อวันที่ 12 ธันวาคม 2557 สำนักงาน ปปส.ร่วมกับกรมสอบสวนคดีพิเศษ จับกุมผู้ต้องหาได้ 4 คน คือ นายยุทธ จันแก้ว นายศักย์ศรณ์ บุญทรัพย์ทวีกุล นายเพ็ชร มังคลาด และ นายวิชิต เทพอำ พร้อมของกลางเอทแอมเฟตามีน (ไอซ์). จำนวน 20 กก. ได้ที่เขตตลิ่งชัน กทม. พร้อมยึดทรัพย์บ้านพร้อมที่ดิน เงินสด เงินฝากธนาคาร ทองคำรูปพรรณ รวมมูลค่า 10 ล้านบาท ผู้ต้องหากลุ่มนี้ลักลอบนำยาเสพติดดังกล่าวจากชายแดนด้าน อ.แม่สาย จ.เชียงราย นำมาพักเก็บไว้ที่ภาคกลางพื้นที่ จ.นนทบุรี ก่อนกระจายไปพื้นที่อื่นๆ จึงได้ทำการสืบสวนขยายผลทำการอนุมัติให้จับกุมผู้ต้องหาอีก 3 คน คือนายสาม ทองเงิน นายนรินทร์จันทร์บำรุง และนายนริศร วัชรีนันท์ โดยนายสาม ทองเงิน สามารถจับกุมได้เมื่อวันที่ 3 มี.ค. 58 สำหรับผู้ต้องหาอีก 2 คนหลบหนีและสามารถจับกุมได้ต่อมา รวมทรัพย์สินทั้งหมดในการจับกุมผู้ต้องหาเครือข่ายนี้มีมูลค่ารวม 45 ล้านบาท
นายศิรินทร์ยา สิทธิชัย กล่าวว่าการทำลายเครือข่ายนักค้ายาเสพติดรายนี้เป็น 1 ใน 40 เครือข่ายค้ายาเสพติดรายสำคัญ โดยสำนักงาน ปปส.จะทำการร่วมกับหน่วยงานที่เกี่ยวข้องทำการขยายผลเพื่อจับกุมเครือข่ายเหล่านี้พร้อมทำการยึดทรัพย์ต่อไป