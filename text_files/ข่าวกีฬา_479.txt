น่าเสียดาย! ยืนยันแล้วสำหรับ วอลเลย์บอลหญิงทีมชาติไทย จะไม่ได้เข้าร่วมรายการเวิลด์คัพ 2015 ที่ประเทศญี่ปุ่น เพราะสหพันธ์วอลเลย์บอลโลก ให้นำอันดับโลกที่ดีที่สุด 2 ทีมจากเอเชียไปเล่น ซึ่งเป็น จีนและเกาหลีใต้ ที่ได้ตั๋วไปแทนซึ่งหลังจากปล่อยให้ลุ้นว่า "ทีมวอลเลย์บอลหญิงไทย" จะได้สิทธิ์ไปแข่งขันวอลเลย์บอลรายการเวิลด์คัพ 2015 ที่ประเทศญี่ปุ่นหรือไม่ ซึ่งล่าสุดสมาคมกีฬาวอลเลย์บอลแห่งประเทศไทยได้ออกมาแจ้งให้ทราบแล้วว่า "ประเทศไทยไม่ได้เข้าร่วมแข่งขันรายการนี้แน่นอน" โดย ร.ท.ชาญฤทธิ์ วงศ์ประเสริฐ ซีอีโอของสมาคมกีฬาวอลเลย์บอลฯ ได้แจ้งวิธีการคัดเลือกทีมจากทวีปเอเชียที่จะเข้าร่วมแข่งขันรายการเวิลด์คัพครั้งนี้ โดยสหพันธ์วอลเลย์บอลนานาชาติมีมติให้นำทีมที่อันดับโลกดีที่สุด 2 ทีมของทวีปเข้าร่วมทำการแข่งขันและก็เป็น จีน ที่อยู่อันดับ 3 ของโลก และ เกาหลีใต้ ที่อยู่อันดับ 10 ของโลก ได้รับสิทธิ์ไปเล่น ส่วนประเทศไทยซึ่งอยู่อันดับที่ 12 ของโลก และ เมื่อเทียบจากประเทศในเอเชียด้วยกันแล้ว ไทยอยู่ในลำดับที่ 4 จึงทำให้ไม่ได้สิทธิ์เข้าไปแข่งขันรายการดังกล่าวนั่นเอง นอกจากนี้ สมาคมกีฬาวอลเลย์บอลแห่งประเทศไทย ยังชี้แจงเพิ่มเติมว่า เป้าหมายหลักของไทยในปี 2015 คือเข้าร่วมแข่งขันรายการชิงแชมป์เอเชีย ที่ประเทศจีน และ ทำอันดับให้ติด 1 ใน 4 ของการแข่งขัน เพื่อจะคว้าตั๋วไปแข่งขันโอลิมปิกรอบคัดเลือกในปี 2016