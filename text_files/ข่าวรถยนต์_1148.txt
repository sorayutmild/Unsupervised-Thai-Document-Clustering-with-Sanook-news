     การบำรุงรักษารถยนต์ตามระยะทางถือเป็นสิ่งจำเป็น เพราะรถทุกคันต้องได้รับการเปลี่ยนของเหลวและชิ้นส่วนที่จำเป็นอยู่เสมอ เพื่อให้สามารถใช้งานได้อย่างสมบูรณ์และมีอายุการใช้งานยาวนาน
     แต่ปัจจุบันศูนย์บริการหลายแห่ง ที่เป็นตัวแทนของค่ายรถแต่ละยี่ห้อโดยตรง กลับมีการยัดเยียดใส่รายการที่ไม่จำเป็นเข้าไปด้วย ซึ่งเป็นชิ้นส่วนที่ไม่ได้มาจากผู้ผลิตโดยตรง เช่น สารทำความสะอาดภายในเครื่องยนต์, น้ำยาหล่อลื่นวาล์ว, น้ำยาล้างหัวฉีด, หัวเชื้อน้ำมันเครื่อง, หัวเชื้อน้ำมันเชื้อเพลิง เป็นต้น

     ซึ่งในความเป็นจริงสารเหล่านี้มีผลต่อเครื่องยนต์ (ในทางที่ดีขึ้น) น้อยมาก จนแทบจะเรียกได้ว่าไม่มีผลใดๆ ต่อเครื่องยนต์เลย ซ้ำร้ายอาจส่งผลเสียต่อเครื่องยนต์ในระยะยาวด้วย เพราะผู้บริโภคทั่วไปจะไม่ทราบเลยว่ามีส่วนผสมใดอยู่ในสารเหล่านั้นบ้าง หากเป็นสารไว้สำหรับเติมน้ำมันเครื่อง ในระยะยาวอาจกลายสภาพเป็นคราบยางเหนียว เกิดความเสียหายต่อเครื่องยนต์ หากเป็นสารเติมน้ำมันเชื้อเพลิง ก็อาจส่งผลทำให้หัวฉีดอุดตันได้ เป็นต้น

     ดังนั้น เมื่อเปรียบเทียบกับราคาจำหน่ายที่ตั้งไว้ประมาณ 400-500 บาทต่อขวด จึงถือว่าสูงพอสมควร เพราะบางศูนย์อาจยัดเยียดมาให้มากกว่า 1 รายการขึ้นไป จนมีราคาแพงกว่าน้ำมันเครื่องด้วยซ้ำไป แทนที่จะเสียค่าเช็คระยะไม่กี่พันบาท กลับต้องจ่ายสิ่งเหล่านี้เพิ่มขึ้นโดยไม่จำเป็น ตกเป็นเหยื่อการตลาดของศูนย์บริการไปไม่รู้เท่าไหร่ต่อเท่าไหร่ ซ้ำร้ายยังอาจทำให้รถเสื่อมสภาพเร็วกว่าที่ควรอีกด้วย
     ทางที่ดีเมื่อนำรถเข้าศูนย์บริการ ควรอ้างอิงรายการของเหลวและอะไหล่ตามที่ระบุไว้ในคู่มือเท่านั้น รายการเปลี่ยนที่ไม่จำเป็น ก็ควรแย้งหรือสอบถามให้แน่ชัดก่อนเซ็นอนุมัติเปลี่ยน จะได้ไม่ต้องตกเป็นเหยื่อการตลาดของสารเพิ่มประสิทธิภาพ (อันแสนจะไร้ประโยชน์) เหล่านี้ครับ
 