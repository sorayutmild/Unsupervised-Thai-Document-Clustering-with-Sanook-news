กำลังเป็นข่าวที่สังคมให้ความสนใจ กรณีการแยกทางกันระหว่าง "แตงโม พงษ์พิสุทธิ์" กับภรรยาสาวแอร์โฮสเตส "เฟิร์น" หลังฝ่ายชายออกมายอมรับว่ามีปัญหากันระหว่างทั้งสองฝ่าย หลังจากใช้ชีวิตคู่ด้วยกันเป็นเวลา 8 เดือน โดยให้เหตุผลว่าจูนกันไม่ติด
ล่าสุดโลกโซเชียลมีเดียต่างกล่าวถึงคลิปรายการ "คดีสีชมพู" ทางช่องเวิร์คพอยท์ทีวี ที่ทั้งคู่เคยไปออกรายการด้วยกัน เมื่อเทปวันที่ 21 เมษายน 2559 ก่อนที่ทั้งคู่จะเข้าพิธีวิวาห์กันในเดือนพฤษภาคม 2559 หลายประเด็นที่ หนุ่มแตงโม พูดให้การในรายการดังกล่าว ถูกนำมาเป็นประเด็นจับโยงว่า อาจจะเป็นต้นตอทำให้ทั้งคู่เลิกรากัน
ในบางช่วงบางตอนของรายการดังกล่าว หนุ่มแตงโม ได้กล่าวหาว่า แฟนสาวไม่มีความเป็นแม่ศรีเรือน ทำงานบ้านไม่เป็น โดยปกติตนเองมีนิสัยค่อนข้างเจ้าระเบียบ แต่แฟนสาวล้างจานก็ไม่สะอาด เสื้อผ้าใส่แล้วก็ไม่แยกตะกร้า อีกทั้งยังนอนตื่นสาย ไปทำบุญด้วยกันก็ไม่ได้
ส่วนประโยคเด็ดเมื่อถูกถามคำถามว่า เมื่อแฟนสาวทำงานบินกลับมาไฟล์ทดึกๆ ได้ไปรับที่สนามบินหรือไม่ หนุ่มแตงโม กล่าวว่า เคยตกลงกันไว้ก่อนจะคบหากันแล้วว่า ถ้าอยากให้ไปรับไปส่งก็หาหาผัวเป็นแท็กซี่ ทำให้คลิปรายการคดีสีชมพู เทปดังกล่าวกลับมาได้รับความสนใจเป็นอย่างมาก
แต่ทั้งนี้หลายคนก็ได้ออกมาแสดงความคิดเห็นไปต่างๆ นานา บางส่วนก็มองว่าเป็นเพียงรายการให้ความบันเทิง และเพิ่มอรรถรสในการชมเท่านั้น เพื่อสร้างสีสันให้กับรายการ แต่การออกมาพูดแฉทั้งฝ่ายสามีและภรรยาต่างก็มีไม่ค่อยเหมาะสมเท่าไหร่
อย่างไรก็ตาม สำหรับประเด็นการแยกทางของทั้งคู่นั้น ทางผู้จัดการส่วนตัวได้ออกมาชี้แจงเพิ่มเติมแล้วว่า ทั้งคู่มีปัญหากันจริงๆ แต่ยังไม่ถึงขั้นเลิกรา เพราะปัจจุบันก็ยังคงอยู่บ้านเดียวกัน และกำลังรอพูดคุยเคลียร์ปัญหาที่เกิดขึ้นกันและกัน