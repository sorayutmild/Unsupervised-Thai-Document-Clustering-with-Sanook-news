เมื่อเวลา 18.45 น. วันที่ 16 ก.ค. ผู้สื่อข่าว "ข่าวสด" รายงานว่า พ.ต.อ.เกียรติพงษ์ ขาวสะอาด รอง ผบก.ปทส. นำกำลังเจ้าหน้าที่ บก.ปทส.(กองบังคับการปราบปรามการกระทำความผิดเกี่ยวกับทรัพยากรธรรมชาติ และสิ่งแวดล้อม) เจ้าหน้ากรมอุทยานแห่งชาติสัตว์ป่าและพันธุ์พืช และนายโรเจอร์ โลหะนันท์ ผอ.สมาคมพิทักษ์สัตว์ แห่งประเทศไทย นำหมายค้นศาลจังหวัดมีนบุรี ที่694/2555 และหมายค้นที่ 695/2555 ลงวันที่ 16 ก.ค. เข้าค้นบ้านเลขที่ 59/95 หมู่บ้านโฮมเพลส ซอยรามคำแหง140 และบ้านเลขที่ 21/43 หมู่บ้านเคซี ซอยรามคำแหง142 ถนนสุขาภิบาล3 แขวงและเขตสะพานสูง 
 บ้านทั้งสองหลังเป็นบ้านพักของนางชัชชญา เกวสต้ารามอส หรือ "ยู่ยี่" อลิสา อินทุสมิต อายุ 38 ปี อดีตนางแบบชื่อดัง หลังจากได้รับแจ้งว่ามีสัตว์ป่าคุ้มครองและสัตว์ป่าสงวนไว้ในครอบครอง
 จากการตรวจสอบภายในบ้านเลขที่59/95 พบเสือไฟ 1 ตัวอยู่ในกรง มีอาการบาดเจ็บ และเต่าดาว 3 ตัว ในบ้านเลขที่ 21/43 พบงูเหลือมและงูหลามรวม 23 ตัว อีเห็น 1 ตัว นกกาเหว่า 1 ตัว นกเค้าเหยี่ยว 1 ตัว 
 พ.ต.อ.เกียรติพงษ์ เปิดเผยว่า  ได้รับแจ้งจากชาวบ้านว่าบ้านดังกล่าวมีการเลี้ยงสัตว์ป่าไว้ จึงมาตรวจสอบก็พบสัตว์ดังกล่าวอยู่ภายในบ้านจริง โดยมีงูเหลือม นกเค้าเหยี่ยว นกกาเหว่า และเสือไฟที่เป็นสัตว์ป่าคุ้มครองไม่สามารถครอบครองไว้ได้ ที่เหลือเป็นสัตว์นำเข้าจากต่างประเทศ ต้องให้องค์กรไซเตสดูว่าผิดกฎหมายด้วยหรือไม่ และจากการที่ได้ติดต่อพูดคุยกับนางชัชชญา ระบุว่าติดธุระยังมาพบไม่ได้ และบอกว่าตัวนางชัชชญาเป็นอาสาสมัครของสมาคมพิทักษ์สัตว์ฯ โดยนำสัตว์ต่างๆ ที่ถูกทิ้งหรือได้รับบาดเจ็บมารักษาอาการเบื้องต้นก่อนนำส่งคืนให้กรมอุทยานแห่งชาติฯ และปล่อยคืนสู่ธรรมชาติ โดยในวันพรุ่งนี้จะนำเอกสารทั้งหมดเข้าชี้แจงกับเจ้าหน้าที่ต่อไปและจะอุ้มเสือไฟไปให้เจ้าหน้าที่ด้วย 
 สำหรับบ้านเลขที่ 59/95 นั้นเป็นบ้านพักของนางชัชชญาเอง ส่วนบ้านเลขที่21/43 เช่าไว้เพื่อรับสัตว์ได้รับบาดเจ็บมาอนุบาลรักษาก่อนส่งมอบให้กรมอุทยานแห่งชาติฯต่อไป
 เบื้องต้นหากเจ้าหน้าที่พบว่าไม่มีเอกสารมาแสดงก็จะถูกแจ้งข้อหา มีสัตว์ป่าคุ้มครองไว้ในความครอบครองโดยไม่ได้รับอนุญาตต่อไป 
ที่มา ข่าวสดออนไลน์