นายศุภชัย ใจสมุทร ส.ส.บัญชีรายชื่อและนายทะเบียนพรรคภูมิใจไทย ชี้แจงถึงกรณี เพจเฟซบุ๊ซ ของ น.ส.วทันยา วงษ์โอภาสี ส.ส.บัญชีรายชื่อพรรคพลังประชารัฐ และแกนนำ ส.ส.กลุ่มดาวฤกษ์ ได้โพสต์ข้อความเรียกร้องให้มีการเปิดไทม์ไลน์ของนายศักดิ์สยาม ชิดชอบ รัฐมนตรีว่าการกระทรวงคมนาคม เลขาธิการพรรคภูมิใจไทย ว่า การเปิดไทม์ไลน์ เป็นเรื่องระหว่างคนไข้กับแพทย์ เพื่อประโยชน์ในการสอบสวนโรค
“เป็นหน้าที่ของแพทย์ เรื่องการสอบสวนโรค ซึ่งกรณีนี้ เจ้าตัวบอกแล้วว่าติดมาจากทีมงานหน้าห้อง ซึ่งทางทีมสอบสวนโรคจะไปดำเนินการตามกระบวนการต่อไป การติดโรคไม่ใช่อาชญากรรม”
นายศุภชัย กล่าวด้วยว่า ผู้ป่วยแอดมิตอยู่โรงพยาบาล จะให้ออกมาเปิดเผยไทม์ไลน์ จะเป็นไปได้อย่างไร เป็นเรื่องของแพทย์ที่จะเปิดเผย
กรณีภาพนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข หัวหน้าพรรคภูมิใจไทย ถอดแมสก์นั่งใกล้นายศักดิ์สยาม ระหว่างนั่งเป็นประธานในงานขึ้นสู่ปีที่ 13 พรรคภูมิใจไทย นายศุภชัย กล่าวว่า เป็นเรื่องที่สื่อต้องการบิดเบือนเหตุการณ์ นำความจริงเพียงครึ่งเดียวมานำเสนอว่าร้ายนายอนุทิน ถอดหน้ากากอนามัย ตลอดพิธีการเจริญพระพุทธมนต์ ทั้งที่นายอนุทิน ถอนหน้ากากอนามัย เพื่อยกขวดน้ำขึ้นมาดื่ม เมื่อเสร็จแล้ว ก็นำหน้ากากอนามัยกลับมาใส่เหมือนเดิม
“ความพยายามขยายผล ให้ความจริงเพียงครึ่งเดียว หรือนำภาพๆ เดียวมาใช้ทำลายกันแบบนี้ สังคมรู้ว่าเขาทำเพราะเรื่องอะไร มีอะไรขัดแย้งทางการเมืองซ่อนอยู่หรือไม่”

 