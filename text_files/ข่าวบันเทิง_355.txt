
เป็นงานวิวาห์เล็กๆ ที่เต็มไปด้วยความอบอุ่น สำหรับงานแต่งของ ชาคริต แย้มนาม และ แอน ภัททิรา แฟนสาวนอกวงการ เจ้าบ่าวเจ้าสาวจัดงานอย่างเรียบง่าย ในช่วงเช้าได้มีพิธีสู่ขอและรดน้ำสังข์ตามธรรมเนียมไทย มีผู้ใหญ่ของทั้งสองฝ่ายมาเป็นสักขีพยานความรักของทั้งคู่
ซึ่งช่วงประทับใจที่ทำเอาแขกในงานซาบซึ้งน้ำตาซึมไปตามๆ กัน คือตอนที่หนุ่มชาคริตพาเจ้าสาวไปกราบคุณแม่ของตนเองที่กำลังป่วย น้ำตาลูกผู้ชายไหลด้วยความตื้นตัน เพราะคุณแม่เองก็รับรู้และมีความสุขในวันมงคลของลูกชาย รวมทั้งดีใจที่กำลังจะมีหลาน ซึ่งหนุ่มชาคริตเชื่อว่าจะทำให้แม่มีกำลังใจและหายป่วยได้ในเร็ววัน
นอกจากนี้ ยังมีผู้ใหญ่ในวงการที่ชาคริตรักและเคารพมากอย่าง อาหนิง นิรุตติ์ และ ต่าย เพ็ญพักตร์ เดินทางมาร่วมรดน้ำสังข์อวยพรบ่าวสาว ทำเอาพระเอกหนุ่มน้ำตาไหลด้วยความซาบซึ้งใจเลยทีเดียว 
ทีมข่าวบันเทิง Sanook! News ขอแสดงความยินดีกับเจ้าบ่าวเจ้าสาวป้ายแดงด้วยนะคะ