กรณีบาดหมางระหว่าง เสก โลโซ กับภรรยา กานต์ วิภากร กำลังเพิ่มทวีความรุนแรงขึ้นเรื่อยๆ หลังจากที่ล่าสุดมีการปล่อยคลิปวิดีโอการเผชิญหน้ากันระหว่างทั้งสองคนที่หน้าบ้านของร็อกเกอร์หนุ่ม ภาพทำร้ายหญิงสาวคนหนึ่งอยู่หน้าบ้าน กลายเป็นประเด็นที่ถูกวิพากษ์วิจารณ์ในเวลานี้
ตามรายงานระบุว่า ผู้ใช้เฟซบุ๊กชื่อ Kook Lae ซึ่งเป็นน้องสาวของ กานต์ วิภากร ได้โพสต์คลิปวิดีโอลงเฟซบุ๊ก คลิปความยาวประมาณนาทีเศษ มีข้อความโพสต์ไว้ว่า "ขอความเป็นธรรมบ้าง" และแท็กต่อไปยังเฟซบุ๊ก Wiphakorn Sookpimay ของ กานต์ วิภากร
คลิปวิดีโอดังกล่าวแสดงให้เห็นภาพ หญิงสาวคล้าย กานต์ วิภากร กำลังปีนรั้วเข้าไปในบ้าน แต่ถูกชายคล้าย เสก โลโซ ที่อยู่ในรั้วบ้านปากล่องกระดาษใส่ อีกทั้งยังมีเด็กหนุ่มคล้ายกับลูกสาวของทั้งสองอยู่ในเหตุการณ์ด้วย จนกระทั่งสถานการณ์เริ่มคลี่คลายลง เมื่อทั้งสองเริ่มหันมาพูดคุยเจรจาอยู่ที่หน้าบ้าน แต่ปรากฎว่าฝ่ายชายเห็นญาติและเพื่อนของฝ่ายหญิงแอบถ่ายคลิปวิดีโอดังกล่าวอยู่ในรถยนต์ที่จอดอยู่ฝั่งตรงข้าม ทำให้ฝ่ายชายเปิดประตูบ้านออกมาทำร้ายฝ่ายหญิงและเดินตรงมาบุคคลที่กำลังถ่ายคลิปวิดีโออยู่
ทั้งนี้ ในช่วงเย็นของวันที่ 8 ตุลาคมที่ผ่านมา กานต์ วิภากร ได้เดินทางเข้าแจ้งความที่ สน.คันนายาว ข้อหาถูกสามีทำร้ายร่างกาย ซึ่ง กานต์ วิภากร เล่าว่า ก่อนเกิดเหตุช่วงบ่าย เมื่อ 2-3 วันก่อน ได้เดินทางไปที่บ้านพร้อมกับลูกสาว เพื่อจะไปเก็บของที่เหลือในบ้าน แต่ถูกสามีกีดกัน ไม่ยอมให้เข้าบ้าน และกลายเป็นภาพในคลิปวิดีโอดังกล่าวที่นำมาเป็นหลักฐานในแจ้งความครั้งนี้ ซึ่งทางเจ้าหน้าที่ตำรวจได้รับแจ้งความเอาไว้และได้นัดหมายเรียกตัวกลับมาสอบปากคำโดยละเอียดอีกครั้งต่อไป
อย่างไรก็ตาม หลังจากภาพเหตุการณ์ในคลิปดังกล่าว เสก โลโซ ได้โพสต์ข้อความไว้ในเฟซบุ๊กว่า "ขออนุญาต 1 โพสต์เพื่อให้ผู้ที่ติดตามเรื่องนี้เข้าใจแล้วจะไม่พูดเรื่องนี้อีก จะปล่อยให้เป็นหน้าที่ของทนาย ขณะนี้ได้ยื่นฟ้องไอ้... ,...,ไอ้...เรียบร้อยที่ศาลมีนบุรี จะฟ้องหย่าวันศุกร์นี้แน่นอน ขอบคุณที่ติดตาม"