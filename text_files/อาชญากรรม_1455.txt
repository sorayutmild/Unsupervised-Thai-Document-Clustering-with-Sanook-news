(16 ก.ค.) รายการเรื่องเล่าเช้านี้ เปิดเผยความคืบหน้าคดีเด็กหญิงวัย 13 ปี ถูกฆ่าข่มขืนบนรถไฟว่า จากการสอบปากคำผู้ต้องหาทั้ง 2 คน ครั้งล่าสุดใช้เวลานานกว่า 2 ชั่วโมง โดยการแยกสอบและมีทนายความอาสาจากสภาทนายความเข้าร่วมรับฟัง ตลอดการสอบปากคำ นายวันชัย แสงขาว หรือ เกม จำเลยที่ 1 ให้การรับสารภาพตลอดข้อกล่าวหา และไม่มีท่าทีวิตกกังวล อีกทั้งยังยิ้มตลอดเวลา ไม่ได้ให้การซัดทอดบุคคลใดเพิ่มเติม
ขณะที่ นายณัฐกรณ์ ชำนาญ หรือ หนึ่ง จำเลยที่ 2 จากเดิมที่เคยบอกว่าเห็นกางเกงนายวันชัยเปื้อนเลือดและเป็นคนดูต้นทาง กลับมาปฏิเสธว่าไม่มีส่วนร่วมในการข่มขืนและทิ้งศพ แต่ที่รับสารภาพว่ารู้เห็นในตอนแรก เนื่องจากถูกเจ้าหน้าที่ทำร้ายร่างกายและข่มขู่ให้รับสารภาพ โดยการสอบสวนครั้งล่าสุด นายณัฐกรณ์ ร้องไห้ตลอดเวลา อ้างว่ามีความเครียดและนอนไม่หลับ เพราะหลังจากที่ถูกแจ้งข้อกล่าวหา ก็ทำให้ครอบครัวได้รับความเดือดร้อน
ล่าสุด นายณัฐกรณ์ ให้การว่าไม่ได้เห็นนายวันชัยขณะก่อเหตุ ตนเจอนายวันชัย ก็ถามแค่ว่าทำไมหน้าถึงเปื้อนเลือด นายวันชัยตอบว่าเป็นเพราะบีบสิว นอกจากนี้ นายณัฐกรณ์ ยังให้ปากคำขัดกับคำให้การของนายวันชัย ว่า นายวันชัยบอกจะเอาโทรศัพท์น้องแก้มไปขายแล้วเอาเงินมาแบ่งกัน ต่อมาเอาสมุดบัญชีเงินฝากมาให้ดู มีเงินในบัญชี 9,000 บาท
เมื่อไปถามนายวันชัย กลับให้การไม่ตรงกันว่า ตอนนั้นบอกนายณัฐกรณ์แค่เพียง ตนเก็บโทรศัพท์ผู้โดยสารได้ จะเอาไปขายแล้วแบ่งเงินกัน