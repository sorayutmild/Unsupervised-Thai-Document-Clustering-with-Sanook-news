วานนี้ (23 ม.ค.) จากกรณีที่น.ส.เอ (นามสมมติ) นักศึกษาสาว ชั้นปีที่ 1 มหาวิทยาลัยราชภัฏนครราชสีมา ถูกคนร้ายเป็นชายสวมหมวกกันน็อคใช้เครื่องช็อตไฟฟ้าจี้ที่ร่างกาย หลังจอดรถจักรยานยนต์ เมื่อเวลาประมาณ 1.00 น. เมื่อวันที่ 20 มกราคมที่ผ่านมา ภายในหอพักทวีสุข อ.เมือง จ.นครราชสีมา โดยกล้องวงจรปิดบันทึกภาพไว้ได้
ล่าสุดเจ้าหน้าที่สามารถติดตามตัวคนร้ายได้แล้ว คือ นายศักดิ์นรินทร์ ประดิษจา อายุ 25 ปี ชาวนครราชสีมา พร้อมของกลางรถจักรยานยนต์ยามาฮ่า ฟีโน่ สีส้ม ทะเบียน งจต 300 นครราชสีมา กระเป๋าสะพาย 1 ใบ และกางเกงขาสั้นที่ใช้ในวันก่อเหตุ แต่ในขณะนี้ นายศักดิ์นรินทร์กำลังถูกกักขังในที่เรือนจำนครราชสีมา ข้อหาพยายามกระทำชำเรา เป็นคดีที่ก่อเหตุไปเมื่อเดือนกันยายน 2557 เมื่อตำรวจเรียกตัวน.ส.เอ มาชี้ตัวเพื่อยืนยัน ผู้เสียหายก็ยืนยันชัดเจนว่าคนที่ทำร้ายตนคือนายศักดิ์นรินทร์ และผู้ต้องหาให้การรับสารภาพ
จากการสอบประวัติพบว่า นายศักดิ์นรินทร์เคยก่อเหตุลักษณะนี้หลายครั้ง ครั้งแรกเมื่อเดือนกันยายน 2557 โดยถีบรถจักรยานยนต์นักศึกษาสาวจนล้มแล้วพยายามข่มขืน แต่ชาวบ้านช่วยจับตัวไว้ได้ จึงถูกตัดสินจำคุกเมื่อวันที่ 22 มกราคม 2557
ซึ่งระหว่างที่ศาลยังไม่พิจารณาตัดสินจำคุกได้ก่อคดีอีก 2 ครั้ง โดยใช้เครื่องช็อตไฟฟ้าช็อตน.ส.เอ นักศึกษาสาว เมื่อวันที่ 20 มกราคมตามที่เป็นข่าว และล่าสุดเมื่อกลางดึกวันที่ 22 มกราคม ได้ถีบรถจักรยานยนต์นักศึกษาสาวอีกรายจนล้มแล้วฉุดไปข่มขืนสำเร็จ ก่อนที่ช่วงเช้าวันรุ่งขึ้น (22 มกราคม) จะมาขึ้นศาลจังหวัดนครราชสีมาเพื่อฟังคำตัดสิน และถูกจำคุกในคดีที่ก่อเหตุเมื่อปีที่แล้ว หลังจากนี้เจ้าหน้าที่จะอายัดตัวสั่งฟ้องดำเนินคดีเพิ่มเติมต่อไป
ขอบคุณเนื้อหาประกอบจาก มติชนออนไลน์ / ภาพประกอบจาก สปริงส์นิวส์