หลังจาก Apple เปิดตัวสมาร์ทโฟนรุ่นล่าสุดอย่าง iPhone 6s และ iPhone 6s Plus ไปเมื่อวันที่ 9 กันยายนที่ผ่านมา และในขณะนี้สมาร์ทโฟนรุ่นดังกล่าวก็กำลังทำยอดขายได้สูงขึ้นอย่างต่อเนื่อง ด้วยกระแสความนิยมของผู้บริโภคจากทั่วทั้งโลก
และเป็นที่แน่นอนว่าในปี 2016 Apple ก็จะเปิดตัวสมาร์ทโฟนรุ่นต่อไปในชื่อ iPhone 7 และ iPhone 7 Plus ซึ่งคาดการณ์กันว่าจะมาพร้อมกับฟีเจอร์ใหม่ และการอัปเกรดฮาร์ดแวร์ รวมถึงดีไซน์ตัวเครื่องใหม่ตามแบบฉบับของ Apple อีกด้วย

iPhone 6s และ iPhone 6s Plus ที่กำลังวางจำหน่ายอยู่ในขณะนี้ก็เป็นรุ่นที่ได้รับการอัปเกรดฟีเจอร์ บางอย่างขึ้นมาพอสมควร และน่าจะเป็นรุ่น "S" ที่มาพร้อมกับการอัปเกรดที่มากที่สุดตั้งแต่เคยเปิดตัวมา ซึ่งการพัฒนาดังกล่าวน่าจะเป็นการชิมลางความต้องการของผู้บริโภค และเตรียมพร้อมสำหรับการพัฒนาต่อในรุ่นหลักอย่าง iPhone 7 และ iPhone 7 Plus ซึ่งคาดว่าจะมาพร้อมกับการอัปเกรดใน 7 ฟีเจอร์สำคัญ ดังต่อไปนี้
1. iPhone 7  จะมาพร้อมชิปเซ็ตรุ่นใหม่ล่าสุด Apple A10

การเปิดตัว iPhone รุ่นใหม่ทุกรุ่นมักจะมาพร้อมกับชิปเซ็ตรุ่นล่าสุดด้วยทุกครั้ง ดังนั้นการเปิดตัว iPhone 7 และ iPhone 7 Plus รุ่นต่อไปจึงมั่นใจได้เลยว่า Apple จะพัฒนาหน่วยประมวลผลชิปเซ็ต Apple A10 ให้มีประสิทธิภาพในการทำงานที่เร็ว และแรงกว่ารุ่น Apple A9 อย่างแน่นอน ซึ่งในขณะนี้ยังไม่มีข้อมูลแน่ชัดว่า Apple จะเลือกบริษัทใดเป็นผู้ผลิตชิปเซ็ตรุ่นดังกล่าว แต่มีข่าวลือว่า Apple อาจเลือกบริษัท TSMC เป็นผู้ผลิตหลักด้วยเทคโนโลยี 16nm FinFET เช่นเดียวกับที่เคยผลิตชิปเซ็ต Apple A9
2. iPhone 7 Plus จะมาพร้อมหน่วยความจำแรม (RAM) ขนาด 3 GB

iPhone 6s และ iPhone 6s Plus เป็นสมาร์ทโฟนรุ่นแรกที่ทำการอัปเกรดหน่วยความจำแรม (RAM) เพิ่มเป็นขนาด 2GB ซึ่ง Ming-Chi Kuo ได้วิเคราะห์ถึงความน่าจะเป็นใน iPhone 7 เอาไว้ว่า iPhone 7 น่าจะมาพร้อมกับหน่วยความจำแรม (RAM) ขนาด 2GB เท่าเดิม แต่ iPhone 7 Plus จะเพิ่มแรมเป็น 3GB ทั้งนี้ก็เพื่อเพิ่มปัจจัยความต่างระหว่าง iPhone ทั้ง 2 รุ่นให้นอกเหนือไปจาก ขนาดหน้าจอ และคุณภาพของกล้องถ่ายภาพ
3. iPhone 7 จะมาพร้อมฟีเจอร์ป้องกันน้ำอย่างเต็มรูปแบบ และตัวเครื่องที่แข็งแรงขึ้น

หลังจาก iPhone 6s ออกวางจำหน่ายก็มีทีมงานในต่างประเทศได้ทำการแกะตัวเครื่องเพื่อสำรวจ ฮาร์ดแวร์ภายใน และพบกับสิ่งที่น่าแปลกใจนั่นก็คือ แถบยางที่ติดอยู่รอบตัวเครื่องซึ่งคาดว่า Apple ใส่มาเพื่อรองรับการป้องกันน้ำได้ในระดับหนึ่ง และใน iPhone 7 รุ่นถัดไปก็น่าจะมาพร้อมกับฟีเจอร์ป้องกันน้ำอย่างเต็มรูปแบบ อีกทั้งยังคาดการณ์ว่า Apple จะพัฒนาวัสดุตัวเครื่องให้มีความแข็งแรงยิ่งขึ้นไปอีก หลังเปลี่ยนมาใช้ อะลูมิเนียมเกรด 7000 (Aluminium-7000) ในการผลิต iPhone 6s รุ่นล่าสุดเพื่อแก้ปัญหาตัวเครื่องหักงอง่าย
4. iPhone 7 จะมาพร้อมตัวเครื่องที่บางเฉียบยิ่งกว่าเดิม

ขณะนี้สมาร์ทโฟนที่ครองแชมป์ตัวเครื่องที่บางที่สุดในค่าย Apple ก็คือ iPhone 6 ที่มีความบางของตัวเครื่องอยู่ที่ 6.9 มิลลิเมตรเท่านั้น และคาดว่า iPhone 7 รุ่นถัดไปจะมาพร้อมกับดีไซน์ตัวเครื่องแบบใหม่ที่มีความบางยิ่งกว่านี้ โดยน่าจะมีขนาดระหว่าง 6.0 - 6.5 มิลลิเมตร และจะกลายเป็น iPhone ที่บางเฉียบที่สุดของค่ายในทันที
5. iPhone 7 จะมาพร้อมเทคโนโลยีหน้าจอไร้ขอบแบบใหม่

การดีไซน์ตัวเครื่องให้มีความบางเฉียบยิ่งขึ้นกว่าเดิม คงไม่สร้างสมดุลให้กับการใช้งานถ้าหากว่าหน้าจอแสดงผลยังคงเป็นแบบเก่า จึงคาดว่า iPhone 7 น่าจะพัฒนาหน้าจอแบบใหม่ให้มีขอบจอที่เล็กลง และจะไม่ทำให้ผู้ใช้ต้องประสบปัญหานิ้วมือไปโดนบริเวณขอบจอแล้วเกิดการใช้ งานที่ไม่ได้ตั้งใจขึ้นด้วยเทคโนโลยีหน้าจอ Ultra-Thin Glass-on-Glass ที่ Apple น่าจะพัฒนาให้ตอบสนองต่อการใช้งานได้หลากหลายมากยิ่งขึ้น
6. iPhone 7 จะมาพร้อมหน่วยความจำแบบใหม่ 3D NAND Flash Storage

ผู้ใช้หลายท่านคงทราบกันดีกว่าผลิตภัณฑ์ iPhone ของ Apple มีการบันทึก, การลบ และการอ่านข้อมูลที่ค่อนข้างลื่นไหล รวมถึงการประมวลผลตัวเครื่องในด้านต่างๆ ก็มีความเสถียร และใช้งานได้อย่างไม่ติดขัดเช่นเดียวกันด้วย Flash Storage ที่มีคุณภาพ ซึ่งคาดว่าใน iPhone 7 รุ่นถัดไป Apple จะพัฒนาในส่วนของ Flash Storage ให้ดีมากยิ่งขึ้นด้วยการใช้เทคโนโลยี 3D NAND Flash แบบใหม่ล่าสุดจาก SanDisk หรือ Toshiba ซึ่งหน่วยความจำดังกล่าวเป็นแบบ 256-gigabit, 48-layer Bit Cost Scaling 3D และผลิตด้วยเทคโนโลยี 15nm ซึ่งจะช่วยให้การบันทึก, การลบ และการอ่านข้อมูลมีความรวดเร็วมากยิ่งขึ้นกว่าเดิม
7. iPhone 7 จะมีรุ่นเล็กนามว่า iPhone 7c กับบอดี้โลหะ และราคาที่ย่อมเยากว่า

Ming-Chi Kuo นักวิเคราะห์ชื่อดังที่คาดการณ์ฟีเจอร์ต่างๆ ของผลิตภัณฑ์จาก Apple ได้อย่างแม่นยำมาโดยตลอด ได้คาดการณ์ไว้ว่า Apple จะเปิดตัว iPhone รุ่นเล็กอย่าง iPhone 7c ที่คาดว่าจะมาพร้อมกับ ตัวเครื่องที่ผลิตจากวัสดุโลหะ, จอแสดงผลขนาด 4 นิ้ว, หน่วยประมวลผลชิปเซ็ต Apple A9 (รุ่นเดียวกับที่ใช้ใน iPhone 6s และ iPhone 6s Plus) แต่จะไม่รองรับฟีเจอร์ 3D Touch ซึ่งก่อนหน้าผลิตภัณฑ์ iPhone ในรุ่น "C" ก็มีข่าวมาโดยตลอดว่าอาจจะเปิดตัวพร้อมกับ iPhone 6 และ iPhone 6s แต่ก็ยังไร้วี่แวว
  
อย่างไรก็ตาม ข้อมูลดังกล่าวเป็นเพียงข่าวลือ และการคาดการณ์ของนักวิเคราะห์เท่านั้น เพราะทาง Apple จะไม่เปิดเผยข้อมูลใดๆ ให้บุคคลภายนอกได้รับทราบกันก่อนงานเปิดตัวอย่างแน่นอน ซึ่งข่าวทั้งหมดนี้ก็เป็นเพียงความน่าจะเป็นที่อาจเกิดขึ้นจริง โดยอิงจากหลักฐานการพัฒนาผลิตภัณฑ์ของ Apple ที่ผ่านมาเท่านั้น ต้องติดตามกันต่อไปว่าความน่าจะเป็นเหล่านี้ จะมีสิ่งใดที่กลายมาเป็นความจริงได้บ้าง

ที่มา : phonearena ขอบคุณภาพคอนเซ็ปต์ iPhone 7 จาก : Martin Hajek