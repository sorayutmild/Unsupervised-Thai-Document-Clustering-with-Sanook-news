ถือว่าเป็นลูกกตัญญูอันดับต้นๆ ของวงการบันเทิงไทยก็ว่าได้ สำหรับนางเอกสาว "แพท ณปภา" เพราะนอกจากจะต้องดูแลคุณแม่ที่ป่วยเป็นโรคอัลไซเมอร์แล้ว ยังต้องส่งเงินให้คุณพ่อเพื่อเป็นค่าเลี้ยงดูไปตลอดชีวิต ล่าสุดพอมีโอกาสได้เจอเจ้าตัวอีกครั้ง เลยขออัพเดตถึงเรื่องค่าใช้จ่ายที่ต้องส่งให้พ่อตามที่ศาลสั่ง พร้อมแอบสังเกตเห็นแหวนที่นิ้วนางข้างซ้ายของเธอ ซึ่งหลายคนเลยสงสัยว่าหลังแฟนหนุ่มบวชเสร็จเตรียมมีข่าวดีต่อเลยหรือเปล่า
งานนี้ แพท ณปภา เลยรีบปฏิเสธทันที โดยให้เหตุผลว่าเป็นแหวนที่ฝ่ายชายซื้อให้เฉยๆ ไม่ใช่แหวนแทนใจ ส่วนตัวไม่คิดที่จะแต่งงาน แต่ขอมีลูกให้คุณแม่อุ้มเลยดีกว่า
กำหนดชำระเงินให้คุณพ่อ ตอนนี้เรียบร้อยหรือยัง?"เงินก้อนแรกจ่ายไปแล้วตั้งแต่วันที่นัดไกล่เกลี่ยนัดสุดท้ายที่ศาลค่ะ ส่วนเงินที่จะต้อส่งเพิ่มคือเดือนนี้เมษายนเดือนแรก และส่งต่อไปเรื่อยๆ เลยค่ะ ก้อนแรกเป็นแสนค่ะ แต่บอกไม่ได้ค่ะ คุณพ่อขอไว้ว่าไม่ต้องบอก ส่วนรายเดือนก็ส่งต่อเดือนละหมื่นค่ะส่งไปเรื่อยๆ แต่ถ้าผิดสัญญาก็จะโดนเรียกเก็บเป็นเงินก้อนใหญ่ค่ะ ต้องส่งต่อไปตลอดชีวิตเขา ซึ่งคุณพ่ออายุเจ็ดสิบกว่าค่ะ แต่แข็งแรงนะคะ แข็งแรงมาก เขาไม่ใช่คนอื่นมันก็ไม่มีคำว่ามากไปหรอกค่ะ เมื่อตกลงกันแล้วและเป็นตัวเลขที่เรายอมรับได้ทั้งคู่ก็โอเคค่ะ หลังจากนั้นเขาจะเอาเงินไปใช้ทำอะไรก็เป็นสิทธิ์ของเขาค่ะ"
ถามถึงเรื่องหวานใจสึกหรือยัง?"สึกแล้วค่ะ เมื่อวันจันทร์ เราไปใส่บาตรแค่วันเดียวค่ะ คือแพททำงานด้วย แล้วอีกอย่างเขาอยู่สุพรรณมันก็เดินทางลำบากถ้าไปกลับ เราคุยกันแต่แรกว่าอาจจะไปถวายเพลไม่ค่อยบ่อยนะ อีกอย่างเราอยากให้เขาอยู่ทำกิจของสงฆ์จริงๆ ค่ะ ทางที่บ้านก็อยากให้ทำกิจของสงฆ์จริงๆ"
คนจับตามองว่าบวชแล้ว เบียดต่อเลยไหม?"ไม่มีแน่นอนค่ะ (หัวเราะ) ตอบแบบไม่ต้องคิดเลยเนอะ เรื่องนี้มันถูกตัดออกจากหัวแพทไปสักพักแล้ว ณ ตอนนี้แพทยังอยากทำงานและดูครอบครัว หาคนที่มาดูแลเราต่อแค่นั้นเอง ที่คุยทุกวันนี้ถามว่ารู้เรื่องไหม ก็โอเคนะคะ แต่อนาคตก็ยังไม่รู้อยู่ดี แพทไม่ได้วางอนาคตไว้จะต้องเป็นแบบนี้ๆ"
เห็นสวมแหวนที่นิ้วนางข้างซ้าย?"จริงๆ ใส่ได้แค่นิ้วนางทั้งสองข้างค่ะ เวลาซื้อจะใส่แค่นิ้วกลาง นิ้วนาง และนิ้วโป้ง น้อยมากที่ใส่นิ้วอื่น เขาซื้อให้ค่ะ ทั้งสองมือเลย ให้ในวันเกิด คือแพททำแหวนตัวเองหาย และเห็นว่าแพทบ่นมั้งคะ เลยซื้อให้จะได้เงียบๆ ไป ส่วนอีกวงเป็นวันครบรอบปีหนึ่งค่ะ ก็ดีนะคะ แพทไม่อยากให้คิดว่าต้องหมั้นหมาย หรือเป็นอะไร การให้พวกสร้อย แหวน ต่างหู มันเป็นธรรมชาติของคนอยู่แล้วค่ะ ไม่อยากให้คิดว่าชัวร์นะ บวชแล้วต้องเบียดแน่เลย ต้องมั่นใจว่าเป็นคนนี้ ไม่ใช่เขาไม่ดีนะคะ แต่แพทแค่รู้สึกว่า ณ ตอนนี้แพทยังไม่ได้คิดเรื่องแต่ง คิดแต่ว่าจะทำงานยังไง ทำขนาดไหน เพื่อให้แม่เรา พ่อเรา พี่เราสบาย ไม่ได้เป็นการตีตราจองค่ะ เราคุยกันแล้ว ถ้าวันหนึ่งสมมุติว่าแพทจะมีงานแต่ง มันก็คงเป็นแค่ภาพเวดดิ้งค่ะ พี่ๆ ไม่ได้ไปงานแต่งแพทแน่นอนเลย"
ยืนยันว่าจะไม่แต่งงาน?"ไม่ค่ะ มีน้องเลย ด้วยความที่หนึ่งเลยคือญาติแพทไม่ค่อยมีแล้ว ไม่รู้จะจัดไปให้ใคร ให้เพื่อนเหรอคะ เพราะคนที่แพทอยากให้รู้เรื่องที่สุดคือคุณแม่ เขาก็รู้เรื่องอยู่แล้ว ไปถึงก็ไปนั่งปวดขาเปล่าๆ แพทเลยคิดว่างานแต่งคือการจัดเพื่อให้ทุกคนรู้ แต่ถ้าเราให้คนรู้แบบอื่นมันก็โอเค เรามาบอกก็ได้ว่าเออหนูลงเอยกับคนนี้แล้วนะพี่ นี่คือสามีหนูค่ะ ก็โอเค ใจแพทจริงๆ เลยคืออยากมีน้องเฉยๆ อยากให้คุณแม่อยู่ทันเห็นลูกเราค่ะ แพทกลัวมากว่าวันหนึ่งจะไม่ทัน อยากให้เขาได้เห็น อยากให้เขาได้จับลูกเรา"
จะมีเลยไหม?"(หัวเราะ) อีกสักพักใหญ่ๆ เหมือนกัน ยังไม่ได้คิดเลย คิดแค่ว่าอยากให้แม่อยู่กับเรานานๆ ถ้าวันหนึ่งท้องขึ้นมาก็ไม่ต้องแปลกใจนะคะ (หัวเราะ) ไม่หรอก ก่อนหน้านี้ก็อาจมีมาบอกก่อนนิดหนึ่ง แต่แค่จะบอกก่อนว่าแพทไม่อยากมีงานแต่งเพราะต้องใช้เงินเยอะค่ะ"
กับคนนี้เหมือนเราไม่ค่อยเปิดตัวเท่าไหร่?"ไม่ค่อยเปิดตัวเพราะว่า แพทรู้สึกว่าเปิดไปมันก็ไม่ได้ช่วยอะไรอยู่ดี จะเปิดหรือไม่เปิดมันเป็นเรื่องของคนสองคน สุดท้ายถ้าเปิดไปแล้วไม่รอดก็มีตั้งหลายคน เราอยู่แบบนี้เงียบๆ แต่ให้รอดดีกว่า"
คนเลยมองว่าเราเปิดตัวเฉพาะกับแฟนไฮโซ?"ไม่ๆ คือแพทรู้สึกว่าแบบนี้สบายใจ เราทำอะไรในแบบของเราได้"