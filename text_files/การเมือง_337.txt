อากง sms ผู้ต้องหาคดีหมิ่นเบื้องสูง เสียชีวิตแล้ว ในโรงพยาบาลเรือนจำวันนี้ (8 พ.ค.) หลังปวดท้องอย่างรุนแรง
ผู้สื่อข่าวรายงานว่า เมื่อเวลาประมาณ 10.30 น. อาจารย์สมศักดิ์ เจียมธีรสกุล ผู้ช่วยศาสตราจารย์ประจำภาควิชาประวัติศาสตร์ คณะศิลปศาสตร์ มหาวิทยาลัยธรรมศาสตร์ ได้โพสต์ข้อความลงเฟซบุ๊คว่า "ผมเพิ่งได้โทรศัพท์ จากคุณ อานนท์ นำภา : อากง เสียชีวิตแล้ว(เท่าทีได้รับการบอกจากคุณทนาย, อากง มีอาการปวดท้องตั้งแต่วันศุกร์ วันนี้ "ป้าอุ๊" ไปเยี่ยม พบอากง เสียชีวิต)"
โดย อาจารย์สมศักดิ์ ได้เผยถึงสาเหตุการเสียชีวิตของอากงว่า อากงมีอาการป่วยมาระยะหนึ่งแล้ว ก่อนจะถูกส่งเข้ารับการรักษาในโรงพยาบาลของเรือนจำตั้งแต่เมื่อวันศุกร์(4 พ.ค.) จนกระทั่งมาเสียชีวิตในวันนี้
ทั้งนี้ นายอำพล ตั้งนพกุล หรือ อากง อายุ 61 ปี คือผู้ต้องหาในคดีหมิ่นเบื้องสูง ตามมาตรา 112 ศาลพิพากษาจำคุก 20 ปี จากการส่งข้อความสั้น (SMS) เข้าข่ายหมิ่นสถาบันไปยังเลขานุการส่วนตัวของนายอภิสิทธิ์ เวชชาชีวะ ในช่วงกลางปี 2553 ซึ่งมีการสลายการชุมนุมของกลุ่มคนเสื้อแดงและนายอภิสิทธิ์ดำรงตำแหน่งนายกรัฐมนตรี
ด้าน มติชนออนไลน์ รายงานว่า พ.ต.อ.สุชาติ วงศ์อนันชัย อธิบดีกรมราชทัณฑ์ ได้เปิดเผยว่า นายอำพลได้เสียชีวิตจริง เมื่อเวลา 09.00 น.ที่โรงพยาบาลกลาง โดยมีอาการปวดท้องตั้งแต่เมื่อวันที่ 4 พ.ค. แพทย์ในเรือนจำได้ให้ยาบรรเทาอาการปวดเบื้องต้น ก่อนที่จะส่งตัวเข้ารับการรักษาที่โรงพยาบาลกลาง ขณะนี้อยู่ในระหว่างการชันสูตรหาสาเหตุการเสียชีวิต
 
