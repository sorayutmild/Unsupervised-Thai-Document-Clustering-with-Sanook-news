วานนี้ (22 พ.ย.) มีรายงานว่า ที่สำนักงานตำรวจแห่งชาติ พล.ต.อ. สมยศ พุ่มพันธุ์ม่วง ผู้บัญชาการตำรวจแห่งชาติ (ผบ.ตร.) ได้มีคำสั่งลงวันที่ 21 พฤศจิกายน 2557 ให้ พล.ต.ท. ศรีวราห์ รังสิพราหมณกุล ผบช.น. ขออนุมัติศาลอาญา ออกหมายจับ พล.ต.ท. พงศ์พัฒน์ ฉายาพันธุ์ อดีตผู้บัญชาการตำรวจสอบสวนกลาง (ผบช.ก.), พล.ต.ต. โกวิทย์ วงศ์รุ่งโรจน์ อดีตรอง ผบช.ก., พล.ต.ต. บุญสืบ ไพรเถื่อน ผบก.รน., พ.ต.อ. โกวิทย์ ม่วงนวล ผกก.ตม.สมุทรสาคร ตำรวจชั้นประทวน และพลเรือน ในความผิดฐานหมิ่นพระบรมเดชานุภาพ และเป็นเจ้าพนักงาน เรียกรับสินบนหรือประโยชน์อื่นใด ตามประมวลกฎหมายอาญามาตรา 112 และ 149
ล่าสุดในวันเดียวกัน ศาลได้อนุมัติหมายจับบุคคลทั้งหมดตามคำร้องของ ผบช.น. แล้ว และได้มีรายงานอ้างอิงจากแหล่งข่าวระดับสูงว่า ขณะนี้พนักงานสอบสวนอยู่ระหว่างสอบปากคำผู้ต้องหาทั้งหมด ณ สถานที่แห่งหนึ่ง ซึ่งไม่ขอเปิดเผยรายละเอียด โดยก่อนหน้านี้นายตำรวจที่มีชื่อตามหมายจับดังกล่าวได้ถูกคำสั่งย้ายพ้นตำแหน่งไปปฏิบัติราชการที่ศูนย์ปฏิบัติการสำนักงานตำรวจแห่งชาติ (ศปก.ตร.) รวมถึง พ.ต.อ. อัครวุฒิ์ หลิมรัตน์ อดีตผู้กำกับการ 1 กองบังคับการปราบปราม (ผบก.1 ป.) ซึ่งเพิ่งมีรายงานข่าวเสียชีวิตเนื่องจากตกจากที่สูงด้วย
 สำหรับหมายจับดังกล่าวออกแล้ว มีรายนามดังนี้
1. พล.ต.ท. พงศ์พัฒน์ ฉายาพันธุ์ ข้อหา ป.อาญา ม.112 (หมิ่นประมาท ดูหมิ่น หรือแสดงความอาฆาตมาดร้ายต่อพระมหากษัตริย์ พระราชินี รัชทายาทฯ), ม.148 (เจ้าพนักงานจูงใจให้ผู้อื่นมอบผลประโยชน์ฯ), ม.149 (เจ้าพนักงานเรียกรับผลประโยชน์ฯ), ม.157 (เป็นเจ้าพนักงานปฏิบัติหน้าที่โดยมิชอบฯ), พ.ร.บ.ป้องกันและปราบปรามการฟอกเงินฯ
2. พล.ต.ต. โกวิทย์ วงศ์รุ่งโรจน์ ข้อหาเหมือนกับ พล.ต.ท. พงศ์พัฒน์
3. พล.ต.ต. บุญสืบ ไพรเถื่อน ข้อหา ป.อาญา ม.149 (เจ้าพนักงานเรียกรับผลประโยชน์ฯ), ม.157 (เป็นเจ้าพนักงานปฏิบัติหน้าที่โดยมิชอบฯ)
4. พ.ต.อ. วุฒิชาติ เลื่อนสุคันธ์ ข้อหา ม.148 (เจ้าพนักงานจูงใจให้ผู้อื่นมอบผลประโยชน์ฯ), ม.149 (เจ้าพนักงานเรียกรับผลประโยชน์), ม.157 (เป็นเจ้าพนักงานปฏิบัติหน้าที่โดยมิชอบฯ)
5. ด.ต.สุรศักดิ์ จันทร์เงา (เจ้าหน้าที่ขับรถ พล.ต.ท. พงศ์พัฒน์) ข้อหา ม.148 (เจ้าพนักงานจูงใจให้ผู้อื่นมอบผลประโยชน์ฯ), ม.149 (เจ้าพนักงานเรียกรับผลประโยชน์), ม.157 (เป็นเจ้าพนักงานปฏิบัติหน้าที่โดยมิชอบฯ)
6. ด.ต.ฉัตรินทร์ หรือจักรินทร์ เหล่าทอง ข้อหา ม.148 (เจ้าพนักงานจูงใจให้ผู้อื่นมอบผลประโยชน์ฯ), ม.149 (เจ้าพนักงานเรียกรับผลประโยชน์ฯ), ม.157 (เป็นเจ้าพนักงานปฏิบัติหน้าที่โดยมิชอบฯ)
7. พ.ต.อ.โกวิท ม่วงนวล ข้อหา ม.7.1 ร่วมกันก่นสร้างแผ้วถางหรือเผาป่า หรือกระทำด้วยประการใด ๆ อันเป็นการทำลายป่าฯ หรือเข้ายึดถือครอบครองป่าโดยไม่ได้รับอนุญาต ตามพ.ร.บ.ป่าไม้ฯ พ.ศ. 2484 ม.54, 55 7.2 ร่วมกันปลูกสร้างอาคารฝายล่วงล้ำในแม่น้ำ ลำคลอง บึง อ่างเก็บน้ำหรือทะเลสาบ ที่ประชาชนใช้ร่วมกันโดยไม่ได้รับอนุญาตตาม พ.ร.บ.การเดินเรือในน่านน้ำไทย พ.ศ. 2456 ม.117,183
8. นางสุดาทิพย์ ม่วงนวล ข้อหาเดียวกับ พ.ต.อ.โกวิทย์
9. นางสวงค์ มุ่งเที่ยง ข้อหาร่วมกันมีไว้ในครอบครองซึ่งซากสัตว์ป่าคุ้มครอง โดยไม่ได้รับอนุญาต ตาม พ.ร.บ.สงวนและคุ้มครองสัตว์ป่า พ.ศ. 2535 ม.19, 47
10. นายเริงศักดิ์ ศักดิ์ณรงค์เดช ข้อหาเดียวกับนางสวงค์