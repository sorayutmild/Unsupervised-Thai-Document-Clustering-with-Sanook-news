Samsung Galaxy Note 2 (Note II) : อัพเดทล่าสุด รีวิว Samsung galaxy note2 สมาร์ทโฟนรุ่นต่อยอดพร้อมราคาขายในไทยล่าสุด
Samsung Galaxy Note II
[27-พฤศจิกายน-2555] หลังจากเปิดตัว Samsung Galaxy Note II (Samsung Galaxy Note 2) อย่างเป็นทางการครั้งแรก ในงาน Samsung UNPACKED 2012 ที่เบอร์ลิน ประเทศเยอรมนี เมื่อวันที่ 29 สิงหาคม ที่ผ่านมา ในที่สุด Samsung Galaxy Note II (Samsung Galaxy Note 2) ก็ได้ฤกษ์ไฟเขียว เปิดตัวอย่าง เป็นทางการในประเทศไทย ในงาน Thailand Mobile Expo 2012 Showcase ซึ่งจะจัดขึ้นระหว่างวันที่ 4-7 ตุลาคมนี้ ณ ศูนย์การประชุมแห่งชาติสิริกิติ์ ที่มาพร้อมกับโปรโมชั่น และสิทธิพิเศษมากมาย จากผู้ให้บริการเครือข่ายชื่อดังในไทย ทั้ง AIS, Dtac และ TrueMove H ครับ
แต่สำหรับท่านที่ยังตัดสินใจไม่ได้ว่า จะซื้อ Samsung Galaxy Note II (Samsung Galaxy Note 2) ดีหรือไม่ คุ้มค่าหรือไม่กับเงินที่จะเสียไป หรือ Samsung Galaxy Note II ตอบโจทย์ต่อการใช้งานมากเพียงใด บทความ รีวิว Samsung Galaxy Note II นี้ จะช่วยทำให้การตัดสินใจนี้ง่ายขึ้น ก่อนที่จะไปพบกับ หน้าตาของ Samsung Galaxy Note 2 แบบละเอียด มาดู สเปค Samsung Galaxy Note II กันก่อนครับ
สเปค Samsung Galaxy Note II (Samsung Galaxy Note 2)
- หน้าจอขนาด 5.5 นิ้ว แบบ HD Super AMOLED display ความละเอียด 1280 x 720 พิกเซล- ระบบประมวลผลแบบ Quad-core Processor ชิปเซ็ท Exynos 4 Quad ความเร็ว 1.6GHz- RAM ขนาด 2GB- กล้องด้านหน้า ความละเอียด 1.9 ล้านพิกเซล- กล้องด้านหลัง ความละเอียด 8 ล้านพิกเซล พร้อม LED Flash- หน่วยความจำภายในตัวเครื่อง ขนาด 16GB, 32GB และ 64GB- รองรับเครือข่าย 4G LTE- ตัวเครื่องหนา 9.4 มิลลิเมตร (Samsung Galaxy Note รุ่นแรกหนา 9.65 มิลลิเมตร)- น้ำหนัก 180 กรัม- แบตเตอรี่ความจุ 3100 mAh- รันระบบปฏิบัติการ Android 4.1 Jelly Bean
Samsung Galaxy Note II (Note 2) : รูปลักษณ์ และการออกแบบ
Samsung Galaxy Note II
สำหรับรุ่นที่ทีมงานได้นำมาทำการรีวิวในครั้งนี้ เป็น Samsung Galaxy Note II (Note 2) สีขาว Marble White ครับ โดยมีขนาดหน้าจอที่ใหญ่ขึ้นกว่าเดิมเล็กน้อย อยู่ที่ 5.5 นิ้ว ซึ่งรุ่นก่อนหน้าจะอยู่ที่ 5.3 นิ้ว หน้าจอเป็นแบบ Super AMOLED Capacitive Touchscreen ความละเอียด 720 x 1280 พิกเซล แต่เมื่อเทียบกับ Samsung Galaxy Note แล้ว Samsung Galaxy Note II (Samsung Galaxy Note 2) จะมีรูปร่างที่ผอมสูงกว่าครับ ซึ่งตัวเครื่องที่แคบลงนี้ มีข้อดีคือ จับได้ถนัดมือมากขึ้น

สำหรับด้านบนของตัวเครื่อง จะประกอบไปด้วย ไฟแสดงสถานะ LED, ลำโพงสำหรับสนทนา, Ambient Light sensor สำหรับตรวจจับสภาพแสง พร้อมทั้งปรับหน้าจอให้สว่างตามสภาวะนั้นๆ, Proximity sensor สำหรับปิดหน้าจออัตโนมัติขณะสนทนา เพื่อประหยัดพลังงาน และกล้องด้านหน้า ความละเอียด 1.9 ล้านพิกเซล

ด้านล่าง มีปุ่มการใช้งานทั้งหมด 3 ปุ่มด้วยกัน โดย 2 ปุ่มซ้ายขวา คือปุ่ม Menu กับปุ่ม Back ซึ่งเป็นปุ่มแบบ capacitive button โดยไฟจะสว่างขึ้นเมื่อมีการสัมผัสหน้าจอ หรือกดใช้งาน ส่วนปุ่มตรงกลางนั้น คือปุ่ม Home ซึ่งเป็นปุ่มแบบ physical button

เมื่อพลิกไปยังด้านหลังตัวเครื่อง จะพบกับกล้องดิจิตอล ความละเอียด 8 ล้านพิกเซล พร้อมไฟแฟลช แบบ LED พร้อมทั้งยังสามารถบันทึกภาพเคลื่อนไหวได้ด้วยความละเอียดระดับ Full HD (1080p)

สำหรับ Speaker หรือ ลำโพงภายนอกนั้น จะอยู่ส่วนล่างของตัวเครื่อง ซึ่งตรงส่วนของมุมด้านล่าง จากภาพก็คือ ช่องสำหรับเก็บปากกาสไตลัส S Pen นั่นเองครับ

ทางด้านบนของตัวเครื่อง จะประกอบด้วย ช่องหูฟังขนาด 3.5 มิลลิเมตร และ ช่องเล็กๆ ด้านข้าง คือ ไมโครโฟน ตัวที่สอง ที่จะช่วยในการตัดเสียงรบกวน ระหว่างสนทนา รวมถึงเพิ่มประสิทธิภาพของการรับเสียง ให้ดียิ่งขึ้น

ในขณะที่ด้านล่างของตัวเครื่อง จะประกอบด้วย ช่องสำหรับเก็บปากกาสไตลัส S Pen, พอร์ตเชื่อมต่อแบบ microUSB และ ไมโครโฟนตัวหลัก สำหรับใช้สนทนา

ฝั่งซ้ายของตัวเครื่อง จะมีเพียงปุ่มสำหรับเพิ่มลดเสียง เพียงปุ่มเดียวเท่านั้น

และฝั่งขวาของตัวเครื่อง ก็จะมีเพียงปุ่มเปิด-ปิดเครื่อง (Sleep/Wake) เพียงปุ่มเดียวเช่นกัน

เมื่อแกะ ฝาหลังออก ด้านล่างจะพบกับ ลำโพงภายนอก (Speaker) แบบเต็มๆ พร้อมทั้งแบตเตอรี่ขนาด 3100 mAh ซึ่งถือว่ามากกว่ารุ่นก่อนหน้าอยู่พอสมควร โดยใน Samsung Galaxy Note รุ่นแรกนั้น แบตเตอรี่จะอยู่ที่ 2500 mAh เท่านั้น

ส่วนด้านบนนั้น จะเป็นช่องสำหรับใส่ ซิมการ์ด แบบ microSIM card และช่องสำหรับเพิ่มหน่วยความจำภายนอก แบบ microSD card โดยเราสามารถรองรับ microSD card ได้สูงสุด 64GB เลยทีเดียว

และสิ่งสำคัญ ที่ต้องมาคู่กันกับ Samsung Galaxy Note II (Note 2) นั่นก็คือ ปากกาสไตลัส S Pen ที่ถูกเก็บไว้ภายในช่องมุมด้านล่างซ้าย ซึ่งเราสามารถ ถอดออก และใส่เก็บเข้าไปได้อย่างง่ายดาย โดยปากกาสไตลัส S Pen นี้ ได้รับการออกแบบใหม่ ให้ยาวขึ้น มีลักษณะที่อ้วนขึ้น เพื่อให้จับถนัดได้มากกว่าเดิมครับ
นอกจากนี้ ปากกา S Pen ยังมีฟีเจอร์การใช้งานใหม่ๆ เพิ่มขึ้นมามากมาย ทั้ง Air View หรือการจ่อปากกาไว้ลอยๆ เหนือหน้าจอ เพื่อเป็นการพรีวิว เช่น รูปภาพ, คลิปวิดีโอ หรืออีเมล เป็นต้น และ Quick Command ตอบรับคำสั่งด้วยการลาก เช่น เขียนคำว่า @ เพื่อเข้าสู่อีเมล หรือเครื่องหมาย ? เพื่อเข้าเมนู Search เป็นต้น
Samsung Galaxy Note II (Note 2) : ฟังก์ชั่น และ การใช้งาน

สำหรับ User Interface ที่ใช้บน Samsung Galaxy Note II (Samsung Galaxy Note 2) นั้น เป็น ระบบปฏิบัติการ Android 4.1 Jelly Bean ที่ให้ความรู้สึกแบบธรรมชาติครับ ส่วนหน้า Home screen นั้น สามารถเพิ่มได้สูงสุดที่ 7 หน้าจอ และเปลี่ยน Widgets หรือแอพพลิเคชั่นได้ตามใจชอบ ซึ่งฟีเจอร์การใช้งานแบบนี้ ถือว่า เป็นฟีเจอร์การใช้งานทั่วๆ ไปบนอุปกรณ์ Android ครับ

ด้วยขนาดหน้าจอที่มีขนาดใหญ่ ถึง 5.5 นิ้ว ช่วยให้การเข้าชมเว็บไซต์ต่างๆ ได้อย่างเต็มตาเลยทีเดียว และด้วยความสามารถของตัวเครื่อง ที่เป็นซีพียูแบบ Quad-Core processor ช่วยให้สามารถเข้าชมเว็บไซต์ได้อย่างลื่นไหลมากขึ้น นอกจากนี้ ระบบปฏิบัติการ Android 4.1 Jelly Bean นั้น ยังมีฟีเจอร์ที่เรียกว่า Project Butter ที่ช่วยทำให้การประมวลผล เร็วขึ้นกว่าเวอร์ชั่นก่อนอีกด้วย

สำหรับฟังก์ชั่นการโทรศัพท์ นั้นก็สามารถใช้งานได้อย่างครบครัน ไม่ว่าจะเป็นการส่ง SMS หรือการ จัดการเกี่ยวกับ รายชื่อผู้ติดต่อต่างๆ หรือแม้แต่การรองรับการใช้งาน Video Call ได้เป็นอย่างดี
ความพิเศษของ Samsung Galaxy Note II (Note 2) ในโหมดของการโทรศัพท์นี้ ทุกๆ ครั้งที่เรามีการใช้โทรศัพท์ ถ้าหากดึงปากกา S Pen ออกมา หน้าจอจะปรากฏ S Note แบบ pop up ขึ้นมาเพื่อให้จดโน้ตครับ นับว่ามีความสะดวกในกรณีที่อีกฝ่าย บอกข้อมูล หรือเบอร์โทรศัพท์ ก็ไม่จำเป็นต้องหากระดาษมาจดครับ สามารถ take note ลงบนหน้าจอได้เลยทันที ถือว่า สะดวกมากเลยทีเดียว

ด้วยขนาดหน้าจอที่ใหญ่ จึงเหมาะ สำหรับการชมภาพยนตร์หรือ การชมคลิปวีดีโอ ได้อย่างเต็มตา นอกจากนี้ ด้วยความสามารถของ S Pen กับฟีเจอร์ Air View ทำให้สามารถพรีวิว Timeline ของวิดีโอได้ง่ายขึ้นด้วยครับ

สำหรับคนที่ชื่นชอบการอ่านนั้น ก็ยังมีแอพพลิเคชั่น Readers Hub ที่รวบรวมเอา หนังสือน่าอ่านไว้มากมาย และสามารถซื้อหนังสือที่คุณชอบได้ทันที

สำหรับฟังก์ชั่นสำหรับการนำทางนั้น Samsung Galaxy Note II (Note 2) ก็สามารถใช้งานได้เป็นอย่างดี โดยตัวเครื่องนั้น รองรับทั้งระบบ GPS และ A-GPS ที่สามารถใช้งานร่วมกับแอพพลิเคชั่นนำทางได้ทันที

S Note ถือเป็น แอพพลิเคชั่น ที่จะให้คุณใช้งานร่วมกับปากกา S Pen ได้อย่างที่ต้องการ ไม่ว่าจะเป็นการจดบันทึก หรือการวาดภาพต่างๆ ซึ่งจากการทดลองใช้งานนั้น ก็พบว่า ปากกา S Pen นั้นสามารถใช้งานได้อย่างลื่นไหล จับได้ถนัดมือ เขียนง่าย และให้ความรู้สึกเหมือนกำลังเขียนอยู่บนกระดาษกันเลยทีเดียวครับ

และจากการทดสอบ Benchmark ด้วย แอพพลิเคชั่นในเบื้องต้น ก็จะได้คะแนนออกมาดังภาพครับ ซึ่งถือว่าเป็นคะแนนที่ สูงอยู่พอสมควรเลยทีเดียว และคะแนนที่ได้ มากกว่า HTC One X ซึ่งเป็นสมาร์ทโฟนระดับ Quad-core processor เช่นเดียวกัน แต่ Samsung Galaxy Note II (Note 2) นั้น มีความเร็วในการประมวลผลที่แรงกว่า และถือว่า เป็นสมาร์ทโฟนที่ประมวลผลได้เร็วที่สุดในขณะนี้ครับ

และด้วยหน้าจอที่มีขนาดใหญ่นั้น น่าจะเป็นที่ชื่นชอบสำหรับคอเกมอย่างแน่นอน ซึ่งบน Samsung Galaxy Note II (Note 2) นั้นก็สามารถแสดงภาพกราฟฟิคของเกมต่างๆ ได้อย่างลื่นไหล และไม่มีอาการภาพค้าง หรือเครื่องกระตุกให้เห็นครับ
Samsung Galaxy Note II (Note 2) : ทดสอบกล้อง ความละเอียด 8 ล้านพิกเซล

สำหรับกล้องดิจิตอลด้านหลังของ Samsung Galaxy Note II (Note 2) นั้นมีความละเอียดอยู่ที่ 8 ล้านพิกเซล พร้อมไฟแฟลชแบบ LED อีกทั้งยังสามารถถ่ายภาพเคลื่อนไหวในระดับ Full HD (1080p) ได้อีกด้วย เราลองมาดูกันครับว่า ภาพที่ถ่ายจากกล้อง Samsung Galaxy Note II (Samsung Galaxy Note 2) นั้นจะเป็นอย่างไรกันบ้าง
ตัวอย่างภาพถ่ายจาก Samsung Galaxy Note II ไม่ผ่านการตกแต่งใดๆ (คลิ๊กที่ภาพเพื่อชมภาพขนาดใหญ่ขึ้น)














นอกจากนี้ ความพิเศษของกล้องบนระบบปฏิบัติการ Android อย่าง Samsung Galaxy Note II (Note 2) นั้น ไม่ใช่เป็นเพียงแค่กล้องถ่ายภาพแบบธรรมดาๆ ครับ แต่ผู้ใช้งานสามารถปรับแต่งภาพถ่ายได้โดยตรงจากกล้อง โดยที่ไม่ต้องดาวน์โหลดแอพพลิเคชั่นตกแต่งภาพเพิ่มเติม ทั้งในโหมดของ HDR เป็นการนำภาพมาซ้อนกัน เพื่อให้ได้สีสันของภาพที่ใกล้เคียงกับความเป็นจริงมากที่สุด หรือ Best shot คือ การถ่ายภาพรัวทั้งหมด 8 ภาพ แล้วเลือกภาพที่ดีที่สุด นอกจากนี้ ยังมีโหมด Panorama ถ่ายภาพในมุมกว้าง, โหมด Smile recognition ตรวจจับรอยยิ้ม และสุดท้ายก็คือ การเพิ่มฟิลเตอร์ เพื่อเป็นการเพิ่มลูกเล่นให้กับภาพถ่าย ลองมาดูตัวอย่างของภาพหลังจากใส่ฟิลเตอร์กันครับ
ตัวอย่างภาพที่ถ่ายด้วย ฟิลเตอร์แบบต่างๆ ของกล้อง




























เปรียบเทียบความแตกต่างระหว่าง Samsung Galaxy Note และ Samsung Galaxy Note II (Note 2)
หลังจากได้ชมคุณสมบัติของ Samsung Galaxy Note II (Note 2) กันเป็นที่เรียบร้อยแล้ว มาดูกันว่า สเปคของ Samsung Galaxy Note II นั้น มีการพัฒนาไปจาก Samsung Galaxy Note รุ่นแรก ในส่วนใดบ้าง เพื่อให้เห็นภาพที่ชัดขึ้น จึงทำมาเป็นตารางเปรียบเทียบ ดังนี้ครับ

จากตาราง จะเห็นได้ว่า จุดเด่นของ Samsung Galaxy Note II (Samsung Galaxy Note 2) นอกจากจะมีหน้าจอที่ใหญ่ขึ้นแล้ว ระบบประมวลผลยังเร็วกว่ารุ่นก่อนด้วยเช่นกัน ซึ่งทาง Samsung ได้เผยว่า ซีพียูที่ใช้บน Samsung Galaxy Note II (Samsung Galaxy Note 2) นับว่า เร็วที่สุดในวงการสมาร์ทโฟนขณะนี้ครับ เนื่องจากเป็นซีพียูแบบ Quad-core Processor ความเร็ว 1.6GHz เลยทีเดียว นอกจากนี้ ยังรองรับระบบปฏิบัติการ Android 4.1 Jelly Bean ตั้งแต่อยู่ในกล่องอีกด้วย
แม้ว่า Samsung Galaxy Note II (Samsung Galaxy Note 2) นั้น จะเปลี่ยนมาใช้ซีพียูแบบ Quad-core และรองรับเครือข่าย 4G LTE แล้วก็ตาม ซึ่งทั้ง 2 ฟังก์ชั่นนี้ ถือว่าเป็นปัจจัยหลักที่ทำให้สิ้นเปลืองการใช้พลังงานแบตเตอรี่มากเป็นพิเศษ จึงทำให้ Samsung Galaxy Note II (Samsung Galaxy Note 2) มีการเพิ่มขนาดความจุของแบตเตอรี่ จากเดิม 2500 mAh มาเป็น 3100 mAh แม้จะยังไม่มีข้อมูลว่า แบตเตอรี่ขนาด 3100 mAh นั้น จะทำให้สามารถใช้งานได้ประมาณ 8 ชั่วโมงเหมือนรุ่นก่อนหรือไม่ แต่แบตเตอรี่ที่มีขนาดใหญ่เช่นนี้ และเกือบจะเท่า Motorola RAZR Maxx ที่ความจุ 3300 mAh แล้ว ก็อุ่นใจได้เปราะหนึ่งครับว่า Samsung Galaxy Note II (Samsung Galaxy Note 2) สามารถรองรับการใช้งานได้อย่างต่อเนื่องแน่นอน
บทสรุปการใช้งาน Samsung Galaxy Note II (Note 2)

หลังจากที่ผมได้สัมผัส และใช้งาน Samsung Galaxy Note II (Note 2) มาเป็นระยะเวลาหนึ่ง ก็เกิดความประทับใจ และไม่ประทับใจในหลายๆ ส่วน จึงขอสรุปเป็นข้อดี และข้อเสีย ตามความเห็นส่วนตัว ดังนี้ครับ
ข้อดี ของ Samsung Galaxy Note II
- มาพูดกันในเรื่องของขนาดของหน้าจอกันก่อนครับ จะเห็นได้ว่า Samsung Galaxy Note II (Note 2) มีขนาดหน้าจอที่ใหญ่ถึง 5 นิ้ว ทำให้มีพื้นที่การใช้งานมากขึ้น เหมาะสำหรับท่านที่ชอบดูหนัง หรือคลิปวิดีโอผ่านมือถือ หรือชอบเล่นเกมบนสมาร์ทโฟนหน้าจอใหญ่ นอกจากนี้ หน้าจอแบบ HD Super AMOLED ยังให้สีสัน และรายละเอียดที่คมชัดอีกด้วย- ระบบประมวลผลแบบ Quad-core Processor ความเร็ว 1.6GHz ทำให้การประมวลผลได้ดีและเร็วขึ้น ซึ่งจากการทดสอบ ไม่พบปัญหาการกระตุก ค้าง หรือ lag ระหว่างใช้งานเลยครับ- ปากกาสไตลัส S Pen ตอบสนองต่อการใช้งานได้อย่างดีเยี่ยม ไม่เกิดการดีเลย์ขณะใช้งาน จับถนัดมือ เขียนง่าย และใช้งานง่าย - ใช้ระบบปฏิบัติการ Android 4.1 Jelly Bean ที่ถือว่า เป็นระบบปฏิบัติการเวอร์ชั่นล่าสุด และใช้งานดีกว่าเวอร์ชั่นก่อนหน้า- แบตเตอรี่ความจุสูงถึง 3100 mAh รองรับการใช้งานได้ตลอดทั้งวัน- ฟังก์ชั่นการใช้งานบนกล้องถ่ายรูป มีให้เลือกหลากหลายตามความต้องการ นอกจากนี้ ยังชัตเตอร์ภาพได้เร็วอีกด้วย- แอพพลิเคชั่น S Note สะดวกต่อการใช้งาน โดยเฉพาะกรณีใช้โทรศัพท์ แล้วมองหากระดาษจด S Note ถือว่า ช่วยได้เยอะเลยทีเดียว
ข้อเสีย ของ Samsung Galaxy Note II
- แม้ว่าตัวเครื่องจะมีหน้าจอขนาดใหญ่ ช่วยเพิ่มพื้นที่ในการใช้งาน ในขณะเดียวกันก็ถือว่า เป็นข้อเสียครับ เพราะการพกพาอาจจะไม่สะดวกเท่ากับสมาร์ทโฟนที่มีขนาดหน้าจอที่เล็กกว่า ไม่สามารถถือใช้งานด้วยมือเดียวได้ นอกจากนี้ สุภาพสตรีที่มีฝ่ามือขนาดเล็ก อาจจะจับใช้งานได้ไม่สะดวก เนื่องจากตัวเครื่องมีขนาดใหญ่- กรอบด้านหลังเป็นพลาสติกผิวเรียบ จับแล้วลื่นครับ ถ้าจับไม่ดี มีสิทธิ์ทำหล่นได้ ซึ่งตัวผมเอง หวุดหวิดทำเครื่องร่วงมาหลายรอบแล้วเหมือนกัน แต่ถ้าใส่เคส น่าจะช่วยได้ในระดับหนึ่ง- กล้องความละเอียด 8 ล้านพิกเซล ถือว่า น้อยเกินไปสำหรับผู้ที่อยากได้กล้องความละเอียดมากกว่านี้ - มีสีตัวเครื่องให้เลือกน้อยเกินไป ซึ่งในตอนนี้ Samsung Galaxy Note II (Note 2) มีให้เลือกแค่ 2 สีเท่านั้นคือ สีขาว Marble White และ สีเทา Titanium Grey แต่ในอนาคต คาดว่า น่าจะมีสีให้เลือกเยอะมากกว่านี้ เหมือนกับ Samsung Galaxy S III ที่มีสีให้เลือกกว่า 7 สีแล้ว แต่จุดนี้ ก็ถือว่า เป็นสิ่งที่เราต้องเลือกครับว่า จะรอ (สีใหม่) หรือจะซื้อเลย เพราะบางที ถ้าหากซื้อก่อน แล้วสีที่ชอบ เพิ่งเปิดตัวทีหลัง ก็เสียดายครับ
Samsung Galaxy Note II (Note 2) จะเปิดจำหน่ายวันแรกในงาน Thailand Mobile Expo 2012 Showcase ซึ่งจะจัดขึ้นระหว่างวันที่ 4-7 ตุลาคม 2555 ณ ศูนย์การประชุมแห่งชาติสิริกิติ์ ในราคาเครื่องละ 22,900 บาท ซึ่งผู้ให้บริการเครือข่ายโทรศัพท์มือถือรายใหญ่ของไทย ทั้ง Dtac, AIS และ TrueMove H นั้น ต่างก็ออกโปรโมชั่นเด็ดสำหรับ Samsung Galaxy Note II (Galaxy Note 2) ด้วย ชอบเครือข่ายไหน ก็ไปเลือกกันได้ครับ
ปิดท้ายบทความรีวิว Samsung Galaxy Note II (Note 2) ด้วยคลิปรีวิว จากทีมงาน techmoblog ครับ โดยจะเน้นการใช้งานด้านปากกา S Pen เสียส่วนใหญ่ ที่ถือว่า เป็นอุปกรณ์สำคัญสำหรับ Samsung Galaxy Note II (Note 2) เลยก็ว่าได้ สำหรับท่านที่อยากทราบข้อมูลเพิ่มเติม เกี่ยวกับ Samsung Galaxy Note II (Galaxy Note 2) สามารถเข้ามาแสดงความคิดเห็นกันได้นะครับ ขอบคุณครับ :)
** หากต้องการนำไปเผยแพร่ รบกวนช่วย Link กลับมาเป็นกำลังใจให้ทีมงานด้วยนะครับ 

ขอบคุณเนื้อหา และภาพประกอบ: Techmoblog
Facebook : ติดตามข่าวความเคลื่อนไหวของเทคโนโลยีรอบโลกได้ที่นี่ >>> www.hitech.sanook.com
ร่วมเป็นแฟนเพจเรา บน Facebook..ได้ที่นี่เลย!! 

Facebook : ติดตามข่าวความเคลื่อนไหวของเทคโนโลยีรอบโลกได้ที่นี่ >>> www.hitech.sanook.com
ร่วมเป็นแฟนเพจเรา บน Facebook..ได้ที่นี่เลย!! 

