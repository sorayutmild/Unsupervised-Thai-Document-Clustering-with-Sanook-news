วันที่ 1 ส.ค. 58 เกิดอุบัติเหตุเหตุรถบรรทุกพ่วง 18 ล้อ ฮีโน่สีขาว หมายเลขทะเบียน 70-7134 เพชรบุรี หางพ่วง 70-7135 เพชรบุรี มี นายสุเทพ เอี่ยมสำอาง อายุ 48 ปี เป็นคนขับ ได้เฉี่ยวชนเสาไฟฟ้าบนถนนเทพารักษ์ หลักกิโลเมตรที่ 19 ต.บางปลา อ.บางพลี จ.สมุทรปราการ ทำให้มีเสาไฟฟ้าแรงสูงความสูง 22 เมตร จำนวน 10 ต้น และเสาไฟฟ้าแรงต่ำอีกจำนวน 35 ต้น รวมทั้งหมด 45 ต้น หักโค่นล้มมาปิดขวางบนถนนเทพารักษ์
และยังล้มใส่รถประชาชนที่กำลังสัญจรผ่านไปมาถูกเสาไฟฟ้าและสายไฟล้มทับได้รับความเสียหาย มีรถยนต์จำนวน 21 คัน และรถจักรยานยนต์อีก 1 คัน โดยคนขับรถจักรยานยนต์ได้รับบาดเจ็บเจ้าหน้าที่ให้การช่วยเหลือส่งโรงพยาบาลจุฬารัตน์ 3 แล้ว ขณะที่เกิดเหตุเจ้าหน้าที่ต้องปิดกั้นการจราจรไม่สามารถผ่านจุดดังกล่าวได้ รวมระยะทางยาวประมาณ 2 กิโลเมตร
ร.ต.อ.วัฒนกิจ ยอดอาจ ร้อยเวร สภ.บางพลี เปิดเผยว่า เบื้องต้นได้ประสานกำลังจากจราจร ทหาร และเจ้าหน้าที่การไฟฟ้าจากหลายท้องที่ระดมกำลังเข้าเคลียร์พื้นที่เพื่อเร่งเปิดการจราจรโดยเร็วคาดใช้เวลาไม่ต่ำกว่า 4 ชั่วโมงจึงจะเปิดการจราจรบางส่วนได้ ส่วนเสาไฟฟ้าดังกล่าว เจ้าหน้าที่การไฟฟ้าจะใช้เวลาไม่ต่ำกว่า 24 ชั่วโมง จึงจะสามารถจ่ายไฟฟ้าได้บางส่วน
ส่วนสาเหตุคนขับอ้างว่าเลี้ยวรถออกมาจากบริษัทโดยไม่ทันระวัง จึงเฉี่ยวชนเสาไฟฟ้าหักโค่นเป็นระยะทางยาวกว่า 2 กิโลเมตร เบื้องต้นได้ควบคุมตัวคนขับไปยัง สภ.บางพลี พร้อมแจ้งข้อกล่าวหาเบื้องต้นต่อคนขับ คือขับประมาทเป็นเหตุทำให้ทรัพย์สินทางราชการและทรัพย์สินของผู้อื่นได้รับความเสียหาย รวมถึงขับรถประมาทเป็นเหตุทำให้คนอื่นได้รับบาดเจ็บ