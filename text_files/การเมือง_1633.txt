(4 มิ.ย.) ผู้สื่อข่าวรายงานว่า ภายหลังทำเนียบรัฐบาลได้เปิดทำการอย่างเป็นทางการมาตั้งแต่วันที่ 2 มิ.ย. และทางคณะรักษาความสงบแห่งชาติ (คสช.) ได้ย้ายศูนย์แถลงข่าวจากหอประชุมกองทัพบก เทเวศร์ มาใช้ที่ตึกสันติไมตรี (หลังนอก) ปรากฎว่า ทาง คสช.ได้ประสานงานกับเจ้าหน้าที่สำนักโฆษกประจำสำนักนายกรัฐมนตรี เพื่อให้มีการเผยแพร่ข้อมูลข่าวสารจาก คสช.ผ่านทางเว็บไซต์ของทำเนียบรัฐบาล
จากเดิมใช้ www.Thaigov.go.th โดยเปลี่ยนมาใช้ชื่อว่ารัฐบาลไทย หรือ Royal Thai Government และวันเดียวกันนี้หน้าเว็บไซด์ดังกล่าวได้มีการปรับเปลี่ยนหน้าเว็บเพจ จากเดิมที่จะขึ้นรูปของนายกรัฐมนตรี คณะรัฐมนตรีและกิจกรรมของรัฐบาล ได้เปลี่ยนมาเป็นข่าวการบริหารราชการ และข่าวแถลงของ คสช.รวมทั้งประกาศและคำสั่งต่างๆ อีกทั้งยังมีคำกล่าวสุนทรพจน์ของ คสช. การเผยแพร่คลิปวิดีโอ การแถลงข่าวของคณะโฆษก คสช. รวมทั้งรูปภาพกิจกรรมที่เกี่ยวข้อง
นอกจากนี้ยังมีข่าวของกระทรวงต่างๆ โดยได้อัพเดตข่าวทันเหตุการณ์ ทั้งนี้เป็นที่น่าสังเกตว่าในทำเนียบรูปภาพนายกรัฐมนตรีคนล่าสุด และทำเนียบคณะรัฐมนตรี กลับปรากฎข้อมูลเป็นรูปนายอภิสิทธิ์ เวชชาชีวะ นายกรัฐมนตรี คนที่ 27 โดยยังไม่มีรูปภาพของ น.ส.ยิ่งลักษณ์ ชินวัตร นายกรัฐมนตรีคนที่ 28 แต่อย่างใด
ทั้งนี้จากการสอบถามเจ้าหน้าที่ ประจำสำนักโฆษกฯ ทำเนียบรัฐบาล ได้รับการยืนยันว่าไม่ได้มีการถอนภาพของ น.ส.ยิ่งลักษณ์ ออกจากเว็บทำเนียบฯ เพียงแต่ข้อมูลล่าสุดก่อนที่จะเกิดเหตุการณ์ทางการเมือง ข้อมูลทั้งหมดจะเป็นอดีตนายกรัฐมนตรีเท่านั้น ในส่วนภาพและประวัติของ น.ส.ยิ่งลักษณ์นั้น ทางเจ้าหน้าที่ยังไม่ได้ทำเนินการบรรจุเป็นข้อมูล และ 7 เดือนที่ผ่านมาเกิดเหตุการณ์ทางการเมืองพอดี เจ้าหน้าที่ไม่ได้เข้ามาประจำการที่ทำเนียบรัฐบาล จึงยังไม่ได้บรรจุข้อมูลไว้ในเว็บไซต์ ซึ่งก็จะเร่งดำเนินการ
ขอบคุณที่มาจาก ข่าวสดออนไลน์