     รถยนต์สำหรับสาวออฟฟิสควรเป็นรถที่เน้นความคล่องตัวเป็นพิเศษ ขับง่าย และจะต้องมีดีไซน์ที่สวยลงตัว ขับไปทำงานคนเดียวก็สะดวกสบาย ขากลับมีเพื่อนติดรถก็ได้เสมอ แถมต้องมีกระจกแต่งหน้าเอาไว้เสริมสวยยามรถติดอีกด้วย
     Sanook! Auto จึงขอแนะนำ 8 รถน่าซื้อสำหรับสาวออฟฟิศยุคใหม่ ดังนี้

Toyota C-HR 2018ราคา 979,000 - 1,159,000 บาท
     Toyota C-HR 2018 เป็นรถโตโยต้ารุ่นแรกในประเทศไทยที่ใช้แพล็ตฟอร์ม TNGA ใหม่ล่าสุด มีให้เลือกทั้งเครื่องยนต์เบนซินปกติและเบนซินไฮบริด ซึ่งช่วยลดอัตราสิ้นเปลืองขณะขับขี่ในเมืองได้ แถมบอดี้ที่สูงกว่ารถเก๋ง ยังทำให้ทัศนวิสัยด้านหน้ามองเห็นได้ชัดเจนขึ้น ส่วนที่นั่งด้านหลังค่อนข้างทึบ แต่ยังเหลือความสบายในการโดยสารอยู่ หากใช้เพียง 1-2 คนเป็นหลักถือว่าเหมาะสมดี
 

Honda HR-V 2018ราคา 933,000 - 1,099,000 บาท
     สำหรับใครที่เป็นพวกบ้าหอบฟาง หรือต้องการรถคันเดียวไว้ใช้งานทั้งบ้าน Honda HR-V 2018 ค่อนข้างตอบโจทย์ได้ดีในเรื่องความกว้างขวางของห้องโดยสารหลัง สมรรถนะเครื่องยนต์ 1.8 ลิตร และช่วงล่างอยู่ในระดับกลางๆ ให้ความนุ่มนวลเวลาขับผ่านหลุมหรือฝาท่อบนถนน หากวันไหนอยากไปเที่ยวต่างจังหวัดก็ขับได้อย่างสบายๆ ความสูงที่เพิ่มขึ้นจากรถเก๋งยังพอให้ลุยอุปสรรคเล็กๆน้อยๆ เช่น น้ำรอการระบาย, ทางขรุขระ ฯลฯ ได้ดีกว่า
 

Honda Civic 2018869,000 - 1,199,000 บาท
     ส่วนใครที่อยากได้รถเก๋งในงบ 1 ล้านบวกลบ ขอแนะนำ Honda Civic 2018 ที่มาพร้อมดีไซน์โฉบเฉี่ยว แต่ยังคงไว้ซึ่งความกว้างขวางในห้องโดยสาร มีให้เลือกทั้งเครื่องยนต์เบนซิน 1.8 ลิตร และเบนซินเทอร์โบ 1.5 ลิตร
 

Toyota Yaris ATIV 2018ราคา 479,000 - 635,000 บาท
     สาวๆ คนไหนที่อยากได้รถระดับอีโคคาร์แต่มีดีรอบด้าน ขอแนะนำ Toyota Yaris ATIV 2018 ซึ่งเป็นอีโคคาร์ซีดานรุ่นแรกของโตโยต้า มีจุดเด่นอยู่ที่ความเงียบของห้องโดยสาร ความนุ่มนวลนั่งสบายไม่แพ้รถใหญ่ ถือเป็นอีกหนึ่งรุ่นที่เหมาะสำหรับผู้ที่อยากได้รถที่ให้อรรถประโยชน์รอบด้าน
 

Mazda2 SKYACTIV-D 2018ราคา 680,000 - 789,000 บาท
     ส่วนใครที่ชอบความแรงเป็นพิเศษต้องนี่เลย! Mazda2 เครื่องยนต์ดีเซล SKYACTIV D รถเก๋งเล็กเครื่องยนต์ดีเซลเพียงหนึ่งเดียวในตลาด มีแรงบิดสูงสุดถึง 250 นิวตัน-เมตร แค่กดคันเร่งเบาๆ ก็แซงรถคันอื่นได้ฉิวแล้ว แถมยังมีฟังก์ชั่นเทียบชั้นรถยุโรป วัสดุภายในเกินราคา งานประกอบเนี๊ยบๆ เหมาะสำหรับสาวยุคใหม่เป็นอย่างยิ่ง
 

MG ZS 2018ราคา 679,000 - 789,000 บาท
     หากใครมองหาความคุ้มค่าเป็นสำคัญ เราขอแนะนำ MG ZS 2018 ใหม่ รถเอสยูวีรุ่นเล็กที่มีห้องโดยสารภายในกว้างขวาง มีหลังคาพาโนรามิคซันรูฟ ระบบสั่งงานด้วยเสียง ฯลฯ ในงบรุ่นท็อปไม่ถึง 8 แสนบาท สมรรถนะเครื่องยนต์พอไปวัดไปวา แต่ช่วงล่างถือว่าไว้ใจได้
 

Nissan Note 2018ราคา 568,000 - 640,000 บาท
     Nissan Note เป็นอีกหนึ่งอีโคคาร์ที่เพิ่งทำตลาดในบ้านเราได้ไม่นาน มีจุดเด่นที่ภายในห้องโดยสารกว้างขวาง มีตัวถังสีชมพูให้เลือก สมรรถนะเครื่องยนต์เบนซิน 1.2 ลิตร ก็เพียงพอสำหรับการใช้งานในเมือง พ่วงด้วยฟีเจอร์ความปลอดภัยล้ำๆ เช่น ระบบป้องกันชนด้านหน้า, กล้องมองภาพรอบคัน ฯลฯ แค่นี้ก็เพียงพอแล้ว
 

Suzuki Swift 2018ราคา 499,000 - 629,000 บาท
     Suzuki Swift 2018 จัดว่าเป็นรถเล็กที่สมรรถนะไม่เล็กเลย แพล็ตฟอร์ม HEARTECH ใหม่ ทำให้ Swift ถูกปรับปรุงดีขึ้นจากรุ่นเดิมอย่างเห็นได้ชัด โดยเฉพาะเรื่องช่วงล่างที่เพิ่มความนุ่มนวล แต่ก็คงให้ความหนึบอย่างที่รถเล็กควรจะเป็น แถมยังมีดีไซน์ที่ดูน่ารักลงตัว ขนาดบอดี้กะทัดรัด เหมาะสำหรับสาวๆ เป็นที่สุด
     เป็นอย่างไรบ้างครับสำหรับ 8 รถใหม่น่าซื้อสำหรับสาวออฟฟิศ หากใครกำลังสนใจรถรุ่นไหนอยู่ ก็อย่าลืมเปรียบเทียบหลายๆรุ่น เลือกคันที่ถูกใจและเหมาะกับการใช้งานของเรามากที่สุดด้วยนะครับ
 