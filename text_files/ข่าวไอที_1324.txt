Samsung เขี่ย iPhone, Nokia รั้งบัลลังก์สมาร์ตโฟนขายดีที่สุดในโลกแล้ว!

 

เด็ดจริง Samsung เขี่ย iPhone, Nokia 
 
ออกแนวเอาปริมาณเข้าสู้หรือเปล่าก็ไม่ทราบสำหรับค่ายสมาร์ตโฟนระดับยักษ์ใหญ่อย่าง Samsung ที่ล่าสุดมีข่าวว่าอาจจะมีตัวเลขยอดขายโทรศัพท์มือถือและสมาร์ตโฟนทั่วโลก ภายในสังกัดของตัวเองทั้งหมดแซงหน้าผู้ผลิตรายใหญ่อื่นๆไม่ว่าจะเป็น Apple (iPhone) หรือ Nokia ไปแล้วก็เป็นได้  ซึ่งนั่นพอจะสะท้อนให้เห็นถึงระดับความนิยมของผู้บริโภคโทรศัพท์มือถือใน เวลานี้ต่อค่ายดังแดนโสมขายได้เป็นอย่างดี  (ส่วนคุณภาพจะเป็นอย่างไรอันนี้ก็อีกเรื่องหนึ่ง)
 
โดยสำนักข่าวจากประเทศอินเดีย The India Times ได้เผยผลการทำสำรวจจากตลาดมือถือและสมาร์ตโฟนทั่วโลกแล้วพบว่าค่าย Nokia สามารถขายโทรศัพท์มือถือของตัวเองออกไปได้ 16.7 ล้านเครื่องด้วยกัน ในขณะที่ Apple เองก็จำหน่ายจ่ายแจก iPhone 4 และรุ่นอื่นๆรวมกันไปถึง 20.3 ล้านเครื่องเลยทีเดียว ทว่า Samsung กลับแซงหน้า 2 ผู้ผลิตเจ้าดังที่ว่ามานี้ด้วยยอดขายภายในบริษัทที่ว่ากันว่าอยู่ในระดับ 21 ล้านเครื่อง ซึ่งส่วนหนึ่ง Samsung ก็ต้องขอบคุณเจ้า Samsung Galaxy S II ที่สร้างกระแสฟีเวอร์ทั่วโลกด้วยยอดขายรวมกันในเวลานี้ครบ 6 ล้านเครื่องเป็นที่เรียบร้อยแล้ว 
 
Samsung
เด็ดจริง Samsung เขี่ย iPhone, Nokia 
 
อย่างไรก็ตามนักวิเคราะห์หลายฝ่ายต่างคาดการณ์กันว่าทั้ง Samsung และ Apple น่าจะกลับมาทำตัวเลขยอดขายสมาร์ตโฟนและมือถือของตัวเองได้สูสีกันภายในสิ้นปีนี้ซึ่งบริษัท Apple ก็จะมี iPhone 5 ออกมาเปิดตัวอย่างเป็นทางการในช่วงเดือนกันยายน ในขณะที่ Samsung เองก็เตรียมเร่งพัฒนา Google Nexus Prime สมาร์ตโฟน Android 4.0 Ice Cream Sandwich เครื่องแรกในโลกออกมาทานกระแส iPhone 5 ในช่วงเวลาดังกล่าวด้วยเช่นกัน
บทความโดย: ekk TechXciteที่มา: pocketnow