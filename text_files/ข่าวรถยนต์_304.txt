     Toyota Corona Mark II รุ่นปี 1984 ถูกค้นพบภายในห้องลับใต้ถุนบ้านของชายชาวยูเครน หลังจากที่เจ้าของตัดสินใจซ่อนไว้เพื่อป้องกันขโมยตั้งแต่เมื่อ 23 ปีที่แล้ว

     รถโตโยต้า โคโรน่า มาร์ค ทู คันดังกล่าวถูกค้นพบโดยหลานชายเจ้าของรถ ซึ่งพักอาศัยอยู่ในเมืองโดเนตสค์ ประเทศยูเครน หลังผู้เป็นลุงที่เสียชีวิตไปแล้วได้ทำการเก็บรักษาเป็นอย่างดีเพื่อป้องกันจากขโมยที่ชุกชุมในสมัยที่ยังเป็นสหภาพโซเวียต นับเป็นระยะเวลาทั้งสิ้้นกว่า 23 ปีที่รถคันนี้ไม่เคยโดนแสงแดดเลย
 

     แหล่งข่าวระบุว่ารถคันนี้ยังอยู่ในสภาพดีมาก ยังคงใช้ชิ้นส่วนเดิมที่ติดมาจากโรงงานแทบทุกชิ้น แม้กระทั่งผ้าเบรกและยางรถยนต์ รวมไปถึงตัวถังสีขาวเดิมๆ ที่แทบจะไม่มีรอยบุบสลายเลยแม้แต่น้อย ส่วนห้องโดยสารภายในอับชื้นเนื่องจากไม่มีอากาศถ่ายเท แต่ชิ้นส่วนยังคงอยู่ครบทุกชิ้น ไม่มีแตกหัก ขณะที่เลขไมล์ในวันที่ค้นพบอยู่ที่ 84,700 กิโลเมตรเท่านั้น
     Toyota Corona Mark II ดังกล่าวเป็นรถญี่ปุ่นพวงมาลัยขวาเพียงไม่กี่คันในสมัยนั้น แถมยังเป็นเครื่องยนต์ดีเซลที่หาได้ยากมาก โดยเป็นรุ่นท็อปที่มีอุปกรณ์เพียบพร้อม ไม่ว่าจะเป็นเครื่องปรับอากาศ เครื่องเสียง และอุปกรณ์ไฟฟ้าอื่นๆ
 

     ทั้งนี้ แหล่งข่าวไม่ได้ระบุว่าหลานชายนำรถคันนี้ไปขายต่อหรือยังคงเก็บรักษาไว้

 