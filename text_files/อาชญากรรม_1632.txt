รายการเรื่องเล่าเช้านี้ ช่อง 3 ได้รายงานเรื่องราวชวนสลดใจ หลังวานนี้ (2 ม.ค. 65) ร.ต.ท.วัชรินทร แก้วเสน่ห์ใน ตำรวจ สภ.แหลมงอบ จ.ตราด รับแจ้งเหตุ มีผู้เสียชีวิตอยู่ในรถยนต์ ที่บ้านแหลมทองหลาง ในพื้นที่ หมู่ 5 ต.แหลมงอบ อ.แหลมงอบ จ.ตราด เมื่อไปตรวจสอบที่เกิดเหตุ จึงพบ นางนรินรัตน์ อายุ 36 ปี และ นายปัญญา อายุ 45 ปี สองสามีภรรยา ที่นั่งเฝ้าศพ เด็กชายสายฟ้า อายุ 6 ขวบ ซึ่งเป็นลูกชาย
ในที่เกิดเหตุพบรถยนต์ ฮอนด้า ซีวิค สีบรอนซ์ โดยชาวบ้านให้ข้อมูลว่า เด็กเสียชีวิตอยู่ในรถ โดยก่อนที่เจ้าหน้าที่จะมาถึง นายปัญญาซึ่งเป็นพ่อเลี้ยง อุ้มร่างน้องสายฟ้าเข้าไปในบ้าน จากการตรวจสอบเบื้องต้น คาดว่าเด็กเสียชีวิตมาแล้วประมาณ 4-5 ชั่วโมง ตามร่างกายมีร่องรอยฟกช้ำ เสียชีวิตอย่างมีเงื่อนงำ จึงส่งร่างไปชันสูตรทางนิติเวชอย่างละเอียด
ต่อมาเจ้าหน้าที่ตำรวจได้เชิญตัว แม่และพ่อเลี้ยงไปสอบปากคำเพิ่มเติม เพื่อหาสาเหตุของการเสียชีวิตของเด็ก แต่ทั้งคู่ไม่ยอมให้การใดๆ และยังแสดงอาการไม่พอใจเจ้าหน้าที่ รวมทั้งสื่อมวลชน ไม่ยอมให้ความร่วมใดๆ  
โดยนายปัญญาอ้างว่า น้องสายฟ้าถูกผีเข้า มีอาการชักกระตุก เกร็ง ปากเบี้ยว และบ่นว่าปวดหลัง นอนในบ้านไม่ได้ ตนและภรรยาต้องพาไปนอนในรถ และนอนแบบนี้มานานเป็นปี ห้ามออกจากรถหลัง 9 โมงเช้าตามความเชื่อ ต่อมาน้องเริ่มมีอาการแขนเบี้ยว หัวปูด หน้าเขียว มีแผลตลอดเวลา
ส่วนในวันที่น้องเสียชีวิต น้องขอเข้าไปนอนในรถตอนกลางวัน ซึ่งตนก็ไม่ว่าอะไร จนกระทั่งเที่ยงคืน น้องสายฟ้าบอกว่าอยากกินปู ตนจึงออกไปตักปูให้ แต่เมื่อกลับเข้ามาบ้านในตอนเช้า ก็พบว่าน้องสายฟ้าเสียชีวิตในรถไปแล้ว 
อย่างไรก็ตาม ชาวบ้านให้ข้อมูลที่น่าสนใจว่า นางนรินทร์รัตน์ แม่ของน้องสายฟ้า มาอยู่กินกับนายปัญญาซึ่งเป็นสามีใหม่ตั้งแต่น้องสายฟ้ายังอายุน้อย ก่อนที่ทั้งคู่จะมีลูกใหม่ด้วยกันอีก 1 คน แต่พักหลังๆ ประมาณ 1 ปี ที่ผ่านมา ชาวบ้านพบเรื่องผิดสังเกต เพราะสามีภรรยาคู่นี้ชอบนำน้องสายฟ้ามานอนในรถทุกคืน โดยอ้างว่า น้องโดนทำคุณไสย ถูกผีเข้า
ส่วนในทางคดี เจ้าหน้าที่ตำรวจยังไม่ได้ตั้งข้อกล่าวหาทั้งแม่ และพ่อเลี้ยงแต่อย่างใด ต้องรอผลการชันสูตรอย่างละเอียดเป็นทางการ ขณะที่ พ.ต.อ.สมชาย อยู่สวัสดิ์ รอง ผบก.ภ.จว.ตราด บอกว่า สภาพศพของเด็กนั้นมีรอยฟกช้ำตามร่างกาย กะโหลกร้าว แขนขาหัก ส่วนอวัยวะภายในอยู่ระหว่างการตรวจสอบอีกครั้ง