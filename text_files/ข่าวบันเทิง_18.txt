กลายเป็นข่าวใหญ่ช็อกวงการขึ้นมาอีกครั้ง สำหรับนักแสดงหนุ่มลุคแบดบอย แทค-ภรัณยู โรจนวุฒิธรรม หลังเจ้าตัวประกาศจบสถานะรักกับภรรยา เบลล์-ณัฐพร เองตระกูล ผ่านทางอินสตาแกรม หลังจากเริ่มต้นชีวิตมาได้เกือบจะครบ 1 ปี

ซึ่งในวันเดียวกันกับที่ แทค ภรัณยู ประกาศข่าวการเลิกรานั้น ก็ยังเป็นวันเดียวกับที่เจ้าตัวและภรรยาได้ควงกันมาร่วมงาน MommyPoko Super Premium Organic อีกทั้งก่อนที่นักแสดงหนุ่มจะโพสต์ข้อความดังกล่าว ตนก็ยังได้ให้สัมภาษณ์ถึงความรู้สึกที่พาครอบครัวออกงานอีเว้นต์แบบพร้อมหน้าเป็นครั้งแรก รวมถึงพัฒนาการของลูกชายตัวน้อย น้องภารัน ด้วยว่า รู้สึกตื่นเต้นมาก แต่ก็รู้สึกสนุกเช่นกันที่ได้ทำหน้าที่ในฐานะคุณพ่อและคุณแม่
วันนี้พาลูกมาออกงานครั้งแรก ?
"ก็อยากจะบอกว่าบางคนอาจจะไม่เห็นภาพ คนอย่างผมมางานแบบนี้ แล้ววันนี้ก็เอาภารันมาด้วย ก็บอกตรงๆ เลยว่าผมทำตัวไม่ถูกครับ (ยิ้ม) เขินๆ"
ดูขัดกับลุคเรา ?
"ใช่ๆ ของผมที่จริงมันต้องเป็นป้ายเครื่องดื่ม ไม่งั้นก็ต้องเป็นป้ายอะไรสักอย่างนะครับ ที่ป้องกันอะไรสักอย่าง (หัวเราะ)"
แล้วพาลูกออกงานแบบนี้รู้สึกอย่างไรบ้าง ?
"ก็ตื่นเต้นครับ แล้วก็ระแวงคนเยอะ ระแวงไปทั่วครับ เป็นห่วงลูกนิดหนึ่งครับ"
น้องตื่นคนไหม ?
"ไม่ตื่นกลัวครับ ก็ทำหน้าสนุกดีครับ ก็คือเหมือนแบบเฮ้ย อะไรวะ ทำไมคนเยอะจังเลย อะไรแบบนี้"
มีคนเข้ามาจับ ต้องระมัดระวังอะไรไหม ?
"ก็มีบ้างครับ แต่เราก็ไม่รู้ว่าเราต้องยังไงบ้าง ตื่นเต้นนะเนี่ย พาลูกมาออกงาน เอาตรงๆเนี่ย ก็เป็นห่วงครับ เป็นห่วงว่าคนจะเยอะป่าว มีเชื้อโรคหรือเปล่า เยอะแยะมากมาย"
ต้องดูแลกันอย่างไรบ้าง ?
"วันนี้ผมเอาพี่เลี้ยงมาด้วย ก็เวลามีอะไรผมก็ให้พี่เลี้ยงดูนะครับ"
น้องดูเลี้ยงง่ายมากเลย ?
"เลี้ยงง่ายครับ กินนอน แล้วก็เตะบอลนิดหน่อยแล้วก็นอน"
แทค ภรัณยู กับ ภรรยา ที่นั่งห่างกันตลอดงาน 
ปกติพาลูกออกข้างนอกบ่อยไหม ?
"ไม่ครับ ปกติถ้าเป็นไปได้ ผมไม่อยากให้ออกข้างนอกครับ ผมอยากให้อยู่บ้าน หรืออยู่ตรงสวนของบ้านแม่เขาก่อนครับ"
แล้ววันนี้ทำไมถึงตัดสินใจพาลูกมาด้วย ?
"ก็คือเขาติดต่อมา เราก็เอาอะครับผม เอาตรงๆ ว่าค่าน้ำนมลูก ค่าผ้าอ้อมลูกผม (หัวเราะ)"
งานมีติดต่อมาเยอะเหมือนกันใช่ไหม ?
"ก็ใช่ครับ แต่เราก็ต้องดูที่เหมาะสมกับเขาครับ ช่วงนี้ก็ส่วนมากจะติดต่อของเด็กมาให้เราช่วยรีวิวลงไอจี"
นอกจากพาลูกมาแล้ว วันนี้ก็พาภรรยามาเปิดตัวด้วย ?
"คือก็มาดูลูกครับ มาดูลูกกันครับ"
ออกงานพร้อมหน้าพร้อมตาครอบครัวครั้งแรกเป็นอย่างไรบ้าง ?
"ดีครับ ในฐานะพ่อ ในฐานะแม่ ก็ช่วยกันเลี้ยงลูก ก็ดี สนุกดีครับ"
ชีวิตการเป็นคุณพ่อเป็นอย่างไรบ้าง ?
"ชีวิตคุณพ่อมันก็ยังไง เราก็ทำงานอะครับ แล้วยังดีเรายังมีพี่เลี้ยง มีอะไรคอยดูแล เราก็จะได้ไม่เหนื่อยมาก"
พอมีลูกแล้วชีวิตมันเปลี่ยนไปยังไงบ้าง ?
"เปลี่ยนไหม ผมว่ามันก็เหมือนเดิมนะ เหมือนเดิมไม่มีอะไรนะครับผม ยังโลดโผนได้เหมือนเดิมไหม อะไรได้เหมือนเดิม"
คุณพ่อมีหน้าที่หลักอะไรบ้าง ?
"ทำงานหาตังค์ครับตอนนี้ ทำงานหาตังค์อย่างเดียวเลย"
มีช่วยเลี้ยงลูกไหม ผลัดกัน ?
"คืออยากจะบอกว่าเรามีพี่เลี้ยงตอนเช้า แล้วก็ตอนเย็นแต่นั้นเลย คือตอนเช้าประมาณ 6.00 - 19.00 น. แล้วก็มีพี่เลี้ยงอีกคนประมาณ 20.00 น. ถึงเช้า คอยช่วยดูแล"
เราเลี้ยงเองด้วยใช่ไหม ?
"ก็ถ้ามีเวลาว่างเนี่ย ผมก็จะเข้าไปดูเขา"
ส่วนใหญ่เราออกมาทำงานหาเงินใช่ไหม ?
"ทำงานหาเงินดีกว่าครับ ผมว่ามันเป็นทางของผมมากกว่านะครับ"
อย่างวันนี้ค่าตัวก็ให้ลูกใช่ไหม ?
"ครับ ให้ลูกแล้วก็อาจจะให้พ่อนิดหน่อย ถ้ามีร้อยพ่ออาจจะได้ยี่สิบ ลูกได้แปดสิบครับ"
มีวางแผนดันลูกเข้าวงการไหม ?“คือแล้วแต่เขา ถ้าเขาอยากไปแนวทางไหนก็แล้วแต่เขาเลยครับ ผมคอยซัพพอร์ตให้ตลอดเวลา คือลูกเนี่ย บอกตรงๆว่าตอนนี้อาจจะเป็นผู้ชาย แต่อีกหน่อยเราไม่รู้ว่าจะเป็นเพศอะไร เอาเต็มที่ลูก เต็มที่ เพราะว่าผมจะไม่ปิดกั้นอยู่แล้ว ขอให้เป็นคนดีก็พอ แค่นั้น คุณอยากเป็นไรคุณเป็นเลย เดี๋ยวผมคอยซัพพอร์ตให้ แต่ว่าต้องเป็นสิ่งที่ดีนะ ถ้าอะไรไม่ดีผมก็จะคอยสะกิดตูดนิดหนึ่ง ใจเย็นๆ นะลูก"
ล่าสุดโพสต์ดังกล่าวของ แทค ภรัณยู เจ้าตัวได้ลบออกจากอินสตาแกรมแล้ว ส่วนเหตุผลและเรื่องราวจะเป็นอย่างไรต้องรอฟังจาก แทค อีกรอบนะจ๊ะ 
>>เกิดอะไรขึ้น "แทค ภรัณยู" โพสต์ชี้แจง "เราจะอยู่ในฐานะพ่อและแม่" ที่เลี้ยงลูก