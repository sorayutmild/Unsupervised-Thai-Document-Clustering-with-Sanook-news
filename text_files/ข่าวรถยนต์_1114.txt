     ภาพหลุด Honda Integra 2022 ใหม่ ก่อนเปิดตัวอย่างเป็นทางการที่ประเทศจีน ใช้บอดี้เดียวกับ Civic แต่ปรับโฉมสปอร์ตยิ่งกว่า คาดเตรียมเปิดตัวอย่างเป็นทางการเร็วๆ นี้
     ภายหลังจากที่ All-new Honda Civic เจเนอเรชั่นที่ 11 เริ่มวางจำหน่ายในตลาดโลกได้เพียงไม่นาน ล่าสุดมีภาพหลุดของ Honda Integra 2022 ใหม่ ซึ่งพัฒนาโดย GAC Honda สำหรับวางจำหน่ายในประเทศจีนโดยเฉพาะ โดยคาดว่าจะไม่มีส่วนเกี่ยวข้องใดๆ กับ “Integra Type S” ที่มีแผนวางจำหน่ายในสหรัฐอเมริกาภายใต้แบรนด์ Acura

     ภาพหลุดของ GAC Honda Integra ดังกล่าวเผยให้เห็นรูปลักษณ์ตัวถังที่ถูกถอดแบบมาจาก Civic โฉมปัจจุบัน แต่ปรับเปลี่ยนดีไซน์ด้านหน้า-ด้านท้ายให้ดูโฉบเฉี่ยวยิ่งขึ้น ไม่ว่าจะเป็นไฟหน้าทรงเรียวยาวเชื่อมเข้ากับกระจังหน้าสีดำ กันชนหน้าที่ถูกออกแบบใหม่ทั้งหมด มาพร้อมล้ออัลลอยแบบ 10 ก้านดีไซน์เดียวกับซีวิคโฉมก่อนหน้านี้
     จุดเด่นของ GAC Honda Integra อยู่ที่การออกแบบไฟท้ายใหม่ที่ดูโฉบเฉี่ยวมากกว่ารุ่น Civic ในปัจจุบัน โดยออกแบบให้มีลักษณะเป็นรูปตัว L คว่ำ และคาดว่าจะมีไฟเลี้ยวแบบ LED มาให้ด้วย เสริมด้วยกันชนท้ายที่ถูกตกแต่งเน้นความสปอร์ตมากยิ่งขึ้น ประกบด้วยแผงทับทิมสะท้อนแสงแนวตั้ง พร้อมปลายท่อไอเสียแบบคู่

     จากภาพที่ปรากฏยังแสดงให้เห็นว่า GAC Honda Integra ยังมีเวอร์ชันที่ถูกตกแต่งเน้นความสปอร์ตยิ่งขึ้นไปอีก ไม่ว่าจะเป็นฝาครอบกระจกมองข้างสีดำ, มือเปิดประตูภายนอกสีดำ, เสาอากาศแบบครีบฉลามสีดำ, คิ้วขอบประตูสีดำ, สปอยเลอร์สีดำเหนือฝากระโปรงท้าย, เบาะนั่งสีทูโทน และล้ออัลลอยแบบ 5 ก้านคู่ เป็นต้น
     ทั้งนี้ มิติตัวถังของ GAC Honda Integra มีขนาดความยาวเพิ่มขึ้นจาก Civic เล็กน้อยอยู่ที่ 4,689 มม. (ยาวกว่า 11 มม.) ความกว้าง 1,802 มม. ความสูง 1,415 มม. และความยาวฐานล้อ 2,735 มม. ขณะที่ขุมพลังจะถูกติดตั้งเครื่องยนต์เบนซิน 1.5 ลิตร VTEC TURBO กำลังสูงสุด 182 แรงม้า

     ปัจจุบันยังไม่มีกำหนดการเปิดตัวออกมาแต่อย่างใด
 