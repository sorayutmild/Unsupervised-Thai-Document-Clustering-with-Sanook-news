11 ธ.ค. - แสงเพชร แสงอนันต์ อดีตนักร้องลูกทุ่งชื่อดัง ถูกยิงดับคาห้องน้ำร้านอาหารย่านบางบัวทอง สาเหตุคาดปัญหาขัดแย้งเรื่องส่วนตัว แต่ยังไม่ตัดประเด็นเรื่องชู้สาว
เมื่อเวลา 22.00 น. วานนี้ (10 ธ.ค.) ร.ต.ท.ศุภฤกษ์ อัศวภูมิ ร้อยเวรสอบสวน สภ.บางบัวทอง จ.นนทบุรี รับแจ้งเหตุยิงกัน มีผู้เสียชีวิต 1 ราย ที่ร้านอาหารนิวครัวเชียร์ หมู่ 10 ต.บางรักพัฒนา อ.บางบัวทอง จ.นนทบุรี จึงประสานแพทย์สถาบันนิติวิทยาศาสตร์ อาสาสมัครมูลนิธิป่อเต็กตึ๊ง รุดตรวจสอบ
ที่เกิดเหตุเป็นร้านอาหารคาเฟ่ ติดถนนกาญจนาภิเษกขาออก ภายในร้านพบศพชายนอนเสียชีวิตในท่าตะแคงอยู่หน้าห้องน้ำชาย สวมเสื้อยืดสีขาว กางเกงยีนส์ขายาว รองเท้าผ้าใบ สภาพศพถูกยิงด้วยอาวุธปืนขนาด 9 มม. บริเวณหน้าอกทะลุชายโครงข้างซ้าย 4 นัด หน้าผาก 1 นัด สะโพกซ้าย 1 นัด รวม 6 นัด ทราบชื่อภายหลังคือ นายแสงเพชร นาคสุก อายุ 55 ปี อาชีพนักร้อง ชื่อในวงการบันเทิงคือ แสงเพชร แสงอนันต์
จากการสอบสวน นายชินโชค จั่นฤทธิ์ อายุ 49 ปี เจ้าหน้าที่ศูนย์ไกล่เกลี่ยข้อพิพาทชุมชน เจ้าของงานวันเกิด ให้การว่า วันนี้เป็นวันเกิดของตน ได้มาจัดงานเลี้ยงที่ร้านอาหารดังกล่าว โดยมีผู้มาร่วมอวยพรวันเกิดประมาณ 20 คน เวลา 21.00 น. ผู้ตายได้เดินทางมากับนายตัน โดยส่วนตัวตนไม่ค่อยสนิทกับผู้ตาย สักพักตนได้ยินเสียงปืนดังขึ้น 6 นัด แล้วคนในร้านก็วิ่งหนี ตนจึงเห็นผู้ตายถูกยิงเสียชีวิตอยู่ที่หน้าห้องน้ำดังกล่าว
เบื้องต้นเจ้าหน้าที่ตำรวจสันนิษฐานว่าผู้ตายอาจจะมีปัญหาขัดแย้งเรื่องส่วนตัว แต่ก็ยังไม่ตัดประเด็นเรื่องชู้สาว ต้องสอบพยานในที่เกิดเหตุให้ละเอียดอีกครั้ง เพื่อหาตัวผู้ก่อเหตุมาดำเนินคดี.-สำนักข่าวไทย