ฆ่าโหดสาธารณสุข จ.ลพบุรี ใช้ผ้าห่มศพหมกไว้ในบ้านพักพนักงานก่อนชิงรถยนต์กระบะหลบหนี เบื้องต้น ตำรวจสงสัยหนุ่มที่เล่นแช็ทผ่านอินเทอร์เน็ตกับผู้ตายเป็นมือสังหารแล้วชิงทรัพย์ไป
ที่เกิดเหตุภายในบ้านพักเจ้าหน้าที่สาธารณสุขอำเภอโคกสำโรง จ.ลพบุรี พบศพ น.ส.วราภรณ์ พึ่งสุข อายุ 28 ปี บ้านเลขที่ 28 ม.5 อ.ชัยบาดาล จ.ลพบุรี ซึ่งเป็นเจ้าหน้าที่สาธารณสุขอำเภอโคกสำโรง เสียชีวิตอยู่ภายในห้องพัก บ้านพักตำแหน่ง สาธารณสุขอำเภอ สภาพศพมีผ้าห่มคลุมไว้ เมื่อเจ้าหน้าที่กองวิทยาการเปิดพิสูจน์พร้อมด้วยแพทย์จากโรงพยาบาลโคกสำโรง พบว่าศพขึ้นอืดส่งกลิ่นเหม็นคละคลุ้งไปทั่วบริเวณใกล้เคียง ผู้ตายสวมเสื้อสายเดี่ยวสีน้ำตาลเพียงตัวเดียว ท่อนล่างเปลือยเปล่า หลังจากเจ้าหน้าที่ตำรวจตรวจสอบที่เกิดเหตุจึงได้แจ้งให้ นายแพทย์ศิริชัย ลิ้มสกุล สาธารณสุขจังหวัดลพบุรี ไปตรวจสอบการเสียชีวิตของลูกน้อง
จากการสอบถาม นายวิชาญ พึ่งสุข อายุ 48 ปี บอกว่าปกติผู้ตายจะกลับบ้านทุกวันศุกร์ แต่ในวันที่ 25 มิ.ย.ที่ผ่านมา น.ส.วราภรณ์ ไม่กลับบ้าน จึงแปลกใจและได้ติดต่อมายังที่ทำงาน แต่ที่ทำงานบอกว่าผู้ตายก็ไม่มาทำงานตั้งแต่วันที่ 28 มิ.ย.ที่ผ่านมา เจ้าหน้าที่จึงได้ติดตามมาหาที่ทำงานจึงพบว่า น.ส.วราภรณ์ ถูกฆ่าตายแล้ว
จากการสอบสวนทราบว่าผู้ตายเคยมีสามีมาก่อนอยู่ทางภาคใต้ และเลิกลากันแล้ว ปัจจุบันอยู่คนเดียวยังไม่มีสามี เสาร์-อาทิตย์ จะกลับไปหาบิดาที่ อ.ชัยบาล จ.ลพบุรี จากการสอบถามเพื่อนร่วมงานของผู้ตาย ให้การว่าปกติผู้ตายนั้นเป็นคนร่าเริง ชอบสนุกสนานเป็นมิตรกับเพื่อนร่วมงานเป็นอย่างดี และไม่เห็นมีเรื่องกับใครเลย แต่ผู้ตายนั้นชอบแช็ทหรือเล่นอินเทอร์เน็ตกับคนที่ไม่รู้จักเป็นประจำ คาดว่าอาจจะถูกคนที่เล่นเน็ตด้วยกันหลอกและฆ่าตายก็เป็นได้ อย่างไรก็ตาม เจ้าหน้าที่ชุดสืบสวนกำลังดำเนินการค้นหาหลักฐานว่า ผู้ตายนั้นเล่นเน็ตกับผู้ใดบ้าง และการเล่นครั้งหลังสุดเล่นกับใคร จะได้ติดตามตัวมาทำการสอบสวนและดำเนินคดีต่อไป
ผู้สื่อข่าวรายงาน ภายหลังจากที่ทราบข่าวการตายของ น.ส.วราภรณ์ ฯ ญาติของผู้ตายฐานะเป็นน้า ได้เดินทางมาพบศพ และแจ้งว่าได้ทราบข่าวจาก บริษัท อีซูซุ ว่ามีผู้พบหลักฐานของผู้ตายซึ่งมีเอกสารการซื้อขายรถคันดังกล่าว โดยมีชื่อน้าเป็นผู้ซื้อ ได้ถูกเจ้าหน้าที่ตำรวจ จังหวัดกระบี่พบอยู่ในน้ำ จึงแจ้งมาที่บริษัท อีซูซุ ว่ารถคันดังกล่าวถูกโจรกรรมมาหรือไม่ จนบริษัทรถติดต่อมา และได้โทรหาหลานสาว แต่ก็ไม่รับโทรศัพท์ จึงเดินทางมาหาหลานสาว ก็พบว่าหลานสาวนั้นได้ถูกฆ่าตายเสียแล้ว
 