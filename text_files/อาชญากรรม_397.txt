21 กันยายน ที่สำนักงานตำรวจแห่งชาติ มีผู้อ้างชื่อเป็นกลุ่มข้าราชการตำรวจในสังกัดตำรวจภูธรจังหวัดแห่งหนึ่ง ส่งจดหมายร้องเรียนพฤติกรรมไม่เหมาะสมของนายพลตำรวจตรีคนหนึ่ง ถึงผู้บังคับบัญชาในสำนักงานตำรวจแห่งชาติ พร้อมแนบแผ่นซีดีบันทึกภาพจากกล้องวิดีโอวงจรปิด ซึ่งเป็นภาพที่นายตำรวจคนดังกล่าวสวมเครื่องแบบสีกากี กำลังกอดกับตำรวจหญิงในเครื่องแบบคนหนึ่งภายในห้องทำงานในเชิงชู้สาว ก่อนพากันหายเข้าไปในห้องน้ำเป็นเวลานาน
โดยหนังสือร้องเรียนสรุปว่า นายพลคนดังกล่าวคุกคามทางเพศตำรวจหญิงหลายคน แม้ตำรวจหญิงหลายคนไม่เต็มใจแต่ไม่สามารถขัดขืนได้ เพราะนายตำรวจคนดังกล่าวข่มขู่ว่าหากไม่ยอมจะมีคำสั่งย้ายไปไกลๆ และยังถ่ายคลิปเอาไว้เพื่อเก็บไว้ต่อรอง อีกทั้งขู่จะเปิดเผยให้อับอาย จึงต้องร้องเรียนขอร้องให้ผู้บังคับบัญชาระดับสูงช่วยเหลือและพิจารณาย้ายนายพลคนดังกล่าวโดยเร็ว
อัพเดต
พล.ต.ท.สุรสีห์ สุนทรศารทูล ผู้บัญชาการตำรวจภูธรภาค 6 เปิดเผยว่า ตนเพิ่งรับโทรศัพท์จาก พล.ต.อ.วิเชียร พจน์โพธิ์ศรี ผบ.ตร.สั่งการให้ พล.ต.ต.ชัยณรงค์ วงษ์สุนทร รอง ผบช.ภ.6 ตั้งกรรมการสอบสวนข้อเท็จจริง เวลานี้ ยังพูดไม่ได้ว่า เป็นผู้บังคับการตำรวจภูธรจังหวัดตาก เพราะยังไม่มีหลักฐานหรือเอกสารใดๆ จะต้องรอข้อเท็จจริง คาดว่า ไม่เกินเย็นนี้รู้ผล  พล.ต.ท.สุรสีห์ บอกว่า ยืนยันว่าจะรายงานให้ทราบภายใน 3 วันแน่นอนเพราะเป็นเรื่องภาพลักษณ์การทำงานของตำรวจ เบื้องต้นน่าจะเกิดความขัดแย้งภายใน ซึ่งเหตุการณ์ครั้งนี้ เป็นเรื่องของบุคคลไม่เกี่ยวกับสถาบันองค์กรของตำรวจ  ผู้สื่อข่าวถามย้ำว่า นายตำรวจฉาวในคลิปใช่ ผบก.ภ.จว.ตาก หรือไม่ ผบช.ภ.6 ตอบว่า ยังไม่มั่นใจว่าใช่หรือไม่ ต้องรอคณะกรรมการสอบสวนข้อเท็จจริงก่อน ยังไม่มีพยานหลักฐานชัดเจน   ผู้สื่อข่าวได้ถามต่อว่า เรื่องนี้มีการร้องเรียนโดยตรงกับสำนักงานตำรวจแห่งชาติ มีหนังสือและพยานหลักฐานคลิปชัดเจน พล.ต.ท.สุรีสีห์ บอกว่า ส่วนที่ร้องมาที่สำนักงานตำรวจภูธรภาค 6 นั้น ตนได้รับบัตรสนเท่ห์กรณีนายตำรวจชั้นผู้ใหญ่ละเมิดทางเพศกับผู้ใต้บังคับบัญชาเช่นกัน เพียงแต่ไม่มีพยานหลักฐานชัดเจนเหมือนสำนักงานตำรวจแห่งชาติ บัตรสนเท่ห์ส่งมาจากประชาชน-ข้าราชการตำรวจชั้นผู้น้อยจากจังหวัดตาก  อย่างไรก็ตาม พล.ต.ท.สุรสีห์ ผบช.ภาค 6 ยังแสดงข้อข้องใจและสงสัยที่มาของคลิป เนื่องมาจากอยู่ในห้องทำงานของพล.ต.ต.ผู้บังคับการคนดังกล่าว
คลิกที่ภาพเพื่อดูภาพใหญ่
 