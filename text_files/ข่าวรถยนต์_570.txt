     แม้ว่ารถยนต์รุ่นใหม่ๆ ในปัจจุบันแทบจะไม่มีเกียร์ธรรมดาหลงเหลืออยู่ จนถึงขั้นว่าตลาดรถกระบะเองก็นิยมใช้เกียร์ออโต้กันมากขึ้น แต่รู้หรือไม่ว่าเกียร์ธรรมดาก็มีข้อดีหลายอย่างจนทำให้ใครหลายคนยังคงยอมเมื่อยขาข้างซ้ายแทนที่จะเปลี่ยนไปใช้รถเกียร์อัตโนมัติ จะมีอะไรบ้างไปดูกันเลย
1.เพราะรถเกียร์ธรรมดาเริ่มหายากขึ้นทุกวัน
     หากย้อนกลับไปเมื่อสัก 30 ปีที่แล้ว แม้แต่รถยุโรปหรูก็ยังคงมีเกียร์ธรรมดาให้เลือก แต่ในปัจจุบันแทบจะหารถป้ายแดงเกียร์ธรรมดาได้ยากเต็มที ถึงต่อให้มีก็อาจไม่ใช่รุ่นที่ถูกใจ รถเกียร์ธรรมดาจึงเข้าขั้นกลายเป็นรถหายากแม้ว่าจะเป็นรถบ้านๆ ไม่ได้มีความพิเศษอะไรก็ตาม แต่เชื่อหรือไม่ว่าในตลาดรถมือสองกลับมีผู้ที่มองหารถเกียร์ธรรมดาโดยเฉพาะ จนกลายเป็นแรร์ไอเท็มที่ต้องอาศัยความไวในการช่วงชิงมาครอบครองกันเลยทีเดียว
2.ให้การควบคุมได้ตามใจสั่ง
     รถเกียร์ออโต้ต้องใช้สมองกลในการควบคุม แต่รถเกียร์ธรรมดาใช้เพียงสมองของคุณเองเท่านั้น จึงสามารถเลือกเปลี่ยนเกียร์ได้ตามที่ใจต้องการ 100% คิดอยากจะลากรอบเครื่องยนต์ให้สูงขึ้นก็ทำได้ทันที หรือจะขับชิลล์ๆ เน้นความประหยัดก็ทำได้ดั่งใจ แถมไม่ต้องมาคอยกังวลเรื่องอายุการใช้งานเหมือนกับการเปลี่ยนเกียร์ด้วย Paddle Shift ในรถเกียร์ออโต้อีกด้วย
3.ถ่ายทอดกำลังเครื่องยนต์ได้เต็มที่กว่า
     ชุดเกียร์มีหน้าที่หลักในการถ่ายทอดกำลังจากเครื่องยนต์ไปสู่ล้อ แต่ระบบเกียร์อัตโนมัติก็มีชิ้นส่วนมากมายที่ทำให้สูญเสียกำลังได้มากกว่าเกียร์ธรรมดา จึงเป็นสาเหตุว่าทำไมรถเกียร์ออโต้จึงมีอัตราเร่งและท็อปสปีดด้อยกว่าเกียร์ธรรมดาแม้ว่าจะเป็นเครื่องยนต์บล็อกเดียวกันก็ตาม
4.ขับรถเกียร์ธรรมดาเป็น คุณจะขับอะไรก็ได้!
     หากคุณสามารถขับรถเกียร์ธรรมดาได้ การหันมาขับรถเกียร์ออโต้ก็ทำได้ง่ายยิ่งกว่าปอกกล้วยเข้าปาก แต่หากคุณไม่เคยฝึกขับรถเกียร์ธรรมดามาก่อนเลย ก็ต้องใช้เวลาและความพยายามอย่างแรงกล้ากว่าที่จะใช้เกียร์ธรรมดาได้คล่อง นั่นแปลว่าคนที่ขับรถเกียร์ธรรมดาเป็น ก็สามารถขับรถแทบทุกประเภทที่มีบนโลกใบนี้ได้แล้ว

5.รถเกียร์ธรรมดาประหยัดเงินกว่า
     แม้ว่าปัจจุบันจะมีการพัฒนาเกียร์อัตโนมัติให้มีความประหยัดน้ำมันมากขึ้นกว่าแต่ก่อน แต่ส่วนมากก็ทำได้ดีที่สุดเพียงแค่เทียบเท่ากับรุ่นเกียร์ธรรมดาเท่านั้น ทั้งๆ ที่เกียร์ธรรมดาก็แทบไม่ได้มีเทคโนโลยีอะไรใหม่ๆ เกิดขึ้นในช่วงหลายสิบปีผ่านมาเลย หนำซ้ำถ้ามองในแง่ของค่าใช้จ่ายในการบำรุงรักษา รถเกียร์ธรรมดาก็ยังมีความได้เปรียบมากกว่าอยู่ดี เนื่องจากแทบไม่มีปัญหาจุกจิกกวนใจ แถมยังมีอายุการใช้งานยาวนานทนทานจนอาจถึงขั้น “เครื่องยนต์พังก่อนแต่เกียร์ยังดีอยู่” ด้วยซ้ำไป
6.รถเกียร์ธรรมดาจะถูกยืมใช้น้อยกว่า!
     เพราะไม่ใช่ว่าทุกคนที่จะขับรถเกียร์ธรรมดาเป็น ดังนั้นหากคุณมีเพื่อนฝูงหรือคนในครอบครัวที่มักชอบยืมรถคนอื่นใช้บ่อยๆ แล้วล่ะก็ เขาคนนั้นอาจต้องหลีกเลี่ยงไปยืมรถคนอื่นแทนเพราะขับรถเกียร์ธรรมดาไม่เป็น ทีนี้ก็เหลือแค่เรื่องยืมเงินเท่านั้นล่ะที่คุณจะต้องเจรจากันให้ดี
7.รถเกียร์ธรรมดามีโอกาสหายน้อยกว่า
     ข้อนี้หากเป็นรถกระบะก็คงไม่มีผลอะไร เพราะเกียร์ธรรมดายังคงได้รับความนิยมในรถประเภทนี้ แต่สำหรับรถเก๋งทั่วไปแล้วล่ะก็ มีโอกาสสูงที่หัวขโมยจะหันไปเลือกรถเกียร์ออโต้แทน เพราะสามารถปล่อยขายหรือแยกอะไหล่ได้ราคามากกว่า เว้นแต่ว่ารถของคุณอยู่ในท็อปลิสต์ที่มีความต้องการรุ่นเกียร์ธรรมดาสูงบนตลาดมือสอง
8.ราคามือสองถูกกว่าเกียร์ออโต้
     รถเกียร์ธรรมดาในตลาดมือสองส่วนใหญ่จะมีราคาถูกกว่าเกียร์ออโต้ตั้งแต่หลักหมื่นไปจนถึงหลักแสนบาท คุณจึงมีโอกาสได้ “ของดีราคาถูก” เพียงแค่คุณยินดีที่จะขับรถเกียร์ธรรมดาเท่านั้นเอง อีกทั้งรถเกียร์ธรรมดายังมักถูกครอบครองโดยผู้มีอายุ จึงทำให้รถหลายคันอยู่ในสภาพดีราวกับแกะกล่องมาจากโรงงาน
     เห็นไหมครับว่ารถเกียร์ธรรมดาก็มีข้อดีหลายอย่างที่หาไม่ได้ในรถเกียร์ออโต้ จึงเป็นเหตุผลว่าทำไมใครหลายคนยังรักรถเกียร์ธรรมดาพร้อมยินยอมพร้อมใจที่จะใช้ต่อไปแม้แต่จะต้องแลกกับอาการเมื่อเท้าสักหน่อยก็ตาม
 