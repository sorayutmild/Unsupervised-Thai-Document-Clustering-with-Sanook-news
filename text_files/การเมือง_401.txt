ลือสะพัดสูตรจัดตั้งรัฐบาลพรรคเพื่อไทย มีความเป็นไปได้ถึง 4 สูตร หลังมีข่าวว่าแกนนำพรรคการเมืองต่างๆ จะเดินทางไปฮ่องกงเพื่อเตรียมการจัดตั้งรัฐบาล ตามนายชุมพล ศิลปอาชา หัวหน้าพรรคชาติไทยพัฒนาซึ่งเดินทางไปก่อนหน้านี้
          สูตรที่ 1 พรรคเพื่อไทย พรรคชาติไทยพัฒนา และพรรคชาติพัฒนาเพื่อแผ่นดิน รวม 3 พรรคจะได้รัฐบาลที่มีเสียง 290 เสียง ขณะที่พรรคฝ่ายค้าน ประกอบด้วยพรรคประชาธิปัตย์ พรรคภูมิใจไทย และพรรคเล็ก ราว 210 เสียง โดยมีระยะปลอดภัยประมาณ 80 เสียง
          สูตรที่ 2  เพิ่มพรรคพลังชลอีกราว 7 เสียง เป็น 297 เสียง ขณะที่ฝ่ายค้านเหลือเสียงรวมกัน 203 เสียง
          สูตรที่ 3 มีความเป็นไปได้สูง ที่จะเกิดกลุ่มงูเห่าในพรรคภูมิใจไทย ภายหลังจากที่พรรคเพื่อไทยประกาศไม่ดึงพรรคภูมิใจไทยร่วมรัฐบาล ดังนั้น มีความเป็นไปได้ที่กลุ่มสมศักดิ์ เทพสุทิน จะแยกตัวออกไปสนับสนุนพรรคเพื่อไทยพร้อมกับเสียง 8  เสียงในส่วนภาคกลางและภาคเหนือ ทำให้ได้พรรคร่วมที่มีเสถียรภาพเพิ่มขึ้น ตามสูตรพรรคร่วม 4 พรรค บวก 1 กลุ่ม มีเสียงประมาณ 305 เสียง ขณะที่ฝ่ายค้านเหลือเพียง 195 เสียง
          สูตรที่ 4 เป็นสูตรรัฐบาลปรองดอง ด้วยการที่พรรคเพื่อไทยประกาศเชิญทุกพรรคเข้าร่วมรัฐบาล ยกเว้นพรรคภูมิใจไทย แต่เป็นที่คาดหมายว่า พรรคประชาธิปัตย์ก็จะไม่เข้าร่วมรัฐบาล และกอดคอเป็นฝ่ายค้านกับพรรคภูมิใจไทย (ยกเว้นกลุ่มงูเห่า) จะทำให้พรรคร่วมฝ่ายค้านมีเสียงในการตรวจสอบรัฐบาลเพียง 190 เสียง ขณะที่รัฐบาลมีเสียงรวมกัน 310 เสียง

 