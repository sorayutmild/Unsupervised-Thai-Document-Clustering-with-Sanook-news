“อ.เจษฎ์” จี้ “หมอเหรียญทอง” เปิดรายชื่อบริษัทไม่รับเด็กที่ไปร่วมม็อบ จะได้ไม่ต้องเสียเวลาไปสมัคร-ไม่ซื้อสินค้า
ผู้สื่อข่าวรายงานว่า จากกณี พล.ต.นพ.เหรียญทอง แน่นหนา ผู้อำนวยการโรงพยาบาลมงกุฎวัฒนะ ได้ออกมาโพสต์โครงการ “ดับอนาคต” โดยระบุว่า “โครงการดับอนาคต”…ผมจะจัดทำ ‘บัญชีบุคคลที่บริษัทห้างร้าน หน่วยงานรัฐ สถานศึกษา ห้ามรับเข้าทำงานหรือเข้าศึกษาต่อหรือให้ทุน’ …วิธีการปฏิบัติง่ายๆ ดังนี้
1. ขอจิตอาสาแฝงตัวเงียบๆแล้วเก็บภาพถ่ายบุคคลที่เข้าร่วมม็อบจัญไร พยายามเก็บภาพถ่ายให้เห็นใบหน้าพอที่จะติดตามต่อได้ว่ามันคือใครแค่นั้นก็พอครับ
2. จากนั้นส่งมายังอินบ๊อกซ์ของเฟซ เหรียญทอง แน่นหนา หรือ e-mail ชื่อ nanna@mongkutwattana.co.th
3. ผมจะแจกจ่าย “บัญชีบุคคลที่บริษัทห้างร้าน หน่วยงานรัฐ สถานศึกษา ห้ามรับเข้าทำงานหรือเข้าศึกษาต่อหรือให้ทุน” ไปยังหน่วยงานรัฐและเอกชนต่างๆ
4. การดำเนินงานโครงการนี้ไม่มีการรับบริจาคเงินหรือทรัพย์ใดๆ นะครับ

ล่าสุดทาง “อ.เจษฎ์” หรือ รศ.ดร.เจษฎา เด่นดวงบริพันธ์ ได้โพสต์ข้อความเกี่ยวกับเรื่องนี้ว่า จริงๆ อยากจะรบกวนคุณหมอ ช่วยเผยแพร่ชื่อ “บริษัทที่จะไม่รับเด็กที่ไปม็อบมา” ดีกว่าครับ เด็กๆ เขาจะได้ไม่ต้องเสียเวลาไปสมัคร ผมก็จะได้เช็คง่ายด้วยว่า ไม่ควรอุดหนุนสินค้าบริษัทไหน
ปล. ความเปลี่ยนแปลงของสังคมที่น่าสนใจคือ เด็กรุ่นใหม่ๆ หัวกะทิ ของ gen y gen z เขาไม่ได้อยากจะมองหาบริษัทที่มั่นคงไปสมัครทำงานอีกแล้วนะครับ เขาคิดเรื่องตั้งบริษัท เปิด startup กันเองมากกว่า … ผมยังทึ่งเลย
