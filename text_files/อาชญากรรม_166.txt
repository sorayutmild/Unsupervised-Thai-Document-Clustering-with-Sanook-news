จากกรณีพบศพ น้องปูเป้ อายุ 21 ปี นักศึกษาสาว คณะวิทยาศาสตร์ ชั้นปีที่ 4 มหาวิทยาลัยราชภัฏแห่งหนึ่ง สภาพศพมีถุงปุ๋ยคลุมร่าง มีก้อนอิฐทับไว้ เสียชีวิตในสภาพน้ำลายฟูมปาก ต่อมาตำรวจจับกุม นายกฤษฎา อายุ 20 ปี ร่างทรงเจ้าพ่อเสือ โดยคนร้ายรับสารภาพว่าเป็นผู้ก่อเหตุ
อ่านข่าวที่เกี่ยวข้อง : รวบร่างทรงหื่น เจ้าสำนักปู่เสือ ลวงข่มขืนฆ่านักศึกษาสาว
ล่าสุด ผู้สื่อข่าวรายงานว่า (20 ม.ค.) หลังเกิดเหตุเพื่อนร่วมสถาบันของผู้เสียชีวิต ได้โพสต์ไว้อาลัยให้กับน้องปูเป้เป็นจำนวนมาก โดยต่างพากันอัพเดทข่าวเมื่อทราบว่าจับกุมคนร้ายได้แล้ว
โดยจากการสอบสวน นายกฤษฎา ร่างทรงเจ้าพ่อเสือ ให้การรับสารภาพว่ารู้จักกับผู้เสียชีวิต ทางเฟซบุ๊ก ก่อนจะนัดเจอกันเพื่อทำพิธีครอบครู จากนั้นขอฝ่ายหญิงมีเพศสัมพันธ์ แต่ผู้เสียชีวิตไม่ยินยอม จึงออกอุบายและเอายาฆ่าหญ้าผสมน้ำเปล่าให้ดื่ม ก่อนจะลงมือข่มขืนหน้าแท่นพิธีครอบครู
จากนั้น น้องปูเป้ มีอาการนอนชัก น้ำลายฟูมปาก และเสียชีวิตในเวลาต่อมา ตนเองจึงนำศพเอาไปทิ้งไว้บนคันนา จนมีคนมาพบดังกล่าว
ทั้งนี้ มีรายงานว่า ผู้เสียชีวิตเป็นเพื่อนกับลูกพี่ลูกน้องของคนร้าย โดยคนร้ายได้ชักชวนให้มาทำพิธีครอบครู ซึ่งผู้ตายก็เคยมาทำพิธีครอบครูแล้ว 5 ครั้ง กระทั่งล่าสุดได้เดินทางมาเพียงลำพัง จนกระทั่งเกิดเหตุดังกล่าวขึ้น