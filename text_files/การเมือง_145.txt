ผู้สื่อข่าวรายงานว่า (20 ก.พ.) เมื่อเวลา 13.30 น. ที่ทำเนียบรัฐบาล พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.) ให้สัมภาษณ์ภายหลังการประชุมครม. ถึงคดีลอตเตอรี่ 30 ล้านว่า เรื่องลอตเตอรี่ยอมรับว่าถึงวันนี้ไม่รู้จะแก้ปัญหาอย่างไร ท้ายที่สุดต้องมาทะเลาะกันเรื่องลอตเตอรี่ 30 ล้านบาทยังไม่เลิก สื่อมวลชนก็ขยายข่าวไปทุกวันๆ ประชาชนก็เอียน มีหลายคนถึงกับบอกว่าเมื่อไรจะเลิกกันเสียที หลายคนก็เรียกร้องให้แก้ปัญหาในเรื่องของลอตเตอรี่
นายกฯ กล่าวว่า ตนพยายามจะแก้ในทุกวิธีการแล้ว เรื่อง 5 เสือก็ยกเลิกไปแล้ว เรื่องการให้โควต้าแล้วเอาไปขายให้กับคนอื่น แล้วมาซื้อต่อไปอีก เรื่องนี้มีการให้กำไรกันตามสัดส่วนว่าได้โควต้าไปเท่าไหร่ก็ขายไปตามนั้นในพื้นที่ที่กำหนดก็จบ ถ้าทุกคนไม่ช่วยกันก็ไม่รู้จะไปแก้กันอย่างไร
เหลืออย่างเดียวสุดท้ายก็คือเลิกทำลอตเตอรี่ เพราะแก้ทุกอย่างแล้วจนไม่รู้จะแก้อย่างไร เพราะเรื่องมันอยู่ที่คน คนขายก็เอาไปขายต่อ คนซื้อก็อยากได้แบบรวมเล่มเยอะๆ ทั้งหมดคือปัญหา ต้องไปแก้ไขจุดนี้ว่าทัศนคติจะทำกันอย่างไร หลายคนอยากรวย พอผมพูดมากไปก็กลายเป็นว่าไปรังแกคนจนอีก
พล.อ.ประยุทธ์ กล่าวว่า วันนี้ตนเห็นขยายกันไปเรื่อย ทั้งเรื่องซื้อหวยตามทะเบียนรถนายกรัฐมนตรี ส่วนใหญ่แพร่ออกมาจากสื่อแล้วจะให้ตนไปห้ามใคร สื่อต้องช่วยเตือนว่าอย่าไปซื้อหายทะเบียนรถนายกฯหรือห้ามซื้อหวย
“ช่วยผมบ้าง ไม่ใช่ไปขยายความว่าทะเบียนรถนายกฯถูกอีกแล้ว คนเลยไม่อยากเจอตัวนายกฯ แต่อยากเจอรถนายกฯ มันใช่ที่ไหนเรื่องนี้มันผิด ขอร้องทุกคนช่วยด้วยก็แล้วกัน ผมเห็นเตือนสติได้แค่นี้ เพราะเป็นเรื่องของประชาชนอยู่ที่ว่าจะทำกันอย่างไรเท่านั้น” นายกฯ กล่าว