เชื่อว่าหลายคนที่ติดตามความเคลื่อนไหวของเกมออนไลน์ต่างประเทศอยู่อย่างต่อเนื่องก็น่าจะรู้จักชื่อของเกม Blade & Soul กันดี และหลายต่อหลายคนก็บ่นอยากเล่นมานานแสนนานแล้ว จนเกิดคำถามยอดฮิตอยู่เสมอว่า “แล้วเซิร์ฟเวอร์ไทยล่ะ จะได้เห็นกันหรือไม่”
Blade & Soul
มีการคาดเดากันในหมู่เกมเมอร์ต่างๆ นานาว่าสาเหตุที่คนไทยไม่ได้เห็น Blade & Soul มาเป็นเซิร์ฟเวอร์ไทยกันสักทีอาจจะเป็นเพราะราคาค่าตัวหรือค่าลิขสิทธิ์ที่ NC Soft ผู้พัฒนาน่าจะคิดกันแพงแบบหูฉี่ เพราะเป็นเกม Title ใหญ่ที่สุดของค่าย NC Soft เลยทีเดียว  หรือบางคนอาจจะคาดเดาไปถึงเรื่องสเป็กเครื่องคอมพิวเตอร์ขั้นต่ำที่สามารถ เล่นเกมนี้ได้  โดยในประเทศไทยก็ถือว่ายังไม่ผ่านเกณฑ์ถ้านับรวมร้านอินเตอร์เน็ตเล็กๆ  ทั่วประเทศเข้าไปด้วย ก็เลยอาจเป็นสาเหตุนึงที่ค่ายเกมเลือกที่จะ “ไม่” เอามาเปิดให้บริการ 
Blade & Soul
วันนี้ดูเหมือนคำตอบในเรื่องสาเหตุน่าจะชัดเจนขึ้นมาอีกนิด เพราะทีมงาน OS ก็ได้พบปะพูดคุยกับผู้บริหารค่ายเกมหลายๆ ค่ายในไทย และได้รับคำตอบที่น่าจะใกล้เคียงกันก็คือสาเหตุที่ Blade & Soul ไม่ได้มาเป็นเซิร์ฟฯ ไทยเสียทีก็เพราะคอนเท้นต์ในเกมที่ยังไม่ดีและไม่มากพอ
Blade & Soul
จริงอยู่ที่วันนี้ Blade & Soul มีการเปิดทดสอบไปหลายรอบแล้ว แต่ถ้าลองดูคอนเท้นต์พวกระบบต่างๆ  ภายในเกมก็ยังถือว่าทำออกมาได้ไม่ดีมากนัก  (อาจเป็นเพราะผู้พัฒนาตั้งความหวังไว้สูงกว่านั้น)  หรือแม้แต่ปริมาณคอนเท้นต์ ณ ปัจจุบันก็ยังนับว่าน้อย  หากเอามาเปิดให้บริการก็มีโอกาสที่เกมเมอร์จะได้นั่งรอแพตช์กันเหงือก แห้งอย่างไม่ต้องสงสัย แน่นอนว่าเหตุผลที่หลุดออกมานี้  ไม่มีเรื่องของค่าลิขสิทธิ์ที่แพง หรือเรื่องสเป็กเครื่องเลยแม้แต่น้อย
Blade & Soul
ถามว่าความน่าดึงดูดให้เกมเมอร์เข้ามาเล่นในเกม Blade & Soul มันมีมากพอหรือไม่ เมื่อเห็นภาพ Screenshot ทุกคนตอบได้เป็นเสียงเดียวกันว่า “โคตรแหล่ม” แต่บางทีการเอาเกมมาเปิดสักเกมนึง มันควรจะต้องมีอะไรมากกว่าแค่ภาพสวย  และแน่นอนว่าค่ายเกมส่วนใหญ่ก็ต้องมองกันในระยะยาว  หากตัวเกมมันมาดีได้แค่วูบเดียวก็คงไม่มีใครกล้าลงทุน
บทความนี้ไม่ได้เขียนมาเพื่อทำลายความหวังของเกมเมอร์ที่รอคอย Blade & Soul อยู่ แต่จากข้อมูลหลายๆ อย่างก็น่าจะทำให้แน่ใจได้ว่าให้ตายยังไงปีนี้เราก็ไม่ได้เล่น Blade & Soul เซิร์ฟเวอร์ไทย ได้แต่รอคอยกันต่อไป...
Blade & Soul
ไขปัญหาคาใจ ใครได้สิทธิ์!
ตบท้ายด้วยอีกหนึ่งคำถามที่หลายคน อาจคาใจมาตลอดว่าจริงๆ แล้ว Blade & Soul  มีค่ายเกมในไทยได้สิทธิ์การเปิดให้บริการมาแล้วหรือยัง?  อันนี้ก็ขอใบ้ให้ว่าที่ประเทศจีนสิทธิ์การเปิดให้บริการเกม Blade &  Soul เป็นของ Tencent ค่ายยักษ์ใหญ่เม็ดเงินหนา ที่เหลือก็ไปต่อกันเองว่า  Tencent มีความสัมพันธ์กับค่ายไหนในไทยเป็นพิเศษหรือเปล่า!?