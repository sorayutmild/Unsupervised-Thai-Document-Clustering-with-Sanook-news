ชั่วโมงนี้ "ปั๊บ"  พัฒน์ชัย ภักดีสู่สุข หรือ "ปั๊บ โปเตโต้" นักร้องนำวงร็อคหัวมันอย่าง Potato ถือว่าได้รับความนิยมแบบสุดขีด เป็นถึงศิลปินดังอย่างนี้ ชวนให้หลายคนอยากรู้ขึ้นมาว่า รถคู่ใจของหนุ่นสไตล์เท่ๆ แบบเขา จะใช้รถยี่ห้ออะไร และแต่งได้จ๊าบโดนใจวัยโจ๋มากขนาดไหน งานนี้เรามีคำตอบมาให้ได้อัพเดตกัน จะช้าอยู่ทำไมไปล้วงลึกรถคู่ใจของหนุ่มคนนี้กันดีกว่า
ปั๊ปก็เป็นผู้ชายคนหนึ่ง ที่ชื่นชอบรถสวยๆ มาตั้งแต่เด็ก แต่ที่ชื่นชอบมากเป็นพิเศษคือรถปอร์เช่ เหตุผลที่เขาชอบนั้นมาจากการเล่นเกม ใช่แล้ว! คุณฟังไม่ผิดหรอก เจ้าเกม Need For Speed นี่แหละที่ทำปั๊ปหลงเสน่ห์รถปอร์เช่อย่างหัวปักหัวปำ
รถดารา
"เนื่องจากเมื่อตอนที่ผมเรียนอยู่มหาวิทยาลัย ปี 1 เรียกว่าเป็นเด็กติดเกมคนหนึ่งหนึ่งเลยครับ (หัวเราะ) ผมก็ชอบเล่นเกมหลายๆ แบบ และหนึ่งในนั้นที่ชอบเล่นคือ Need For Speed เกมนี้มันจะมีรถหลายยี่ห้อ หลายสายพันธุ์ให้เราได้เลือกใช้ไปแข่งในสนาม แถมเรายังสามารถซื้ออุปกรณ์มาแต่งรถเองได้ด้วย เชื่อไหมพี่ ผมติดเกมนี้ชนิดที่ว่า ถ้ามีเวลาว่าง จะต้องเปิดเกมนี้เล่นตลอดเลยครับ
...ผมก็เล่นๆ มา จนมันมีภาคเวอร์ชั่น Need For Speed Porsche Unleashed ในภาคนี้จะเป็นภาครวมรถ Porsche เกือบทุกรุ่นในสมัยนั้นเลย ผมเล่นแล้วก็รู้สึกชอบมันเจ๋งดี ทั้งรูปทรงและความแรง ก็เลยคิดไว้ว่าถ้ามีรถปอร์เช่ไว้ขับสักคันก็คงจะเท่มากๆ แต่เอาเข้าจริงๆ นะครับ สำหรับผมรถซูเปอร์คาร์แบบนี้ ราคามันแพงมาก คงไม่ไหวที่จะซื้อมาใช้หรอก ที่สำคัญผมก็ไม่อยากจะเป็นหนี้เป็นสิน ก็เลยเลือกใช้รถตามท้องตลาดทั่วไปที่ไม่แพงเกินไป"
สรุปง่ายๆ คือ มันเป็นแค่ความฝันของปั๊ปที่อยากได้ แต่ด้วยราคาแพงเลยไม่อยากซื้อนั่นเอง
เอาล่ะ มาถึงตรงนี้ก็ได้เฉลยกันให้รู้สักสักที สำหรับรถใช้งานจริงๆ ของปั๊ปนั้นเป็นรถญี่ปุ่น เรียกได้ว่าเขาเป็นสาวก Honda ตัวยงเลยทีเดียว เพราะแต่ละคันที่ปั๊ปครอบครองอยู่นั้นล้วนเป็นสายพันธุ์ Honda ทั้งสิ้น  ไม่ว่าจะเป็น new jazz GE, Civic EG 3 D, Civic EK Cope แต่ที่เราเห็นกันอยู่นี้คือรถ HONDA CIVIC EK coupe แบบไม่ธรรมดาที่ไม่เหมือนชาวบ้านชาวช่อง เพราะมันมี 3 ประตู
รถดารา
โอ้ววว!...พระเจ้าจอร์ซ มันยอดมาก  แล้วเจ้ารถ CIVIC EK coupe แหวกแนวของหนุ่มปั๊บคันนี้ มันมีที่มาที่ไปอย่างไรนะเหรอ เขาแถลงไขด้วยน้ำเสียงเท่ๆ ให้ฟังว่า 
"รถ CIVIC EK coupe คันนี้ซื้อมาเป็นรถมือ 2  เกียร์ Auto  ครับ ตอนที่ซื้อมามันก็ไม่แพงมาก ผมคิดว่ารถคันนี้หน้าเดิมมันมีเสน่ห์ในตัวอยู่แล้วครับ เป็นรถเก่าที่ไม่เชยเลย ฮิตในหมู่วัยรุ่นทุกสมัย ต้องแต่เมื่อ10 ปีก่อน ถึงในตอนนี้ผมว่ามันก็เป็นรถคันนึงที่มองไม่เบื่อ เราก็แค่นำไปทำสีใหม่ และนำไปตกแต่งเพิ่มเติมให้มันดูสวยงาม งบที่ทำทั้งหมดรวมตัวรถด้วย ก็อยู่ที่ประมาณ 8 แสนบาทครับ
...จุดเด่นของรถคันนี้ ถูกดัดแปลงจากประตูเดิม 2 ประตู ให้กลายมาเป็น 3 ประตู คือผมต้องไปทำเรื่องดัดแปลงรถ เพื่อไม่ให้เป็นรถเถื่อน ต้องให้วิศวกรดู พยายามทำให้ถูกต้องตามกฏหมายหมายครับ และเดิมทีตัวรถเป็นสีดำ  ผมก็ได้เปลี่ยนเป็นสีเหลือง ชอบสีเหลืองเพราะว่า ใช้สีของฮอนด้า มันเป็นสีตัวต้นแบบของรถที่ญี่ปุ่นมีอยู่ ใช้ไปใช้มาก็เลยเรียก "เจ้าเหลือง" มันซะเลย (หัวเราะ)
...ความจริงจุดประสงค์ของผมแค่อยากขับสนุก และอยากให้ภายนอกดูสวยงาม ก็เลยไม่ได้แต่งให้มันเร็ว แค่เปลี่ยนโน่นเปลี่ยนนี่ให้มันดูสวยขึ้น เช่น เปลี่ยนหลังคาให้มันน่าใช้ขึ้น เบาะรถเป็น RECARO เปลี่ยนแม็กเป็นของ Spoon ขอบ 15 นิ้ว ปลายท่อก็ใช้ของ Spoon ส่วนเครื่องนั้นเน้นใช้งานเป็นหลัก ต้องการเครื่องที่มี powerband กว้าง จึงลงตัวกับ B20 ฝาดำ(ตัว CRV) เป็นเครื่อง 2,000 CC. เพิ่มแรงม้าและแรงบิด เพื่อให้สามารถใช้งานได้แบบสบายทั้งในเมืองและนอกเมือง"
 เราพูดถึงเรื่องที่มาที่ไปของ CIVIC EK coupe กันไปแล้ว มาฟังต่อดีกว่าเขาใช้รถไปที่ไหนบ้าง 
"เจ้าเหลืองคันนี้ ทำเสร็จก็ได้ใช้งานจริงๆ ครับ มันก็พาผมไปเกือบทุกที่ ทั้งตอนไปเที่ยวต่างจังหวัด ตอนอยู่ในกรุงเทพฯ และผมก็ขับมันตอนไปเล่นคอนเสิร์ตตามจังหวัดใกล้อ อย่างชลบุรีอะไรอน่างนี้ด้วย คือบางทีเพื่อนๆ ในวงจะอยู่ค้างกัน แต่ผมไม่ค้าง ผมก็จะขับกลับกรุงเทพฯ เลย และถ้าขับไปไกลที่สุดคงเป็นไปเที่ยวเชียงใหม่ แล้วก็พาสาวกลับกรุงเทพฯ มาด้วย สาวที่ว่าเป็นสาวใหญ่ คือคุณแม่ผมเองนะครับ (หัวเราะ)"
รถดารา
ท้ายนี้ปั๊ปก็ขอฝากแง่คิดดีๆ สำหรับการเลือกซื้อ และเลือกแต่งรถให้ทุกคนฟังว่า
"สำหรับผมการเลือกซื้อรถ มี 2 ข้อ คือ เลือกเพราะความชอบส่วนตัว กับ เลือกเพราะใช้ในครอบครัว ถ้าคนที่อยากแต่งรถ ควรมีคอนเซ็ปต์อยู่ในใจก่อน ว่างบเรามีท่าไหร่ ครรแต่งอยู่ประมาณไหน ถึงแม้เราอาจจะแต่งครบตามคอนเซ็ปต์แล้ว ผมว่ามันก็อาจจะบานปลายไปอีกแน่ๆ ดังนั้นเราก็ต้องรู้จักพอ อยากให้ทำไปเท่าที่อยู่กับเราได้นานๆ มากกว่า สำหรับผมไม่ได้ทำเป็นรถซิ่ง มันก็คงอยู่ด้วยกันได้นาน เรามาทำรถด้วยงบที่พอประมาณ ถ้าเกินตัวแล้วมันไม่ดี และก็ให้มันถูกกฏเกณฑ์ตามกฏหมายจะดีกว่า จะได้ขับกันอย่างสบายใจนะครับ"
นี่คือเหตุผลแบบ "เพียงพอ" ของปั๊ป โปเตโต้ จนทำให้ได้รถโดนตา ส่วนราคาก็โดนใจแบบไม่ต้องเหนื่อยมากนั่นเอง