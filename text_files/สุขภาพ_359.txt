ใครที่เป็นสายสุขภาพ หรือมีเพื่อนที่กำลังดูแลสุขภาพ โดยเฉพาะคนที่กำลังลดน้ำหนัก อาจจะเคยเห็นเขี่ยเอาไข่แดงออกจากไข่ขาวมาบ้าง หากถามคนๆ นั้น เขาอาจจะตอบกลับมาว่า “ไข่แดงคอเลสเตอรอลสูง ทำให้อ้วน” หรืออะไรทำนองนี้แน่นอน
แต่จริงๆ แล้ว ไข่แดง ไม่ดีต่อสุขภาพ ถึงขนาดต้องเขี่ยออกจริงๆ หรือ มาทำความเข้าใจกันค่ะ
 
ทำไมเราถึงถูกห้าม ไม่ให้ทานไข่แดง?
สาเหตุส่วนใหญ่มาจากงานวิจัยเก่าที่ระบุว่า คอเลสเตอรอล เป็นหนึ่งในสาเหตุของโรคหัวใจ และหลอดเลือด จึงทำให้ประชาชนทั่วไปเข้าใจว่า การทานไขมันมากๆ ทำให้เกิดการอุดตันของเส้นเลือด จนนำไปสู่โรคหัวใจ และหลอดเลือดในที่สุด ซึ่งอันที่จริงแล้วใช่ว่าจะเป็นสาเหตุใหญ่ๆ สาเหตุเดียว เพราะยังมีปัจจัยอื่นที่ทำให้เกิดโรคนี้อีกมากมาย ทั้งการสูบบุหรี่ การทานอาหารประเภทไขมันเลว หรือไขมันอิ่มตัวเป็นประจำ พันธุกรรมที่เพิ่มความเสี่ยงในการเป็นโรคหัวใจ และการไม่ออกกำลังกาย เป็นต้น
ด้วยเหตุนี้จึงทำให้สมาคมโรคหัวใจในอเมริกาเริ่มแนะนำให้เราบริโภคคอเลสเตอรอลต่อวันไม่เกิน 300 มิลลิกรัม หรือไข่แดง 1 ฟอง (220 มิลลิกรัม) นั่นเอง
แต่เมื่อเวลาผ่านไป งานวิจัยใหม่ๆ เกี่ยวกับเรื่องนี้ก็มีมากขึ้น อาสาสมัครที่ทดลองโดยการรับประทานไข่แดง แล้วมาวัดค่าคอเลสเตอรอลในเลือด ปรากฎว่าไข่แดงไม่มีผลต่อระดับคอเลสเตอรอลในเลือดของอาสาสมัคร หรือมีน้อยมาก จนระยะหลังเริ่มมีงานวิจัยทำนองนี้มากขึ้น
ท้ายที่สุดก็เริ่มตัดคำแนะนำเรื่องปริมาณคอเลสเตอรอลที่ควรทานต่อวันออกไป โดยให้ทานเหมือนอาหารทั่วไปๆ ได้เลย เนื่องจากยังไม่มีข้อมูลไม่สามารถหาหลักฐานที่บอกได้ว่าการกินคอเลสเตอรอลส่งผลต่อการเกิดโรคหัวใจ หรือทำให้อัตราการเสียชีวิตมากขึ้นแต่อย่างใด
 
แปลว่า เราทานคอเลสเตอรอลเท่าไรก็ได้?
จะคิดอย่างนี้ก็ไมถูกอีกอยู่ดีค่ะ เพราะไม่ใช่ว่าเราจะสามารถทานคอเลสเตอรอลได้อย่างไม่จำกัด แต่โดยส่วนใหญ่แล้วอาหารที่มีคอเลสเตอรอลสูง มักมากับไขมันอิ่มตัวด้วย การทานไขมันอิ่มตัว หรือไขมันเลวมากเกินไป นอกจากจะอ้วนแล้ว โรคยังถามหาได้แน่ๆ จนในที่สุดก็เป็นสาเหตุของโรคหัวใจ และหลอดเลือด และโรคอื่นๆ อย่างแท้จริง
 istockphoto
ตกลง เราสามารถทานไข่แดงได้หรือไม่?
ไข่แดง มีปริมาณคอเลสเตอรอลสูงกว่าไข่ขาวก็จริง แต่เราสามารถทานไข่แดงได้โดยไม่ต้องกังวล เพราะไข่แดงมีคอเลสเตอรอลสูง แต่มีไขมันอิ่มตัวน้อย อย่างไรก็ตามแนะนำให้ทานไข่แดงร่วมกับอาหารอื่นๆ เช่น ผักต่างๆ เพื่อให้ได้คุณค่าทางอาหารที่สมดุลกันในแต่ละมื้อ หรือง่ายๆ ก็สามารถทานไข่ได้ทั้งฟอง โดยไม่ต้องเขี่ยไข่แดงออกอีกต่อไป
 
เราควรทานไข่กี่ฟองต่อวัน?
กรมอนามัย แนะนำปริมาณไข่ที่ควรทานต่อวัน โดยบางตามอายุดังนี้
1.เด็กทารกตั้งแต่อายุ 6 เดือน ทานไข่แดงต้มสุกได้ 1/2ฟอง ถึง 1 ฟอง
2.เด็กอายุ 7-12 เดือน สามารถบริโภคไข่ได้วันละ 1 ฟอง
3.หญิงตั้งครรภ์ และหญิงให้นมบุตร สามารถบริโภคไข่วันละ 1 ฟอง
4.กลุ่มเด็กวัย 1-5 ปีและเด็กวัยเรียน สามารถบริโภคไข่วันละ 1 ฟอง
5.กลุ่มวัยทำงานและผู้สูงอายุที่มีสุขภาพดี สามารถบริโภคไข่ 1 ฟองต่อวัน
6.กลุ่มผู้ป่วยที่มีภาวะความดันโลหิตสูง เบาหวาน ไขมันในเลือดสูงสามารถบริโภคไข่ 3-4 ฟองต่อสัปดาห์หรือตามคำแนะนำของแพทย์
ทั้งนี้ เราสามารถบริโภคได้มากกว่าตามปริมาณดังกล่าวได้ เพียงแต่ควบคุมปริมาณโปรตีน และคอเลสเตอรอลจากแหล่งอาหารอื่นๆ นอกจากไข่ให้มื้ออาหารในแต่ละวันมีความสมดุล และเหมาะสม
 
ไข่แดง มีประโยชน์มากกว่าที่คิด
จากงานวิจัยในไทยระหว่างปี 2547-2550 ของ อ.นพ.กรภัทร มยุระสาคร หน่วยอณูเวชศาสตร์ สถานส่งเสริมการวิจัย คณะแพทยศาสตร์ศิริราชพยาบาล ระบุว่า การให้อาสาสมัครทานไข่วันละ 1-2 ฟองทุกวัน เป็นเวลา 10-12 สัปดาห์ ปรากฏว่าระดับคอลเสเตอรอลที่ไม่ดีต่อร่างกายมีปริมาณลดลง ทั้งๆ ที่ทานไข่ทั้งฟองทุกวัน และยังมีระดับคอเลสเตอรอลที่ดีเพิ่มขึ้น ซึ่งอาจเป็นผลมาจาก “เลซิติน” ที่อยู่เฉพาะในไข่แดง ไม่มีในไข่ขาว
แต่ถึงแม้ว่าไข่แดงจะดีต่อสุขภาพมากไม่แพ้ไข่ขาว แต่ก็ไม่ได้สนับสนุนให้ทานแต่ไข่แดงเพียงอย่างเดียว หรือในปริมาณเยอะๆ อย่างที่ได้กล่าวไปข้างต้นตลอดเวลาว่า ควรทานไข่แดงคู่กับอาหารอื่นๆ ให้ได้คุณค่าทางสารอาหารครบถ้วน นี่จึงจะทำให้เราได้รับประโยชน์จากการทานไข่แดงอย่างเต็มเม็ดเต็มหน่วย