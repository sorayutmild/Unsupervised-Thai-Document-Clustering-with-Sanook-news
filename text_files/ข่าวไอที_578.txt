รายงานใหม่จากนักวิเคราะห์ที่รายงานผลถูกหลายครั้งกับ Ming Chi-Kuo จากบริษัท KGI Securities เผยว่า Apple เตรียมหยุดสายพานการผลิต iPhone X ช่วงกลางปีนี้เนื่องจากยอดขายไม่ได้ว้าวอย่างที่ใครหลายๆ คนคิดนัก
Kuo ระบุว่า Apple จะส่งมอบ iPhone X ประมาณ 18 ล้านเครื่องภายในไตรมาสนี้ ซึ่งต่ำกว่าจำนวนที่คาดไว้ที่ประมาณ 20-30 ล้านเครื่องจากประมาณของนักวิเคราะห์คนอื่น โดยเฉพาะยอดจำหน่ายในจีนที่ต่ำมากเนื่องจากปัญหาด้านราคาและดีไซน์ที่มี “รอยบาก” รวมถึงแบรนด์ท้องถิ่นที่ขายได้ดีกว่าตามรายงานก่อนหน้านี้
ในปีนี้ Apple จะเปิดตัว iPhone รุ่นใหม่สามโมเดล ได้แก่ iPhone X รุ่นที่สองหน้าจอขนาดเท่าเดิม และ iPhone X Plus หน้าจอขนาด 6.5 นิ้ว และ iPhone หน้าจอ LCD ขนาด 6.1 นิ้ว โดย Apple จะหยุดผลิต iPhone X รุ่นปัจจุบันในช่วงครึ่งปีหลัง และจะยังขาย iPhone 6s และ iPhone 7 ต่อไปโดยวางไว้ตำแหน่งระดับกลางค่อนไปทางสูง ซึ่งปกติแล้ว Apple จะนำรุ่นท็อปมาลดเป็นรุ่นรองทุกปีแต่ปีนี้อาจจะหยุดผลิต iPhone X ไปแทนเลย
สำหรับ iPhone รุ่นใหม่หน้าจอ LCD นั้นจะเป็น iPhone ที่รองจาก iPhone X และ iPhone X Plus จะมีราคาอยู่ที่ประมาณ $650-750 หรือประมาณ 20,700 ถึง 23,900 บาทครับ
 