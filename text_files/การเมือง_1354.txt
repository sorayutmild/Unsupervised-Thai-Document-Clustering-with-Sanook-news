ผบช.น. เปิดห้องทำงานให้สื่อเข้าสัมภาษณ์ พบติดรูปภาพ "ทักษิณ" ประดับยศ เขียนจารึก "มีวันนี้เพราะพี่ให้" ชี้เป็นบุคคลที่เคารพ ไม่สนใจใครนินทา
ผู้สื่อข่าวรายงานว่าจากกรณีที่ พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล (ผบช.น.) ได้เปิดห้องทำงานให้ผู้สื่อข่าวเข้าสัมภาษณ์วานนี้ (4 ก.ย.) ในคดีทายาทกระทิงแดงขับรถเฟอร์รารี่ชนตำรวจสน.ทองหล่อ เสียชีวิต พบว่าภายในห้องทำงานมีการติดรูปภาพขนาดใหญ่ของ พ.ต.ท.ทักษิณ ชินวัตร อดีตนายกรัฐมนตรี ประดับยศ พล.ต.ท.ให้แก่ พล.ต.ท.คำรณวิทย์ และรูป พ.ต.ท.ทักษิณ จับมือแสดงความยินดี ระบุวันที่ถ่าย 29/6/ 2012
โดยมีลายมือของ พ.ต.ท.ทักษิณ เขียนบนรูปว่า "ขอแสดงความยินดีกับแจ๊ดน้องรัก ขอให้มีความสำเร็จในหน้าที่การงานเป็นที่รักของประชาชนและเพื่อนตำรวจ" ลงชื่อ พ.ต.ท.ทักษิณ ชินวัตร (29 มิ.ย.55) และมีป้ายจารึกข้อความ "มีวันนี้เพราะพี่ให้" ติดไว้เหนือป้ายชื่อ พล.ต.ท.คำรณวิทย์ ด้วย
ล่าสุดวันนี้ (5 ก.ย) พล.ต.ท.คำรณวิทย์ เปิดเผยถึงรูปที่ถ่ายคู่กับพ.ต.ท.ทักษิณ ชินวัตร อดีตนายกรัฐมนตรี และนำมาติดไว้ภายในพื้นที่รับรองของห้องทำงานผบช.น. ว่าเรื่องภาพที่นำมาติดคิดว่าไม่มีความผิดอะไร เพราะเป็นภาพของคนที่รัก ที่เคารพ และยึดเป็นแบบในการทำงาน อีกทั้งพ.ต.ท.ทักษิณ ยังเป็นความภูมิใจของนักเรียนนายร้อยตำรวจอีกด้วย เนื่องจากสามารถก้าวขึ้นไปสู่ตำแหน่งนายกรัฐมนตรีจากความรู้ความสามารถ การนำภาพมาติดก็เพราะเกิดจากความเคารพนับถือ
พล.ต.ท.คำรณวิทย์ กล่าวอีกว่า ที่ติดไว้ก็เพื่อให้เตือนตัวเองกับคำสอนต่างๆ ที่พ.ต.ท.ทักษิณเ คยบอกผมไว้ ทั้งเรื่องที่ต้องทำงานให้ประชาชนรัก และทำงานให้ผู้ใต้บังคับบัญชาเคารพ ส่วนใครจะมองอย่างไร หรือให้ความเห็นต่างๆ ว่าไม่ถูกต้อง เรื่องนี้ผมไม่สนใจ และยืนยันว่าไม่มีเจตนาแอบแฝงใดๆ ทั้งสิ้น เพียงแต่ติดรูปไว้เตือนใจถึงคำสอนของพ.ต.ท.ทักษิณ เท่านั้น
ส่วนป้ายคำที่ติดไว้ระหว่างรูปว่า "มีวันนี้ เพราะพี่ให้" ไม่ได้หมายความว่าได้มานั่งตำแหน่งผบช.น .เพราะพ.ต.ท.ทักษิณ แต่เป็นวลีที่ชอบ และมาจากบทเพลงที่ร้องอยู่เป็นประจำคือเพลงพี่มีแต่ให้ แต่หากจะให้สอดคล้องก็คงเป็นเพราะคำสอนต่างๆ ที่พ.ต.ท.ทักษิณ ให้มาเท่านั้น ไม่มีความหมายอื่นแอบแฝงแน่นอน