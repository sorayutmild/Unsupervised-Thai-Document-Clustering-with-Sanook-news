ธุรกิจรีสอร์ทในบ้านเราแต่ละปีนั้นผุดขึ้นเป็นจำนวนมาก แต่ก็ใช่ว่าทุกรีสอร์ทจะประสบความสำเร็จเหมือนกันหมด เพราะหลายแห่งก็ประสบความสำเร็จ แต่หลายแห่งก็มาไวไปไว ! แต่สำหรับรีสอร์ทชื่อดังของเมืองกาญจนบุรี เจ้าของฉายามัลดีฟส์น้ำจืดแห่งแรกของประเทศไทย เลคเฮฟเว่น รีสอร์ท ต้องบอกว่า แม้ที่นี่จะเปิดมานานกว่า 8 ปี แล้ว ธุรกิจรีสอร์ทของที่นี่ก็ยังเติบโตอย่างต่อเนื่อง มีลูกค้ามาใช้บริการปีละเฉียดแสนคน อะไร คือความสำเร็จของการสร้างธุรกิจ และบริหารจัดการรีสอร์ทให้เติบโตอย่างต่อเนื่องทุกปี ต้องฟังคำตอบจากคุณสมชาย รัชตะกิตติสุนทร ผู้จัดการสายงานธุรกิจโรงแรมและรีสอร์ท บริษัทศรีชงโค จำกัด ผู้บริหารเลคเฮฟเว่น รีสอร์ท, เฮฟเว่น เบย์ รีสอร์ท และเฮฟเว่น แคว รีสอร์ท กาญจนบุรี อีกทั้ง เฮฟเว่น บีช โฮเต็ล หาดเจ้าสำราญ 
 
“จุดเริ่มต้นของเลคเฮฟเว่น รีสอร์ท กาญจนบุรี นั้นเกิดจากเจ้าของธุรกิจไปเที่ยวมัลดีฟส์และเห็นว่ามีความสวยงาม จึงนำไอเดียกลับมาเมืองไทย จนมาเห็นวิวเหนือเขื่อนศรีนครินทร์ อ.ศรีสวัสดิ์  จ.กาญจนบุรี เลยจึงคิดสร้างรีสอร์ทขึ้นเมื่อ 8 ปีก่อน ใช้เงินลงทุนไปทั้งหมดประมาณ 120 ล้านบาท โดยห้องพักที่นี่มีทั้งหมดประมาณ 150 ห้อง ราคาห้องละประมาณ  3,500 บาท -4,000 บาท ซึ่งปัจจุบันมีแขกมาพักเต็มตลอดทั้งปี ปีละประมาณ 100,000 คน โดยปีที่แล้วธุรกิจรีสอร์ทของเราเติบโตประมาณ 40% ซึ่งในปี 2557 นี้เราตั้งเป้าจะโตอีก 15%”

สำหรับทิศทางการตลาดและแผนธุรกิจที่ทำให้เลคเฮฟเว่น รีสอร์ท กาญจนบุรี ประสบความสำเร็จนั้น มีหลายองค์ประกอบด้วยกัน ไม่ว่าจะเป็นสถานที่ตั้งของรีสอร์ท ที่สวยงาม บรรยากาศดี มีเอกลักษณ์ น้ำใสสะอาด น่าเล่น การประชาสัมพันธ์ที่เน้นสื่อทางด้านออนไลน์ เพื่อประชาสัมพันธ์ให้สื่อต่างๆ เป็นที่รู้จัก มาถ่ายทำ มารีวิว จนเกิดการบอกต่อ และการพัฒนากิจกรรมต่างๆ ในรีสอร์ท เพื่อรองรับนักท่องเที่ยว ไม่ว่าจะเป็นกิจกรรมทางน้ำที่เปิดใหม่ล่าสุดอย่าง Super Water park หรือจะเป็นกิจกรรมทางบกอย่างเอทีวี เพ้นท์บอล ซึ่งตรงกับกลุ่มลูกค้าหลักของเราที่จะเป็นกรุ๊ปทัวร์และลูกค้าทั่วไป ที่ชอบพักผ่อนและทำกิจกรรมต่างๆ ในรีสอร์ท
 
คลิกที่นี่เพื่อรับชมภาพขนาดใหญ่