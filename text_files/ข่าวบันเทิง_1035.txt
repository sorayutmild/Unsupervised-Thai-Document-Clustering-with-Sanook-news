ยังคงเป็นประเด็นที่หลายคนยังคงให้ความสนใจอย่างต่อเนื่อง สำหรับแฮชแท็ก #saveริชชี่ ดราม่าร้อนของ ละครซ่อนเงารัก จากกรณีที่มีการเปลี่ยนนางเอก ซึ่งจากเดิมคือ ริชชี่-อรเณศ ดีคาบาเลส ให้กลายมาเป็น มารีน่า-ศดานันท์ บาเล็นซิเอก้า ท่ามกลางเสียงวิจารณ์ของบรรดาแฟนคลับ
อีกทั้งในเวลาเดียวกัน พิธีกรฝีปากกล้า ม้า-อรนภา กฤษฎี ก็ยังได้ออกให้ข้อมูลเกี่ยวกับละครเรื่องดังกล่าวอย่างเผ็ดร้อน ในขณะที่ทางผู้จัดละคร อย่าง ไก่-วรายุฑ มิลินทจินดา ได้ออกมายืนยันภายหลังว่าการเปลี่ยนนางเอกครั้งนี้เป็นไปตามบทประพันธ์ต้นฉบับ และตนก็ไม่ได้มีปัญหากับริชชี่เป็นการส่วนตัว

กระทั่งล่าสุดทางด้านของ ริชชี่ อรเณศ ก็ได้มีโอกาสเปิดใจถึงกระแสข่าวดราม่าที่เกิดขึ้นเป็นครั้งแรก ขณะเดินทางมาร่วม รายการ แฉ ทางช่อง GMM25 โดยเธอได้พูดถึงเรื่องราวทั้งหมดที่เกิดขึ้นให้เราฟังว่า
หลังจากเกิดดราม่าแฮชแท็ก #saveริชชี่ สภาพจิตใจของเราเป็นยังไงบ้าง ?“ตอนนี้ดีขึ้นมากค่ะ เพราะด้วยทุกคนเป็นกำลังใจให้เรา ก็รู้สึกขอบคุณทุกคนมากๆเลย ต่อไปนี้ก็จะเข้มแข็งขึ้นค่ะ ไม่อยากให้ทุกคนต้องเป็นห่วง (ยิ้ม)"
เรื่องนี้บั่นทอนกำลังใจเรามากน้อยแค่ไหน ?“2-3 วันแรกหนูตกใจด้วยค่ะ ไม่คิดว่าหนูจะมาเจออะไรแบบนี้ ก็มีคำถามวนๆ ในหัวตลอด และหนูเองก็เป็นไมเกรนตั้งแต่เด็กแล้วด้วย มันก็เลยเป็นหนักหน่อย"
เห็นว่าถึงขั้นร้องไห้เลย ทำไมถึงเสียใจกับเรื่องนี้ ?"มันก็ตกใจ มันไม่ใช่เราเลย ก็งงว่ามันยังไง แต่ก็มีสายจากผู้ใหญ่ที่รักเราโทรเข้ามา และเขาก็ปลอบ เราก็รู้สึกว่ามันเศร้ามาก และผู้ใหญ่บางคนก็ร้องไห้ เขาสงสารเราว่าทำไมต้องมาเจออะไรแบบนี้ เขาปกป้องเราไม่ได้ หนูก็บอกว่าไม่เป็นไรเลยหนูจะเข้มแข็ง และเราก็เลยยิ่งเศร้าไปอีกเพราะคนที่รักเราเขาเศร้ามาก"
ตกลงโดนเปลี่ยนบทกระทันหันจริงหรือเปล่า ?“จริงๆ ด้วยตอนที่เปิดกล้องมามันมีบทแค่ 5 ตอนค่ะ หลังจากนั้นเขาก็เขียนขึ้นมาเรื่อยๆ จนมันมีตอนที่เปลี่ยนบทเข้ามา ซึ่งหนูก็รู้ตอนนั้น ทุกอย่างก็เป็นไปตามนั้นค่ะ และมันเป็นการเปลี่ยนบทสองตัวเลย อาจจะด้วยความที่หนูใส่วิกเยอะมาตลอด หนูก็คิดว่าผู้ใหญ่คงอยากช่วยหนูด้วย”
แสดงว่าตอนที่รับบทครั้งแรก เราไม่รู้ว่าจะต้องมีการเปลี่ยนตัวนางเอก ?"ใช่ค่ะ แต่จริงๆ หนูว่ามันเป็นพล็อตเรื่องที่ผู้ใหญ่วางไว้อยู่แล้ว หนูอ่านบทแล้วมันก็สมเหตุสมผล เพราะหนูจะเล่นมาถึงตอนที่แฝดทะเลาะกัน มันก็มีที่มา"
ตอนที่รับบทครั้งแรกเรายังไม่เห็นตอนจบใช่ไหม ?"ไม่ค่ะ แต่พี่อี๊ดทางผู้จัดเขาก็บอกอยู่แล้วว่าเรื่องสรุปที่เราอ่านมันอาจจะไม่ตรงนะ เพราะเขาอาจจะปรับเพื่อให้มันน่าสนใจมากขึ้น จะมีเขียนไปเรื่อยๆ ค่ะ"
ไม่เกี่ยวกับเรื่องสัญญาช่องใช่ไหม ?"ไม่เกี่ยวเลยค่ะ เพราะหนูถ่ายเรื่องนี้จบมาหลายเดือนมากๆ แล้วกว่าที่เราจะคุยกับช่อง และหนูก็กลับมาอยู่บ้าน คือหนูมีแพลนหลายอย่าง เราก็เลยรู้สึกว่าอยากจะอิสระดีกว่าเพื่อจะจัดการชีวิต และผู้ใหญ่ก็โอเค"
แสดงว่าวิกทำให้เราต้องเปลี่ยนตัว ?"จริงๆ เลยหนูรู้สึกว่าหนูทำได้ หนูโอเค หนูคิดว่าไม่เป็นไร แต่เหมือนหัวหนูเขาไม่ร่วมมือ หนูก็บอกพี่ๆ เขาว่าริชไม่เจ็บจริงๆ แต่หัวริชไม่ได้แล้วนะ"
ริชชี่ เปิดใจในรายการแฉ ปมดราม่า #saveริชชี่
มันเจ็บรุนแรงถึงขั้นไหน ?"มันคือการกดทับ เพราะหนูถ่ายทุกซีนเนื่องจากเล่นเป็นฝาแฝด และมันเป็นวิกทั้ง 2 อัน ซึ่งหนูถ่ายทุกซีนตั้งแต่ 7 โมงถึง 4 ทุ่ม ติดกันเป็นเดือนๆ"
ถึงขั้นเป็นเชื้อราเลยไหม ?"มันเป็นแผลกดทับค่ะ เพราะหนูใช้วิกแบบคาด แล้วมันก็กดทับจนมันบุ๋มลงไป ทำให้ผมมันเริ่มไม่ขึ้น เริ่มร่วงค่ะ"
ละครต้องพักไปกี่เดือน ?"พอพี่เขารู้เขาก็ปรับให้หนูเลย ให้เป็นตัวผู้หญิงผมยาวจริงๆ หนึ่งตัว ก็ช่วยเซฟอันหนึ่งแล้ว เพราะว่าพอเป็นของผู้ชายมันคาดด้านหน้า มันก็ไม่ได้กดทับแผลเดิม"
ริชชี่เคยบ่นในกองเรื่องอื่นๆ บ้างไหม ?"จริงๆ พี่เขาที่เขาดูแลหนู เขาบอกหนูว่าถ้าหากหนูเจ็บให้บอกเขา เวลาริชเจ็บริชต้องบอก ซึ่งมันก็เป็นความผิดของหนูด้วย หนูเป็นคนอดทนมาก หนูคิดว่ามันไม่เป็นอะไรจนกระทั่งมันเป็นแผล พี่เขาเลยบอกว่า ถ้าเจ็บนิดเดียวก็ต้องบอก เพราะไม่อย่างนั้นเขาก็ช่วยอะไรหนูไม่ได้ เขาเซฟไม่ได้"
เรามีอารมณ์โกรธหรือหงุดหงิดไหม ?"ไม่เลยค่ะ เอาจริงๆ คือหนูไม่รู้ตัวว่าจะเจ็บจนหัวเป็นขนาดนั้น เพราะมันรัดไปนานๆ บางวันมันก็ชาไปแล้ว และมันก็เบลอ หนูไม่ได้รู้สึกว่ามันเจ็บ ตอนนั้นไม่ได้รู้สึกเจ็บเลย มันเหมือนเราไม่ได้โฟกัสตรงนั้น บทหนูมันแรงมากๆ เล่น 2 ตัว อาจจะเป็นที่หนูด้วยที่ปล่อยให้ตัวเองเจ็บ"
มีคนมองว่าหนูเรื่องมาก เรารู้สึกยังไงบ้างกับเรื่องนี้ ?"หนูไม่แน่ใจว่าคำมันมาจากไหน เพราะจริงๆ ถ้าในกองหรือเพื่อนเขาก็จะห่วงเรา ตรงที่เราไม่ค่อยพูดไรเลย เหมือนบางวันเราทำงานหนักมาก คือบทหนูค่ะมันค่อนข้างจะเปลี่ยนเป็นผู้หญิงผู้ชายตลอด แล้วเหมือนบางทีเขารีบมาก ช่างหน้าไปกินข้าวก่อน บวกกับเราลืม เพราะบางทีหนูรู้สึกว่าบทต้องต่อเนื่อง ทุกคนก็เลยเป็นห่วงว่าทำไมหนูลืมดูแลตัวเอง"
นอกจากเรื่องนี้ มีอุปสรรคอื่นๆ ในกองบ้างไหม ?"ไม่มีนะคะ วันที่ด้วยบทด้วยอะไร วันที่ผู้ใหญ่ตัดสินใจว่าให้เปลี่ยน 2 คนเลย หนูคุยกับผู้ใหญ่แล้ว เขาบอกว่าเขาเสียใจ หนูบอกไม่ต้องห่วงเลยนะ อนาคตริชจะรับผิดชอบตัวเอง ไม่ต้องห่วงเลย แต่ผู้ใหญ่ก็แบบริชต้องมีผมต่อไป ให้ริชพักดีกว่า"
แสดงว่ามันน่าจะเกิดปัญหาจากเรื่องวิกผม ?"ใช่ เพราะหนูไปหาหมอเลยค่ะ และหมอบอกว่าถ้ามันยังกดทับซ้ำ คือตอนนั้นรากผมมันหายไปหมดแล้ว แต่มันก็ยังมีอยู่ใต้ผิวหนัง และถ้าหากยังฝืนกดต่อรากผมมันก็จะตายถาวร"
ตอนที่เขาบอกว่าจะให้ มารีน่า มาแสดงแทนเรา เรารู้สึกยังไง ?"คือหนูรู้สึกว่าหนูเป็นนักแสดง และหนูก็ดูด้วยบท หนูโฟกัสตรงนั้นมากกว่า เพราะบทก่อนที่จะเปลี่ยนตัวมันยากมาก มันมีทั้งสู้กันเอง ทั้งพันหน้า ดังนั้นหนูจึงกลัวว่าจะต้องทำยังไงถึงจะส่งไปถึงเขา แต่เรื่องของมารีน่ามันไม่ใช่อันนี้ของหนูแล้ว"
เราทราบมาก่อนไหมว่าจะมีการเปลี่ยนตัวเกิดขึ้น ?"ไม่มีค่ะ แต่ผู้ใหญ่ก็จะบอกอยู่แล้วว่าบทจะเขียนไปเรื่อยๆ และเราก็เล่นตามบททุกอัน จนบทมันออกมาถึงตอนนี้และเราก็โอเค ซึ่งเขาเป็นผู้ใหญ่ ผู้ใหญ่คงมองออกว่าอย่างนี้น่าจะสนุกกว่า"
ม้า อรนภา สวนกลับชาวเน็ต
การเปลี่ยนตัวครั้งนี้เรารู้สึกเสียดายโอกาสไหม ?"หนูเสียใจที่ตัวเองเจ็บอะไรอย่างนี้ เพราะหนูก็ไม่ได้อยากให้มีอะไรเปลี่ยนไปจากที่เขาวางไว้"
เหมือนเรามั่นใจว่าสาเหตุเกิดมาจากเรา ?"เอ่อ...หนูก็เต็มที่ที่สุดแล้วนะคะ ถ้าหากทุกคนเห็นก็น่าจะทราบว่าหนูตั้งใจมากๆ กับตัวละครสองตัวนี้"
เราได้คุยกับพี่ไก่บ้างหรือเปล่า ?"กับพี่ไก่หนูไม่ได้คุยเลยค่ะ เพราะในกองจะมีพี่อี๊ดที่เป็นเหมือนโปรดิวเซอร์ เป็นผู้จัดอีกคนที่เขาช่วยดูแลหนูอยู่ตลอด"
ตอนที่มีข่าวนี้เกิดขึ้นเราได้คุยกับพี่อี๊ดไหมว่าพี่ไก่เขาโกรธเราหรือเปล่า ?"หนูไม่ได้คุยโดนตรงค่ะ ส่วนใหญ่ทางกองพี่เขาก็จะคอนแทคกับพี่ที่ดูแลหนูอยู่แล้ว"
ล่าสุด พี่ม้า อรนภา บอกว่าถ้าพูดเรื่องจริง ริชชี่ กลับดอยเลยนะ ?“(ยิ้ม) บ้านหนูอยู่บนดอยค่ะ ยังไงหนูก็ต้องกลับอยู่แล้วค่ะ”
สำหรับเราคำนี้แรงไปไหม ? “ไม่เป็นไรค่ะ จริงๆ บ้านหนูน่าอยู่มากนะคะ หนูมีโฮมสเตย์ด้วย ไร่ชาด้วย ถ้ามีโอกาสพี่ๆ ไปเที่ยวบ้านหนูได้นะคะ”
เราโกรธไหม หลายคนมองว่าเป็นการเหยียด ?“หนูก็รักพี่น้องที่บ้านหนูนะคะ หนูไม่ได้รู้สึกว่าแย่เลย บนดอยทุกคนน่ารักมากๆ สำหรับดอยหนูก็ไม่ได้แย่นะคะ หนูไม่โกรธพี่ม้าค่ะ หนูเคยเจอพี่ม้าครั้งเดียวตอนรายการสามแซ่บค่ะ และก็ไม่ได้เจอเลย หนูคิดว่าหลายๆ อย่างอาจจะเป็นการเข้าใจผิด พี่ม้าก็ไม่ได้รู้จักหนู หนูรู้สึกว่าไม่เป็นไร ถ้าวันหนึ่งหนูได้เจอพี่ม้า หนูคิดว่าทุกอย่างอาจจะไม่ได้เป็นแบบนี้”
ที่บอกว่าเคยเจอ ตอนนั้นเรากับพี่ม้าเป็นยังไงบ้าง ?“พี่ม้าใจดีมากค่ะ ตอนนั้นหนูเด็กมาก ช่วงหนังคู่กรรมค่ะ หนูยังพูดไม่รู้เลย ถ้าดูในคลิปตอนนั้นพี่ม้าก็ดูใจดีกับหนูมากๆ”
เราไม่ได้คิดว่าเขามีปัญหาส่วนตัวกับเราใช่ไหม ?“ไม่น่ามีค่ะ”
พี่ไก่บอกว่าพี่ม้าพูดใส่ไข่ ?“หนูก็ไม่รู้ค่ะ หนูคิดว่าเป็นอาชีพพี่เขาค่ะ"
เรามองยังไง เพราะพี่ไก่เองก็บอกว่าแฟนคลับเรายื่นมือมาฆ่าเขา ?“หนูคิดว่าทุกคนรักหนูมาก และหนูอาจจะเศร้ามากๆ ทุกคนเลยอยากจะปกป้องหนู แต่ถ้าทำให้พี่ไก่รู้สึกไม่ดีหนูก็ขอโทษด้วยนะคะ”
ณ ตอนนี้หนูรู้สึกไหมว่า ถูกผู้ใหญ่รังแก ?"ไม่เลยค่ะ หนูรู้สึกว่า มัน...หนูโอเคนะคะ ที่แบบว่าเรารู้ว่าเราเต็มที่ที่สุดแล้ว เหมือนทุกอย่างและทุกคนก็มองเห็นจริงๆ หนูไม่เคยคิดว่าเลยว่าทุกคนจะรักหนู และเอ็นดู หรือมาช่วยเหลือหนู ตอนแรกที่เห็นหนูก็แบบว่าหนูตายมากเลย ใครจะช่วยหนู แต่มันทำให้หนูรู้สึกว่าทุกคน เขาเข้าใจหนู และความเป็นหนูที่หนูรู้สึกแย่มาตลอด และความเป็นเราแบบนี้ บางคนอาจจะบอกว่าความเป็นเราไม่เหมาะ แต่พอตอนนี้เรารู้สึกดีใจ"
พี่ไก่บอกว่าพี่ม้าพูดเกินจริง พี่ม้าเองก็ยืนยันว่าพูดเรื่องจริง คนอาจจะสงสัยว่าเชื่อใครดี ?"เชื่อหนูได้ไหมคะ หนูตั้งใจมากจริงๆ ค่ะ อย่างที่ทุกคนได้เห็นแล้ว พี่ม้าก็ไม่เป็นไรเลยค่ะ ไม่ต้องขอโทษหนูเลย หนูรู้สึกว่าเพราะพี่ม้าทำให้หนูรู้ว่ามีคนรักหนูมากๆ ถ้าวันหนึ่งหนูได้เจอพี่ม้า หนูอยากบอกว่าพี่ม้าอย่าโกรธหนูนะ (หัวเราะ)"
คิดว่าเราโดนสกัดดาวรุ่งไหม ?"ช่องดีกับหนูมาก ผู้ใหญ่ในช่องก็ดีกับหนูมาก และหนูเพิ่งไปสวัสดีปีใหม่ผู้ใหญ่มา และหนูก็ยังโปรโมทละครอยู่ตลอด หมดส่วนของหนูก็ยังไปโปรโมทอยู่ หนูเจอผู้ใหญ่ ผู้ใหญ่ก็ยังบอกว่าริชถ้าเหมือนงานที่เราอยากทำมันไม่ได้ขึ้นมาก ให้กลับมาบ้านเรานะ ยังมีบทอะไรที่เขาอยากให้หนูเล่น หนูรู้สึกว่าผู้ใหญ่ใจดีกับเรามากๆ ผู้ใหญ่ก็ยังให้โอกาสเรากลับไปเล่นได้ เจอผู้ใหญ่ก็บอกว่าให้คิดดูดีๆ นะ ถ้าทำตรงนั้นไม่ไหวก็กลับมานะ"
ตอนนี้เลิกร้องไห้หรือยัง ?"(ยิ้ม) เลิกแล้วค่ะ คืนนี้กลับไปก็ไม่ร้องไห้แล้ว"
คืนนี้กลับไปร้องไห้อีกไหม ?"ไม่ร้องแล้วค่ะ"
ร้องไห้ครั้งสุดท้ายเมื่อไหร่ ?“1-2 วันแรกค่ะ หนูต้องถ่ายละคร หนูเลยรู้สึกว่าต้องเข้มแข็ง ต้องทำให้ได้ แล้วหนูเห็นพี่ๆ ทุกคนใจดีกับหนูขนาดนี้ หนูก็ขอบคุณมากๆ“
ไม่ร้องแล้วเนอะ ?"ไม่ร้องแล้วค่ะ"
ที่ผ่านมามีข้อความไหนที่ทำให้เรารู้สึกสะเทือนจิตใจมาก ?"อันแรกเลยเราตกใจ ที่ทุกอย่างไม่ใช่เราเลย มันเกิดเรื่องแบบนี้ขึ้นได้ยังไง มันมีแต่คำว่า ทำไมๆ ทำไมถึงเป็นแบบนี้ ทำไมถึงพูดแบบนี้ แต่เหมือนสุดท้ายเรารู้สึกว่า ผู้ใหญ่ทุกคนบอกว่าที่เขาโทรมา เขาเศร้ากว่าเราอีก บางคนร้องไห้บอกว่าไม่รู้จะช่วยเรายังไง อยากให้ทุกคนรู้ว่าเราเป็นยังไง แต่สุดท้ายเหมือนทุกๆ คนก็เข้ามาเซฟเรา บางทีเราอ่านแล้วก็ คือไม่คิดด้วยซ้ำว่าเขาจะเซฟเรา"
ถ้ามีโอกาสได้เจอพี่ไก่กับพี่ม้าจะเข้าไปคุยอะไรไหม ?“จริงๆ ตอนนี้ สำหรับหนูนะคะ ไม่ได้มีปัญหาอะไรเลยค่ะ แล้วหนูไม่ได้รู้สึกเลยว่าพี่เขามาทำร้ายขนาดนั้น เพราะหนไม่ได้เจอเขาเลยด้วยซ้ำ แล้วหนูคิดว่าถ้าเจอก็คงปกติ"
อยากบอกอะไรกับพี่ม้าและพี่ไก่ไหม ?“พี่ม้าเหรอคะ ไม่รู้จะบอกอะไรค่ะ แต่ว่าพี่ไก่เป็นคนที่ให้โอกาสหนู เป็นคนให้หนูมาเล่นเรื่องนี้ หนูรู้สึกว่าถ้าไม่ใช่คาแรคเตอร์นี้ที่มี 2 อัน บางทีคนอาจจะไม่ได้เห็นความแตกต่างของเราขนาดนี้ ก็ดีใจที่ได้เล่นเรื่องนี้ และก็ขอบคุณทุกๆ โอกาส ขอบคุณผู้ใหญ่ช่อง3”
จากประสบการณ์วันนี้เราแข็งแรงขึ้นไหมในวงการบันเทิง ?“รู้สึกว่าเราก็โตขึ้นอีกนิดหนึ่ง ตรงที่เราต้องเข้มแข็งนะ เพราะเวลาที่ริชเจ็บคนที่รักเราเศร้ากว่าอีก หนูก็บอกแม่ว่า หนูจะไม่ร้องแล้ว คือแม่จะบินมาอยู่แล้ว หนูก็บอกว่าหนูโอเค"
ประสบการณ์ตรงนี้ช่วยอะไรเราในการเล่นละครเรื่องต่อไปบ้าง ?“ด้วยคาแรคเตอร์นี้ หนูรู้สึกว่าหนูต้องทำการบ้านให้หนักขึ้น เพราะรู้สึกว่าทุกคนอยากจะเห็นผลงานต่อๆ ไปของเรามากขึ้นแล้ว หนูก็เหมือนทำการบ้านหนักมากๆ เพราะกลัวว่าทุกคนที่อยากตามเรา เขาจะผิดหวังหรือเปล่า ก็พยายามให้มากขึ้นไปอีกค่ะ"
เรียนรู้อะไรบ้างจากเหตุการณ์นี้ ?“จริงๆ บรรยากาศในกองมันดีหมดเลยค่ะ หนูไม่ได้รู้สึกว่ามันมีอะไรแปลกเลย พอมาเป็นเรื่องข่าวหนูว่ามันเป็นความเข้าใจผิดที่หนูก็งงเหมือนกัน ว่าทำไมเป็นแบบนี้ แต่ผู้ใหญ่จริงๆ บรรยากาศในกอง พี่อ๋อม พี่ตุ๊ก ผู้ใหญ่ทุกคนรักหนูมาก ดีกับหนูมาก ก็เลยไม่รู้ว่าเหตุการณ์นี้มันเป็นอะไร“
เราไม่ท้อจนต้องกลับดอยใช่ไหม ?“หนูไม่ท้อ แต่หนูก็จะกลับดอยอยู่แล้วค่ะ (หัวเราะ)"
• "ริชชี่" โพสต์คลิปพูดความในใจ และขอบคุณ "อุ๋ม อาภาศิริ" ที่อยู่เคียงข้าง
• เปิดข้อความจาก "อ๋อม สกาวใจ" ถึง "ริชชี่" ท่ามกลางดราม่าร้อนกับผู้จัด "ไก่ วรายุฑ"
• "ไก่ วรายุฑ" เคลียร์ดราม่า ถอนตัว "ริชชี่" จวก "ม้า อรนภา" ปากปีจอพูดเกินจริง
• "ไก่ วรายุฑ" โพสต์ดราม่าเปลี่ยนนางเอก "ซ่อนเงารัก" ตอกกลับให้ย้อนถามดารา?
• สรุปดราม่า #saveริชชี่ และก้าวต่อไปของ "ริชชี่ อรเณศ"
• ไก่ วรายุฑ ผู้จัดละครชื่อดังรายได้สุดปัง ก็ไม่หวั่นชาวเน็ตถกเปลี่ยนนางเอก "ซ่อนเงารัก"
• "ริชชี่ อรเณศ" สาวสวยมากความสามารถ ดีกรีนางฟ้าแบดมินตัน จากรั้วจุฬาฯ