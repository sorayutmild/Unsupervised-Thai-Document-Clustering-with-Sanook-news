(ภาพจาก ไอ.เอ็น.เอ็น.)
(24 พ.ย.) บรรยากาศที่สนามราชมังคลากีฬาสถาน ซึ่งเป็นสถานที่ชุมนุมของกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. นางธิดา โตจิราการ ประธาน นปช. พร้อมด้วยแกนนำหลักทุกคน อาทิ นายจตุพร พรหมพันธุ์ นายวรชัย เหมะ ได้ขึ้นเวทีปราศรัยอ่านแถลงการณ์การชุมนุมของกลุ่ม นปช.
โดย นางธิดา กล่าวว่า การชุมนุมของกลุ่ม นปช. ครั้งนี้มีจุดยืน 4 ข้อ คือ 1.ยืนยันว่าการเมืองการปกครองในประเทศไทยต้องเป็นระบอบประชาธิปไตย อันมีพระมหากษัตริย์เป็นประมุข 2.การแก้ไขรัฐธรรมนูญเป็นอำนาจของรัฐสภา 3.นปช. ต่อสู้ด้วยสันติวิธี เพื่อปกป้องระบอบประชาธิปไตย และ 4.ต่อต้านการรัฐประหารทุกรูปแบบ
ขณะที่ นายจตุพร ยืนยันว่า กลุ่ม นปช.จะชุมนุมยืดเยื้อจนกว่า นายสุเทพ เทือกสุบรรณ แกนนำผู้ชุมนุมเวทีราชดำเนิน จะยุติการชุมนุม พร้อมเรียกร้องให้กลุ่มคนเสื้อแดง เดินทางเข้ามาชุมนุมในพื้นที่แห่งนี้ และกล่าวว่า นายสุเทพ คงเสียหน้าที่ผู้ชุมนุมไม่ถึง 1 ล้านคน ตามที่เคยประกาศก่อนหน้านี้
นอกจากนี้ ยังกล่าวว่า ก่อนหน้านี้ หลายคนเป็นห่วงว่า ระดมเร่งด่วนในวันเดียวจะมาได้กี่คน แต่ปัจจุบันเริ่มทยอยมาเรื่อยๆ และคาดว่าจะเต็มความจุอย่างแน่นอน วันนี้การประกาศระดมคนล้านคน และเสนอการเปลี่ยนแปลงการปกครอง ซึ่งแต่เป็นที่ชัดเจนว่า จำนวนคนหนึ่งล้านคนนั้นไม่เป็นความจริงตามที่ นายสุเทพ ประกาศแต่อย่างใด ข้อมูลเจ้าหน้าที่รวมกันทุกจุดแล้วดูเหมือนเป็นจำนวนมาก แต่เป็นการเดินไปมา ทำให้คนดูเหมือนเต็มพื้นที่ โดยเจ้าหน้าที่รายงานตัวเลขปัจจุบัน 5.9 หมื่นคนเท่านั้น ยังขาดอีกกว่า 9 แสนคน