แม้ว่าช่วงปลายปี 2019 ที่ผ่านมา ค่ายรถยนต์ทั้งญี่ปุ่นและยุโรปในบ้านเรา จะพากันเปิดตัวรถโมเดลใหม่กันไปแล้วอย่างคึกคัก ทว่าในปี 2020 ก็ยังมีรถอีกหลากหลายรุ่นที่เตรียมเปิดตัวรถรุ่นใหม่ ทั้งในรูปแบบของการปรับโฉม (Facelift) และการเผยโฉมโมเดลใหม่ (All New) มาล่อใจคนใช้รถอย่างเราๆ

Toyota Yaris

ถือเป็นรถซิตี้คาร์ และอีโค่คาร์ ที่อยู่คู่วงการรถยนต์ไทยมายาวนานร่วม 20 ปี สำหรับ Toyota Yaris ซึ่งในญี่ปุ่นและยุโรป มีการเปิดตัวโฉมใหม่ล่าสุดกันไปแล้ว โดยถือเป็นเจเนอเรชั่นที่ 4 ของรถรุ่นนี้ ซึ่งนอกจากจะเป็นการเปลี่ยนโฉมโมเดลใหม่ทั้งหมดแล้ว ยังมาพร้อมกับเครื่องยนต์ใหม่ 1.0 ลิตรพร้อมระบบไฮบริด รวมถึงยังมีเทคโนโลยีอีกมากมายที่เน้นไปที่เรื่องของความปลอดภัย ส่วนแฟนๆ Yaris ในบ้านเราคงต้องลุ้นกันว่า Toyota (โตโยต้า) จะนำรถรุ่นนี้เข้ามาทำตลาดเมื่อใด รวมถึงออปชั่นต่างๆ จะเหมือนกับรถที่ขายในยุโรปและญี่ปุ่นหรือไม่
Honda Jazz

เข้าสู่เจเนอเรชั่นที่ 4 เช่นเดียวกันสำหรับ Honda Jazz หรือที่ในญี่ปุ่นจะเรียกว่า Honda Fit โดยมีการเผยโฉมเป็นครั้งแรกในงานโตเกียว มอเตอร์โชว์ ที่ญี่ปุ่นเมื่อปลายปี 2019 ที่ผ่านมา ด้วยการปรับดีไซน์ให้ล้ำสมัยมากขึ้น และเพิ่มขนาดความกว้างของห้องโดยสาร ซึ่งหลังจากที่รถร่วมค่ายอย่าง Honda City เปิดตัวเครื่องยนต์ใหม่ติดเทอร์โบในบ้านเรากันไปแล้ว คาดว่า Jazz โฉมใหม่ที่กำลังจ่อคิวเข้ามาทำตลาดในเมืองไทยก็น่าจะมาพร้อมกับเครื่องยนต์ VTEC Turbo 1.0 ลิตร 122 แรงม้า เช่นเดียวกัน ส่วนเครื่องยนต์ไฮบริดที่มีการเปิดตัวในญี่ปุ่น ก็ต้องลุ้นกันว่าจะมีการนำมาทำตลาดในบ้านเราด้วยหรือไม่
Mazda CX-30

แม้ว่าจะมีรถยนต์เกือบครบทุกเซ็กเมนท์ทำตลาดในบ้านเรา ทว่า Mazda (มาสด้า) ก็ยังมีการเปิดตัวรถรุ่นใหม่ๆ ในญี่ปุ่นอย่างต่อเนื่อง รวมไปถึง Mazda CX-30 รถยนต์ที่ถูกจัดอยู่ในกลุ่มครอสโอเวอร์ ระดับเดียวกับ Toyota C-HR และ Honda HR-V โดยเจ้า Mazda CX-30 ถูกออกแบบให้ละม้ายคล้ายกลับ Mazda3 โฉมล่าสุด ในเวอร์ชั่นยกสูง ภายใต้เครื่องยนต์ทางเลือกทั้ง เบนซิน 1.5 ลิตร, 2.0 ลิตร และ 2.5 ลิตร และดีเซล 1.8 ลิตร คาดกันว่าหากรถรุ่นนี้เข้ามาในโชว์รูมเมืองไทยเมื่อไหร่ ส่วนแบ่งการตลาดของ 2 ค่ายดังอย่าง C-HR และ HR-V มีสะเทือนแน่นอน
Nissan Sylphy

ค่ายรถยนต์ Nissan (นิสสัน) ยึดตลาดรถอีโค่คาร์ ด้วยการใช้ Nissan Almera เป็นธงนำมาอย่างยาวนาน ล่าสุดมีรายงานว่า กำลังขยับตัวปัดฝุ่นรถระดับ ซี-เซ็กเมนท์ อย่าง Sylphy คืนสู่โชว์รูมอีกครั้ง โดย Nissan Sylphy เจเนอเรชั่นใหม่ มีการเปิดตัวไปแล้วในญี่ปุ่น จีน และสหรัฐอเมริกา เมื่อปีที่ผ่านมา ภายใต้เครื่องยนต์ 1.6 และ 2.0 ลิตร พร้อมด้วยระบบเกียร์ CVT ที่นุ่มนวลตามแบบฉบับของ Nissan ซึ่งต้องมารอลุ้นกันว่า รถรุ่นนี้จะเข้ามาให้สัมผัสในโชว์รูมบ้านเราในช่วงเวลาใดของปี 2020