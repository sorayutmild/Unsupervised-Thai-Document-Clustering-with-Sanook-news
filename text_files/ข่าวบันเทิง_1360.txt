
อุตส่าห์ซุ่มลดน้ำหนักลงไปเกือบยี่สิบกิโลจนทำให้แฟนๆ ได้กลับมากรี๊ดกับหุ่นล่ำได้ไม่ทันไร ล่าสุดอดีตพระเอกหนุ่ม "สเตฟาน ฐสิษฐ์" ก็ได้มาปรากฎตัวให้สื่อมวลชนเห็นอีกครั้งหลังจากหันหลังให้วงการ โดยครั้งนี้เจ้าตัวได้มาพร้อมกับหุ่นเจ้าเนื้อจนแทบจะจำไม่ได้
ซึ่งหนุ่มสเตฟานได้ออกมาเปิดใจให้ฟังว่า คงเป็นเพราะความขี้เกียจจึงทำให้น้ำหนักขึ้นอีกครั้ง แต่ไม่โกรธหากคนจะด่าว่าอ้วน เพราะตัวเองก็ยอมรับ แต่จะเคืองมากกว่าถ้าบอกไม่หล่อ พร้อมบอกเหตุผลที่แท้จริงกับการทิ้งงานในวงการไปอย่างถาวร
ช่วงนี้หายหน้าหายตาไปจากหน้าจอทีวี ไปทำอะไรมา?"ทำหลายอย่างครับ อย่างที่เคยบอกก็ไปทำอสังหาริมทรัพย์ที่ทำกับพี่ผมครับ ดีมากเลย แต่ที่ผ่านมาพอขึ้นเฟสไม่ค่อยจะดี เพราะเศรษฐกิจไม่ค่อยดีก็ต้องรอก่อน และอีกอย่างที่ผมหายไปเพราะจริงๆ แล้วตอนนั้นที่ผมเคยให้สัมภาษณ์ว่าผมเลิกเล่นละครแต่ไม่ได้บอกว่าทำไมถึงเลิก เพราะตอนนั้นแม่ผมป่วยมากๆ และตอนนั้นผมก็ยังไม่อยากจะบอก จึงได้หยุดเล่นละครและมาดูแลแม่ ในช่วงที่ถ่ายละครผมจะไม่ได้เจอแม่ผมเลย แม่ผมเพิ่งเสียไปปีที่แล้วช่วงเดือนสิบเอ็ดครับ ก็ถือว่าดีแล้วที่ผมไม่เล่นละครแล้วตัดสินใจมาอยู่กับแม่"
ตอนนี้ยังอยากจะกลับมาเล่นละครอยู่ไหม?"ไม่ ผมไม่คิดจะกลับมาเล่นแล้วครับ จริงๆ แล้วผมก็ชอบเล่นละครนะในช่วงนั้น แต่ผมเล่นมาสิบปีเต็มๆ แล้ว ผมอยากออกมาทำอย่างอื่นบ้าง พวกพี่ก็รู้ว่านิสัยผมเป็นยังไง (ยิ้ม) ผมจะอยู่ในกรอบมากไม่ค่อยได้"
กลายเป็นหนุ่มเจ้าเนื้อไปแล้ว?"น้ำหนักตอนนี้ผมก็ไม่แน่ใจนะ ไม่ได้ชั่งเลย ตั้งแต่ผมมาทำรายการก็ยิ่งหนักเข้าไปใหญ่"
แต่ก่อนหน้านี้ก็จะมีภาพฟิตเนสออกมาให้เห็น?"อ๋อ ใช่ครับ จริงๆ ตอนนั้นเข้าฟิตเนสน้ำหนักผมก็ลดลงไปยี่สิบกว่ากิโลแล้วนะครับ แต่ขี้เกียจไงเลยกลับมาเป็นแบบนี้เหมือนเดิม"
แฟนคลับหลายคนค่อนข้างตกใจกับรูปร่างและน้ำหนักที่เปลี่ยนไปเยอะมาก?"เขาก็มีตกใจกันนะครับ ตอนแรกผมคิดว่าเขาจะจำผมไม่ได้ และยิ่งช่วงที่ผมไว้เคราผมก็นึกว่าจะไม่มีใครจำได้ แต่สรุปพวกเขาจำได้นะ ไม่รู้ทำไมเหมือนกัน อาจจำที่ตาผมเหรอ"
เรามีความสุขกับรูปร่างแบบนี้ใช่ไหม?"ผมพูดตรงๆ ผมก็ชอบตอนผมผอมนะ แต่ถ้าถามว่าผมรู้สึกลำบากไหม ผมว่าไม่นะ มันสบายไปอีกแบบหนึ่ง ผมเป็นคนที่ถ้าไม่ออกกำลังกายเลยจะอ้วนซึ่งมันเป็นเรื่องปกติของผมอยู่แล้ว ตอนเล่นละครผมจะต้องออกกำลังกายตลอด ตอนไม่ออกกำลังกายมันก็จะสบายตรงที่ไม่ต้องมานั่งออกกำลังกายนึกออกใช่ไหม จะกินอะไรก็กินเต็มที่เลย"
เวลามีคนแซวว่าหุ่นเราเปลี่ยนไปเสียเซล์ฟไหม?"อันนี้ไม่เลย ผมเป็นคนชิวมาก ผมไม่ซีเรียสเลยที่คนว่าผมอ้วน เพราะมันเป็นเรื่องปกติ ก็ผมอ้วนจริงๆ อ่ะ ผมไม่รู้สึกแย่นะ ไม่นอยด์ด้วย เพราะผมรู้ว่าผมอ้วน แต่ถ้าเขามาว่าผมว่าไม่หล่อเลย อันนี้ผมจะเคืองมากกว่า ตอนนี้ยังหล่ออยู่ แต่อ้วนใช่ไหม (ยิ้ม)"
ตั้งใจไว้ว่าจะไม่ลดน้ำหนักแล้วใช่ไหม?"ก็มีคิดครับ เดี๋ยวพอเปิดร้านอาหารเสร็จเรียบร้อย ก็จะไปทำรายการลดน้ำหนักกันต่อ"
ขอถามถึงเรื่องความรัก ตอนเลิกกันเงียบมาก?"อันนี้ผมขอไม่สัมภาษณ์ได้ไหมครับ"
แล้วกับดีเจสาวปาล์ม ไข่ไดโนเสาร์ ที่เราโพสต์เฟสบุ๊คประกาศจะแต่งงาน?"ตอนไหน นานแล้วเหรอ ผมไม่ขอสัมภาษณ์เรื่องความรักดีกว่า ผมรู้มันเป็นกับดัก (หัวเราะ)"
ตอนนี้มีคนคบหาดูใจอยู่ไหม?"ไม่สัมภาษณ์เรื่องความรักครับ (ยิ้ม)"
โสดอยู่ใช่ไหม?"ไม่สัมภาษณ์เรื่องความรักเลย (ยิ้ม)"
ที่ไม่อยากบอกเพราะกลัวคนจะสืบต่อกันหรือเปล่า?"ไม่ได้กลัวอะไรหรอกครับ แค่ผมไม่ได้เป็นดาราแล้วอ่ะ ขอเป็นเรื่องส่วนตัวดีกว่าเนอะ ผมเป็นแค่อดีตพระเอกคนนึง ไปสนใจเรื่องความรักของพระเอกปัจจุบันดีกว่าครับ"
แสดงว่าเราจะหันหลังให้วงการละครไปเลยใช่ไหม?"จริงๆ ก็ไม่ได้หันหลังอะไรหรอกครับ ผมก็รู้แหละว่าถ้าอยู่ในวงการแล้วก็ต้องอยู่ไปตลอดแหละใช่ไหม แต่เหตุผลหนึ่งที่ผมออกมาเพราะอยากมีชีวิตส่วนตัว"
ถ้าวันนึงเราตัดสินใจแต่งงานมีครอบครัว จะบอกข่าวให้ทราบไหม?"เดี๋ยววันนั้นถ้ามันเกิดขึ้นก็รู้เองแหละ ผมก็ใช้ชีวิตปกติทั่วไป ส่วนมากก็ทำงานครับ"
คบใครก็ควงไปไหนด้วยปกติ ไม่ได้จะต้องระวังใช่ไหม?"ผมไม่ขอสัมภาษณ์เรื่องความรักครับ"
ชีวิตตอนนี้ทุกเรื่องแฮปปี้ดีใช่ไหม?"พวกพี่นี่ฉลาดกันมากเลย (หัวเราะ) จริงๆ ผมก็แฮปปี้ดีครับ พ่อผมก็ไม่ค่อยสบาย ส่วนมากผมจะอยู่บ้านกับพ่อ ดูแลพ่อ เพราะพ่อผมเจ็ดสิบกว่าแล้ว แม่ผมเสียตอนอายุห้าสิบเก้าพอดีอาทิตย์หนึ่งก่อนวันเกิดผม และผมเป็นคนติดแม่"
อยากจะฝากบอกอะไรกับแฟนๆ ที่ยังคิดถึงเราอยู่ไหม?"จริงๆ ก็ขอบคุณแฟนๆ ทุกคนเลยนะครับ ส่วนมากผมเจอแต่แฟนคลับดีๆ และขอบคุณพี่ๆ ทุกคนที่อุตส่าห์คิดถึงผม และผมฝากอีกอย่าง ใครอยากจะดูอะไรเกี่ยวกับผมมาดูทางทวิชผมก็ได้ที่ anti hero thailand ก็ได้เจอชีวิตทั่วไปของผม ผมจะทำอะไรก็อยู่ในนั้นหมดครับ"