สมาคมกีฬาฟุตบอลแห่งประเทศไทยฯ แบน "จงอางผยอง" ออกจากการเป็นสมาชิกตลอดชีวิต หลังตรวจสอบพบเจอการจ้างวานทำร้ายกรรมการสมาคมกีฬาฟุตบอลแห่งประเทศไทยฯ ประกาศเพิกถอนสิทธิ์การเป็นสมาชิกสภาพของ ขอนแก่น ยูไนเต็ด ทีมในศึก ยามาฮ่า ลีก ดิวิชั่น 1 ตลอดชีวิต หลังคณะกรรมการพิจารณามารยาท ตรวจพบการจ้างวานทำร้ายผู้ตัดสินเหตุการณ์ดังกล่าวเกิดขึ้น เมื่อวันที่ 24 กรกฎาคม ในเกมที่ จงอางผยอง แพ้ อ่างทอง เอฟซี 0-1 จากลูกจุดโทษ ซึ่งหลังจบเกม ผู้ตัดสิน สรพงษ์ ไกรเนตร ถูก นายสาโรจน์ รัตนคำมูล ลอบทำร้ายร่างกาย ด้วยการเอาไม้ตีจนได้รับบาดเจ็บสาหัส และทางคณะกรรมการได้ตรวจสอบพบเจอการโทรศัพท์ติดต่อระหว่างผู้ก่อเหตุกับตัวแทนของสโมสรจากเหตุการณ์ดังกล่าว ทำให้สภากรรมการสมาคมกีฬาฟุตบอลแห่งประเทศไทยฯ มีมติเป็นเอกฉันท์ ในการเพิกถอนสิทธิ์สมาชิกสภาพของสโมสรขอนแก่น ยูไนเต็ด พร้อมไม่อนุญาตให้ผู้บริหารของสโมสรยุ่งเกี่ยวกับวงการฟุตบอลตลอดไปส่วนผลการแข่งขันทั้งหมดที่ลงแข่งไปแล้วในฤดูกาลนี้จะถูกยกเลิกทั้งหมด และผลการแข่งขันในฟุตบอลช้าง เอฟเอ คัพ ที่ขอนแก่น ยูไนเต็ด ผ่านเข้ารอบ 8 ทีมสุดท้าย ในการจับสลากทีมที่พบจะได้ชนะบายผ่านเข้ารอบรองชนะเลิศทันที
