พ่อเลี้ยงข่มขืนลูกเลี้ยงอายุ 11 นานกว่า 6 ปี จนเด็กหญิงตั้งท้อง 4 เดือน หนีคดีนานหลายปีเพิ่งมาโดนจับ
(26 ก.ค. 63) กองบังคับการปราบปราม จับกุม นายเก็ด (นามสมมติ) อายุ 40 ปี ผู้ต้องหาตามหมายจับของศาลจังหวัดเชียงใหม่ ข้อหา กระทำความผิดฐาน “ข่มขืนกระทำชำเราผู้อื่นโดยขู่เข็ญด้วยประการใด ๆ โดยใช้กำลังประทุษร้าย โดยผู้อื่นนั้นอยู่ในภาวะที่ไม่สามารถขัดขืนได้ หรือโดยทำให้ผู้อื่นนั้นเข้าใจผิดว่าตนเป็นบุคคลอื่น” โดยจับกุมได้ที่ริมถนนหน้าร้านสะดวกซื้อ ต.เมืองนะ อ.เชียงดาว จ.เชียงใหม่
พฤติการณ์ สืบเนื่องมาจาก เมื่อปี 2556 นายเก็ด ซึ่งเป็นพ่อเลี้ยงของ ด.ญ.น้ำ (นามสมมติ) วัย 11 ขวบ ได้อาศัยโอกาสที่แม่ของ ด.ญ.น้ำ หลับใช้กำลังข่มขืนกระทำชำเราลูกเลี้ยงของตนเองจนสำเร็จความใคร่ และข่มขู่ห้ามไม่ให้เด็กบอกแม่ หลังจากนั้นผู้ต้องหาก็ได้ข่มขืนกระทำชำเราเรื่อยมาอีกหลายครั้ง
ต่อมาเมื่อวันที่ 15 ส.ค. 56 ด.ญ.น้ำ ได้ไปปรึกษาครูประจำชั้น เนื่องจากประจำเดือนไม่มาตามกำหนด และได้เล่าเรื่องที่ตนถูกพ่อเลี้ยงข่มขืนกระทำชำเรามาตลอดให้ครูประจำชั้นฟัง ครูประจำชั้นจึงได้พา ด.ญ.น้ำ ไปที่บ้านพักเด็กและครอบครัว เพื่อปรึกษาเจ้าหน้าที่ ก่อนตรวจพบว่า ด.ญ.น้ำ ตั้งครรภ์ 4 เดือน จึงได้เข้าแจ้งความร้องทุกข์ต่อพนักงานสอบสวน สภ.เชียงดาว พนักงานสอบสวนจึงรวบรวมพยานหลักฐานออกหมายจับนายเก็ด
กระทั่งวันที่ 26 ก.ค. 63 ชุดสืบสวนได้สืบสวนจนทราบว่า ผู้ต้องหาได้หลบหนีมาพักอาศัยบริเวณ ต.เมืองนะ อ.เชียงดาว จ.เชียงใหม่ จึงได้วางกำลังเข้าจับกุม และนำตัวส่งพนักงานสอบสวน ดำเนินคดีตามกฎหมายต่อไป
จากการสอบถามผู้ต้องหาให้การรับสารภาพตลอดข้อกล่าวหา ว่าตนเองได้ก่อเหตุข่มขืนกระทำชำเรา ด.ญ.น้ำ ตั้งแต่ ปี พ.ศ. 2551 – 2556 เพราะคิดว่าคงไม่มีใครรู้เรื่อง จนกระทั่งเรื่องมาแตกเพราะ ด.ญ.น้ำ ตั้งครรภ์ จนมีการแจ้งความ จึงได้พยายามหลบหนีคดีเรื่อยมา กระทั่งมาถูกจับกุมตัวดังกล่าว