เราอาจไม่ค่อยคุ้นชื่อมะเร็งนี้นัก แต่ “มะเร็งท่อน้ำดีในตับ” เป็นประเภทของมะเร็งที่พบมากในแถบประเทศตะวันออกเฉียงใต้ ในบรรดาจำนวนป่วยมะเร็งตับทั้งหมด 80-90% มักตรวจพบเป็นมะเร็งท่อน้ำดีในตับ ดังนั้นอาการเริ่มต้นเป็นอย่างไร Sanook! Health มีวิธีเช็คร่างกายของตัวเอง และคนที่คุณรักมาฝากค่ะ
 
สัญญาณเตือนภัย “มะเร็งท่อน้ำดีในตับ”

แน่นท้อง ท้องอืด
คลำหน้าท้อง พบตับที่มีขนาดโตขึ้น (ตับขนาดปกติจะคลำไม่ได้)
เบื่ออาหาร น้ำหนักลดลง ผ่ายผอมโดยไม่มีสาเหตุ
ตาเหลือง ตัวเหลือง จากอาการข้างเคียงที่เกิดจากการอุดตันของท่อน้ำดีในตับ
มีอาการคันผิวหนังไปทั่วทั้งตัว
อุจจาระสีซีด

 
ปัจจัยเสี่ยงในการเป็นโรคมะเร็งท่อน้ำดีในตับ
ถึงแม้มะเร็งท่อน้ำดีในตับ จะเป็นเหมือนมะเร็งทั่วๆไป กล่าวคือ ไม่สามารถระบุสาเหตุที่ชัดเจนได้ว่าเป็นเพราะเหตุใด แต่หากมีอาการ หรือพฤติกรรมต่อไปนี้ อาจเพิ่มโอกาสในการเป็นมะเร็งท่อน้ำดีในตับมากขึ้น

เป็นโรคเรื้อรังที่เกี่ยวกับตับ และท่อน้ำดี เช่น ตับอ่อนอักเสบเรื้อรัง ลำไส้ใหญ่อักเสบ หรือไวรัสตับอับเสบ
มีนิ่วในตับ
ติดเชื้อพยาธิใบไม้ในตับ ที่มักมาจากการรับประทานอาหารหมักดอง และอาหารสุกๆ ดิบๆ
มีพันธุกรรมที่มีความผิดปกติที่ตับตั้งแต่กำเนิด

 
วิธีลดความเสี่ยงจากโรคมะเร็งท่อน้ำดีในตับ

งดดื่มแอลกอฮอล์ เพื่อลดความเสี่ยงในการเป็นตับแข็ง
ฉีดวัคซีนป้องกันโรคไวรัสตับอักเสบ
ลดการบริโภคอาหารสุกๆ ดิบๆ และอาหารหมักดอง เพื่อหลีกเลี่ยงการติดเชื้อจากพยาธิใบไม้ตับ
ตรวจสุขภาพประจำปีเป็นประจำ
หากมีอาการผิดปกติดังที่กล่าวเอาไว้ข้างต้น ควรรีบพบแพทย์ทันที

 