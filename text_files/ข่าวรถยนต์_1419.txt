     Nissan Navara Black Edition 2017 ใหม่ล่าสุด พร้อมชุดแต่งดำ เพิ่ม Cruise Control ทุกรุ่นย่อย เคาะราคาจำหน่ายเริ่มต้นที่ 7.86 แสนบาท

     นาย อันตวน บาร์เตส กรรมการผู้จัดการใหญ่ บริษัท นิสสัน มอเตอร์ ประเทศไทย จำกัด กล่าวว่า "เพื่อสร้างความตื่นเต้นเร้าใจให้ลูกค้าและตลาดต่อเนื่อง ตามแนวคิด Innovation that excite นิสสัน ได้เปิดตัว นิสสัน นาวารา รุ่นใหม่ “นาวารา แบล็ค อิดิชัน – Navara Black Edition” อย่างเป็นทางการ มั่นใจว่าจะได้รับการตอบรับจากลูกค้าที่กำลังมองหารถปิคอัพ ที่เข้ม แข็งแกร่ง ดุดัน สะท้อนภาพความเป็นลูกผู้ชายเต็มตัวที่มีความชาญฉลาดพร้อมลุยไปได้ทุกที่ ซึ่งการเปิดตัว นิสสัน นาวารา แบล็ค อิดิชัน รุ่นใหม่นี้ เป็นไปตามแผนกลยุทธ์ผลิตภัณฑ์ที่มุ่งเพิ่มความสดใหม่ และขยายผลิตภัณฑ์เพื่อตอบสนองความต้องการของลูกค้า"

     รูปลักษณ์ภายนอกของ Navara Black Edition 2017 ใหม่ ติดตั้งชุดแต่งสีดำรอบคัน ได้แก่ ไฟหน้าแบบ LED สีดำ, กระจังหน้าสีดำ, กรอบไฟตัดหมอกสีดำ, กระจกมองข้างและมือจับประตูสีดำ, บันไดข้างสีดำ, กันชนหลังสีดำ และเสาอากาศแบบ Shark Fin สีดำ (เฉพาะรุ่น Double Cab) ส่วนตัวถังด้านข้างตกแต่งด้วยลวดลายกราฟิตี้สีดำพร้อมสัญลักษณ์ Black Edition พร้อมล้ออัลลอยสีดำขนาด 18 นิ้ว และซุ้มล้อสีดำ ภายในห้องโดยสารถูกติดตั้งระบบควบคุมความเร็วอัตโนมัติ Cruise Control ทุกรุ่นย่อย

     นิสสัน นาวารา แบล็ค อิดิชัน 2017 ถูกติดตั้งเครื่องยนต์ดีเซลเทอร์โบแปรผันขนาด 2.5 ลิตร ให้กำลังสูงสุด 163 แรงม้า แรงบิดสูงสุด 403 นิวตัน-เมตร มีให้เลือกทั้งเกียร์ธรรมดา 6 สปีด และเกียร์อัตโนมัติ 7 สปีด

     Navara Black Edition 2017 มีให้เลือกทั้งหมด 3 รุ่นย่อย ทั้งคิงแค็บ 2 ประตูและดับเบิ้ลแค็บ 4 ประตู ตัวถังมีให้เลือกทั้งหมด 4 สี ได้แก่ สีแดง เบิร์นนิ่ง เรด, สีส้ม สะวันนา ออเรนจ์, สีขาวไวท์ เพิร์ล และสีดำ แบล็ค สตาร์
 
ราคาจำหน่าย Nissan Navara Black Edition 2017 ใหม่ มีดังนี้
- Nissan Navara Black Edition King Cab Calibre E เกียร์ธรรมดา 6 สปีด ราคา 786,000 บาท- Nissan Navara Black Edition Double Cab Calibre E เกียร์ธรรมดา 6 สปีด ราคา 859,500 บาท- Nissan Navara Black Edition Double Cab Calibre EL เกียร์อัตโนมัติ 7 สปีด ราคา 918,000 บาท