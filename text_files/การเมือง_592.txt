(12 พ.ค.62) เพจเฟซบุ๊ก ณัฐพันธุ์ กรุงเทพ กรุงเทพ ทันใจ นำคลิปสัมภาษณ์ นายทักษิณ ชินวัตร อดีตนายกรัฐมนตรี โดยระบุว่าเป็นบทสัมภาษณ์ที่บ้านพัก Emirate Hills ในดูไบ แต่ไม่ระบุวันเวลาว่าสัมภาษณ์เมื่อใด
โดยนายทักษิณ ให้สัมภาษณ์เป็นภาษาอังกฤษ ระบุว่า "ผมทำสิ่งดีๆ หลายอย่างให้กับประเทศ ประชาชน และสถาบัน ผมรักในหลวงและราชินี และพระบรมวงศานุวงศ์ อะไรที่ผมทำได้ ผมทำ เพราะผมรักจริงๆ"
นายทักษิณกล่าวต่อว่า "ทำไมพวกเขาถึงขับไล่คนที่มีสมอง ผมต้องถูกเขี่ยออกให้พ้นทางด้วยวิธีเช่นนี้ ทำไมพวกเขาไม่บอกผม นี่คุณหยุดได้แล้วนะ ผมก็จะหยุด คำว่าพวกเขา ผมไม่ได้หมายถึงตัวบุคคลนะครับ แต่หมายถึงทุกสิ่งทั้งหมดที่เกิดขึ้น นี่คือการฉุดประเทศลงมา มันขึ้นไปได้สวยแล้ว และถูกฉุดให้ลงมา รวมถึงประชาชนด้วย คุณไปทำลายความหวังพวกเขา โดยเฉพาะคนยากจน พวกเขากำลังมีความหวัง มองเห็นแสงสว่างที่ปลายทาง พวกเขามีหลักประกันสุขภาพ ฝันที่จะมีที่ดินทำกิน มีบ้าน ได้ราคาพืชผลการเกษตรที่ดี แต่ก็ถูกทำลายพินาศ"
"ไม่รู้สินะ ผมขอบอกว่าผมรู้สึกเศร้ามากๆ กับประเทศชาติ และประชาชน ทำไมต้องเกิดเรื่องอย่างนี้ นี่ศตวรรษที่ 21 แล้ว คุณจะไปปกปิดไม่ได้ แม้ว่าขณะนี้จะควบคุมสื่อสารมวลชน แต่คุณไม่สามารถซ่อนความจริงได้ เพราะมีช่องทางการติดต่อสื่อสารทางโลกอินเตอร์เน็ต ทุกคนสามารถเข้าถึงข้อมูล คุณจะพูดอะไรก็ได้ แต่ผู้ฟังเขามีสมอง มีความคิด" 
