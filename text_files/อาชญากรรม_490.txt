เมื่อเวลา 10.30 น. วันที่ 28 พฤศจิกายน ที่ห้างสรรพสินค้าไอที สแควร์ หลักสี่ พล.ต.ท.ศานิตย์ มหถาวร รรท.ผบช.น. พล.ต.ต.สมพงษ์ ชิงดวง รองผบช.น. พล.ต.ต.เจริญ ศรีศศลักษณ์ ผบก.น.2 และพ.ต.อ.อรรถพร สุริยเลิศ ผกก.ศูนย์ปราบปรามการโจรกรรมรถยนต์ ร่วมแถลงจับกุม นายเศรษฐวิทย์ อายุ 19 ปี และ นายมนัส อายุ 19 ปี พร้อมรถยนต์ 204 คัน มูลค่าความเสียหายกว่า 60,000,000 บาท
พล.ต.ท.ศานิตย์ กล่าวว่า มีนโยบายให้กวาดล้างกลุ่มโจรกรรมรถยนต์ จากการสืบสวนทราบว่าลานจอดรถยนต์ชั้น 11 และดาดฟ้าของห้างสรรพสินค้าไอที สแควร์ เป็นที่ซุกซ่อนรถยนต์ที่ได้มาจากการกระทำความผิด ตรวจสอบพบรถยนต์ต้องสงสัยที่ลานจอดรถชั้น11 จำนวน 45 คัน
พบ นายเศรษฐวิทย์ และ นายมนัส กำลังเดินถ่ายรูปและเช็กสภาพรถ จึงขอสอบสวน ขยายผลพบนำรถยนต์มาจอดเก็บบนชั้นดาดฟ้าจำนวนมาก รวมทั้ง 204 คัน ทั้งหมดเป็นของเฮียเม้ง บิดาของ นายเศรษฐวิทย์ เจ้าของเต้นท์รถ "เฮียเม้งรถบ้าน หลักสี่" ถนนกำแพงเพชร 6 ซอย 7 แยก 3-4 (ละออทิพย์) แขวงทุ่งสองห้อง เขตหลักสี่ จึงขยายผลไปตรวจสอบที่ร้านเฮียเม้ง พบกุญแจรถยนต์จำนวนมาก แต่ไม่พบเฮียเม้ง จึงยึดไว้ตรวจสอบ
พล.ต.ท.ศานิตย์ กล่าวว่า ที่เต้นท์รถเฮียเม้งรถบ้าน หลักสี่ ตรวจสอบพบว่า เฮียเม้ง และ นายแชมป์ (ไม่ทราบชื่อและนามสกุล) เป็นเจ้าของร่วม รับจำนำรถหลุดไฟแนนซ์ อยู่ระหว่างติดตามทั้ง 2 คนมาดำเนินคดี จากการสอบสวน นายเศรษฐวิทย์ ทราบว่า เป็นลูกชายของเฮียเม้ง ส่วน นายมนัส เป็นหลานชาย ที่บ้านทำธุรกิจรับจำนำรถยนต์มาหลายปีแล้ว ทุกครั้งจะนำมาเก็บไว้ที่นี่ จ่ายค่าเช่าที่จอดรถเดือนละ 3,000 บาทต่อคัน
อย่างไรก็ตามตำรวจ สน.ทุ่งสองห้อง จะตั้งคณะกรรมการตรวจสอบร่วมกับศูนย์ปราบปรามการโจรกรรมรถยนต์ เพื่อติดตามผู้เกี่ยวข้องมาดำเนินคดีต่อไป เบื้องต้นแจ้งข้อหา นายเศรษฐวิทย์ และ นายมนัส ฐานประกอบธุรกิจโรงรับจำนำโดยไม่ได้รับอนุญาต ตาม พ.ร.บ.โรงรับจำนำ พ.ศ.2505 นำส่ง สน.ทุ่งสองห้อง สอบสวนขยายผลต่อไป