Nokia พร้อมทวงคืนบัลลังก์ด้วยสมาร์ทโฟน 7 รุ่นต่างสไตล์ในปี 2017 เพื่อตอบโจทย์ผู้ใช้ในทุกระดับ จ่อประเดิม Nokia D1C เป็นรุ่นแรกในราคาประหยัด กุมภาพันธ์นี้!
ล่าสุดแหล่งข่าวแห่งหนึ่งได้รายงานว่าทาง Nokia ภายใต้การบริหารของบริษัท HMD Global Oy มีแผนในการเปิดตัวสมาร์ทโฟนระบบแอนดรอยด์ (Android OS) ภายในปี 2017 ทั้งหมดประมาณ 6-7 รุ่น พร้อมเผยภาพ Presentation ที่มีการระบุรายละเอียดต่างๆ ภายในงานประชุมของหนึ่งในตัวแทนจำหน่ายสมาร์ทโฟนชื่อดังของมาเลเซียไว้อย่างชัดเจน โดยในเบื้องต้นคาดว่า สมาร์ทโฟนทั้ง 7 รุ่นจะสามารถตอบโจทย์ผู้ใช้งานในทุกระดับ ตั้งแต่ระดับเริ่มต้น, ระดับกลาง ไปจนถึงระดับไฮเอนด์ ซึ่งจะเริ่มเปิดตัวสมาร์ทโฟนรุ่นแรกในช่วงเดือนกุมภาพันธ์ที่จะถึงนี้  
  
เรียกได้ว่าข้อมูลในครั้งนี้มีความสอดคล้องกันข่าวในครั้งก่อนที่คาดว่า ทาง Nokia เตรียมเปิดตัวสมาร์ทโฟนอย่างน้อยเป็นจำนวน 5 รุ่นในช่วงไตรมาสที่ 2 และ 3 ของปี 2017 โดยอาจประเดิมด้วย Nokia D1C สมาร์ทโฟนระดับกลางราคาประหยัด และ Nokia P สมาร์ทโฟนเรือธง รวมไปถึงสมาร์ทโฟนรุ่นอื่นๆ ที่ได้รับการเปิดเผยข้อมูลออกมาให้ได้ทราบกันในเบื้องต้น ได้แก่ Nokia Z2 Plus และ Nokia C1 ซึ่งหากว่ารายละเอียดในครั้งนี้เป็นความจริง ก็มีความเป็นไปได้ว่าทาง Nokia อาจทำการเผยโฉมสมาร์ทโฟนรุ่นแรกภายในงาน MWC 2017 ที่จะมีขึ้นช่วงปลายเดือนกุมภาพันธ์นี้ ก็เป็นได้
อย่างไรก็ตาม ยังไม่มีการยืนยันว่ารายละเอียดทั้งหมดจะเป็นความจริง ข้อมูลบางส่วนอาจมีการเปลี่ยนแปลงในภายหลัง ดังนั้นคงต้องคอยติดตามการเคลื่อนไหวของทาง Nokia กันต่อไป และหากว่ามีข้อมูลใดเพิ่มเติม ทางทีมงานจะรีบมาอัปเดตให้ได้ทราบกันในทันที
 