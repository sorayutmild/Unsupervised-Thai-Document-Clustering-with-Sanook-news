จากกรณี นางอำไพ อายุ 54 ปี เข้าร้องเรียนกับตำรวจว่าลูกชายคือ นายนราวุฒิ อายุ 26 ปี  ดีกรีบัณฑิตเกียรตินิยมอันดับ 1 มหาวิทยาลัยเอกชนแห่งหนึ่ง เสียชีวิตปริศนา เมื่อวันที่ 21 ส.ค. บริเวณภูเขาทอง หรือ วัดสระเกศราชวรมหาวิหาร พบมีบาดแผลแตกฉกรรจ์ที่ศีรษะ โดยญาติไม่เชื่อว่าเป็นการฆ่าตัวตายนั้น
ผู้สื่อข่าวรายงานว่า (28 ส.ค.) เมื่อเวลา 11.00 น. ที่ สน.สำราญราษฎร์ พล.ต.ท.ศานิตย์ มหถาวร รักษาราชการแทนผู้บัญชาการตำรวจนครบาล ได้เดินทางมาประชุมติดตามเกี่ยวกับคดีดังกล่าว พร้อมลงพื้นที่ตรวจสอบที่พระบรมบรรพต (ภูเขาทอง) วัดสระเกศราชมหาวรวิหาร ซึ่งเป็นจุดที่พบศพของ นายนราวุฒิ 
 โดย พล.ต.ท.ศานิตย์ ระบุว่า จากผลชันสูตรศพพบว่า นายนราวุฒิ เสียชีวิตจากกะโหลกศีรษะร้าว และฐานกะโหลกถูกกระทบกระเทือน แต่ยังอยู่ระหว่างการตรวจว่าเสียชีวิตจากการฆ่าตัวตายหรือไม่ เนื่องจากจะต้องรวบรวมข้อมูลจากหลายด้าน ทั้งการสอบปากคำพยานบุคคล ซึ่งขณะนี้สอบไปแล้ว 6 ปาก เหลือเพียงญาติ และเพื่อนนายนราวุฒิ และข้อมูลแวดล้อม ว่าส่วนตัวมีนิสัยหรือโรคประจำตัวใดบ้าง
จากการสอบถามแม่ชีในวัด หรือ น.ส.อรดี เล่าว่า เมื่อเวลาประมาณ 05.30 น. ตนได้ยินเสียงผู้ชายกรีดร้องอย่างโหยหวน ก่อนที่จะได้ยินเสียงระฆังดังเป็นจังหวะ แต่ด้วยความหวดกลัว และคิดว่าเกิดจากคนเมาสุรา หรือ คนวิกลจริต จึงไม่ได้ออกมาดู 
กระทั่ง พระมหาเทพ ฐิตเทโว พบ นายนราวุฒิ นั่งจมกองเลือดอยู่ จึงแจ้งตำรวจและรถพยาบาลเข้าช่วยเหลือ ซึ่งขณะนั้น นายนราวุฒิ ไม่ได้พูดคุยใดๆ หรือร้องขอความช่วยเหลือ พร้อมยืนยันว่าในช่วงกลางคืนบริเวณภูเขาทองจะปิดให้บริการ
ทั้งนี้  ตำรวจจะเก็บรวบรวมพยานหลักฐานและระฆัง เพื่อตรวจสอบรอยนิ้วมือ รวมถึงภาพวงจรปิดโดยรอบอย่างละเอียดเพื่อสรุปสาเหตุการเสียชีวิตที่ชัดเจนต่อไป