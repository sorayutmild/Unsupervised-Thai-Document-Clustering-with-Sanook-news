รองผู้กำกับจราจร สน.ชนะสงคราม เรียกบริษัทถ่ายทำหนังเซ็กส์ทอยอนาจารที่ถนนข้าวสาร สอบสวนบ่ายนี้ เบื้องต้นโดนข้อหาตั้งวางสิ่งของและอนาจาร

พ.ต.ท.ภูวดล อุ่นโพธิ รองผู้กำกับจราจรสถานีตำรวจนครบาลชนะสงคราม  เปิดเผยกับสำนักข่าว ไอ.เอ็น.เอ็น. กรณีคลิปวิดีโอที่มีการแชร์ในโลกโซเชียล จากผู้ใช้สมาชิกเฟซบุ๊กชื่อ "ปู่ บางลำพู" ที่มีการระบุข้อความว่า ต่างชาติจัดถนนข้าวสารขายเซ็กส์ทอยถ่ายทำหนัง ใช้ฉากสร้างภาพยนตร์เป็นถนนข้าวสาร ซึ่งออกแนวอนาจาร ว่า ตำรวจได้ดำเนินการตรวจสอบเหตุการณ์ดังกล่าวแล้ว จึงได้สั่งยกเลิกการถ่ายทำภาพยนตร์ดังกล่าว และไม่ให้ถ่ายทำที่ไหนอีก
พร้อมกับได้ตรวจสอบพยานหลักฐานจากคลิปวิดีโอดังกล่าวที่มีการเผยแพร่ทางสื่อออนไลน์แล้ว เบื้องต้นได้ดำเนินคดีตามกฎหมายกับบริษัทคนไทยแล้ว ซึ่งเป็นผู้ว่าจ้างในข้อหาตั้งวางสิ่งของและกระทำการอนาจารในที่สาธารณะ โดยช่วงบ่ายวันนี้ (18 ม.ค.) จะเรียกบริษัทคนไทยมาสอบสวนเพิ่มเติม
ส่วนนักแสดงต่างชาติชาวอินเดีย ขณะนี้ ยังไม่แจ้งข้อหาดำเนินคดี ซึ่งต้องสอบสวนบริษัททำหนังคนไทยดังกล่าวก่อน ว่าจะเข้าข่ายข้อหาร่วมกันกระทำอนาจารในที่สาธารณะหรือไม่
อย่างไรก็ตาม ทางด้านเจ้าหน้าที่ตำรวจนครบาล สน.ชนะสงคราม ที่ได้อนุญาตบริษัทถ่ายทำภาพยนตร์ดังกล่าวนั้น ได้ดำเนินการเรียกสอบปากคำเช่นเดียวกัน แต่เนื่องจากทางเจ้าหน้าที่ไม่ทราบถึงเนื้อหาบทภาพยนตร์ว่าจะมีเนื้อหาอนาจารหรือไม่ จึงได้อนุญาตให้ถ่ายทำดังกล่าว หากพบว่ามีความผิดสมรู้ร่วมคิด ก็ต้องถูกลงโทษตามระเบียบวินัยต่อไป