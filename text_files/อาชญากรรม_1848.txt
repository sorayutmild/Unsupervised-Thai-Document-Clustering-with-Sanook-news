(18 ก.ค.) เจ้าหน้าที่ตำรวจสันติบาล อารักขารักษาความปลอดภัย พระเจ้าวรวงศ์เธอ พระองค์เจ้าโสมสวลีฯ ได้เข้าแจ้งความและประสานงานกับเจ้าหน้าที่ตำรวจ สภ.ประตูน้ำพระอินทร์ อ.บางปะอิน จ.พระนครศรีอยุธยา หลังถูกมือดีปาก้อนหินใส่รถยนต์ จนเกิดความเสียหาย
ตามรายงานระบุว่า เจ้าหน้าที่ตำรวจสันติบาล 6 คน ได้โดยสารรถโตโยต้า ฟอร์จูเนอร์ เดินทางกลับเข้ากรุงเทพฯ หลังปฏิบัติหน้าที่เสร็จ เมื่อมาถึงจุดเกิดเหตุบริเวณถนนพหลโยธิน ขาเข้า ช่วงกิโลเมตรที่ 51 ใกล้กับมัสยิดเราะฮ์นามียะฮ์ คนร้ายได้ปาก้อนหินขนาดใหญ่ใส่บริเวณกระจกหลังรถ ด้านฝั่งซ้าย จนทะลุเป็นรู แรงจากการปาก้อนหิน ทำให้พนักพิงเบาะหลังภายในรถยนต์เสียหายฉีกขาด โชคดีที่ไม่มีผู้ใดได้รับบาดเจ็บเป็นอันตราย
ภายหลังจากเกิดเหตุ เจ้าหน้าที่ตำรวจได้เร่งประสานกันเพื่อเร่งติดตามคนร้าย จนกระทั่งทราบเบาะแสจากแม่ค้าบริเวณจุดเกิดเหตุว่า วัยรุ่นในท้องที่เป็นผู้ก่อเหตุ หลังจากปาก้อนหินก็ได้วิ่งหลบหนีเข้าไปทางด้านหลังมัสยิดเราะฮ์นามียะฮ์แล้ว เจ้าหน้าที่ตำรวจจึงได้ติดตามไปจับกุมตัว จนได้ตัว นายจิรศักดิ์ (ขอสงวนนามสกุล) หรือ บาส อายุ 19 ปี
นายจิรศักดิ์ ให้การยอมรับสารภาพว่า ก่อเหตุปาก้อนหินใส่รถยนต์ในลักษณะนี้มา 5 วันแล้ว ปาใส่รถประมาณ 5 คันต่อวัน ที่ผ่านมาปาหินใส่รถไปแล้วไม่ต่ำกว่า 20 คัน ที่ผ่านมาเมื่อปาหินเสร็จ รถยนต์ที่ตกเป็นเหยื่อก็จะขับรถหลบหนีไป ไม่มีการแจ้งเจ้าหน้าที่ตำรวจแต่อย่างใด เนื่องจากไม่พอใจการทำงานของเจ้าหน้าที่ตำรวจ
นอกจากนี้ เจ้าหน้าที่ตำรวจได้นำตัว นายจิรศักดิ์ ไปตรวจปัสสาวะ พบว่ามีสารเสพติดประเภทเมทแอมเฟตามีน อีกด้วย