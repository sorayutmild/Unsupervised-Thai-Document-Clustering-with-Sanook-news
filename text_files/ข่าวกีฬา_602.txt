ข่าวใหญ่วงการกีฬาไทย เมื่อช่วงเช้าวันนี้ (29 เม.ย. 64) มีหญิงสาวรายหนึ่ง ออกมาอ้างตัวว่าเป็นภรรยาของ นายสมบัติ บัญชาเมฆ หรือ บัวขาว บัญชาเมฆ นักมวยดังชาวไทย เกี่ยวกับการรับผิดชอบเรื่องบุตรสาวโดยหญิงสาวคนดังกล่าวมาพร้อมกับทนาย อนันต์ชัย ไชยเดช นำหลักฐานยื่นฟ้องบัวขาวต่อศาลเยาวชนและครอบครัวกลาง เพื่อให้กำปั้นดังรับรอง ลูกสาววัย 5 ปี ให้เป็นบุตรโดยชอบด้วยกฎหมาย พร้อมทั้งเรียกค่าอุปการะเลี้ยงดูบุตร หลังจากฝ่ายหญิงอ้างว่าบัวขาวพยายามตีตัวออกห่างและไม่สนใจครอบครัว หญิงสาวคนดังกล่าวเผยว่า เมื่อประมาณต้นปี 2556 ตนและบัวขาวได้คบหาและอยู่กินฉันสามีภรรยา จนกระทั่งประมาณต้นปี 2558 ได้ตั้งครรภ์ได้ 2 เดือน จึงแจ้งให้บัวขาวทราบว่าตั้งครรภ์ แต่เจ้าตัวไม่ได้แสดงการปฏิเสธ ซึ่งตลอดระยะเวลาที่อยู่กินกันมา ตนเองทำหน้าที่ของภรรยาที่ดี และซื่อสัตย์ต่อบัวขาวมาโดยตลอดต่อมาเมื่อวันที่ 1 ธันวาคม 2558 ตนเองได้คลอดบุตรสาวออกมา ซึ่งในใบสูติบัตรได้ระบุชื่อ นายสมบัติ บัญชาเมฆ หรือ บัวขาว เป็นบิดาของเด็ก ซึ่งทางบัวขาวก็รับทราบ และมิได้ทักท้วงแต่อย่างใด ยินยอมให้ใช้นามสกุลบัญชาเมฆ ก่อนที่บัวขาวจะพาตนและลูก ย้ายเข้ามาอยู่บ้านเดียวกันตั้งแต่ปี 2559 จนถึงปัจจุบัน แต่ด้วยความที่บัวขาวมีอาชีพเป็นนักมวยมีชื่อเสียงระดับโลก ต้องเดินทางไปชกมวยทั้งในและต่างประเทศบ่อยครั้ง จึงไม่ค่อยได้เจอหน้ากัน อีกทั้งบัวขาวมีพฤติกรรมตีตัวออกห่าง นานๆครั้งจะมาหาตนเอง และลูก จนระยะหลังมานี้บัวขาวหายหน้าไปไม่ติดต่อกับตนเองอีกเลย เสมือนตนเองและลูกถูกทอดทิ้ง ซึ่งที่ผ่านมา ตนเองเคยขอค่าอุปการะเลี้ยงดูบุตรจากบัวขาวหลายครั้ง แต่กลับเพิกเฉย จึงทำให้ตนเองต้องออกไปหางานทำเพื่อหาเลี้ยงครอบครัว และเลี้ยงดูลูกเพียงลําพังนับตั้งแต่คลอดลูก ทั้งที่บัวขาวเป็นข้าราชการทหารยศร้อยตรี มีเงินเดือนประจํา มีอาชีพเป็นหลักแหล่ง และสามารถมีรายได้จากหลายทาง แต่กลับไม่ทำหน้าที่ของผู้นำครอบครัวที่ดี ด้วยเหตุนี้ตนจึงขอความอนุเคราะห์จากศาลมีคำสั่งให้บัวขาวจดทะเบียนรับรองลูกสาวเป็นบุตร โดยให้ตนเองเป็นผู้มีอํานาจปกครองลูกแต่เพียงผู้เดียว เพราะที่ผ่านมา บัวขาวไม่เคยเลี้ยงดูบุตรมาก่อน และขอให้มีคำสั่งชําระค่าอุปการะเลี้ยงดูลูกสาวด้วย
