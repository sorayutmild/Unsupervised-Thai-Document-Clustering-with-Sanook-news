โค้ช ''โค้ชเบ๊'' ไพโรจน์ บวรวัฒนดิลก กุนซือทีม สระบุรี เอฟซี ก้มลงกราบคาระวะประชดกรรมการ หลังเกมที่สระบุรี เชือด อาร์มี่ 2-1 เหตุการณ์ดังกล่าวเกิดขึ้นช่วงท้ายเกมของศึกโตโยต้า ไทยพรีเมียร์ลีก เมื่อวันที่ 19 ตุลาคม ที่ผ่านมาที่ สนาม อบจ.สระบุรี โดยฝั่ง สระบุรี เอฟซี เฉือน อาร์มี่ ยูไนเต็ด 2-1  โดยก่อนหมดเวลา "เฮ้ดโค้ชทีมขุนศึก"  ไม่พอใจผู้ตัดสินมาตลอดทั้งเกม โดยมองว่าผู้ตัดสินเกมนี้ เป่าอย่างน่ากังขา ในหลายๆจังหวะ  ก่อนที่เขาจะเดินไปหาผู้ตัดสิน พร้อมกับก้มลงกราบ เพื่อคาระวะให้กับผลงานของผู้ตัดสินในวันนี้ ส่วนสาเหตุที่หลายคนสงสัยว่าทำไม เขาถึงทำเช่นนี้ "โค้ชเบ๊" บอกเพียงสั้นๆ ว่า "ผมขอคาระวะให้กับผู้ตัดสินไทย ที่เป็นเหมือนกับเทพ ที่สามารถดลบันดาลให้ใครก็ได้" ทั้งนี้ ชัยชนะนัดนี้ของ สระบุรี เอฟซี  ส่งผลให้พวกเขาเก็บเพิ่มเป็น  20 แต้ม จากการลงสนาม 25 นัด โดยมีแต้มตามหลังทีมสุดท้ายที่มีสิทธิ์รอดพ้นการตกชั้นอย่าง ราชนาวี อยู่เพียงแค่ 2 คะแนนเท่านั้น นัดต่อไป สระบุรี เอฟซี จะบุกไปเยือน โอสถสภา เอ็ม 150 สมุทรปราการ ในวันอาทิตย์ที่ 25 ตุลาคมนี้ เวลา 18.00 น.   ภาพจาก : เฟซบุ๊คเพจ "Saraburi FC"