7 เกมส์ดังที่รอคอย แต่หายสาบสูญไปแล้ว
7 เกมส์ดังที่รอคอย แต่หายสาบสูญไปแล้ว
เคยไหมเวลามีเกมบางเกมประกาศทำออกมา เห็นแล้วอยากเล่น แต่วันเวลาผ่านไปเกมกลับไม่ออกมาให้เล่นเสียที ข่าวคราวก็ไม่มี ไม่รู้เป็นตายร้ายดียังไง บางเกมก็ไม่ได้บอกยกเลิกด้วย แต่กลับหายไปเลย ถ้าบอกยกเลิกยังดีกว่า เพราะจะไม่ต้องรอ ซึ่งในวันนี้ เรามีรายชื่อ 7 เกมส์ดัง ที่เคยประกาศออกมาว่าจะทำ แถมทำถึงขั้นมีตัวอย่างเกมเพลย์ออกมาด้วย แต่แล้วก็เงียบหายสาบสูญไปเลยจนถึงปัจจุบัน
 
1. Stargate Worlds เปิดตัวครั้งแรกในงาน Gamecons 2008 ท่ามกลางจอภาพยิ่งใหญ่อลังการในงาน แถมตัวเกมยังมีไอเดียดีน่าสนใจด้วย แต่น่าเสียดายที่ทีมงานสร้างเกมนี้ ดูจะไม่มีเงินมากนักเลยไม่มีเงินเช่าบูธในงาน หลังจากนั้นมา 3 ปีเกมก็ยังไม่มีทีท่าว่าจะออกมาให้เล่น แถมยังมีปัญหาภายในระหว่างทีมสร้างกับตัวแทนจำหน่ายเกมอีก สุดท้ายสถานะการเงินไม่ดี บริษัทล้มละลายก็เลยยกเลิกไป

 
2. This is Vegas เกมเมืองแห่งคนบาป ผลิตโดยค่าย Midway Games เป็นเกมสำหรับผู้ใหญ่ที่แนวการเล่นคล้ายๆ GTA  ผสม The Sims เล่าถึงเรื่องราวในเมืองลาสเวกัส ทั้งเรื่องการพนัน ผับบาร์ การค้าประเวณี และอื่นๆ แต่น่าเสียดาย ที่ทาง Midway Games ล้มละลายไปซะก่อน เกมนี้ก็เลยไม่ทำออกมาแล้ว และผู้พัฒนาเกมก็ไม่ได้ย้ายค่ายไปทำต่อด้วย

 
3. Prey 2 เกมส์ยิง FPS ภาพงามๆจาก Human Head Studio ที่เปิดตัวมาเมื่องาน E3 2011 เรื่องราวเกี่ยวกับนักล่าเงินรางวัล  Killian Samuels พวกอาชญากรต่างดาว ในยุคอนาคตที่ดีไซน์เมืองได้ล้ำมาก พัฒนาเกมอยู่ 3 ปี แล้วก็ยกเลิกไปในปี 2014

 
4. The Last Guardian โคตรเกมในตำนานที่ชาว PlayStation รอคอยมาตัังแต่ยุค PS3 จนปัจจุบัน PS4 แล้วมันก็ยังไม่ออกมาให้เล่น  แต่ทาง Sony ก็ยืนยันว่าจะพัฒนาอยู่ต่อไป แม้จะมีข่าวลือว่ายกเลิกพัฒนาไปแล้ว อันเนื่องจากทีมงานมีการลาออกไปหลายคน ตอนนี้ผ่านมา 7 ปีแล้วนับตั้งแต่เกมประกาศครั้งแรกเมื่อปี 2008 ดูกันว่าจะออกหัวหรือก้อย

 
5. Zettai Zetsumei Toshi 4: Summer Memories (Disaster Report) คนไทยเรียกกันง่ายๆว่า เกมแผ่นดินไหว เป็นเกมที่ทำมาตั้งแค่ยุค PS1 จนกระทั่งมาถึงภาค 4 ในยุค PS3 ซึ่งเปิดตัวในงาน Tokyo Game Show 2010 และในปี 2011 ญี่ปุ่นได้พบกับมหาภัยพิบัติธรรมชาติจากสึนามิ ทำให้ทางผู้พัฒนาเกมตัดสินใจยกเลิกพัฒนาเกมนี้ไป เพื่อไม่ให้กระทบกับจิตใจผู้ประสบภัย และเกมส์ซีรี่ย์นี้ก็จากไปอย่างถาวร เมื่อเหล่าทีมงานได้ลาออกจากค่าย Irem ไปกันหมด

 
6. Starcraft: Ghost อีกเกมในตำนานที่ทำให้แฟนๆ StarCraft ต้องเจ็บช้ำใจ เพราะท่านพ่อมดน้ำแข็งเล่นประกาศจะทำตั้งแต่ปี 2002 เวลาไปผ่านนาน เกมก็ยังไม่มีวี่แววจะออกมา พ่อมดแกก็ไม่ได้ประกาศยกเลิกด้วย แฟนๆก็เลยหวังมีลุ้นว่าจะได้เล่นกัน เพราะอยากเห็นเกม StarCraft แบบเกมยิงแอคชั่น แต่แล้วพ่อมดเพิ่งมายกเลิกในปี 2014 เอาเวลา 12 ปีที่พวกตูรอคืนมาเลย

 
7. Indiana Jones 2007 เกมจากภาพยนตร์ระดับตำนานอีกเรื่องของทาง Lucas Art ที่ประกาศทำออกมาในงาน E3 2006 แฟนของหนังเรื่องนี้ก็ตั้งตารอ เพราะไม่ค่อยมีทำออกมาบ่อยนัก แถม Tech Demo ที่เปิดให้ดูก็อลังการเหลือเกิน (ในตอนนั้น) แต่แล้วก็รอเก้อ เมื่อทาง Lucas ขายกิจการให้ Disney ไป เกมก็เลยยกเลิกไม่ได้พัฒนาต่อ
