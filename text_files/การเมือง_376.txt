นายพริษฐ์ วัชรสินธุ หรือไอติม อดีตผู้สมัครเลือกตั้งสมาชิกสภาผู้แทนราษฎร (ส.ส.) พรรคประชาธิปัตย์ โพสต์ลงทวิตเตอร์เมื่อช่วงที่ผ่านมาของวันนี้ (25 พ.ค.) วิจารณ์การอภิปรายของนายสุรทิน พิจารณ์ หัวหน้าพรรคประชาธิปไตยใหม่ ว่า มีพฤติกรรมเหมือนเด็กขอเลื่อนวันสอบ ที่ไม่ยอมทบทวนหนังสือมาก่อน
"ส.ส. พรรคประชาธิปไตยใหม่ ขอเลื่อนการประชุมสภาเพราะบอกว่าอยากไปศึกษาข้อบังคับก่อน เหมือนเด็กนักเรียนขอเลื่อนวันสอบเพราะว่ามัวแต่ไปเที่ยวและไม่ได้ทวนหนังสือเอง" นายพริษฐ์ โพสต์

คำวิจารณ์ดังกล่าวเกิดขึ้นหลังจากนายสุรทิน อภิปรายในสภาผู้แทนราษฎรวันนี้ (25 พ.ค.) กล่าวสนับสนุนการเลื่อนเลือกตั้งประธานสภาผู้แทนราษฎร โดยให้เหตุผลว่าตัวเองเป็น ส.ส. หน้าใหม่ จึงยังไม่มีความเข้าใจต่อกฎข้อบังคับของสภาผู้แทนราษฎรมากพอ และยังไม่รู้จักเพื่อสมาชิกคนอื่นๆ
นอกจากนายพริษฐ์ ที่วิจารณ์แล้ว ผู้ใช้อินเทอร์เน็ตจำนวนมากก็วิจารณ์นายสุรทิน หัวหน้าพรรคประชาธิปไตยใหม่ และ ส.ส. คนอื่นๆ ของพรรคพลังประชารัฐ ด้วยเหตุผลที่สอดคล้องกันว่า การประชุมสภาผู้แทนราษฎรในวันนี้ไม่ได้เกิดขึ้นฉับพลัน แต่มีกำหนดแจ้งมาก่อนแล้ว ดังนั้นเป็นหน้าที่ที่ ส.ส. จะต้องเตรียมตัวให้พร้อมต่อการเลือกประธานสภาผู้แทนราษฎร
อย่างไรก็ตาม หลังจากการลงมติของสภาผู้แทนราษฎรแล้ว พบว่า ส่วนใหญ่ไม่เห็นด้วยต่อการเลื่อนการเลือกตั้งประธานสภาผู้แทนราษฎร ด้วยคะแนน 248 เสียง ต่อ 246 เสียง โดยมีผู้งดออกเสียง 2 ราย
>> รายงานสดประชุมสภาผู้แทนราษฎร เพื่อเลือกประธานสภาฯ วัดเสียงยกแรกก่อนตั้งรัฐบาล