คุณแม่ยังสาวช็อก! โดนจี้กลางลานจอดรถห้างดัง คนร้ายชักปืนจี้จ่อหัวลูกชาย 5 ขวบ สั่งให้ไปส่งนวนคร เห็นตำรวจระหว่างทางจอดขอความช่วยเหลือ คนร้ายวิ่งลงรถหนีเตลิด ไร้ร่องรอย
เมื่อวานนี้ (29 เม.ย.) เจ้าหน้าที่ตำรวจ สภ.คลองหลวง จ.ปทุมธานี ได้รับแจ้งเหตุจากตำรวจจราจรบริเวณถนนพหลโยธิน ช่วงซอยประทานพร ว่า มีคนร้ายเป็นชายก่อเหตุจี้ชิงทรัพย์คุณแม่ยังสาว พร้อมกับลูกชาย 2 คน โดยคนร้ายได้จี้สั่งให้ขับรถไปส่งย่านนวนคร แต่ผู้เสียหายจอดรถข้างทางขอความช่วยเหลือจากเจ้าหน้าที่ตำรวจ
เหตุดังกล่าวเกิดขึ้นเมื่อช่วงค่ำวานนี้ (29 เม.ย.) นางแสงดาว แตงกระโทก อายุ 30 ปี พร้อมกับลูกชายวัย 5 ขวบ และ 1 ขวบเศษ ยืนรอให้ปากคำกับเจ้าหน้าที่ตำรวจ โดยให้การว่า ก่อนเกิดเหตุตนกับลูกชายได้ไปทำธุระที่ห้างสรรพสินค้าฟิวเจอร์พาร์ค รังสิต โดยหลังจากทำธุระเสร็จ ก็ได้เดินมาขึ้นรถโตโยต้า ฟอร์จูนเนอร์ ทีอาร์ดี ที่จอดเอาไว้ที่ลานจอดรถชั้น 1 พร้อมกับลูกๆ
แต่ในจังหวะที่เปิดประตูรถ เพื่อนำลูกชายวัยขวบเศษมานั่งเบาะข้างคนขับ จู่ๆ มีคนร้ายได้ใช้อาวุธปืนจี้ลูกชายวัย 5 ขวบ ที่นั่งอยู่ที่เบาะหลังของรถ พร้อมกับออกปากสั่งให้ตนห้ามส่งเสียงดัง อ้างว่ากำลังหลบหนีเจ้าหน้าที่ตำรวจ สั่งให้ตนขับรถไปส่งที่ฝั่งตรงข้าม
คนร้ายยังใช้อาวุธปืนจี้ที่ศีรษะลูกชายวัย 5 ขวบ ตลอดเส้นทางที่ขับตามคนร้ายสั่ง เมื่อมาถึงที่หมาย คนร้ายไม่ยอมลงจากรถ พร้อมสั่งให้ตนขับไปส่งหน้านิคมอุตสาหกรรมนวนคร ตนจึงทำตามที่คนร้ายสั่ง เพราะกลัวลูกชายจะได้รับอันตราย
จนกระทั่งขับมาถึงช่วงซอยประทานพร พบตำรวจจราจรกำลังปฏิบัติหน้าที่อยู่ จึงตัดสินใจหยุดรถกะทันหันและวิ่งลงไปขอความช่วยเหลือ เมื่อคนร้ายเห็นท่าไม่ดี จึงได้วิ่งลงจากรถและหลบหนีเข้าไปในบริษัทแห่งหนึ่ง เจ้าหน้าที่ตำรวจพยายามติดตามไล่ล่าคนร้าย ใช้เวลาค้นหากว่า 2 ชั่วโมง แต่ก็ไม่พบร่องรอยคนร้ายแต่อย่างใด
ภายหลังจากเกิดเหตุ นางแสงดาว ได้เดินทางเข้าแจ้งความกับเจ้าหน้าที่ตำรวจ สภ.ประตูน้ำจุฬาลงกรณ์ เพื่อจะได้ดำเนินการตรวจสอบสืบสวนหาเบาะแสของคนร้าย เชื่อว่าน่าจะเป็นคนร้ายที่หลบหนีคดี ซึ่งจะติดต่อจับกุมตัวคนร้ายให้ได้ต่อไป