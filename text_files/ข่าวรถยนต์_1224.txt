     หลังจากที่ 2017 Toyota Innova (2017 โตโยต้า อินโนวา) ใหม่ ถูกเปิดตัวไปเมื่อช่วงเดือนกันยายนที่ผ่านมา ทางโตโยต้าประเทศไทยจึงไม่รอช้า พาสื่อมวลชนไปร่วมทดสอบเอ็มพีวีรุ่นล่าสุดคันนี้ไกลถึงอุทยานแห่งชาติเขาใหญ่ เพื่อสัมผัสความเปลี่ยนแปลงใหม่ๆ ว่าจะยิ่งใหญ่สมดั่งที่รอคอยไว้หรือไม่
     โตโยต้า อินโนวา คริสตา เป็นรถอเนกประสงค์ที่พัฒนาขึ้นบนพื้นฐานเดียวกับ Hilux Revo และ Fortuner แต่มีการปรับปรุงชิ้นส่วนช่วงล่างเพื่อให้เหมาะสมกับการใช้งานในรูปแบบเอ็มพีวี โดยมีให้เลือกทั้งหมด 3 รุ่นย่อย ได้แก่ 2.8V A/T, 2.8G A/T และ 2.0E M/T ซึ่งคันที่เราทดสอบในครั้งนี้ล้วนแต่เป็นรุ่นท็อปสุด คือ 2.8V A/T นั่นเอง

     ในรุ่นเครื่องยนต์ 2.8 ลิตรจะมาพร้อมเครื่องยนต์ดีเซล พ่วงกับเกียร์อัตโนมัติ 6 สปีดทั้งหมด ขณะที่รุ่น 2.0 ลิตร จะเป็นเครื่องยนต์เบนซิน พ่วงกับเกียร์ธรรมดา 5 สปีด ถูกวางให้เป็นรุ่นล่างสุด เน้นจับกลุ่มขายฟลีท หรือรถโดยสารสาธารณะไป
     ขณะที่รุ่น 2.8V A/T เป็นรุ่นที่มาพร้อมอ็อพชั่นแน่นสุด เน้นความพรีเมี่ยมตามจุดขาย ‘Premium Crossover MPV’ ซึ่งหลายคนคงสงสัยว่า เอ.. รถคันนี้มันถือเป็นครอสโอเวอร์ด้วยหรือ? ซึ่งถ้านับว่ารถคันนี้มีความสูงใต้ท้องรถจากพื้น 178 มิลลิเมตร ประกอบกับช่วงล่างที่พัฒนาจากรถกระบะร่วมค่าย มันก็พอถูไถไปได้นั่นแหละครับ

     ดีไซน์ภายนอกของ 2017 Innova Crysta ถูกออกแบบใหม่ทั้งหมด โดยในรุ่น 2.8 ลิตร จะได้สเกิร์ตรอบคันเป็นอุปกรณ์มาตรฐาน ไม่ต้องนำไปแต่งต่อให้วุ่นวาย ช่วยให้ตัวรถดูแนบไปกับพื้นถนนมากขึ้น ไม่สูงโย่งจนเกินไป
     ด้านหน้าถูกติดตั้งไฟหน้าแบบ LED Projector มีระบบปรับไฟสูง-ต่ำอัตโนมัติ พร้อม Daytime Running Light แบบ LED 4 จุดด้านในโคม ซึ่งรุ่น 2.8V ยังมีระบบเปิด-ปิดไฟหน้าอัตโนมัติมาให้โดยไม่มีสวิตช์ปิดแบบเดียวกับที่พบใน Revo ซึ่งระบบจะจัดการเปิด-ปิดไฟหน้าให้เองเสร็จสรรพทั้งหมด

     ไฟเลี้ยวถูกติดตั้งไว้ข้างกับไฟตัดหมอกบริเวณกันชน พร้อมกระจังหน้าสีดำขนาดใหญ่ที่ช่วยให้รถดูดุดันมากขึ้น ไล่มาทางด้านข้างจะพบกระมองข้างตกแต่งด้วยโครเมียมพร้อมไฟเลี้ยวในตัว และยังมีไฟ Welcome Light สำหรับส่องในที่มืดเมื่อกดรีโมทอีกด้วย

     ด้านท้ายติดตั้งไฟท้ายขนาดใหญ่แบบ 2 ก้อน ติดตั้งไฟถอยหลังไว้หนึ่งข้าง ส่วนอีกข้างจะเป็นไฟตัดหมอกหลังแทน ทุกรุ่นติดตั้งสปอยเลอร์หลังพร้อมไฟเบรกดวงที่ 3 แบบ LED และเสาอากาศแบบ Shark Fin
     ในรุ่น 2.8V ติดตั้งล้ออัลลอยลาย 5 ก้านขนาดใหญ่ขนาด 17 นิ้ว พร้อมยางขนาด 215/55 R17 แถมยังเป็นรุ่นเดียวที่ให้ล้ออัลลอยขนาด 17 นิ้วเป็นล้ออะไหล่ด้วย นอกนั้นจะเป็นล้อเหล็กทั้งหมด

     ห้องโดยสารภายในของรุ่น 2.8V ถูกตกแต่งด้วยโทนสีดำ ติดตั้งเบาะนั่งหุ้มด้วยหนัง พร้อมระบบปรับไฟฟ้า 8 ทิศทางเฉพาะฝั่งผู้ขับ ขณะที่ฝั่งผู้โดยสารจะเป็นแบบปรับมือธรรมดา 4 ทิศทาง

     เบาะนั่งแถวที่ 2 เป็นแบบ Captain Seat แยกส่วนตัว 2 ที่นั่ง พร้อมที่วางแขนแบบพับได้ รวมถึงติดตั้งที่วางของอเนกประสงค์แบบพับได้หลังเบาะนั่งคู่หน้า สามารถใช้งานเป็นโต๊ะเขียนหนังสือได้ มีช่องใส่แก้วให้ฝั่งละ 1 ตำแหน่ง แต่หากไม่จุใจพอ ยังมี่ที่วางของแบบพับได้ติดตั้งระหว่างเบาะนั่งแถวที่ 2 สำหรับวางอาหารหรือของใช้กระจุกกระจิกได้ด้วย

     เบาะนั่งแถว 3 สามารถปรับพับได้แบบ 50:50 พร้อมพนักพิงศีรษะ 2 ตำแหน่ง สามารถเสียบเพิ่มอีก 1 ตำแหน่งสำหรับผู้โดยสารคนกลางได้ ซึ่งเบาะนั่งแถวที่ 3 ถือว่ากว้างขวาง สามารถใช้งานได้จริง ถ้าผู้ใหญ่ไซส์มาตรฐานนั่ง 2 คนถือว่าสบายๆ หากเป็นเด็กตัวเล็กๆ หรือวัยรุ่นรูปร่างไม่ใหญ่นัก จะนั่งกัน 3 คนก็ยังไหว
     การเข้าไปนั่งยังเบาะนั่งแถวที่ 3 สามารถทำได้ง่าย ไม่ว่าจะเป็นการพับเบาะแบบ Captain Seat ลง หรือเดินมุดเข้าไปยังช่องว่างระหว่างตัวเบาะเลยโดยไม่ต้องพับเบาะก็ทำได้เช่นกัน

     ส่วนการพับเก็บเบาะนั่งแถวที่ 3 จะเป็นการพับขึ้นไปแขวนไว้ด้านข้าง ทำให้ไม่เสียพื้นที่ในแนวตั้ง แต่ก็ทำให้เสียพื้นที่แนวขวางไปเล็กน้อยในกรณีที่ตั้งวางของเรียงซ้อนกันหลายชั้น

     แผงคอนโซลหน้าของ Innova Crysta ถูกออกแบบใหม่ทั้งหมด ตกแต่งด้วยลายไม้สีเข้มเพิ่มความหรูหรา ติดตั้งพวงมาลัยหุ้มหนังแบบ 3 ก้านตกแต่งด้วยลายไม้ สามารถปรับได้ 4 ทิศทาง พร้อมปุ่มควบคุมเครื่องเสียงทางฝั่งซ้าย และปุ่มควบคุมหน้าจอ MID ขนาด 4.2 นิ้ว ทางฝั่งขวา รวมถึงมีก้านควบคุมระบบ Cruise Control มาให้ด้วย

     เหนือคอนโซลกลางติดตั้งนาฬิกาแบบดิจิตอลพร้อมสวิตช์ไฟฉุกเฉิน รองลงมาติดตั้งหน้าจอระบบเครื่องเสียงแบบสัมผัสขนาด 8 นิ้ว รองรับแผ่น DVD/CD/MP3 สามารถโหลดทางหน้าฟร้อนท์ได้ มีระบบนำทางเป็นอุปกรณ์มาตรฐาน พร้อมรีโมทคอนโทรลแยกมาให้ต่างหาก ซึ่ง Interface ของเครื่องเสียงชุดนี้ออกแบบให้มีสีสันมากขึ้น แถมยังตอบสนองต่อการสัมผัสได้ไวขึ้นกว่าที่พบใน Revo และ Fortuner ซึ่งโดยรวมทำให้ใช้งานได้คล่องมากขึ้น แม้ว่าการจัดวางเมนูอาจต้องใช้เวลาเรียนรู้บ้างก็ตาม
     เครื่องเสียงชุดนี้มาพร้อมพอร์ต USB ติดตั้งไว้บนฟร้อนท์ ซึ่งหากเสียบพวก USB Drive ก็คงไม่มีปัญหาเท่าใดนัก แต่หากเป็นการเสียบสายเพื่อดึงข้อมูลหรือชาร์จโทรศัพท์มือถือ อาจทำให้ตัวสายระเกะระกะไปบ้างอยู่เหมือนกัน
     นอกจากนั้น เมื่อเข้าเกียร์ถอยหลัง หน้าจอดังกล่าวจะแสดงภาพจากกล้องมองหลังพร้อมเส้นกะระยะ สามารถปรับเปลี่ยนมุมมองได้ 3 รูปแบบ ขณะที่เซ็นเซอร์ถอยหลังจะมีให้เฉพาะรุ่น 2.8G ที่ไม่มีกล้องมองหลังมาให้เท่านั้น

     ถัดลงมาเป็นสวิตช์ควบคุมระบบปรับอากาศอัตโนมัติ ที่ให้ความเย็นรวดเร็วทันใจตามสไตล์โตโยต้า มาพร้อมช่องแอร์สำหรับผู้โดยสารแถวที่ 2 และ 3 ติดตั้งไว้เหนือหลังคา มีสวิตช์ควบคุมแยกเหนือเบาะนั่งแถวที่ 2 มาให้ ซึ่งจะควบคุมได้เฉพาะความแรงลมเท่านั้น ไม่สามารถแยกปรับอุณหภูมิจากด้านหน้าได้ สามารถปรับแรงลมแบบอัตโนมัติได้

     จุดเด่นอีกอย่างหนึ่งของ 2017 อินโนวา คริสตา ใหม่ ก็คือไฟตกแต่งภายในห้องโดยสารสีฟ้า ที่ติดตั้งไว้เหนือเบาะนั่งแถวที่ 1 และ 2 ซึ่งสามารถปรับความสว่างแยกออกจากกันได้ ให้ความสวยงามโดยเฉพาะยามค่ำคืน
     ด้านอุปกรณ์เพื่อความสะดวกสบายใน Innova Crysta 2.8V ใหม่ ติดตั้งกระจกหน้าต่างไฟฟ้าขึ้น-ลงอัตโนมัติทั้ง 4 บานเพิ่มความสะดวกสบาย ช่องจ่ายกระแสไฟแบบ 12 โวล์ต 2 ตำแหน่ง พร้อมกุญแจแบบ Smart Entry สามารถล็อก-ปลดล็อกประตูโดยไม่ต้องนำกุญแจออกจากกระเป๋า ทำงานคู่กับปุ่มสตาร์ทเครื่องยนต์ (Push Start)

     บนแผงคอนโซลยังมีที่วางแก้วแบบพับเก็บได้บริเวณช่องแอร์ฝั่งผู้ขับขี่และผู้โดยสาร รวมถึงกล่องเก็บของแบบ Cool Box ที่ช่วยให้เครื่องดื่มเย็นอยู่ตลอดเวลา

     ขุมพลังในรุ่น 2.8V ติดตั้งเครื่องยนต์ดีเซลรหัส 1GD-FTV แบบ 4 สูบ DOHC VN Turbo พร้อม Intercooler ให้กำลังสูงสุดอยู่ที่ 174 แรงม้า ที่ 3,400 รอบต่อนาที แรงบิดสูงสุด 360 นิวตัน-เมตร ที่ 1,200 - 3,400 รอบต่อนาที ส่งกำลังด้วยเกียร์อัตโนมัติ 6 สปีด Sequential Shift
     ซึ่งใน Innova ยังคงมีปุ่มปรับโหมดการขับขี่ (Drive Mode Switch) ที่สามารถเลือกได้ระหว่างโหมด ECO และ Power เช่นเดียวกับรีโว่และฟอร์จูนเนอร์ ซึ่งจะปรับการตอบสนองของเครื่องยนต์และเกียร์ให้เหมาะสมกันการขับขี่ตามที่ต้องการ

     ระบบช่วงล่างด้านหน้าเป็นแบบอิสระปีกนกคู่ พร้อมคอยล์สปริงและเหล็กกันโคลง ด้านหลังเป็นแบบโฟร์ลิงค์คอยล์สปริง ที่ให้ความนุ่มนวลเหมาะสำหรับการโดยสารมากขึ้น ติดตั้งพวงมาลัยแบบไฟฟ้า EPS ขณะที่ระบบเบรกทุกรุ่นยังคงเลือกใช้แบบหน้าดิสก์หลังดรัม
     ด้านระบบความปลอดภัยถูกติดตั้งถุงลมนิรภัยมาให้ 7 ตำแหน่ง ประกอบด้วยคู่หน้า, ด้านข้างคู่หน้า, ม่านถุงลมนิรภัย และถุงลมหัวเข่าผู้ขับขี่ ติดตั้งระบบควบคุมการทรงตัว VSC, ระบบป้องกันล้อหมุนฟรี TRC, ระบบเบรกป้องกันล้อล็อค ABS, ระบบกระจายแรงเบรก EBD, ระบบเสริมแรงเบรก BA, ระบบช่วยออกตัวบนทางลาดชัน HAC เป็นอุปกรณ์มาตรฐาน
     ขณะที่เบาะนั่งทุกตำแหน่งถูกติดตั้งเข็มขัดนิรภัยแบบ ELR 3 จุด มาให้ครบทั้ง 7 ที่นั่ง
 

     เริ่มทดสอบกันเลยดีกว่าครับ...
     เส้นทางทดสอบครั้งนี้ เราออกเดินทางจาก Toyota Driving Experience Park ซึ่งตั้งบนถนนบางนา-ตราด กม.3 เพื่อมุ่งหน้าไปยังอุทยานแห่งชาติเขาใหญ่ อันเป็นจุดหมายปลายทางในการทดสอบ
     หลังจากที่เข้ามานั่งอยู่ภายในห้องโดยสารของ 2017 Innova Crysta ใหม่ ก็สัมผัสได้ถึงความกว้างขวาง ระดับเบาะนั่งค่อนข้างสูง ทำให้สามารถขึ้น-ลงได้ง่าย อุปกรณ์ภายในต่างๆ ถูกจัดวางไว้อย่างเรียบร้อย ใช้งานง่าย แผงประตูด้านข้างถูกหุ้มด้วยวัสดุคล้ายผ้าสักหลาด ซึ่งให้ความนุ่มเมื่อสัมผัส แต่ก็น่ากังวลว่าใช้งานไปนานๆ จะเกิดคราบสกปรกหรือหลุดลอกหรือไม่

     ก่อนที่เราจะเริ่มเดินทางออกจากศูนย์แห่งนี้ ทางโตโยต้าได้จัดทดสอบบนสนามเล็กๆน้อยๆ เพื่อเป็นการอุ่นเครื่องกันก่อน ทั้งระบบเบรก ABS และระบบ Traction Control บนถนนลื่น ซึ่งตัวรถเองอยู่ในการควบคุมเป็นอย่างดี จะมีก็เสียงดังจากการทำงานของระบบที่ผ่านเข้ามายังห้องโดยสารเยอะหน่อยแค่นั้นเอง
     จากนั้นเป็นการทดสอบแบบ Slalom และเปลี่ยนเลนกะทันหันด้วยความเร็วประมาณ 60 กม./ชม. ซึ่งความสูงของ Innova Crysta ก็ทำให้เรากังวลบ้างเล็กน้อย แต่เมื่อผ่านการทดสอบก็พอมั่นใจได้ว่าเอาอยู่ ด้วยการทำงานผสานกันระหว่างระบบ VSC และช่วงล่างที่เซ็ตมาอย่างเหมาะสม
     แต่จุดเด่นสำคัญคือการเก็บเสียงเมื่อขับเคลื่อนผ่านทางขรุขระ ซึ่งระดับเสียงจากพื้นตัวถังรถเล็ดลอดเข้ามายังห้องโดยสารอยู่ในระดับต่ำ ไม่ตึงตังจนน่ารำคาญ ซึ่งถือเป็นแนวทางการพัฒนารถในกลุ่มปิคอัพ/พีพีวีของโตโยต้าที่เน้นความสะดวกสบายในการโดยสารมากขึ้น รวมถึงยังให้ความนุ่มนวล ซับแรงสะเทือนจากพื้นถนนได้เป็นอย่างดี
 

     หลังจากที่เราเสร็จสิ้นการทดสอบในสนาม ก็ถึงเวลาออกเดินทางกันเสียที 
     อัตราเร่งจากจุดหยุดนิ่งของ Innova Crysta 2.8V ถือว่าให้แรงดึงค่อนข้างดี แต่เมื่อพ้นความเร็ว 60 กม./ชม.เป็นต้นไป จะเริ่มรู้สึกว่าเรี่ยวแรงเริ่มถดถอยลงบ้าง แต่ไม่ใช่ว่ารถไม่แรงนะครับ แรงบิดยังคงหลั่งไหลมาเรื่อยๆ เพียงแต่อาจไม่ปรู๊ดปร๊าดอย่างที่คิดไว้เท่านั้น ส่วนหนึ่งอาจเป็นเพราะรถคันนี้ถูกพัฒนามาเพื่อเน้นการโดยสารแบบครอบครัวเป็นหลัก ไม่รีบร้อน เอาประหยัดไว้ก่อน แต่หากใจร้อนกันจริงๆ ถ้าเหยียบคันเร่งกันแบบสุดเท้า ก็สามารถแตะความเร็ว 120 กม./ชม. ได้เพียงไม่กี่อึดใจเหมือนกัน
     ที่ความเร็วประมาณ 100 กม./ชม. จะเริ่มได้ยินเสียงลมเข้ามาจากบริเวณกระจกมองข้างบ้าง และจะได้ยินชัดเจนที่ความเร็วเกิน 120 กม./ชม.ขึ้นไป แต่นั่นก็แทบจะเป็นเสียงรบกวนเดียวที่เราได้ยินตลอดการเดินทาง เพราะแม้ช่วงที่ขับผ่านทางขรุขระด้วยความเร็วสูง เสียงจากพื้นถนนและช่วงล่างยังคงเงียบเชียบ ไร้เสียงรบกวนให้รำคาญใจ ขณะที่เสียงเครื่องยนต์จะพอให้ได้ยินบ้างช่วงที่ใช้รอบเครื่องยนต์สูง เช่น จังหวะคิกดาวน์ เป็นต้น

     จุดเด่นสำคัญของ Innova Crysta ใหม่ คือช่วงล่างที่ออกแบบให้เอาใจคนรักครอบครัวมากขึ้น แม้ว่าการทดสอบครั้งนี้เราจะนั่งกันเพียง 2 คนพร้อมสัมภาระนิดหน่อย แต่ช่วงล่างก็ให้ความนุ่มนวล นั่งสบาย ไม่ว่าจะเป็นเบาะหน้าหรือเบาะหลัง ทำให้รถคันนี้เหมาะกับการเดินทางไกลๆเป็นอย่างดี
     ตลอดการเดินทางที่ผู้เขียนเองเป็นคนขับนั้น ตัวเลขอัตราสิ้นเปลืองบนหน้าจอ MID แสดงอยู่ที่ 12.8 กม./ลิตร หากเฉลี่ยกับความเร็วที่ใช้กันตลอดทางราว 80-120 กม./ชม. บวกกับการเร่งแซงและทางชันขึ้นเขาของอุทยานแห่งชาติเขาใหญ่ด้วยแล้วล่ะก็ อัตราสิ้นเปลืองเท่านี้ก็ถือว่าใช้ได้ทีเดียว
 

     สรุป 2017 Toyota Innova Crysta 2.8V ใหม่ ถือเป็นรถอเนกประสงค์ที่เน้นการใช้งานในครอบครัวเป็นหลัก เครื่องยนต์ไม่ถึงกับจัดจ้านแต่ก็มาเรื่อยๆ ช่วงล่างเน้นความนุ่มนวล นั่งสบาย แม้จะมีเสียงลมเล็ดลอดจากบริเวณกระจกมองข้างบ้าง แต่การเก็บเสียงส่วนอื่นทำได้ดี ตัวเบาะมีขนาดใหญ่ นั่งสบาย ลงตัวทั้งการขับขี่ในเมืองและเดินทางไกล แลกกับค่าตัวเฉียด 1.4 ล้านบาท หากใครกำลังมองหารถที่นั่งได้มากกว่า 5 ที่นั่ง ขับออกต่างจังหวัดอยู่บ่อยครั้ง ก็ถือเป็นทางเลือกที่น่าสนใจรุ่นหนึ่งครับ     ราคาจำหน่าย 2017 Toyota Innova 2.8V A/T อยู่ที่ 1,399,000 บาท
 
     ขอขอบคุณ ผู้บริหารและทีมงานฝ่ายประชาสัมพันธ์ บริษัท โตโยต้า มอเตอร์ (ประเทศไทย) จำกัด ที่ให้เกียรติเชิญเข้าร่วมทดสอบในครั้งนี้
 
 