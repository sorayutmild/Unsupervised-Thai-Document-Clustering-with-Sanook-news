สื่อข่าวมติชนออนไลน์ รายงานว่า นายชุมพล ศิลปอาชา รองนายกรัฐมนตรี และรัฐมนตรีว่าการกระทรวงท่องเที่ยวและกีฬา ในฐานะหัวหน้าพรรคชาติไทยพัฒนา ได้เสียชีวิตแล้ว ด้วยวัย 72 ปี เนื่องจากภาวะไตวาย ที่โรงพยาบาลรามาธิบดี เมื่อเวลา ประมาณ 09.30 น.วันที่ 21 มกราคม 2556  ก่อนหน้านี้ เมื่อวันที่ 17 ธ.ค. นายชุมพลรักษาอาการเบื้องต้นที่โรงพยาบาลมิชชั่น ก่อนส่งตัวไปที่ห้องปฏิบัติการหลอดเลือดและหัวใจ ศูนย์แพทย์สิริกิติ์ โรงพยาบาลรามาฯ และนำตัวไปยังห้องซีซียูชั้น 9 อาคารผู้ป่วยเก่า มีนายบรรหาร ศิลปอาชา อดีตนายกฯและประธานที่ปรึกษาหัวหน้าพรรคชาติไทยพัฒนา และพี่ชายนายชุมพล นายวราวุธ ศิลปอาชา มาติดตามอาการอย่างใกล้ชิด รวมทั้งนางดวงมาลย์ ศิลปอาชา ภริยา น.ส.สลิลดา ศิลปอาชา นายรัฐพล ศิลปอาชา บุตรสาวและบุตรชายนายชุมพล รวมทั้งแกนนำพรรค และข้าราชการผู้ใหญ่ทยอยเยี่ยมอาการ  นายชุมพล ศิลปอาชา ดำรงตำแหน่งรองนายกรัฐมนตรี และรัฐมนตรีว่าการกระทรวงการท่องเที่ยวและกีฬา ในรัฐบาลของนางสาวยิ่งลักษณ์ ชินวัตร เป็นหัวหน้าพรรคชาติไทยพัฒนา และเคยดำรงตำแหน่งรัฐมนตรีว่าการกระทรวงการท่องเที่ยวและกีฬา ในรัฐบาลของนายอภิสิทธิ์ เวชชาชีวะ นายชุมพล ศิลปอาชา เกิดเมื่อวันที่ 6 มิถุนายน พ.ศ. 2483 ที่ตำบลท่าพี่เลี้ยง อำเภอเมืองสุพรรณบุรี จังหวัดสุพรรณบุรี เป็นบุตรของนายเซ่งกิม และนางสายเอ็ง แซ่เบ๊ เป็นน้องชายของนายบรรหาร ศิลปอาชา อดีตนายกรัฐมนตรี คนที่ 21 ของประเทศไทย ในปี พ.ศ. 2540 ได้เข้ารับตำแหน่งรัฐมนตรีว่าการกระทรวงศึกษาธิการ ในรัฐบาลของนายชวน หลีกภัย และหลังจากนั้นจึงได้หันหลังให้งานการเมืองในสภาผู้แทนราษฎร ไปลงสมัครเป็นสมาชิกวุฒิสภา จนกระทั่งภายหลังการยุบพรรคชาติไทย และตัดสิทธิ์ทางการเมืองแกนนำพรรค ในปี พ.ศ. 2551 ส่งผลให้สมาชิกรวมตัวกันจัดตั้งพรรคการเมืองขึ้นใหม่ในชื่อว่า "พรรคชาติไทยพัฒนา" นายชุมพล ศิลปอาชา จึงได้หันกลับมาสู่งานการเมืองสภาล่างอีกครั้ง โดยการรับตำแหน่งเป็นหัวหน้าพรรคชาติไทยพัฒนา ต่อมาได้นำสมาชิกพรรคให้การสนับสนุนพรรคประชาธิปัตย์ ในการจัดตั้งรัฐบาล และเสนอชื่อนายอภิสิทธิ์ เวชชาชีวะ เป็นนายกรัฐมนตรี ทำให้นายชุมพล ศิลปอาชา หัวหน้าพรรคชาติไทยพัฒนา ได้รับตำแหน่งรัฐมนตรีว่าการกระทรวงการท่องเที่ยวและกีฬา ในการเลือกตั้งสมาชิกสภาผู้แทนราษฎรไทยเป็นการทั่วไป พ.ศ. 2554 ได้รับเลือกตั้งเป็นสมาชิกสภาผู้แทนราษฎร แบบบัญชีรายชื่อ สังกัดพรรคชาติไทยพัฒนา และได้รับแต่งตั้งเป็นรองนายกรัฐมนตรี (กำกับดูแลด้านการท่องเที่ยว และการเกษตร) และรัฐมนตรีว่าการกระทรวงการท่องเที่ยวและกีฬา ในรัฐบาลของนางสาวยิ่งลักษณ์ ชินวัตร