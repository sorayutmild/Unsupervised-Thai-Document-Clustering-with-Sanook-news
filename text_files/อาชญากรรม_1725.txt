พ่อเมาฉลองเพิ่งพ้นคุกคดียาเสพติด ก่อนข่มขืนลูกสาวแท้ๆ วัย 5 ขวบ อ้างทำไปเพราะเมาจนขาดสติ
ผู้สื่อข่าวรายงานว่า (27 ก.พ.) รายการเรื่องเล่าเช้านี้ ทางช่อง 3 รายงานว่า เมื่อวันที่ 26 ก.พ.ที่ผ่านมา สภ.เมืองเพชรบุรี จ.เพชรบุรี แถลงข่าวจับกุมตัวนายวิรัช หรือ โจ้ (ขอสงวนนามสกุล เนื่องจากผู้เสียหายนามสกุลเดียวกัน) อายุ 34 ปี หลังก่อเหตุข่มขืนลูกสาวแท้ๆ วัย 5 ขวบ ของตัวเอง โดยอดีตภรรยาได้เข้าแจ้งความว่า นายวิรัช ข่มขืนลูกสาวของตัวเองเมื่อวันที่ 25 ธ.ค.2556 ที่ผ่านมา จึงได้พาลูกสาวไปตรวจร่างกาย และเข้าแจ้งความ
จากการสอบสวน นายวิรัช รับสารภาพว่า เป็นคนลงมือข่มขืนลูกสาววัย 5 ขวบ จริง แต่ทำไปเนื่องจากเมาขาดสติไม่รู้ว่าผู้ที่ตนข่มขืนนั้นเป็นบุตรสาวของตนเอง โดยวันเกิดเหตุเป็นวันที่ตนออกจากเรือนจำชั่วคราวเขากลิ้งเป็นวันแรก หลังจากโดนคดียาเสพติดและอยู่ในเรือนจำเป็นเวลา 45 วัน จึงได้ชักชวนเพื่อนๆ มานั่งดื่มเหล้าจนเมามาย โดยนายวิรัชเปิดเผยว่า ตนได้แยกทางกับภรรยาก็ได้ไปรับ ด.ญ.บัว (นามสมมุติ) มาเลี้ยงดูเองที่บ้านป้าของตน แต่ที่ทำไปเพราะขาดสติจริงๆ แต่เมื่อรู้ว่าผู้ที่ตนข่มขืนเป็นลูกสาวก็รู้สึกเสียใจ และยอมรับในความผิดของตนเอง
ทั้งนี้ หลังจากการสอบสวนปากคำ เจ้าหน้าที่ตำรวจก็นำตัวผู้ต้องหาส่งพนักงานสอบสวน สภ.เมืองเพชรบุรี เพื่อดำเนินคดีต่อไป