(19 มี.ค.) ผู้สื่อข่าวรายงานว่า นายศักดิ์ศรี เกษสีแก้ว อายุ 56 ปี แท็กซี่พลเมืองดีที่เก็บทองคำมูลค่ากว่า 13 ล้านบาทคืนให้กับเจ้าของ ได้เดินทางกลับถึงบ้านเกิดที่ จ.ร้อยเอ็ด โดยมีภรรยา พร้อมด้วยบุตรสาว และญาติพี่น้องที่ทราบข่าว เดินทางมารอรับจำนวนมาก จากนั้นมีการทำพิธีผูกข้อต่อแขนรับขวัญ โดยนายศักดิ์ศรี ได้นำสร้อยคอทองคำ หนัก 5 บาท 1 เส้น และหนัก 3 บาท 1 เส้น ที่ได้เป็นรางวัลจากการทำความดีมาให้ญาติได้ชื่นชมด้วย
นายศักดิ์ศรี กล่าวว่าตอนนี้ได้คุยกับเจ้าของทองเรียบร้อยแล้ว แม้ว่าจะไม่ได้รางวัลตามเป้าที่เจ้าของเคยประกาศว่าจะให้ แต่ก็ไม่เสียใจ และต้องขอบคุณด้วยที่มีน้ำใจมอบสร้อยคอทองคำ น้ำหนัก 8 บาทให้แก่ตน ซึ่งถือเป็นสินน้ำใจที่มากด้วยคุณค่า ตนมีเจตนาที่จะตามส่งคืนให้อยู่แล้ว แต่ที่น่าเสียใจที่มีสื่อบางสังกัดนำเสนอข่าวไปในทิศทางที่มองว่าตนมีเจตนาแอบแฝง ทำให้ตนและครอบครัวรู้สึกท้อแท้มาก อย่างไรก็ตามช่วงนี้ขอหยุดพักผ่อนอยู่บ้านกับครอบครัวสักระยะ ก่อนที่จะกลับไปขับแท็กซี่อีกครั้งช่วงหลังสงกรานต์ และอยากฝากถึงเพื่อน ๆ อาชีพขับแท็กซี่ขอให้ทุกคนมีความซื่อสัตย์ต่ออาชีพ
ด้านนายเอกรัตน์ กนกวรรณาการ อายุ 60 ปี เจ้าของร้านทองเยาวราชใน จ.อุบลราชธานี เปิดเผยว่า เมื่อเช้านี้นายศักดิ์ศรี คนขับแท็กซี่ได้โทรศัพท์มาพูดคุยกับตนว่า พอแล้วกับรางวัลที่ได้รับ และไม่ต้องการอะไรอีก ซึ่งเป็นการพูดคุยกันด้วยดี เป็นที่เข้าใจกันไม่มีปัญหา ส่วนกรณีในสังคมออนไลน์ ได้ออกมาตำหนิตนนั้นถือว่าเป็นเรื่องธรรมดา แต่ก็อยากให้เข้าใจความรู้สึกของตนด้วย อย่างไรก็ดีตนฝากขอบคุณทุกส่วนที่ช่วยเหลือ จนได้รับทองกลับคืนมา
 