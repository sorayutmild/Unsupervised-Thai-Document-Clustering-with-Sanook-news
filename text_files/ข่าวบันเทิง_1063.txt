รายงานสดจากโรงพยาบาลอาการป่วยหนักจากไข้เลือดออก ของพระเอก ปอ ทฤษฏี ในวันที่ 17 ธันวาคม
หลังจากวานนี้ (16 ธ.ค.) ทางโรงพยาบาลรามาธิบดีได้ออกประกาศฉบับที่ 17 ชี้แจงอาการป่วย "ปอ ทฤษฎี" ระบุว่าอาการทรุดลง เพราะการติดเชื้อในปอดที่ยังเกิดขึ้นซ้ำ จำเป็นต้องให้ยาต้านจุลชีพและเฝ้าดูอาการใกล้ชิดต่อไป
และวันนี้ (17 ธ.ค.) บรรยากาศความคืบหน้าล่าสุดที่หออภิบาลผู้ป่วยวิกฤติโรคหัวใจ อาคารสมเด็จพระเทพพระรัตน์ รพ.รามาธิบดี วันที่ 17 ธันวาคม 2558 ยังคงแฟนคลับและประชาชนต่างเดินทางมาให้กำลังใจและเซ็นสมุดเยี่ยม พระเอกหนุ่มปอ ทฤษฎี กันอย่างต่อเนื่อง
9.30 น. โบว์ แวนดา ภรรยาของปอ พร้อมกับ คุณแม่พิศมัย สหวงษ์แม่ของปอ ทฤษฎี และ คุณอาน้ำอ้อย ศรมนตรา ผู้จัดการส่วนตัวปอ ได้เดินทางมาถึง รพ.รามา บริเวณชั้น 9 ก่อนจะสลับกันเข้าไปเยี่ยมปอ โดยโบว์ ได้เข้าไปเยี่ยมก่อนตั้งแต่เช้า ตามด้วยแม่และอาน้ำอ้อยเข้าไปเยี่ยมทีหลัง
11.34 น. "ตั๊ก นภัสกร" ได้ขี่มอเตอร์ไซค์ส่วนตัวเพื่อมาเยี่ยมและให้กำลังใจนักแสดงรุ่นน้อง ปอ ทฤษฎี ทั้งยังได้เปิดเผยกับสื่อมวลชนว่า "ก็อย่างที่ทราบกันอยู่แล้วครับว่ายังมีอาการเหมือนเดิม เราก็มาให้กำลังใจกัน เราก็ยังหวังและยังให้กำลังใจกันตลอดครับ ไม่เคยหยุด และผมเองก็ได้นำพระมาให้คุณแม่เพราะเราทำกฐินไว้แล้วได้พระเล็กๆ มาก็นำมาฝากให้น้องปอครับ"
สำหรับ ตั๊ก นภัสกร เคยร่วมงานในละครเวที "นางเสือง" ส่วนความหวันตอนนี้คงเป็นเรื่องของกำลังใจสวดมนต์ภาวนา อย่างน้อยก็เป็นกำลังให้เขากลับมา น้องมะลิก็รออยู่ ครอบครัวก็รออยู่ ปอเป็นคนน่ารัก อารมณ์ดี ใจเย็น ไม่เคยเห็นเขาโกรธใครเลย
12.00 น. "อาน้ำอ้อย" ผู้จัดการส่วนตัวของพระเอกหนุ่ม ปอ ทฤษฎี ได้กลับจากการเดินทางไปไหว้พระที่วัดแขก พร้อมได้ปฏิเสธถึงกระแสข่าวลือที่ออกมาเมื่อค่ำวานนี้โดยอ้างว่าพระเอกหนุ่มได้เสียชีวิตลงแล้ว "อาการโดยรวมที่เข้าไปพบช่วงเช้า ปอยังทรงตัว ยังต้องเฝ้าระวังเรื่องปอด อาการโดยรวมต้องให้ทางแพทย์ชี้แจงกระจ่างชัดตลอด ปอยังรู้สึกตัว เหมือนเดิมทุกอย่าง การตอบรับรู้ไปโดยดี แต่มีช่วงหนึ่งที่อาจจะทรุดไปบ้าง แต่กลับมาดี คือเราตอบแทนไม่ได้เท่าหมอ เพราะยังต้องเฝ้าระวังชั่วโมงต่อชั่วโมง"
ส่วนทางครอบครัว ก็มีที่ยึดเหนี่ยวจิต แต่ ณ ตอนนี้ให้ทางทีมแพทย์เป็นคนให้ขอมูลดีกว่า ถ้าถามความรู้สึกทางครอบครัว เรายังแข็งแรง ปอเขาสู้ รู้ว่าพวกเรายืนไปพร้อมเขา นี่คือสิ่งเดียวที่เราสัมผัสได้ ทางโบว์และอาได้เข้าไปในห้องแล้ว ก็ได้พูดคุยกับเขาปกติทั่วไป โดยโบว์น่าจะพูดได้และอยู่ได้มากกว่าอา เราต้องมีกำลังใจที่ดี แม้ความรู้สึกจะมีอ่อนไหวไปบ้าง เพราะโบว์รักปอมาก
13.15 น. เด็กๆ จากมูลนิธิศุภนิมิต จังหวัดราชบุรี เดินทางเข้าให้กำลังใจครอบครัวสหวงษ์ พร้อมร่วมกันร้องเพลงคริสต์มาสเพื่อให้กำลังใจพระเอกหนุ่มปอ ทฤษฎี บริเวณหน้าห้องซีซียู โดยคุณ ธนน วริศนราทร ผู้จัดการแผนกมูลนิธิศุภนิมิตจังหวัดราชบุรี ได้เผยกับสื่อมวลชนว่า ในครั้งนี้ลูกบุญธรรมที่ปอรับอุปการะไว้ 2คน คนแรกอยู่แม่ฮ่องสอน อีกคนอยู่บุรีรัมย์ แต่ไม่ได้มาด้วย เนื่องจากอยู่ต่างจังหวัด และยังติดเรียนหนังสืออยู่
คือเด็กที่คุณปออุปการะไว้นั่นก็จะช่วยเหลือทางด้านการศึกษา และคุณปอก็ทำมานานหลายปีแล้ว ในเรื่องของการให้ทุน ซึ่งเด็กก็จะเข้าสู่ระบบของการศึกษา ส่วนที่เหลือก็จะนำไปช่วยเหลือครอบครัว เด็กที่คุณปออุปการะมีอยู่ 2 คน มีอายุ 7-8 ขวบคนหนึ่ง และอีกคนก็อายุประมาณ 16-17 ปี ทั้งนี้เด็กทั้งสองได้เขียนการ์ดฝากมาให้แทน ซึ่งมีโบว์ แวนด้า และอาน้ำอ้อยเป็นผู้รับไว้
สำหรับน้องๆ ที่มาร้องเพลงวันนี้เป็นการร้องเพลงอวยพรคริสต์มาส เพื่อให้กำลังใจ ซึ่งเนื้อร้องเป็นภาษากะเหรี่ยง เป็นภาษาถิ่นของเขา
16:47 น. น้องมะลิ ได้เดินทางมาให้กำลังใจพ่อปอ ซึ่งวันนี้ทางคุณอาน้ำอ้อยได้เปิดคลิปวิดีโอที่ทำขึ้นเพื่อรวบรวมวันต่างๆ ที่หนุ่มปอรักษาตัวอยู่ในโรงพยาบาลให้น้องมะลิดู ซึ่งมะลิตั้งใจดูเป็นอย่างมาก เมื่อคลิปจบมะลิได้ยกมือขึ้นมาปรบเบาๆ
โดยตลอดเวลาที่มะลิดูคลิป ได้ยิ้มและพูดคุยพร้อมชี้เข้าไปในคลิปเพื่อเรียกพ่อตลอดเวลา
อาน้ำอ้อย เผยว่า นอกจากมะลิจะชอบเปิดดูคลิปที่มีพ่อปอแล้ว น้องยังชอบเปิดดูรูปที่มีพ่อปออีกด้วย ซึ่งสองรูปข้างต้นนี้เป็นรูปที่มะลิชอบเปิดดูบ่อยที่สุด และชอบเปิดค้างทิ้งไว้ที่สองหน้านี้ตลอด