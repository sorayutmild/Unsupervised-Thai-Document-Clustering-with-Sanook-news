นายมนัส แจ่มเวหา อธิบดีกรมบัญชีกลาง เปิดเผยว่า หลังการปรับขึ้นเงินเดือนข้าราชการประกาศในราชกิจจานุเบกษาเมื่อ 21 พ.ค.ที่ผ่านมา กรมบัญชีกลางพร้อมที่จะโอนเงินส่วนที่ปรับขึ้นไปให้ส่วนราชการได้ทันทีรอบการจ่ายเงินเดือนของเดือน มิ.ย. ที่จะจ่ายทุกวันที่ 25 ของทุกเดือน เนื่องจากเงินเดือนรอบเดือน พ.ค.นี้ กรมบัญชีกลางได้โอนเข้าบัญชีของหน่วยราชการไปตั้งแต่วันที่ 20 พ.ค.ที่ผ่านมาแล้ว
อย่างไรก็ตาม หลังจากนี้ส่วนราชการต่างๆต้องไปจัดทำเงินเดือนของข้าราชการแต่ละคนในบางหน่วยงานใหม่ เช่น บางส่วนราชการมีข้าราชการเพียง 200 คน การทำงานก็จะเร็ว แต่บางหน่วยมี 2,000-3,000 คน อาจต้องใช้เวลานาน โดยกรมบัญชีกลางประเมินว่าจะมีหน่วยราชการ 80% สามารถส่งเรื่องมายังกรมบัญชีกลางภายใน 15 มิ.ย.ได้ ซึ่งกรมบัญชีกลางพร้อมจ่ายให้ทันทีในงวดวันที่ 25 มิ.ย. เป็นการจ่ายทั้งเงินเดือนใหม่ของเดือน มิ.ย. พร้อมกับเงินตกเบิกอีก 6 เดือน ตั้งแต่ ธ.ค.57-พ.ค.58
“กรมบัญชีกลางมีความพร้อมในการจ่ายเงินเดือนใหม่และเงินเดือนที่ตกเบิกรวมมากกว่า 10,000 ล้านบาท เพราะได้มีการซักซ้อมระบบต่างๆมานานแล้ว ถ้าหน่วยงานส่งเรื่องเข้ามาพร้อมๆกันจำนวนมาก กรมบัญชีกลางก็พร้อมที่จะทำงานล่วงเวลา เพื่อจ่ายเงินเดือนให้ข้าราชการได้ทันงวดเดือน มิ.ย.58”
นายมนัสกล่าวต่อว่า หลังมีมติเรื่องเงินเดือนข้าราชการแล้ว กรมในฐานะที่กำกับดูแลเกี่ยวกับค่าจ้างของลูกจ้างประจำของส่วนราชการ ยังได้เตรียมเสนอกระทรวงให้ประกาศเพื่อปรับโครงสร้างเงินเดือนลูกจ้างประจำให้สอดคล้องกับข้าราชการ มีหลักเกณฑ์คือ
1.ลูกจ้างประจำของส่วนราชการทุกราย ได้ปรับอัตราค่าจ้างเพิ่มขึ้นจากเดิมอีก 1 ขั้น
2.ขยายเพดานอัตราค่าจ้างขั้นสูงของลูกจ้างประจำของส่วนราชการ ทุกตำแหน่งเพิ่มขึ้น 3 ขั้น 3.ลูกจ้างประจำที่ได้รับค่าจ้างขั้นสูงสุดของตำแหน่ง (ค่าจ้างตัน) และได้รับค่าตอบแทนพิเศษ ในรอบการประเมินที่แล้ว (1 เม.ย.-30 ก.ย.57) ให้นำค่าตอบแทนพิเศษมานับรวมเป็นขั้นค่าจ้างตั้งแต่ 1 ธ.ค.57 (หยุดเบิกค่าตอบแทนพิเศษ) ทั้งนี้ จะมีลูกจ้างประจำได้ประโยชน์ 155,053 คน ใช้งบฯ 984 ล้านบาท.