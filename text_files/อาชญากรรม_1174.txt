พ.ต.อ.รังสรรค์ ประดิษฐผล ผกก.สน.ดอนเมือง กล่าวถึงความคืบหน้าคดีที่ นายการุณ โหสกุล ส.ส.กทม. พรรคเพื่อไทย ถูก นายฐิติพันธุ์ บุญใหญ่ อายุ 22 ปี ชกจนปากแตก ต้องให้แพทย์เย็บ 5 เข็ม ว่า ขณะนี้พนักงานสอบสวนได้เรียกตัว นายฐิติพันธุ์ มารับทราบข้อหาแล้ว โดยแจ้งข้อหาทำร้ายร่างกายผู้อื่น โดย นายฐิติพันธุ์ ให้การรับสารภาพว่า มีเรื่องทะเลาะวิวาทกับ นายการุณ เพราะไม่พอใจที่ นายการุณ ขี่เจ็ทสกีมาด้วยความเร็วสูง จนทำให้เกิดคลื่นลูกใหญ่ มากระแทกเรือของตนที่พายมากับพวกรวม 4 คน จนเรือพลิกคว่ำ ทำให้ทุกคนตกลงไปในน้ำ จากนั้น นายการุณ ได้ขี่เจ็ทสกีวนกลับมา ก่อนจะมีปากเสียงกันขึ้น ตนทนไม่ไหวจึงชกที่ใบหน้า นายการุณ
พ.ต.อ.รังสรรค์ กล่าวอีกว่า หลังจากการสอบปากคำ นายฐิติพันธุ์ เสร็จ ทางพนักงานสอบสวนได้ปล่อยตัวชั่วคราวโดยไม่ต้องใช้หลักทรัพย์ประกันตัว เนื่องจากคดีนี้เป็นแค่คดีทำร้ายร่างกายธรรมดา ส่วนการดำเนินคดีนั้น พนักงานสอบสวนกำลังรอผลตรวจร่างกาย นายการุณ จากแพทย์ เพื่อจะนำไปประกอบในสำนวนส่งฟ้องศาลแขวงต่อไป