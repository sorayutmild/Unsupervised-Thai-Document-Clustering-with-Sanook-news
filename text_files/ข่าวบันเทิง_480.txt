กลายเป็นประเด็นดราม่าเบาๆ เมื่อโซเชียลมีเดียและบรรดาแฟนคลับพระเอกช่อง 7 สี "นิว วงศกร" รู้สึกตกใจกับภาพถ่ายและข่าวลือไปทั่วโลกออนไลน์ หลังมีภาพคนหน้าคล้าย หนุ่มนิว ถูกเจ้าหน้าที่ตำรวจจับกุม ตั้งโต๊ะแถลงผลการจับกุมนำไปเผยแพร่เป็นวงกว้าง จนถูกวิพากษ์วิจารณ์ไปต่างๆ นานา
ล่าสุดทางต้นสังกัด ช่อง 7 สี ออกมาชี้แจงว่า ภาพถ่ายดังกล่าวเป็นภาพส่วนหนึ่งจากกองถ่ายละคร ข้ามาคนเดียว ค่ายดาราวิดีโอ ที่กำลังปักหลักถ่ายทำอยู่ที่ จ.นครราชสีมา ละครเรื่องนี้มี นิว วงศกร เป็นพระเอก ซึ่งภาพที่ถูกแชร์ออกมาเป็นแค่ฉากหนึ่งเท่านั้น เจ้าหน้าที่ตำรวจก็เป็นดาราสมทบและนักแสดงตัวประกอบ โดย หนุ่มนิว ไม่ได้ถูกจับกุมแต่อย่างใด
ขณะที่บรรดาแฟนคลับต่างรู้สึกโล่งใจ เมื่อทราบข่าวว่าเป็นเพียงฉากในละคร บนเว็บไซต์พันทัปดอทคอม ก็มีแฟนๆ โพสต์ภาพมุมอื่นๆ จากละครข้ามาคนเดียว ในวันและเวลาที่ถ่ายทำฉากดังกล่าว ซึ่งเห็นอิริยาบถต่างๆ ระหว่างเตรียมตัวเข้าฉากถ่ายทำ แต่บังเอิญว่าภาพที่ถูกนำมาประชาสัมพันธ์เป็นฉากอารมณ์ของตัวละครพอดี
ขอบคุณภาพและข้อมูลจาก อินสตาแกรม @ch7dramasociety @new_wongsakorn และกระทู้พันทิป http://pantip.com/topic/34845188