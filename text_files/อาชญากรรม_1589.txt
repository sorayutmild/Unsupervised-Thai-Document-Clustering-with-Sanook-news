ชาวบ้านเจอกะโหลกเด็กโผล่ที่ร้าง ใกล้ซอยลาซาล พบเพิ่งเสียชีวิตไม่นาน เจอกางเกงเจเจตกอยู่ พ่อแม่น้องการ์ตูนภาวนา ขอให้ไม่ใช่ลูกสาวตัวเอง
(15 ธ.ค.) เมื่อช่วงเช้ามืดที่ผ่านมา เจ้าหน้าที่ตำรวจ สน.บางนา ได้รับแจ้งจากพลเมืองดีว่า พบกะโหลกศีรษะมนุษย์อยู่บริเวณพื้นที่รกร้าง ใกล้เคียงกับซอยลาซาล (สุขุมวิท 105) ลักษณะคล้ายกับกะโหลกศีรษะเด็ก จึงได้เดินทางไปตรวจสอบ พร้อมกับเจ้าหน้าที่กองพิสูจน์หลักฐาน
จากการตรวจสอบเบื้องต้น จุดที่พบกะโหลกศีรษะเป็นพื้นที่รกร้าง อยู่ห่างจากสถานีรถไฟฟ้าบีทีเอสแบริ่ง ประมาณ 400 เมตร กะโหลกที่ฝังกลบดินเอาไว้ ลักษณะคล้ายกับกะโหลกศีรษะเด็ก เป็นเด็กผู้หญิง อายุ 6-9 ปี สภาพกะโหลกค่อนข้างสมบูรณ์ คล้ายเพิ่งเสียชีวิตประมาณ 1 สัปดาห์ ยังมีคราบน้ำเหลืองติดและหนอนชอนไช ฟันกามยังอยู่ครบ แต่ไม่มีฟันซี่หน้า อีกทั้งยังตรวจพบกางเกงเจเจลายดอกของเด็ก อยู่ห่างจากจุดที่พบกะโหลกศีรษะออกไปเล็กน้อย สภาพกางเกงยังใหม่ ในกระเป๋าพบขนมช็อตโกแลตของเด็ก
อย่างไรก็ตาม การค้นพบกะโหลกศีรษะเด็กครั้งนี้ นายสายยันต์ เพ็ชรดอน อายุ 32 ปี และ น.ส.ตุ๊กตา สว่างศรี อายุ 32 ปี พ่อแม่ผู้ปกครองของ น้องการ์ตูน ด.ญ.อธิตยา เพ็ชรดอน อายุ 6 ปี ที่ถูกคนร้ายลักพาตัวหายไปที่สถานีรถไฟฟ้าแบริ่ง เมื่อวันที่ 6 ธันวาคมที่ผ่านมา ได้เดินทางมาตรวจสอบด้วย พร้อมกับภาวนาว่า กะโหลกศีรษะเด็กที่พบจะไม่ใช่ลูกสาวของตัวเอง แม้ว่าหลักฐานกางเกงเจเจที่พบตกอยู่ จนคล้ายกับเสื้อผ้าของน้องการตูนเป็นอย่างมาก
ทางด้าน เจ้าหน้าที่ตำรวจเปิดเผยว่า ขณะนี้กำลังรอผลชันสูตรต่างๆ จากกองพิสูจน์หลักฐาน เพื่อยืนยันว่ากะโหลกศีรษะที่พบนั้นเป็น น้องการ์ตูน หรือไม่ ซึ่งในช่วงสายวันนี้จะมีการระดมเจ้าหน้าที่และสุนัขตำรวจมาค้นหาชิ้นส่วนศพส่วนอื่นๆ อีกครั้งต่อไป
ขอบคุณข้อมูลข่าวจาก มูลนิธิกระจกเงา