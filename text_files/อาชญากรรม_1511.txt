(26 ส.ค.) เจ้าหน้าที่ตำรวจ สน.ท่าข้าม ได้รับแจ้งจากชาวบ้านว่า พบเด็กทารกแรกเกิดถูกทิ้งเอาไว้ภายในห้องเช่าแห่งหนึ่ง ภายในซอยบางบาน-บางขุนเทียน 11 เขตบางขุนเทียน จึงได้เดินทางไปตรวจสอบ
ที่เกิดเหตุเป็นบ้านแบ่งห้องให้เช่า ไม่มีชื่อ เจ้าหน้าที่เข้าตรวจสอบพบ ทารกเพศหญิง เพิ่งคลอดมาไม่ต่ำกว่า 20 ชั่วโมง หน้าตาน่ารัก สภาพสายสะดือเพิ่งถูกตัดออก ยังมีคราบเลือดที่แห้งแล้ว เปรอะอยู่ที่ลำตัวและพื้นหน้าห้อง เด็กทารกดังกล่าว เริ่มมีอาการตัวเขียว เจ้าหน้าที่จึงได้นำตัวส่งโรงพยาบาลบางปะกอก 8 ในเวลาต่อมา
จากการสอบสวน น.ส.เจน (นามสมมติ) อายุ 18 ปี ผู้ที่แจ้งเจ้าหน้าที่ในเบื้องต้น ได้ให้กับตำรวจการวกวนอย่างมีพิรุธ ต้องนำตัวไปสอบสวนต่อที่ สน.ท่าข้าม จน น.ส.เจน ให้การรับสารภาพว่า เด็กทารกเพศหญิงที่พบดังกล่าวเป็นลูกสาวตนเอง ที่เพิ่งคลอดออกมาเองในห้องเช่า แต่ไม่พร้อมที่จะเลี้ยงดูแลเด็กคนดังกล่าว
น.ส.เจน ยังให้การต่ออีกว่า เมื่อช่วงเทศกาลปีใหม่ที่ผ่านมา ถูกคนร้ายฉุดไปข่มขืนกระทำชำเราที่ป่าข้างทาง ระหว่างเดินทางกลับบ้านที่ จ.สุโขทัย ทำให้ตัวเองรู้สึกอับอาย และไม่แจ้งความหรือบอกกับพ่อแม่ผู้ปกครอง จนกระทั่งทราบว่าได้ตั้งครรภ์ จึงย้ายเข้ามาอาศัยอยู่ที่กรุงเทพฯ หางานทำและเช่าห้องเช่าดังกล่าวอาศัยอยู่ เพราะไม่อยากให้ครอบครัวรู้เรื่องนี้
ต่อมาเมื่อคืนวานนี้ ขณะกำลังพักผ่อนอยู่ภายในห้องเช่า เกิดอาการปวดท้องเป็นอย่างมาก แต่ก็ไม่รู้ว่าจะให้ใครช่วยดี จึงได้เบ่งทำคลอดด้วยตัวเอง และใช้ใบมีดตัดสายสะดือตัวเองกับลูก จนรุ่งเช้าจึงนำลูกเพิ่งคลอดไปวางไว้หน้าห้องและแจ้งตำรวจ
เบื้องต้นเจ้าหน้าที่ตำรวจคาดว่า น.ส.เจน ไม่น่าจะกุเรื่องหลอกตำรวจ และเชื่อว่าน่าจะถูกข่มขืนจนตั้งครรภ์จริง จึงได้กล่าวตักเตือนไป นอกจากนี้ น.ส.เจน ยังระบุว่าไม่พร้อมที่จะเลี้ยงดูลูกสาวคนนี้ เจ้าหน้าที่ตำรวจจึงจะช่วยติดต่อกับศูนย์ประชาบดี ขอส่งตัวเข้าไปอยู่ในความดูแลของสถานสงเคราะห์ทั้งแม่วัยรุ่นและลูกแรกเกิดต่อไป