ผบช.ภ.2 แถลงจับกุมตัว "ไอ้เติ้ล" มือฆาตกรรมโหด 2 ครูเมืองระยอง ยอมรับสารภาพสิ้น เล่าเป็นฉากต่อฉาก หิ้วตัวทำแผนหวิดชุลมุน เพื่อนพ้องเหยื่อหวังรุมประชาทัณฑ์
(30 พ.ย.) เมื่อช่วงเย็นที่ผ่านมา พล.ต.ท.มนตรี ยิ้มแย้ม ผบช.ภ.2 พร้อมด้วย พล.ต.ต.ฉลอง สุขจันทร์ ผบก.ระยอง และเจ้าหน้าที่ตำรวจภูธรจังหวัดระยอง เจ้าหน้าที่ตำรวจ สภ.เมืองระยอง ร่วมแถลงข่าวจับกุม นายศุภกฤต หรือ ไตเติ้ล อายุ 22 ปี พร้อมกับของกลาง อาวุธปืนบีบีกันดัดแปลงใส่ลูกโม่ .38 จำนวน 1 กระบอก เครื่องกระสุนปืน 47 นัด เสื้อสีดำ 2 ตัว กางเกงขาสั้น 1 ตัว รองเท้า แตะสีดำ 1คู่ และกระเป๋าเป้ 1 ใบ โทรศัพท์มือถือไอโฟน 2 เครื่องของผู้เสียชีวิต
รวมทั้งตรวจยึดรถยนต์นิสสัน อัลเมร่า สีน้ำตาล ที่ได้มาจากเงินที่ขายรถจักรยานยนต์ พร้อมด้วย รถจักรยานยนต์คาวาซากิ นินจาแซดเอ็กซ์ 1000R สร้อยคอทองคำ 2 เส้นของผู้เสียชีวิต สร้อยข้อมือทองคำหนึ่งเส้น แหวนทองคำ 1 วง ทองคำแท่ง 1 ชิ้น เงินสดจำนวน 144,400 บาท ซึ่งเป็นเงินที่เหลือจากขายรถ
พล.ต.ท.มนตรี กล่าวว่า เบื้องต้นจากการสอบสวนผู้ต้องหาตกลงซื้อรถจักรยานยนต์ดูคาติจากผู้เสียชีวิต โดยนัดทำสัญญาโอนลอยที่บ้านหลังที่เกิดเหตุ หลังทำสัญญาแล้วเสร็จ นายศุภกฤต ได้ลงมือใช้อาวุธปืนยิง ครูเอ็ม ก่อน แต่ปรากฏว่ากระสุนพลาดไปถูก ครูแนน ที่กำลังก้มเก็บของอยู่ เป็นเหตุทำให้ครูแนนเสียชีวิต
>> พ่อแม่ครูเอ็มเดือด! ฝากถามมือฆ่าโหด "มึงทำลูกกูทำไม" วอนศาลตัดสินประหารชีวิต
หลังจากนั้นจึงหันปากกระบอกปืนมายิงครูเอ็มซ้ำ แต่ครูเอ็มยังไม่เสียชีวิตในทันที จึงได้ใช้มีดปอกผลไม้เชือดคอซ้ำ และลากศพขึ้นไปซ่อนเอาไว้ที่ห้องแต่งตัวชั้น 2 ของบ้าน พร้อมกับใช้เสื้อผ้าของผู้เสียชีวิตคลุมอำพรางศพเอาไว้ จากนั้นได้นำเงินสดประมาณ 20,000 บาท และทองรูปพรรณหนัก 3 บาทของผู้เสียชีวิตหลบหนีไป โดยขับขี่รถจักรยานยนต์ของเหยื่อ นำไปขายที่บ้านนาป่า อ.เมือง จ.ชลบุรี ได้เงินสดมาจำนวน 338,500 บาท
ต่อมา นายศุภกฤต ได้หลบหนีขึ้นไปที่ จ.เชียงใหม่ กระทั่งมาถูกเจ้าหน้าที่จับกุมได้ที่ อ.เชียงดาว จ.เชียงใหม่ ส่วนประเด็นเรื่องหนี้สินการพนัน การทำธุรกิจซื้อขายรถด้วยกัน เจ้าหน้าที่ยังไม่ตัดประเด็น ขอให้เจ้าหน้าที่ชุดสืบสวนสอบสวนอีกครั้งก่อน เพื่อแจ้งข้อกล่าวหาเพิ่มเติม
ทั้งนี้ นายศุภกฤต เคยมีประวัติฉ้อโกงเรื่องซื้อขายรถยนต์ ในท้องที่ สน.บางเขน กรุงเทพฯ และหลังจากแถลงข่าวเสร็จได้พาไปทำแผนที่บ้านที่เกิดเหตุ ท่ามกลางญาติและเพื่อนผู้เสียชีวิตดักรออยู่เป็นจำนวนมาก โดยต่างพยายามกรูกันเข้ามาเพื่อทำร้ายผู้ต้องหาด้วยความโกรธแค้นและตะโกนสาปแช่ง ขอให้ประหารชีวิต โดยมีตำรวจคุ้มกันกว่า 50 นาย
เบื้องต้นได้แจ้งข้อกล่าวหา นายศุภกฤต ในข้อหาฆ่าผู้อื่นโดยไตร่ตรองไว้ก่อน และนำตัวไปทำแผนประกอบคำรับสารภาพ และนำตัวส่งพนักงานสอบสวน สภ.เมืองระยอง เพื่อดำเนินคดีตามกฎหมายและแจ้งข้อหาเพิ่มเติมต่อไป
>> ครู 2 ผัวเมียถูกฆาตกรรมโหด เลือดสาดสยองทั่วบ้าน ข้อความปริศนาแปะหน้าประตู>> เปิดปมสังหารครูสองผัวเมียดับสยองคาบ้าน คนร้ายฆ่าชิงรถดูคาติ 6.5 แสน>> เจอแล้ว "บิ๊กไบค์มรณะ" ชนวนเหตุฆ่าโหดครูผัวเมีย 2 ศพ คนร้ายเอาไปฝากขาย>> ตั้งสวดแยกกัน "ครูเอ็ม" กลับบ้านที่ชัยนาทแล้ว "ครูแนน" รอญาติมารับศพไปพะเยา