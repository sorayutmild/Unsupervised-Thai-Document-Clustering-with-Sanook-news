อาการปวดท้องนั้นถือได้ว่าเป็นอาการป่วยทั่วไปที่มักจะเกิดขึ้นอยู่บ่อยครั้ง และมักจะไม่ได้มีอันตรายอะไรเป็นพิเศษ แต่อาการ ปวดท้องหลังมีเซ็กส์ อาจทำให้หลายๆ คนรู้สึกกังวลใจ และสงสัยว่าอาจจะเป็นสัญญาณบ่งบอกถึงอันตรายใดๆ ต่อร่างกายหรือเปล่า มาลองหาคำตอบด้วยกันกับ Hello คุณหมอ ในบทความนี้
ปวดท้องหลังมีเซ็กส์ เป็นอันตรายแค่ไหน ?
คนจำนวนไม่น้อยที่มักจะเกิดอาการปวดท้องหลังจากการมีเซ็กส์ อาการปวดท้องนี้อาจมีสาเหตุได้มากมายหลายประการ ตามปกติแล้ว อาการปวดท้องนี้มักจะเกิดขึ้นจากการที่มีแก๊สในช่องคลอดหรือทวารหนัก หรือการสอดใส่ที่ลึกจนเกินไป ทำให้เกิดอาการระคายเคือง และกลายเป็นอาการปวดท้องได้ อาการเหล่านี้ไม่ใช่อาการที่อันตรายอะไร และมักจะหายไปได้เอง
แต่อย่างไรก็ตาม ใช่ว่าอาการปวดท้องหลังจากการมีเซ็กส์นั้นไม่เป็นอันตรายเสมอไป ในบางครั้ง สาเหตุของอาการปวดท้องนี้อาจจะมาจากโรคหรือภาวะอื่นๆ ที่แฝงอยู่ เช่น โรคติดต่อทางเพศสัมพันธ์ หรือการติดเชื้ออื่นๆ ทางที่ดีคุณจึงควรคอยสังเกตอาการและเฝ้าระวัง หากพบเจออาการที่ผิดปกติ หรืออาจเป็นสัญญาณที่อันตรายอื่นๆ โดยเฉพาะอย่างยิ่งหากคุณเกิดอาการปวดท้องหลังมีเซ็กส์ ในช่วงขณะที่คุณกำลังตั้งครรภ์อยู่ เพราะอาการปวดท้องหลังมีเซ็กส์ขณะตั้งครรภ์ อาจเป็นสัญญาณของการติดเชื้อในทางเดินปัสสาวะ และอาจนำไปสู่ภาวะแทรกซ้อนที่อันตรายต่อคุณแม่ตั้งครรภ์และตัวของทารกในครรภ์ได้
สาเหตุที่เป็นไปได้ของอาการปวดท้องหลังมีเซ็กส์
อาการปวดท้องหลังจากการมีเซ็กส์นั้นอาจเกิดได้จากสาเหตุต่างๆ ไม่ว่าจะเป็นสภาวะของร่างกาย ท่วงท่าการมีเซ็กส์ ตลอดไปจนถึงโรคและอาการป่วยต่างๆ โดยสาเหตุที่พบได้มากอาจจะมีดังต่อไปนี้

ปฏิกิริยาทางอารมณ์

เซ็กส์สามารถกระตุ้นอารมณ์ต่างๆ ได้ ตั้งแต่ความตื่นเต้น ไปจนถึงวิตกกังวล และในบางครั้งเซ็กส์ก็อาจจะไปกระตุ้นบาดแผลทางจิตใจ ประสบการณ์ หรือปัญหาทางอารมณ์ที่เกี่ยวข้องกับการมีเพศสัมพันธ์นั้นให้ปะทุขึ้นมา แล้วส่งผลกระทบต่อสภาพร่างกาย ทำให้เกิดความรู้สึกไม่สบาย และอาการปวดท้องระหว่างและหลังจากการมีเซ็กส์ได้

ความตึงเครียดของกล้ามเนื้อ

เช่นเดียวกับการออกกำลังกาย ความตึงเครียดที่กระดูกเชิงกรานและช่องท้องที่สะสมขึ้นในช่วงระหว่างการทำกิจกรรมทางเพศ สามารถทำให้เกิดอาการปวดท้องหลังจากการมีเซ็กส์ได้ นอกจากนี้ ความตึงเครียดและความวิตกกังวลที่สะสมมาตลอดวันจากการทำงาน ก็สามารถทำให้เกิดอาการปวดท้องขึ้นได้เช่นกัน แต่โดยปกติแล้ว อาการปวดท้องจากสาเหตุนี้ มักจะมีอาการเพียงแค่ไม่กี่นาทีเท่านั้น

สอดใส่ลึกเกินไป

หากอาการปวดท้องของคุณมีอาการเพียงแค่ชั่วคราว และเกิดขึ้นเพียงแค่ครั้งคราวเท่านั้น ก็อาจจะมีโอกาสสูงที่จะมีสาเหตุมาจากการสอดใส่ลึกเกินไป ทั้งจากการมีเซ็กส์ทางช่องคลอดและทางทวารหนัก อาการปวดนี้มักจะเป็นเพียงแค่ชั่วคราว และจะหายไปหลังจากที่คุณเปลี่ยนท่า และพักผ่อน คุณควรลองเปลี่ยนท่าในการมีเซ็กส์เพื่อป้องกันไม่ให้เกิดอาการปวดท้องในอนาคต

อากาศที่ดันเข้าสู่ร่างกายระหว่างการสอดใส่

การสอดใส่ขณะการมีเพศสัมพันธ์อาจจะดันอากาศเข้าไปในช่องคลอดหรือทวารหนักได้ และอากาศเหล่านี้ก็อาจจะอัดอยู่ภายในร่างกาย ทำให้เกิดอาการปวดในบริเวณช่องท้องหรือหน้าอก นอกจากนี้อากาศเหล่านี้ยังอาจเคลื่อนที่ไปยังบริเวณอื่นตามการเคลื่อนไหวของคุณ ทำให้เกิดอาการปวดในบริเวณอื่นๆ ของร่างกายได้อีกด้วย

การติดเชื้อในทางเดินปัสสาวะ

บ่อยครั้งที่การมีเพศสัมพันธ์อาจทำให้คุณเกิดการติดเชื้อในทางเดินปัสสาวะ โดยเฉพาะกับเพศหญิง การติดเชื้อในทางเดินปัสสาวะเกิดจากการติดเชื้อแบคทีเรียที่บริเวณท่อปัสสาวะหรือกระเพาะปัสสาวะ และสามารถทำให้เกิดอาการปวดท้องหลังจากการมีเซ็กส์ได้ นอกจากนี้คุณก็อาจจะมีอาการดังต่อไปนี้ร่วมด้วยเช่นกัน

อาการปวด หรือแสบร้อนขณะปัสสาวะ
ปัสสาวะบ่อยขึ้น
ปัสสาวะขุ่น มีเลือดปนในปัสสาวะ
มีอาการปวดที่ทวารหนัก


โรคติดต่อทางเพศสัมพันธ์

โรคติดต่อทางเพศสัมพันธ์ต่าง ๆ เช่น โรคหนองใน และการติดเชื้อคลามายเดีย (chlamydia) มักจะทำให้เกิดอาการปวดท้องได้ นอกจากนี้คุณก็อาจจะมีอาการกดเจ็บในบริเวณอุ้งเชิงกราน อาการปวดขณะปัสสาวะ มีสารคัดหลั่งผิดปกติ และอาจมีกลิ่นเหม็นที่อวัยวะเพศร่วมด้วย
การบรรเทาอาการปวดท้องหลังมีเซ็กส์
อาการปวดท้องหลังมีเซ็กส์อาจจะมีสาเหตุที่แตกต่างกันไป แต่ส่วนใหญ่แล้วสาเหตุเหล่านี้มักจะสามารถรักษาให้หายได้ และไม่ทำให้เกิดอันตรายที่รุนแรงใด ๆ วิธีการในการรักษาหรือบรรเทาอาการปวดท้องหลังจากการมีเซ็กส์มีดังต่อไปนี้

ใช้ยาแก้ปวด คุณสามารถรับประทานยาแก้ปวดธรรมดาที่สามารถหาซื้อได้ตามร้านขายยาทั่วไป เช่น ยาพาราเซตามอล หรือยาไอบูโพรเฟน ยาแก้ปวดเหล่านี้จะช่วยคลายอาการตึงเครียดของกล้ามเนื้อ และบรรเทาอาการปวดท้องได้
ประคบร้อน การประคบร้อนที่บริเวณท้องโดยใช้ถุงน้ำร้อน หรือการอาบน้ำที่อุ่นจัดค่อนไปทางร้อน สามารถช่วยบรรเทาอาการปวดท้องได้อย่างชะงัก เนื่องจากความร้อนจะช่วยให้เลือดไหลเวียนได้ดีขึ้น ทำให้เลือดไหลเวียนไปยังบริเวณที่มีอาการปวด และช่วยลดอาการปวดลง
ฝึกผ่อนคลายกล้ามเนื้อ เซ็กส์และการถึงจุดสุดยอดนั้นมักจะทำให้เกิดความตึงเครียดสะสมในกล้ามเนื้อ การฝึกผ่อนคลายกล้ามเนื้อ เช่น การยืดกล้ามเนื้อ โยคะ การผ่อนลมหายใจ และการนั่งสมาธิจะช่วยในการบรรเทาอาการปวดท้องที่เกิดจากการมีเซ็กส์ได้
ปรับเปลี่ยนไลฟ์สไตล์ หากคุณมีอาการปวดท้องหลังจากการมีเซ็กส์ และคุณก็ดื่มแอลกอฮอล์และสูบบุหรี่ร่วมด้วยเป็นประจำ คุณควรเลิกนิสัยเหล่านี้เสีย เนื่องจากการดื่มแอลกอฮอล์และการสูบบุหรี่นั้น จะทำให้อาการปวดท้องเหล่านี้มีอาการรุนแรงขึ้นมากกว่าเดิม
