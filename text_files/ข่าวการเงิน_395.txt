ทุกวันนี้ ไม่ว่าเราจะทำธุรกรรมอะไร ไม่ว่าทางการเงิน การติดต่อราชการ หรือการสมัครงาน ก็จะต้องใช้บัตรประชาชน เพื่อแสดงตัวตนของเรา 
แต่คุณรู้หรือไม่ว่า การเซ็นสำเนาถูกต้อง ทำหลายคนบอบช้ำมานักต่อนักแล้ว เพราะว่าอยู่ดีๆ มีหนี้โผล่มาจากที่ไหนก็ไม่รู้ Sanook Money จึงขอนำเอาวิธีการเซ็นสำเนาบัตรประจำตัวประชาชนที่ถูกต้องมาฝาก เรื่องนี้ถือเป็นเรื่องใกล้ตัว ที่เราไม่ควรประมาทและเพื่อป้องกันตัวเราเองจากกลุ่มมิจฉาชีพในโลกยุคปัจจุบันกันหน่อยดีกว่า
1.การเซ็นสำเนาถูกต้อง บางคนอาจจะมีวิธีที่แตกต่างกัน เพราะบางคนอาจจะขีดเส้นขนาน แล้วเขียน "สำเนาถูกต้อง" แต่จะมีเส้นหรือไม่มีเส้นขีด ก็ไม่ใช่สิ่งจำเป็น
2.สิ่งที่สำคัญที่สุดในการเซ็นรับรองสำเนา ทุกครั้งหลังจากเซ็นรับรองแล้ว ต้องเขียนรายละเอียดกำกับด้วยว่า ใช้เพื่ออะไร เช่น ใช้เพื่อสมัครงานเท่านั้น ใช้เพื่อเปิดบัญชีธนาคารเท่านั้น 
3.นอกจากจะเซ็นกำกับรายละเอียดแล้ว สิ่งที่ควรเขียนลงบนสำเนาคือ วัน เดือน ปี เพื่อเป็นการกำหนดอายุการใช้งานของสำเนาเราได้อีกด้วย
4.ต้องเขียนข้อความทั้งหมด ลงบนสำเนา ส่วนที่เป็นบัตรประชาชน หรือ บนเอกสารสำคัญอื่นๆ
5.และที่สำคัญต้องใช้ปากกาหมึกสีดำเท่านั้น เพราะเครื่องถ่ายเอกสารบางชนิด สามารถถ่ายเอกสาร โดยดึงหมึกสีน้ำเงินออก ให้เหลือแต่ข้อความบนบัตรประชาชนได้
สำหรับหลักการทั้ง 5 ข้อนี้ เป็นวิธีการเซ็นรับรองสำเนาถูกต้อง ที่สามารถนำไปใช้งานได้จริง และเป็นเทคนิคในการป้องกันตัวเองจากกลุ่มมิจฉาชีพได้อีกด้วย 
 
 


