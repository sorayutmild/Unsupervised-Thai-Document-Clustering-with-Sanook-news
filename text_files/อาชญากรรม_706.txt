(10 พ.ย.) ภายหลังจากที่เจ้าหน้าที่ตำรวจได้จับกุม น.ส.วรพรรณภูรี มนตรีอารีกูล หรือแหม่ม ในข้อหาร่วมกันจ้างวานฆ่า โดยทำหน้าที่เป็นผู้จัดหามือปืนในการลงมือสังหาร นายจักรกฤษณ์ พณิชย์ผาติกรรม หรือเอ็กซ์ อดีตนักกีฬายิงปืนทีมชาติไทย และได้ให้การซัดทอดว่า นางสุรางค์ ดวงจินดา มารดาของ พญ.นิธิวดี ภู่เจริญยศ หรือหมอนิ่ม ภรรยานายจักรกฤษณ์ มีส่วนเกี่ยวข้องโดยเป็นผู้จ้างวานฆ่า
พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล เปิดเผยว่า ศาลจังหวัดมีนบุรีอนุมัติหมายจับ แพทย์หญิงนิธิวดี ภู่เจริญยศ และนางสุรางค์ ดวงจินดา มารดาของหมอนิ่ม ในข้อหาจ้างวานฆ่าแล้ว
ทางด้าน พล.ต.ต.ประยนต์ ลาเสือ ผบก.สส.บชน. ได้รับการประสานว่า หมอนิ่มและมารดาได้ประสานขอเข้ามอบตัวกับ นางปวีณา หงสกุล รัฐมนตรีว่าการกระทรวงการพัฒนาสังคมและความมั่นคงของมนุษย์ ในวันที่ 11 พ.ย. นี้ เวลา 11.00 น. เนื่องจากหมอนิ่มและมารดา ถูกน.ส.วรพรรณภูรี มนตรีอารีกูล หนึ่งในทีมฆ่าให้การซัดทอดว่ามารดาของหมอนิ่มเป็นคนจ้างวานฆ่า เอ็กซ์ จักรกฤษณ์
นอกจากนี้ ผู้บัญชาการตำรวจนครบาล ยังระบุว่า นายสันติ ทองเสม หรือ ทนายอี๊ด ได้ประสานตำรวจขอเข้ามอบตัวแล้วเช่นกัน แต่ยังไม่ระบุรายละเอียดวันเวลาชัดเจน