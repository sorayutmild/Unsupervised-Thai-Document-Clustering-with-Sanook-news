ขอขอบคุณภาพจาก INN
ผู้สื่อข่าวรายงานว่า (19 ก.พ.) สน.หัวหมาก รับแจ้งเหตุมีหญิงสาวรายหนึ่งกระโดดคลองแสนแสบ ที่เกิดเหตุอยู่ใต้สะพานข้ามคลองแสนแสบ ถนนตัดลาดพร้าว-รามคำแหง ใกล้แยกลำสาลี แขวงหัวหมาก เขตบางกะปิ กทม.
เจ้าหน้าที่ใช้เวลาหากว่า 10 นาที จึงพบร่างหญิงสาว ทราบชื่อต่อมาคือ น.ส.รัชนก (ขอสงวนนามสกุล) อายุ 21 ปี สวมเสื้อกล้ามสีส้ม สวมเสื้อเชิ้ตแขนยาวลายหมากรุกสีม่วงขาว สวมกางเกงขายาวผ้ายืดสีเทา ไม่สวมรองเท้า
จากการสอบถามนายซารอดี อุมา อายุ 34 ปี ผู้เห็นเหตุการณ์ กล่าวว่า ขณะเกิดเหตุตนนั่งตกปลาริมคลองแสนแสบ ห่างจากจุดเกิดเหตุประมาณ 100 เมตร สังเกตผู้ตายเดินมาตรงที่เกิดเหตุ จากทางด้านถนนรามคำแหง แต่ตนไม่ได้สนใจจึงตกปลาต่อ สักพักมีคนตะโกนให้ช่วยคนตกน้ำ ตนจึงวิ่งเอาสวิงที่มีที่มีด้ามยาวยื่นไปหวังให้ผู้ตายจับ แต่ผู้ตายหลับตาเกร็งมือข้างลำตัว ไม่ยอมจับและจมลงไปในน้ำต่อหน้าต่อตา ส่วนตนไม่กล้ากระโดดตามเพราะว่ายน้ำไม่เป็น
จากการสอบสวน ทราบว่า ผู้ตายพักอยู่กับพ่อที่ซอยรามคำแหง 58/3 ส่วนแม่นั้นแยกทางกับพ่อและไปอยู่กับสามีใหม่ ผู้ตายมักจะไปๆ มาๆ หาพ่อแม่ นอกจากนี้ยังมีประวัติเข้ารับการรักษาโรคอาการทางประสาท ล่าสุด ก็เพิ่งไปมาเมื่อเดือนที่แล้ว ก่อนเกิดเหตุก็ได้ส่งข้อความไปหาเพื่อนว่าอยากตาย
เบื้องต้น เจ้าหน้าที่คาดว่า ผู้ตายมีอาการทางประสาท ประกอบกับปัญหาทางบ้านพ่อแม่แยกทางกัน เลยคิดสั้นกระโดดน้ำฆ่าตัวตาย โดยจะส่งศพไปชันสูตรที่สถาบันนิติเวช รพ.ตำรวจ เพื่อหาสาเหตุการเสียชีวิตอย่างละเอียดต่อไป