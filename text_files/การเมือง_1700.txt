"เสรีพิศุทธ์" แถลงซัด "ชวน" หมดศรัทธา ไม่เชื่อถือ หลังให้ถอนคำว่า "I Hear Too" ชี้ประชุมสภาวิสามัญ 2 วัน ไร้ประโยชน์ หมดค่าอาหาร 1.6 ล้านบาท แขวะ "ประชาธิปัตย์" เป็นประชาธิปไตยสุจริต ซัด หาก "ประยุทธ์" ไม่ลาออก จะเป็นเงาทมิฬอยู่เบื้องหลังการแก้รัฐธรรมนูญ
พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย แถลงชี้แจงกรณีนายชวน หลีกภัย ประธานรัฐสภา ได้ขอให้ตนถอดคำพูดว่า "I Hear Too" ในการอภิปรายเมื่อวานนี้ (26 ต.ค. 2563) ว่า เป็นการไม่ฟังเหตุผล ตนจึงเดินออกจากห้องประชุมทันที หลังถูกปิดไมค์ ไม่ใช่ถูกเชิญออก
พร้อมย้ำว่าคำว่า I hear too ตนเอามาจากที่เขาพูด ไม่ได้ผลิตขึ้นมาใหม่ ทำไมจะนำเข้ามาพูดในสภาไม่ได้ ท่านชวนอาจหงุดหงิด หาก พล.อ.ประยุทธ์ ลาออก รัฐมนตรีในพรรคประชาธิปัตย์ (ปชป.) ก็ต้องลาออก ถ้ายุบสภาท่านก็หมดตำแหน่ง

พล.ต.อ.เสรีพิศุทธ์ กล่าวเสียงสูงเชิงประชด ว่า "ประชาธิปไตยสุจริ๊ตตต ไม่เป็นประชาธิปไตยทุจริ๊ตตต รีบแจ้นเข้าไปเลย ได้รัฐมนตรี 7 คน แถมประธานสภาอีกคำแหน่ง แม้กระทั่งชวน อย่ามาพูด สมัยนี้อน่าคิดว่าจะมาโกหกกันได้"
พล.ต.อ.เสรีพิศุทธ์ เปิดเผยว่า ตอนชวนเป็น นายกรัฐมนตรี มีคนหอบเงินมาให้ 5 ล้าน ชวนไม่รับ ส่งข้อมูลมาให้ตนสอบสวน แต่พอมาทำงานสภา ศรัทธาหายไปหมด ตนได้เห็นความจริง ถ้าท่านตรงไปตรงมา ไม่เป็นอย่างนี้หรอก จากเหตุการณ์เมื่อวาน "ผมบอกเลยว่าหมดศรัทธา ไม่เชื่อถือ ทำให้คนดีในพรรคประชาธิปัตย์ ลาออกหมด" ขอให้ประชาชนตัดสินระหว่างประธานสภาฯ กับตน ใครทำประโยชน์ให้กับประเทศมากกว่ากัน พร้อมย้ำว่าเงินซื้อคนอย่างตนไม่ได้ เพราะตนไม่ใช่ขี้ข้าเผด็จการ
นอกจากนี้ กล่าวว่า การเปิดประชุมสภาสมัยวิสามัญ เพื่อหาทางออกประเทศ เป็นไปไม่ได้ เพราะเปิดประชุมมาฟังความข้างเดียว นักศึกษาไม่มีโอกาสแสดงความเห็น เพราะฉะนั้นเชิญมาเวลาและเสียงบประมาณ สภาต้องจัดอาหารเลี้ยงวันละ 8 แสนกว่าบาท 2 วันก็ 1.6 ล้านบาท ไม่ได้ประโยชน์อะไรเลย พร้อมย้ำว่าการประชุมวิสามัญมีความจำเป็น ที่จะต้องนำความจริงที่เกิดขึ้นและเป็นปัญหาเข้ามาพูดคุยกัน ซึ่ง ส.ส. หลายคนก็พูดว่า นายกฯ เป็นตัวปัญหา รัฐธรรมนูญฉบับนี้เป็น รัฐธรรมนูญฉบับโกงที่สุด ก็ต้องดูนักศึกษาเรียกร้องอะไรบ้าง เข่น การแก้ไขรัฐธรรมนูญ แต่เรื่องเบื้องบนขออนุญาตไม่พูด
ทั้งนี้ ที่นายกฯ บอกให้ถอยคนละก้าวเป็นไปไม่ได้เพราะนักศึกษาไม่ได้อะไร ต้องแฟร์และวินทั้ง 2 ฝ่าย ต้องดูว่าการแก้รัฐธรรมนูญโดยไม่แตะสถาบัน นักศึกษาโอเคหรือไม่ พอมาก้าวที่ 2 แม้แก้รัฐธรรมนูญ หากนายกรัฐมนตรี ไม่ลาออกก็จะเป็นเงาทมิฬอยู่เบื้องหลัง ไม่มีทางสำเร็จ ดังนั้นตนเสนอนายกรัฐมนตรี ต้องลาออกเป็นมา 7 ปีแล้ว ยังไม่พอ ยังไม่อิ่ม มีกิเลสอะไรนักหนา จะได้ไม่เดือดร้อนถึงสถาบัน