ดวงชะตาปี พ.ศ. 2565 ราศีกรกฎ หรือผู้ที่เกิดระหว่างวันที่ 16 กรกฎาคม - 15 สิงหาคม
ปี 2565 ปีแห่งชีวิตชีวา ที่ชาวราศีกรกฎ จะได้รับพลังจากดาวอังคาร ให้ออกไปโลดแล่น สนุกกับโลกภายนอกมากขึ้น ที่อาจมีสุข ทุกข์ สดใส ร่าเริง ที่เป็นสีสันของชีวิต ที่มากกว่าจะนั่งกอดเข่าเจ่าจุกอยู่กับตัวเอง!
มกราคม การติดต่อ สัมพันธ์ที่ “ยอม” ให้ ก็จะอยู่ในเกณฑ์ดีที่จะได้ลาภ ผลประโยชน์มากกว่า แต่จนถึงกลางเดือน ควรระวังหากจะเสี่ยงโชค เก็งกำไร ก็อาจทำให้สูญเสียมากกว่าเช่นกัน ในเรื่องงาน หากคิดจะร่วมหุ้น ลงทุนทำธุรกิจกับมิตรสหาย ก็ควรระวังอาจเสียรู้ เสียเปรียบ หรือถูกโกงได้ เรื่องความรัก หากรัก ใคร่ เสน่หาที่ใช้อย่างฟุ่มเฟือย การมีสัมพันธ์ทางเพศที่ป้องกันไม่ดีพอ โรคร้ายจะถามหา
กุมภาพันธ์ ใส่ใจ ให้เวลา ให้ความสำคัญกับความต้องการของคนรัก คู่ครองให้มากกว่าตัวเอง ก็จะทำให้รักราบรื่น จะขอความช่วยเหลือใดๆ ก็จะได้ คนโสด อาจพบรัก เจอเนื้อคู่ ในเรื่องงาน ผู้ใหญ่ ผู้มีอำนาจว่าอย่างไร ก็ควรก้มหน้าก้มตาทำไป ไม่ขัดแย้ง ไม่เถียง แล้วลาภผลก็จะตามมา แต่หากเป็นเจ้าของ ผู้บริหาร ควรระวังพนักงาน ลูกน้อง อาจทำให้เดือดร้อน ยุ่งยากได้ โดยเฉพาะเรื่อง..เงิน
มีนาคม กิจการ งานที่เกี่ยวกับการศึกษา ศิลปะ จินตนาการ เรื่องเพ้อฝัน จะอยู่ในระยะเจริญรุ่งเรือง แต่ควรระวังการติดต่อ สัมพันธ์ใดๆ ไม่ว่าจะเป็นหุ้นส่วน คู่ค้า หรือ คู่สัญญา รวมถึงคนรัก คู่ครอง การโอนอ่อนผ่อนตาม และหลีกเลี่ยงที่จะแสดงความคิดเห็นขัดแย้งใดๆ ถึงจะอยู่ในเกณฑ์ดีที่จะได้ลาภผล เงินทองไหลมาเทมา คนโสด ก็อาจได้พบรัก ซึ่งหากเขา/เธอคนนั้น สูงวัยกว่าก็ใช่เลย ..เนื้อคู่!
เมษายน ธุรกิจ งานที่ติดต่อ สัมพันธ์กับต่างประเทศ การท่องเที่ยว หรือขายฝัน ขายจินตนาการ ยังอยู่ในเกณฑ์ดีอย่างต่อเนื่อง ซึ่งความสุจริต ซื่อสัตย์ ตรงไปตรงมา ถึงจะทำให้การติดต่อ สัมพันธ์ใดๆ จะมีโอกาสสำเร็จ มีชื่อเสียงโดดเด่น สำหรับสัมพันธ์ที่ถึงปลายทาง หากมีการเรียกร้องใดๆ ก็ควรประนีประนอมยอมให้อย่างเดียว ถึงจะไม่ต้องเจอ..เสียน้อยเสียยาก เสียมากเสียง่าย!
พฤษภาคม การเดินทางไกลตามศรัทธาความเชื่อใดๆ ก็อาจทำได้โชคมีลาภ หรือหากมีหนี้สิน ก็อยู่ในเกณฑ์ดีที่จะมีรายได้มาชำระได้หมด แต่ควรระวังที่จะก่อหนี้ขึ้นมาอีก เพราะอาจทำให้ล้มละลาย หมดตัวจริงๆ ในเรื่องงาน หากเปลี่ยนงาน เริ่มงาน โครงการใหม่ๆ แล้วขอความร่วมมือจากมิตรสหาย ก็จะมีโอกาสมากขึ้น เรื่องความรัก หากเป็นรักแรกพบ ก็อาจส่งผลให้ครองรักกันได้ยาวนาน ก็อาจเกิดขึ้นได้!
มิถุนายน โอกาสหารายได้อยู่ในเกณฑ์ดี-ดีมาก แต่อย่าคาดหวัง อย่าตั้งความหวังไว้กับคู่ครอง คนรัก หรือหุ้นส่วน โดยเฉพาะเรื่องเงินๆ ทองๆ ถึงจะได้ไม่ผิดหวัง ในเรื่องงาน ละเอียด รอบคอบให้มากขึ้น รวมถึงพนักงาน ลูกน้องด้วย เพราะหากผิดพลาด ก็อาจทำให้ถูกมองว่าทุจริตไปเลย! ในเรื่องความรัก หากมีอดีตรักฝังใจ ที่เขา/เธอคนนั้นเป็นชาวต่างชาติ มิตรสหายก็อาจเป็นสื่อที่จะทำให้รักหวนคืน
กรกฎาคม จากงาน ภารกิจที่ทำอยู่เบื้องหลัง ก็อยู่ในเกณฑ์ดีที่จะทำให้เงินทับตัว แต่กลางเดือนไปแล้ว อย่าประมาท การติดต่อ สัมพันธ์ที่ทำตามอารมณ์ โดยเฉพาะที่ลำเอียง เข้าข้าง ก็อาจทำให้เสียรู้ เสียเปรียบได้เช่นกัน ในเรื่องความรัก การใช้สื่อออนไลน์อาจทำให้พบรัก ได้ลาภโดยเสน่หาจากเขา/เธอ ก็ควรระวังเพราะหากเผลอตัว เผลอใจ ก็อาจทำให้เป็นแค่ “กิ๊ก”
สิงหาคม โอกาสหารายได้ยังอยู่ในเกณฑ์ดีอย่างต่อเนื่อง ในเรื่องงาน หากคิดจะลงทุน เริ่มงาน โครงการใหม่ๆ หากเป็นระยะสั้นๆ ถึงจะเจออุปสรรค แต่ก็สามารถจัดการได้อย่างรวดเร็ว แต่ก็ควรระวัง หากมองโลกในแง่ดีเกินไป เชื่อใจคนมากเกินไป โดยเฉพาะกับเพศตรงข้าม เพื่อนสนิทชิดใกล้ ก็อาจ “ถูกหลอกใช้” ทั้งจากเป็นที่ระบายอารมณ์ทางเพศ หรือให้เป็นแพะรับบาปจากหน้าที่การงาน
กันยายน งาน freelance ยิ่งมีความคิดสร้างสรรค์ ก็จะมีโอกาสเจริญรุ่งเรือง มั่งมีเงินทอง แต่หากอารมณ์ร้อนไม่เห็น “หัว” ใคร ไม่ตรงต่อเวลา ก็อาจทำให้ถูกแอนตี้ จนหมดงาน หมดเงินได้ และถ้าคิดจะเสี่ยงโชค เก็งกำไร อยากรวยทางลัด ก็ควรคิดให้ดีๆ เพราะขาดทุน หมดตัว อาจเกิดขึ้นได้ เรื่องความรัก คนโสดอาจได้พบรัก หากสูงวัยกว่า ก็อาจเป็นเนื้อคู่ แต่หากอายุอ่อนกว่า ก็อาจมาล้างผลาญอย่างเดียว
ตุลาคม “มธุรสวาจา” ที่แสดงถึงความจริงจัง จริงใจ ให้มากขึ้นในการติดต่อ สัมพันธ์ เงิน งาน ภารกิจนั้นๆ ถึงจะได้ดังที่หวัง โดยเฉพาะหากจะซื้อ-ขาย หรือเป็นนายหน้า จัดการที่ดิน สิ่งปลูกสร้าง หรือคนว่างงานไปสัมภาษณ์งานก็ตาม ในเรื่องความรัก รักแบบสบายๆ ไม่แสดงความคาดหวัง ทั้งด้วยวาจา หรือกริยา ที่อาจกดดันเขา/เธอจนเครียด หงุดหงิด ถึงจะอยู่ในเกณฑ์ดีที่จะทำให้รักราบรื่น ไม่มีปัญหา
พฤศจิกายน หากถูกชักชวนให้ลงทุน ร่วมหุ้นใดๆ ก็ควรตรวจสอบข้อมูลให้ดี ๆ เพราะอาจเป็นแค่มาหลอกฝัน ฝันหวาน ที่นอกจากจะทำให้ขาดทุนแล้ว ยังอาจทำให้ทะเลาะวิวาทอีกด้วย ในเรื่องงาน กลางเดือนไปแล้ว หากจะขยับขยาย หรือเปลี่ยนงาน ก็จะมีโอกาสมากขึ้น เรื่องความรัก รักที่ราบรื่น หากมีเพศสัมพันธ์กัน ก็อาจได้บุตร-ธิดามาเป็นโซ่ทองคล้องใจ คนโสด ก็อาจพบรัก ที่ทำให้หลงใหล แต่ก็ควรระวังว่าอาจทับไลน์มิตรสหาย จนเป็น...เพื่อนรักหักเหลี่ยมโหด
ธันวาคม นำงานเก่าๆ มาปรับปรุง สร้างสรรค์ใหม่ ก็อาจมีรายได้ดี แต่ควรระวังรายจ่ายฟุ่มเฟือยที่มีเกณฑ์สูงมากด้วย และกลางเดือนไปแล้ว หากหางานเสริมพิเศษ ก็จะมีโอกาสมากขึ้น เรื่องความรัก สัมพันธ์รักที่กำลังห่างเหิน หากละทิฐิ แล้วรีบงอนง้อ เขา/เธอ ก็จะมีโอกาสกลับมา แต่รักที่กำลังไขว่คว้า หากผลีผลามแย่งชิงด้วยวิธีใดก็ตาม ก็ควรเผื่อใจกับความผิดหวังไว้ให้มากๆ ด้วย
อัญมณี/สีที่จะเสริมดวงชะตา เพชร ไข่มุก มุกดา เงิน, สีขาว
อัญมณี/สีที่เป็นอริ มรณะ บุษราคัม สีเหลือง, พลอยสีม่วง สีม่วงดอกผักตบชวา
วันที่ดีที่สุดในสัปดาห์ วันจันทร์ เลขที่ต้องชะตา 8 2 3
ราศีแห่งมิตรที่ต้องชะตา ราศีพฤษภ, ราศีกันย์, ราศีพิจิก และราศีมีน