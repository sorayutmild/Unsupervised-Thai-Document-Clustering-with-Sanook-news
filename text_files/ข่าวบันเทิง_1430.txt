ทำเอาพระเอกไฟแรงเฟร่อ "แบงค์ ธิติ มหาโยธารักษ์" ถึงกับต้องรีบขอพื้นที่สื่อออกมาเคลียร์ดราม่ากลางงาน "กาแฟนมกับเนสกาแฟ ครีมมี่ ไวท์" กันเลยทีเดียว หลังมีกระแสข่าวมั่ว ออกมาในโลกโซเชียลว่า เจ้าตัวป่วยเป็นโรคฮิตคนดัง...กลัวแม้กระทั่งเค้กส้ม!! ซึ่งหนุ่มแบงค์เองก็ได้ชี้แจงให้เราฟังว่า ข้อมูลดังกล่าวเป็นการเข้าใจผิดแทบทั้งสิ้น เนื่องจากภาพที่ถูกนำออกมาตีข่าวนั้นเป็นแค่เพียงการแกล้งเล่นขำๆ ในกลุ่มเพื่อนสนิท พร้อมทั้งยืนยันอีกว่าตนเองไม่ได้ตั้งใจสร้างกระแสกลัวปลอมเพื่อโปรโมทหนังอย่างที่หลายคนเข้าใจด้วย...
ล่าสุดมีข่าวออกมาว่าเรากลัวเค้กส้มจริงหรือเปล่า ?"อ๋อ...มันมีภาพนิ่งออกมาครับ คือตอนนั้นผมไปกินข้าวกับเพื่อนและมันก็มีการพูดแกล้งกันในกลุ่ม ซึ่งก็เป็นจังหวะที่เราคุยกันอยู่พอดี แล้วจู่ๆ ก็มีพี่ในกลุ่มนี่แหละเขายื่นเค้กเข้ามา ผมก็เลยทำท่าตกใจเท่านั้นเองครับ แต่คนก็คิดกันไปแล้วว่าผมกลัวเค้กส้ม ถึงขนาดเอาไปเขียนข่าวกันเลย"
ส่วนตัวแล้วเรากลัวเค้กส้มจริงไหม ?"ไม่กลัวเลยครับ (หัวเราะ) ทานได้ครับ"
แต่ก็มีคนมองนะว่าดารามักสร้างกระแสให้ตัวเองด้วยการกลัวอะไรสักอย่าง ?"ใช่ครับ เพราะหลังจากนั้นก็มีข่าวว่าผมหาอะไรกลัวแปลกๆ เนื่องจากหนังกำลังฉาย ซึ่งผมต้องขอบอกตรงนี้เลยนะครับว่าผมไม่ได้กลัวเค้กส้มนะ"
ปกติแล้วเรากลัวอะไรมากที่สุด ?"กลัวผีอย่างเดียวเลยครับ ซึ่งมันก็ไม่ได้แปลกอะไรด้วยนะ (หัวเราะ)"
มีคนรอบข้างเข้ามาถามเราเยอะไหมหลังจากที่มีข่าวออกมา ?"เยอะมากเลยครับ ล่าสุดน้าผมที่เขาส่งเค้กส้มมาให้ทานเขาก็โทรมาถามว่ากลัวเค้กส้มเหรอ ซึ่งแบบผมก็ต้องชี้แจงไปว่าทานได้ปกติ (หัวเราะ) แฟนๆ สามารถส่งมาให้ทานได้เหมือนกันนะ"
แล้วกระแสข่าวที่ออกมาว่าเรากำลังจิ้นนอกจอกับ "แพรวา" พอจะทราบบ้างไหม ?"เราเป็นเพื่อนสนิทกันมาตั้งนานแล้วครับ เป็นคนขอนแก่นด้วยกัน แต่ยิ่งพอได้ทำงานร่วมกันมันก็ยิ่งสนิทกันมากขึ้นเรื่อยๆ เท่านั้นเอง ไม่ได้เป็นอะไรกันแน่นอนเพราะเราก็ยังเรียนอยู่ทั้งคู่ ดังนั้นถ้ามันก็จะยังไงก็ขอให้เป็นเรื่องของอนาคตดีกว่า"
กลัวคนจะมองไหมว่าเป็นการสร้างกระแสคู่จิ้นเพื่อโปรโมทซีรี่ย์ ?"ดีสิครับถ้าหากทำให้มีคนดูมากขึ้นผมก็ดีใจ (หัวเราะ)"
ยืนยันว่าเราโอกาสพัฒนาไปมากกว่าเพื่อนระหว่างเรากับแพรวาไม่มีแน่นอน ?"ตอนนี้ก็ยังไม่มีครับ อยากให้มันเป็นเรื่องของอนาคตไปดีกว่าถ้ามันจะแบบไปในทิศทางไหน"
เครดิตภาพประกอบจาก twitter @ud_awat / Instagram @bank_thiti