ดวงชะตาปี พ.ศ. 2563 ราศีมีน หรือ ผู้ที่เกิดระหว่างวันที่ 16 มีนาคม – 12 เมษายน
ในปี 2563 จากงาน ภารกิจ การศึกษาที่มีเกณฑ์เดินทางไปที่ห่างไกลจากบ้านเกิดมากขึ้น ซึ่งดาวพฤหัสบดี ดาวประจำตัว จะนำทางไปสู่แสงทองของชีวิต ได้พบเพื่อนใหม่ คนรัก คู่ครองที่จะผูกพันกันไปอีกนาน
มกราคม โดดเด่นด้วยการงาน ที่อาจรับผิดชอบมากขึ้น แต่ก็มีโอกาสก้าวหน้าด้วย แต่หากจะเดินทาง ก็อย่าประมาทกับเหตุ/ภัยที่อาจทำให้เดือดร้อนยุ่งยาก เสียเงิน รวมถึงถูกจับกุม ฟ้องร้อง มีคดีความที่จะยืดเยื้อไปอีกนาน ในเรื่องเงิน อยู่ในเกณฑ์ดีหากจะร่วมหุ้น ทำธุรกิจกับมิตรสหายในระยะยาว แต่หากจะเก็งกำไรระยะสั้น ก็ควรพิจารณาให้รอบคอบ ด้านความรัก หลีกเลี่ยงที่จะแสดงความเห็นต่าง โดยเฉพาะเรื่องความเชื่อที่ต่างกัน รักถึงจะราบรื่น แต่ระวังสำหรับคนมี “กิ๊ก” ที่กำลังหลงใหล คลั่งไคล้ จนถึงเดือนกุมภาพันธ์ เพราะอาจจะนำ “ภัย” มาสู่ตัว!
กุมภาพันธ์ จนถึงเดือนมีนาคม ควรรอบคอบในเรื่อง “เงิน” ให้มากขึ้น เพราะหากประมาท ไว้ใจคนใกล้ตัว ก็อาจนำความยุ่งยาก เดือดร้อนมาให้ โดยเฉพาะมนุษย์เงินเดือน ควรระวังให้มากเป็นพิเศษ เพราะหากเผลอ พลาด ก็อาจถูกให้ออกจากงาน ถูกฟ้องร้อง มีคดีความได้ และหากมีเหตุจำเป็นที่ทำให้ต้องเดินทางอย่างเร่งด่วน ก็ควรระวังเหตุ/ภัยที่เกิดจากความประมาทให้มากขึ้น...อันตราย! ในเรื่องความรัก คนโสด หากอยากจะรัก ก็ควรเข้าสังคม สังสรรค์สโมสรให้มากขึ้น ก็อาจพบรัก เจอเนื้อคู่ได้
มีนาคม ผลกำไร เงินปันผลจากธุรกิจ รวมถึงลาภโดยเสน่หาจากคนรัก อาจได้มาอย่างง่ายๆ หรือจะขอความช่วยเหลือ ขอความร่วมมือจากผู้อื่นก็อยู่ในเกณฑ์ดีที่จะสมหวัง แต่หากคิดจะวิ่งเต้น ใช้เส้นอย่างไม่ยุติธรรม ก็มีโอกาสที่จะถูกหลอกลวงสูงมาก และควรพิจารณาให้รอบคอบ หากจะใช้สื่อออนไลน์เพื่อหาคนคุย ก็จะมีโอกาสเจอ “ของปลอม” จากนักสร้างภาพมากกว่า และจนถึงเดือนเมษายน ความสุข ความพอใจ อาจเกิดขึ้นจากการเดินทางท่องเที่ยวร่วมกับญาติสนิทมิตรสหาย คนโสดก็อาจพบรัก เจอรักที่สุดแสนโรแมนติก!
เมษายน หากใจร้อนรน ความรีบร้อนอาจทำให้สูญเสียมากขึ้น ทั้งจากการร่วมหุ้น ลงทุน เซ็นสัญญาใดๆ ที่เกี่ยวกับเรื่องเงินๆ ทองๆ ทั้งกับมิตรสหาย คนรัก คู่ครอง หรือเพศตรงข้ามที่เข้ามาพัวพันในระยะนี้ เพราะนอกจากจะมีเกณฑ์ทำให้สูญเสีย ผิดหวังมากกว่า ยังอาจทำให้เสียทั้งเงิน เสียทั้งเพื่อนหรือคนรัก  ด้านสุขภาพ ควรหลีกเลี่ยงที่จะเสพสุรา หรือ สิ่งเสพติดใดๆ เพราะอาจทำให้ “ติด” มากกว่าที่คิด จนเดือดร้อน ยุ่งยาก มีปัญหาไปอีกนาน
พฤษภาคม เงินทองสามารถหาได้ง่ายๆ โดยเฉพาะจากการเสนอขายผลงานด้านศิลปะ หรือ นวนิยายบันเทิงเริงรมย์ แต่เป็นระยะหมูไปไก่มา หากหวังจะได้รับความร่วมมือ ช่วยเหลือใดๆ ก็ต้องมีผลประโยชน์แลกเปลี่ยนให้ ถึงจะสมหวัง แต่จนถึงกลางเดือนมิถุนายน ควรระมัดระวังที่จะขัดแย้ง แย่งชิงผลประโยชน์ใดๆ เพราะอาจเป็นเหตุ/ภัยอันตราย ทั้งการถูกกลั่นแกล้ง หักหลัง หรือถูกลอบทำร้าย! เรื่องความรัก การแสดงความคิดเห็นที่สอดคล้องกัน ถึงจะทำให้รักราบรื่น ไม่มีปัญหา คนโสด ญาติสนิทมิตรสหาย อาจเป็นสื่อกลางที่จะทำให้พบรัก เจอคู่ครองได้
มิถุนายน จนถึงเดือนตุลาคม หากรอคอย รู้จักพลิกแพลง และหาช่องทางที่จะฉวยโอกาส แต่ทำอย่างเงียบๆ ก็อาจได้ดังที่คิด ทั้งเงินทอง หน้าตา แต่หากไม่กล้าตัดสินใจ ไม่เด็ดขาด สิ่งที่ดีๆ ก็มีเกณฑ์หลุดลอยไปเลย  เรื่องความรัก จนถึงเดือนกรกฎาคม อยู่ในระยะอดทน อดกลั้นหากเขา/เธอหูเบา เชื่อฟังคนในครอบครัวมากกว่า การพยายามจะอธิบายก็อาจทำให้สัมพันธ์รักแย่ลงไปอีก แต่สำหรับคนโสดที่กำลังรักใคร หากพยายามตีสนิทกับคนในครอบครัวของเขา/เธอก็จะมีโอกาสมากขึ้น
กรกฎาคม ทำดีแต่อย่าให้เด่นเกินไป รวมถึงควรหลีกเลี่ยงที่จะ “ขัดคอ” ผู้มีอำนาจสูงกว่า เพราะอาจถูกเขม่น ไม่พอใจ ที่อาจทำให้ถูกบีบจน “ร้อนที่” อยู่ไม่ได้ แต่หากจะหางานใหม่ กลางเดือนไปแล้วก็อยู่ในเกณฑ์ดี มีโอกาสมากขึ้น ในเรื่องเงิน การลงทุน เสี่ยงโชค เก็งกำไรระยะสั้น ถึงจะอยู่ในเกณฑ์ดี แต่จนถึงเดือนสิงหาคม ควรพิจารณาให้รอบคอบหากจะร่วมหุ้น ลงทุนกับคนรัก หรือมิตรสหาย โดยเฉพาะที่สูงวัยกว่า อาจมีปัญหาจนทำให้สัมพันธ์ร้าวลึก ยากที่จะประสานคืน
สิงหาคม จัดการเรื่องที่ดิน สิ่งปลูกสร้าง ทั้งซื้อ-ขาย หรือเป็นนายหน้า ก็จะอยู่ในเกณฑ์ดี แต่หากจะทำนิติกรรม สัญญาใดๆ ควรตรวจสอบให้ละเอียด เพราะอาจมีนัยแอบแฝงที่จะทำให้เสียรู้ เสียเปรียบได้ และคนที่กำลังหางาน หากรีบสมัคร สัมภาษณ์งานในเดือนนี้ จะมีโอกาสมากขึ้น เรื่องความรัก ควรระวังหรือหลีกเลี่ยงที่จะใช้คำพูด “ข่ม” เขา/เธอ เพราะอาจทำให้หมางใจกันไปอีกนาน และคนโสด ก็อาจได้พบรัก เจอคู่ครอง ที่เป็นพนักงาน ผู้ใต้บังคับบัญชาของตนเอง ซึ่งจะมีเกณฑ์สมหวัง ถ้าไม่วางอำนาจใส่เขา/เธอผู้นั้น!
กันยายน ไม่เพ้อเจ้อ เอาเฉพาะเนื้อหาสาระสำคัญเท่านั้น ทั้งการ พูด เขียน โฆษณา หรือใช้สื่อออนไลน์ ก็จะทำให้อยู่ในเกณฑ์ดี ที่จะสร้างรายได้อย่างมหาศาล แต่เดือนนี้ ควรระวังความเร็ว แรงจากอารมณ์สู่การกระทำ ที่ไม่ได้คิด พิจารณาให้รอบคอบ ก็อาจทำให้สูญเสียเงินจำนวนมากด้วย ด้านความรัก แค่ “ยอม” ให้ ไม่ขัดขืน ดึงดันเพื่อเอาชนะ ก็จะทำให้รักราบรื่นแล้ว ส่วนคนโสด หากเปลี่ยนแปลงภาพลักษณ์ตัวเองให้สดใส มีชีวิตชีวามากขึ้น ก็อาจทำให้พบรัก เจอเนื้อคู่ที่สูงวัยกว่า...มาก
ตุลาคม ยั้งสติ พิจารณาให้รอบคอบ เพราะจนถึงเดือนพฤศจิกายน จะมีเกณฑ์ว่าจากความรัก เสน่หา หรือ การเสียสละ ให้ความช่วยเหลือใดๆ อาจทำให้ถูกโน้มน้าวใจให้เงินทองของมีค่ากับคนที่ทำให้พึงพอใจจำนวนมาก อาจมากกว่ารายได้ที่จะหามาได้ในเดือนนี้! ในเรื่องงาน ภารกิจต่างๆ โดยเฉพาะเรื่องการศึกษา ศาสนา หรือการติดต่อกับต่างประเทศ จะอยู่ในเกณฑ์ดีที่จะเจริญรุ่งเรือง หรือสามารถขยายงาน ทำผลกำไรได้มาก ในเรื่องความรัก จนถึงเดือนพฤศจิกายน รักในอดีตที่ยังฝังใจไม่ลืมเลือนก็อาจได้รับการติดต่อ ขอกลับมาคืนดีด้วย
พฤศจิกายน หาก “แกล้งโง่” ไม่อวดฉลาด โดยเฉพาะกับคนรัก คู่ครอง หรือ เพศตรงข้ามที่ติดต่อกันในระยะนี้ ก็จะเป็นเสน่ห์มากล้น ที่จะมีโอกาสเป็นที่รักใคร่ เสน่หาของเขา/เธอคนนั้น ที่พร้อมจะทุ่มเทมอบให้ทั้งกาย ใจ และเงินทองของมีค่า แต่ควรระวัง และหลีกเลี่ยงที่จะคุยโวโอ้อวด เพราะอาจทำให้ถูกอิจฉาริษยา ทั้งจากเพื่อนร่วมงาน หรือ ญาติสนิทมิตรสหายจนอาจกลายเป็นศัตรูได้ ในเรื่องงาน อย่าปิดตัวเอง ควรพยายามเข้าสังคมให้มากขึ้น เพราะอาจเป็นโอกาสดีที่จะได้พบกัลยาณมิตรผู้สูงวัย ที่พร้อมจะช่วยเหลือ สนับสนุนไปอีกนาน
ธันวาคม ส่งท้ายปี 2563 ด้วยการให้ความสำคัญ คิดถึงใจคนอื่นมากกว่าตัวเอง ที่จะทำให้ได้รับสิ่งดีๆ กลับมา ทั้งอาจได้โชคมีลาภอย่างไม่คาดฝัน มีความสุขจากการเดินทางท่องเที่ยวแดนไกลกับคู่ครอง หรือ คนโสดจะได้พบรัก เจอเนื้อคู่ ในเรื่องงาน ธุรกิจท่องเที่ยว โดยเฉพาะไปต่างประเทศ จะอยู่ในเกณฑ์ดี มีผลกำไรสูง แต่ควรระวัง “หนอนบ่อนไส้” ที่อาจรอขายข้อมูลสำคัญให้กับคู่แข่ง และที่สำคัญ มีเกณฑ์สูงว่าเป็นคนใกล้ตัว เป็นคนที่คุณไว้วางใจมาก....ระวัง!
 
อัญมณี/สีที่เสริมสิริมงคล : พลอยสีแดงจัด สีแดง
อัญมณี/สีที่เป็นอริ มรณะ : ทอง พลอยสีส้ม , ไพลินสีน้ำเงิน สีฟ้า
วันที่ดีที่สุดในสัปดาห์ : วันพฤหัสบดี
 