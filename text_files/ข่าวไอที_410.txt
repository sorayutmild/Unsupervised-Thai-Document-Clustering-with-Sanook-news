
แอปเปิลออกอัพเดท iOS 8.3 ตัวเต็มออกมาให้ใช้กันแล้ว โดยนอกจากฟีเจอร์สำคัญอย่าง Siri ภาษาไทยที่หลายคนรอคอยแล้ว ก็ยังมีอีกหลายฟีเจอร์ที่น่าสนใจ ซึ่งเราได้รวบรวมมาให้ได้ดูกันดังนี้

1. Siri ภาษาไทย
แน่นอนว่าฟีเจอร์เด็ดที่สุดสำหรับ iOS 8.3 ย่อมหนีไม่พ้อ Siri ภาษาไทย ที่ยกระดับ iOS ให้น่าใช้เหนือค่ายอื่นๆ และเหมาะกับคนไทยมากขึ้น
โดยความสามารถพื้นฐานของ Siri รองรับภาษาไทยเกือบทั้งหมด เช่น ส่งข้อความ, อีเมล์, ค้นหาข้อมูล, อุณหภูมิ, สภาพอากาศ, ฟังเพลง ฯลฯ แต่ที่ยังขาดคือฟีเจอร์ในกลุ่มที่ต้องใช้สถานที่เช่น ขอร้านอาหาร (ใช้ได้บ้าง) หรือข้อมูลรอบหนัง
วิธีตั้งคือไปที่ Setting – General – Siri – Thai
นอกจากนี้ หากต้องการให้ Siri โทรออกพร้อมเปิดลำโพงให้ด้วยก็ทำได้แล้วบน iOS 8.3 เพียงสั่งแค่ “โทรหา…เปิดลำโพง” หรือ “Call … open speaker” เท่านั้น Siri จะโทรออกพร้อมเปิดลำโพงให้ทันที เหมาะสำหรับการโทรออกตอนขับรถ
อ่านเพิ่ม – เผยหน้าจอสั่งงาน “Siri ภาษาไทย” เราสามารถคุยอะไรได้บ้าง

2. Emoji แบบใหม่
แอปเปิลได้มีการปรับระบบการเลือกภาพ Emoji ใหม่ จากเดิมที่ต้องกดหลาย Tab รวมถึง Scroll เลื่อนไปเลื่อนมา ตอนนี้เหลือแค่การกดเลื่อนในหน้าจอเดียว ทำให้สะดวกมากขึ้น

รวมถึงมีการเพิ่มสีผิวเข้ามาใน Emoji ด้วย โดยเราสามารถกดปุ่มแช่ในบาง Emoji ก็จะมีสีผิวที่ต่างกันให้เลือก นอกจากนี้ Emoji กลุ่มครอบครัว ก็มีการเพิ่มครอบครัวชายรักชาย หรือหญิงรักหญิงเข้ามาด้วย
3. เพิ่มความยาว Space bar
ปุ่ม Space bar ที่หลายคนชอบกดผิดเวลาเข้า Safari ได้มีการเพิ่มความยาว ทำให้กดง่ายขึ้นอีกหน่อย
 4. โหลดแอพฟรี โดยไม่ต้องใส่รหัสผ่านได้แล้ว
หลายคนสงสัยว่าทำไมเวลาโหลดแอพฟรี ต้องถามรหัสผ่านทุกครั้งด้วย ซึ่งล่าสุดมีการเพิ่มฟีเจอร์ใหม่ ที่เราสามารถตั้งให้เมื่อโหลดแอพฟรี ไม่ต้องถามรหัสผ่านอีกต่อไปแล้ว
วิธีตั้งคือไปที่ Setting – General – Restrictions – กดเปิด, จากนั้นไปที่ Password Settings – กดปิด Free Download : Require Password
Note: สำหรับคนที่เปิดใช้ Touch ID เพื่อให้โหลดแอพใน App Store ได้ จะไม่สามารถใช้ฟีเจอร์นี้ได้
5. สลับ Cellular Data ไปใช้ 2G ได้แล้ว
ช่วงหลัง Apple บังคับว่าต้องใช้ Cellular Data ตั้งแต่ 3G ตลอด (หากหาสัญญาณไม่เจอจึงจะเปลี่ยนเป็น 2G) เป็นการสิ้นเปลืองแบตเตอรี่อย่างมาก และในบางที่สัญญาณ 3G อาจอ่อนกว่า 2G ซึ่งตอนนี้ iOS 8.3 เราสามารถบังคับให้ใช้ 2G ได้แล้ว
เร็วขึ้น เสถียรมากขึ้น
iOS 8.3 มาพร้อมการแก้ปัญหาบั๊กต่างๆ มากมาย ซึ่งมากที่สุดนับตั้งแต่เปิดให้อัพเดท iOS 8 เป็นต้นมา จากการรีวิวของหลายสำนักพบว่าการใช้งานบนเครื่องรุ่นเก่าอย่าง iPhone 4s, iPhone 5 ทำได้เร็วขึ้นกว่า iOS 8.1 หรือ 8.2 อีกด้วย
เรียบเรียงโดย ทีมงาน MacThai

อ่านเพิ่ม – รวมทุกเรื่องต้องรู้และวิธีอัพเดท iOS 8 สำหรับ iPhone, iPad, iPod Touch
