(17 ม.ค.) ผู้สื่อข่าวรายงานว่า เมื่อเวลาประมาณ 20.00 น. เกิดเหตุระเบิด บริเวณเวทีชุมนุม กปปส.สีลม ลานอนุสาวรีย์รัชกาลที่ 6 ถนนพระราม 4 จุดเกิดเหตุอยู่ข้างประตูทางเข้าสวนลุมพินี ฝั่งแยกไทย-เบลเยี่ยม แรงระเบิดส่งผลให้ต้นไม้โค่นล้ม ที่เกิดเหตุผลชิ้นส่วนเศษระเบิด และต้นไม้กระจัดกระจายไปทั่วบริเวณ โดยมีการ์ด กปปส. ยืนสังเกตการณ์อยู่ 4 คน นายวัฒนา มากภา อายุ 20 ปี การ์ด กปปส. เล่าว่า ในขณะที่ตนเข้าเวร ตรวจรถยนต์เพื่อรักษาความปลอดภัย ระหว่างนั้นมีชายฉกรรจ์ 2 คน ขี่รถจักรยานยนต์ ยี่ห้อฮอนด้า เวฟ สีดำ ไม่ทราบแผ่นป้ายทะเบียน สวมหมวกไหมพรมปิดหน้า ขี่รถมาจากถนนสาทร พร้อมขว้างวัตถุคล้ายระเบิด จนทำให้เกิดเสียงดังสนั่นหวั่นไหว ก่อนจะขับรถหลบหนีไปทางถนนวิทยุ เบื้องต้นไม่มีผู้ใดได้รับบาดเจ็บ และทางการ์ด ได้แจ้งสน.ลุมพินี ให้เข้ามาตรวจสอบที่เกิดเหตุแล้ว
ส่วนที่เวทีแยกลาดพร้าว เมื่อเวลา 02.00 น. จส.100 รายงานมีเสียงคล้ายระเบิด 3 ครั้ง มีคนเจ็บ 2 คน ด้านผู้เห็นเหตุการณ์ซึ่งอยู่ในสถานที่เกิ­ดเหตุ บอกเห็นรถเก๋งสีดำ ขับมาใกล้แล้วปาประทัดยักษ์ออกมา ส่งผลให้การ์ดกปปส.ได้รับบาดเจ็บ จำนวน 2 ราย รายหนึ่งได้รับบาดเจ็บที่มือ อีกรายหนึ่งได้รับบาดเจ็บที่บริเวณเหนือคิ­้ว อาการไม่สาหัส เจ้าหน้าที่ปอเต็กตึ๊งนำคนเจ็บ ส่งโรงพยาบาลราชวิถี 1 ราย และโรงพยาบาลพระมงกุฏอีก 1 ราย
นอกจากนี้ การ์ดกปปส. เผยว่า เมื่อเวลา 03.00 น.ได้มีคนร้ายใช้อาวุธปืนกราดยิงใส่แนวบังเกอร์ ที่เวทีแจ้งวัฒนะ แต่ไม่มีผู้ได้รับบาดเจ็บ อย่างไรก็ตาม จากเหตุการณ์ดังกล่าว ทำให้ต้องประชุมการเคลื่อนขบวนมวลชนในวันที่ 17 ม.ค. อีกครั้งเพื่อความปลอดภัย
