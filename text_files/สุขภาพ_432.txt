ทราบไหมคะว่า “อุจจาระ” หรือของเสียที่เราขับถ่ายหลังจากการทานอาหารมาอย่างหนักหน่วงในแต่ละวัน บ่งบอกถึงสุขภาพของเราได้อย่างไม่น่าเชื่อ (อ่าน “9 ลักษณะอุจจาระ... บอกโรค” ที่นี่) นอกจากนี้การมีอุจจาระที่สุขภาพดี บ่งบอกถึงการใช้ชีวิต การทานอาหารที่เหมาะสมกับร่างกายของเราด้วย อุจจาระที่มีสุขภาพดีเป็นอย่างไร มาให้คะแนนอุจจาระของตัวเองกันค่ะ
 
1. ความนิ่ม-แข็งของอุจจาระ
นิ่มเหมือนยาสีฟัน (1 คะแนน)
ค่อนข้างแข็งเหมือนดินน้ำมันแห้ง (2 คะแนน)
 
2. ลักษณะของอุจจาระ
เหลวเป็นน้ำ หรือกาวเปียก (2 คะแนน)
นิ่ม แต่ยังเกาะตัวกันเหมือนกล้วย (1 คะแนน)
เป็นเยื่อๆ เส้นๆ ไม่เกาะตัวกันมากเหมือนกากอ้อย (1 คะแนน)
เป็นเม็ดๆ แข็งๆ ก้อนกลมๆ เหมือนดินปืน (2 คะแนน)
 
3. ปริมาณของอุจจาระ
มากกว่า 200 กรัม โดยประมาณ (1 คะแนน)
น้อยกว่า 200 กรัมโดยประมาณ (2 คะแนน)
 
4. สีของอุจจาระ
เหลือง เหลืองเข้ม น้ำตาลอ่อน เหลืองแซมเขียวแก่ (1 คะแนน)
น้ำตาลเข้มเหมือนดาร์คช็อคโกแลต ดำ หรือสีอื่นๆ (2 คะแนน)
 
5. อุจจาระกับน้ำในชักโครก
ลอยน้ำ (1 คะแนน)
จมน้ำ (2 คะแนน)
 
6. กลิ่นของอุจจาระ
มีกลิ่นบ้าง แต่ไม่มาก (1 คะแนน)
มีกลิ่นเหม็นรุนแรงมาก (2 คะแนน)
 
7. จำนวนครั้งที่อุจจาระ
มากกว่า 2 วันต่อ 1 ครั้ง (2 คะแนน)
วันละครั้ง (1 คะแนน)
วันละ 2-3 ครั้ง (1 คะแนน)
วันละ 4-5 ครั้ง (2 คะแนน)
 
____________________
ลักษณะของอุจจาระที่ดี คือ อุจจาระที่มีสีไม่คล้ำเข้มจนเกินไป เพราะหมายถึงอุจจาระใหม่ที่ไม่มีการหมักหมมไว้นาน หรือตกค้างเกิน 1 วันในลำไส้ใหญ่ มีความนิ่มพอดีไม่เหลวไม่แข็งจนเกินไป ลอยน้ำเพราะเต็มไปด้วยใยอาหารจากผักผลไม้ และธัญพืชต่างๆ ที่ทานเข้าไป ไม่มีคาร์โบไฮเดรต โปรตีน หรือไขมันมากเกินไป กลิ่นไม่เหม็นรุนแรงมากเพราะไม่ใช่อุจจาระที่ค้างอยู่ในร่างกายนานจนเกินไป และสุดท้ายจำนวนครั้งที่อุจจาระควรมากกว่า 1 ครั้งต่อวัน แต่ไม่เกิน 4-5 ครั้ง หากขับถ่ายทุกวัน บ่งบอกถึงการทานอาหารที่ดีมีประโยชน์ มีกากใยอาหารสูง ดื่มน้ำในปริมาณที่เพียงพอต่อการขับถ่าย และระบบย่อยอาหารดี และจะขับถ่ายตรงเวลาทุกวันด้วย
ใครที่ถ่ายเป็นน้ำเหลวบ่อยๆ อาจจะมีปัญหาจากการทานอาหารที่รสจัดเกินไป หรืออาหารอาจไม่สะอาด และใครที่ถ่ายเป็นอุจจาระแข็งๆ อาจจะบาดรูทวารจนอุจจาระมีเลือดปนได้ ระวังจะเสี่ยงเป็นโรคท้องผูก เลยไปจนถึงริดสีดวงทวารได้นะคะ
 
ผลคะแนน
7-9 คะแนน ยินดีด้วยค่ะ! สุขภาพของอุจจาระของคุณอยู่ในเกณฑ์ดีมาก รักษาสุขภาพของอุจจาระให้ดีไปตลอดด้วยการทานอาหารอย่างผักผลไม้ ธัญพืช ดื่มน้ำมากๆ
10-12 คะแนน สุขภาพอุจจาระของคุณเกือบจะดีแล้วค่ะ เพิ่มผักผลไม้ และธัญพืชลงไปในมื้ออาหารอีกนิด ดื่มน้ำให้มากขึ้นอีกหน่อย ออกกำลังกายเป็นประจำ และพยายามขับถ่ายให้ได้ทุกวันด้วยนะ
13-14 คะแนน สุขภาพอุจจาระของคุณเริ่มจะมีปัญหาแล้วล่ะ เริ่มปรับพฤติกรรมในการกินเสียใหม่ ลดคาร์โบไฮเดรตจำพวกข้าวขัดสี และแป้งขาวให้น้อยลง ลดอาหารที่มีไขมันสูง ทานผักผลไม้ให้มากขึ้น ออกกำลังกายให้มากขึ้น และพยายามขับถ่ายให้เป็นปกติให้ได้เร็วๆ นะคะ