ถือเป็นเรื่องใหญ่ในวงการมวยไทยที่ยังคงมีให้เห็นกันมานานกับเรื่องของการล้มมวย เมื่อล่าสุดในการแข่งขันมวยไทย "ศึกมวยมันส์วันศุกร์" ที่เวทีมวยโรงยิมเอนกประสงค์ สนามกีฬากลาง จ.บุรีรัมย์ เมื่อวันศุกร์ที่ 8 ตุลาคม ที่ผ่านมาโดยหลังจบไฟต์ที่ ฟ้าวันใหม่ ช.ไทยเศรษฐ์ พลิกแพ้น็อกให้กับ หลานย่าโม ว.วัฒนะ ในยกที่ 4 ปรากฎว่า "เสี่ยโบ๊ท" ณัฐเดช วชิรรัตนวงศ์ โปรโมเตอร์ศึกเพชรยินดี ได้ออกมาโพสต์ข้อความว่า "สัตว์เดรัจฉานถึงมันจะดุร้ายแค่ไหน ยังเลี้ยงให้ซื่อสัตย์และเชื่องได้แต่มนุษย์ หากไม่คิดจะรู้คุณต่อให้เลี้ยงดีแค่ไหน ก็เนรคุณ" งานนี้ถึงกับทำให้หลายฝ่ายรู้ทันทีว่ามีอะไรผิดสังเกตเกิดขึ้นในการชกไฟต์นี้แน่นอนก่อนที่ล่าสุด เมื่อวันที่ 10 ต.ค. ฟ้าวันใหม่ ได้ออกมายอมรับสารภาพว่าล้มมวยจริง พร้อมทั้งเข้าให้ปากคำ และลงบันทึกประจำวันต่อเจ้าหน้าที่ถานีตำรวจภูธรเขาบางแกรก จ.อุทัยธานี โดยเผยว่า มีผู้ว่าจ้างให้ล้มมวย ซึ่งแผนก็คือในการชกยก 1 ถึง ยก 3 ให้โชว์ฝีมือเต็มที่ แต่ยก 4 ให้แกล้งโดนอาวุธอะไรก็ได้ แล้วทิ้งตัวยอมแพ้น็อกไป ซึ่ง ฟ้าวันใหม่ ก็ลุยเข้าไปให้ หลานย่าโม สับศอกแพ้น็อกไป แต่ไม่รอดสายตาของ โปรโมเตอร์ดังอย่าง "เสี่ยโบ๊ท" ไปได้ด้าน โปรโมเตอร์ใหญ่ศึกเพชรยินดี เผยว่า "เป็นวันเกิดที่เจ็บปวดที่สุดในที่สุดความจริงก็คือความจริง  ผมโดนพวกโลกสวยด่าต่างๆ นาๆ หาว่าไปปรักปรำเด็ก เขียนด้วยมือลบด้วยเท้า คนที่เสียใจและเจ็บปวดที่สุดในเรื่องนี้คือผมครับ ผมอยู่กับมวยมาตั้งแต่เกิด เรื่องแค่นี้มันจะผ่านตาผมได้ยังไง เขายอมรับสารภาพทุกอย่างหมดแล้ว  ยอมรับว่าล้มมวยจริงๆ" "เรารู้แล้วว่าคนจ้างวานคือใคร  ตอนนี้เรื่องทั้งหมดอยู่ที่ชั้นพนักงานสอบสวน รายละเอียดทั้งหมด ผมจะไลฟ์สดคืนนี้ 3 ทุ่มตรง  พวกมึงทั้งหมดต้องติดคุก" สำหรับ ฟ้าวันใหม่​ เพิ่งจะเปลี่ยนสีเสื้อมาอยู่กับ ช.ไทยเศรษฐ์ เมื่อได้โอกาสจาก "เสี่ยโบ๊ท เพชรยินดี" ให้โอกาสแก้ตัวหลังจากที่เป็นเรื่องราวใหญ่โตเมื่อครั้งเจ้าตัวเข้าไปแทงมวยในรายการของศึกเพชรยินดี แต่กลับชักดาบเงินพนัน แต่ถูกจับตัวไว้ได้ ก่อนที่โปรโมเตอร์ใหญ่จะเข้าช่วยเหลือด้วยการให้โอกาสกลับมาชกมวยแต่ก็ดันมาก่อเหตุล้มมวยอีก
