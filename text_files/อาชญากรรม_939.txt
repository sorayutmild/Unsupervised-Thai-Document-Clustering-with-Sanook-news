พ่อสามีจ่อยิงลูกสะใภ้ดับคาบ้าน บอกไม่ชอบลูกสะใภ้คนนี้ ไม่อยากให้กิจการที่สร้างมาตกไปเป็นของอีกฝ่าย
(23 มี.ค.) เวลา 06.00 น. พ.ต.อ.ฐากูรสมบัติ สวงโท ผกก.สภ.เมืองสกลนคร พ.ต.ท.เกียรติภูมิ สุวรรณไตรย์ รอง ผกก.สส.สภ.เมืองสกลนคร ร.ต.ท.บุญล้ำ วงศ์วันดี ร้อยเวร สภ.เมืองสกลนคร กู้ชีพโรงพยาบาลสกลนคร เข้าตรวจสอบเหตุยิงกัน ร้านขายส่งผลไม้ หงวน-สกล เลขที่ 248/4 ถ.ไอ.ที.ยู ต.ธาตุเชิงชุม อ.เมือง จ.สกลนคร
โดยจุดเกิดเหตุอยู่หลังบ้าน บริเวณลังผลไม้และรถบรรทุก พบคราบเลือดเปอะเปื้อนพื้น มีผู้ได้รับบาดเจ็บ หญิง 1 ราย ทราบชื่อ นางอัญชุลี อายุ 42 ปี ถูกยิงด้วยอาวุธปืนเข้าตามลำตัว บริเวณหน้าอก 3 นัด อาการสาหัส ญาติจึงรีบนำตัวส่งโรงพยาบาลสกลนคร ก่อน เจ้าหน้าที่จะมาถึง
ทราบชื่อผู้ก่อเหตุ คือ นายง้วน อายุ 72 ปี ยืนรอมอบตัวกับเจ้าหน้าที่ตำรวจ พบหลักฐาน หัวกระสุนปืน ขนาด .38 จำนวน 3 นัด ตกบริเวณโต๊ะกินข้าว อาวุธปืนก่อเหตุ ชนิดรีวอลเวอร์ หรือ ลูกโม่ ลำกล้อง 4 นิ้ว ขนาด .38 ยี่ห้อสมิธแอนด์เวสสัน 1 กระบอก วางอยู่บนลังผลไม้หน้ารถบรรทุก
สอบถาม นายสมพงษ์ อายุ 47 ปี ทราบว่านายง้วน ผู้ก่อเหตุ เป็นบิดาของตน ส่วนผู้เสียชีวิตเป็นลูกสะใภ้ ซึ่งเป็นภรรยาของน้องชาย ขณะที่นาง อัญชุลี กำลังนั่งทำบัญชีแต่เช้า ส่วนตนเป็นผู้จัดแจงผลไม้อยู่หลังบ้าน เห็นบิดาของตนขับขี่รถจักรยานยนต์ ฮอนด้าคลิ๊ก สีขาว-ดำ มาจอดที่หลังบ้าน ซึ่งตนมองเห็นแล้วว่าบิดามาแต่เป็นเรื่องปกติเพราะทุกครั้งมักจะขับรถมาดูกิจการภายในบ้านประจำ
แต่ครั้งนี้กลับไม่ปกติเพราะบิดาตนเดินตรงเข้าหา นาง อัญชุลี กำลังก้มหน้าทำบัญชี บิดาได้นำอาวุธปืนที่พกพามาด้วย ยืนจ่อยิง นาง อัญชุลี 3 นัด ต่อหน้าต่อตา จนนาง อัญชุลีต้องหนีตายกระเสือกกระสนเข้าไปในบ้าน หลังสิ้นเสียงปืนจึงรีบโดดกระโจนเข้าไปล็อคตัวบิดา ยื้อแย่งปืนกันจนล้มลงและชิงเอาอาวุธปืน นำไปซุกซ่อน จากนั้นญาติๆภายในบ้านจึงพากันรีบนำตัว นางอัญชุลี ส่งโรงพยาบาลสกลนคร ก่อนเสียชีวิตในเวลาต่อมา  นายสมพงษ์ กล่าวอีกว่า นาย ง้วน ก่อสร้างตัวทำธุรกิจขายผลไม้กับมารดาตนเองมานาน 50 ปี มีลูกด้วย กัน 4 คน แต่ระยะหลังบิดาไปมีภรรยาใหม่ อยู่ต่างอำเภอใน จ.นครพนม จากนั้นเริ่มมีปัญหากันมาเรื่อยๆ จนบิดาตน แยกตัวออกจากบ้าน โดยการแบ่งทรัพย์สินเงินทองส่วนหนึ่งนำไปใช้อยู่กันกับภรรยาใหม่ แต่ต่อมาทราบข่าวว่าทรัพย์สินเงินทองเริ่มหมด เกิดภาวะเครียด ประกอบกับมีอาการป่วยทางจิต มีความระแวงว่าจะมีคนลอบทำร้ายหมายเอาชีวิต และมักบ่นอยู่เสมอว่าจะทำร้ายคนในบ้าน เพราะมาแย่งกิจการ ทั้งที่ตกลงแบ่งให้ไปแล้ว
ส่วนนางอัญชุลี ลูกสะใภ้ มีปัญหากับบิดาบ้างเป็นธรรมดา ไม่คิดว่าจะมีปัญหาหนักจนเกิดแค้นหมายเอาชีวิต และบิดาบ่นว่าหากปืนยังอยู่ในมือจะยิงตนให้ตายด้วย แต่โชคดีอาวุธปืนนั้นตนแย่งเอาไปเสียก่อน
ขณะที่ นายง้วน ให้การวกวน จับใจความว่า ที่ลงมือไปเพราะไม่ชอบลูกสะใภ้คนนี้ ไม่ชอบหาน้ำหาข้าวหรือดูแลระหว่างอยู่บ้านเดียวกัน ส่วนตนเองมีอาการป่วยทางจิต ต้องกินยาตลอดไม่นานก็จะตายแล้ว จึงอยากจัดการปัญหาที่อึดอัดกับกิจการที่ตนเองสร้างมาแล้ว จะไปอยู่กับมือคนอื่น หากลงมือแล้วจะยิงตัวตายแต่ทำไม่สำเร็จ
ส่วนอาวุธปืนมีข้าราชการมาขายต่อและรับซื้อไว้แต่ยังไม่โอนทะเบียน เจ้าหน้าที่ตำรวจจึงนำตัวทำแผนประกอบคำรับสารภาพ ในที่เกิดเหตุ พร้อมกับแจ้งข้อกล่าวหาว่า ฆ่าผู้อื่นโดยเจตนาโดยไตร่ตรองไว้ก่อน พกพาอาวุธปืนและเครื่องกระสุนไปในที่สาธารณะโดยไม่ได้รับอนุญาต นำตัวไปดำเนินคดีตามกฎหมายต่อไป