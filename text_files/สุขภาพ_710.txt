เชื่อว่าหลายคนน่าจะเคยพบเคยเจอ หรือประสบปัญหานี้ด้วยตัวเอง ปัญหานั้นคือ “รักแร้เหม็น” ทั้งที่เหม็นเพราะมีกลิ่น และเหม็นเพราะเหงื่อออกมาก หรืออาจจะเป็นทั้งคู่ จริงๆ แล้ว อาการที่มีเหงื่อออกมากผิดปกติ เราเรียกว่า hyperhidrosis บางรายอาจมีเหงื่ออกมากที่รักแร้ ข้อพับ หรือบางคนอาจออกที่มือ เท้า หรือใบหน้าด้วย
 
เหงื่อออกแบบไหน ถึงเรียกว่าผิดปกติ?
จริงๆ แล้ว การที่เรามีเหงื่อ เป็นเรื่องปกติ เป็นกลไกของร่างกายที่พยายามขับเหงื่ออกมาเพื่อปรับอุณหภูมิของร่างกายให้เย็นลง
แต่หากใครมีเหงื่อออกมากผิดปกติ กล่าวคือ อยู่ในห้องแอร์เย็นฉ่ำ ก็เหงื่อออกได้ ทั้งที่ไม่ได้มีอาการตื่นเต้นตกใจแต่ประการใด หรืออยู่เฉยๆ นิ่งๆ ก็เหงื่อไหลออกเป็นหยดๆ จากมือ เท้า รักแร้ และส่วนอื่นๆ ของร่างกาย แบบนี้อาจเข้าข่ายอาการ hyperhidrosis ได้
 
วิธีลดเหงื่อรักแร้ แห้งสบาย เต่าไม่เหม็น
1. ใช้ผลิตภัณฑ์ที่อยู่ในกลุ่มของ anti-perspirant ซึ่งเป็นกลุ่มผลิตภัณฑ์ที่ช่วยระงับเหงื่อนั่นเอง บางผลิตภัณฑ์อาจมีทั้ง anti-perspirant ที่ช่วยลดเหงื่อ และ deodorant ที่ช่วยระงับกลิ่นด้วย
2. หากผลิตภัณฑ์ที่ใช้ตามท้องตลาด ไม่มีตัวไหนที่ช่วยลดเหงื่อได้เลยจริงๆ อาจจะต้องลองมองหาผลิตภัณฑ์ที่มีสาร “อะลูมีเนียมคลอไรด์” ที่ช่วยเข้าไปปิดกั้นท่อระบายเหงื่อในรูขุมขน จึงช่วยชะลอ และยับยั้งการหลั่งของเหงื่อให้ออกมาน้อยลง จึงเป็นการลดปัญหาเหงื่อ และกลิ่นที่อาจตามาได้ ผลิตภัณฑ์นี้อาจสอบถามได้ที่เภสัชกรตามร้านขายยา หรือสอบถามแพทย์โดยตรงได้
**วิธีใช้โดยทั่วไปของผลิตภัณฑ์ที่มีสารอะลูมีเนียมคลอไรด์ อาจไม่ได้ใช้ทุกวัน ควรทาวันละ 1 ครั้งก่อนนอน ใน 2-3 วันแรก หลังจากนั้นหากเหงื่อน้อยลงแล้ว ให้เปลี่ยนเป็นสัปดาห์ละ 1-2 ครั้งแทน
3. ฉีดโบท็อกซ์ เพื่อระงับไม่ให้เหงื่อออกในบริเวณรักแร้ แต่ต้องได้นับการรักษาจากแพทย์ผู้เชี่ยวชาญเท่านั้น และอาจได้ผลอยู่ที่ 3-6 เดือน ไม่ได้รักษาอย่างถาวร
4. การผ่าตัด ปัจจุบันมีการผ่าตัดที่ช่วยให้บริเวณที่เหงื่อออกมากเป็นพิเศษลดลงได้ แต่ข้อเสียของการผ่าตัด นอกจากเรื่องของราคาในหลักหมืนแล้ว ยังเป็นการลดเหงื่อเฉพาะบริเวณนั้นๆ แต่เหงื่อจะไปออกบริเวณอื่นแทน เช่น ผ่าตัดลดเหงื่อที่มือ อาจจะไปออกที่รักแร้ หรือเท้ามากขึ้นแทน เป็นต้น
5. ลดน้ำหนัก เชื่อหรือไม่ว่า ปัญหากลิ่นตัว และเหงื่อออกมาก มักเกิดขึ้นมากกับคนที่มีปัญหาเรื่องของรูปร่าง เพราะผู้ที่มีน้ำหนักเกิน ลมจะโกรกผ่านรักแร้ ขาพับ ใต้ราวหน้าอก ได้น้อยกว่า ดังนั้นจึงเป็นสาเหตุของกลิ่นตัว และเหงื่อออกมากได้ ดังนั้น มาควบคุมอาหาร และออกกำลังกายกันเถอะ
6. พกกระดาษเปียก หรือทิชชู่เปียกไว้กับตัว ใครทุนทรัพย์น้อย สามารถพกกระดาษเปียกเช็ดตามตำแหน่งที่เหงื่อออกมากในระหว่างวันได้ และอาจตบด้วยผลิตภัณฑ์ที่ช่วยลดเหงื่อตามข้อ 1 อีกครั้ง
7. เลือกเสื้อผ้าที่ไม่รั้งแขนจนเกินไป บางคนอาจเลือกเสื้อผ้าที่ช่วงต้นแขน หรือระหว่างไหล่กับรักแร้รั้งแน่นเกินไป นอกจากจะไม่สบายเมื่อสวมใส่แล้ว ยังเป็นการปิดกั้นไม่ให้ลมระบายอากาศได้ดี จนเป็นผลให้เกิดเหงื่อ และกลิ่นที่ไม่พึงประสงค์ได้
 
เลือกวิธีที่เหมาะกับคุณได้เลยนะคะ ใครมีเคล็ดลับอย่างอื่นเพิ่มเติม ใช้ได้ผล บอกกล่าวเพื่อนๆ ชาว Sanook! Health เพิ่มเติมได้เลยค่ะ