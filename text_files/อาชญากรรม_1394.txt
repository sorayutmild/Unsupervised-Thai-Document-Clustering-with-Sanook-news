นายอภิรักษ์ หอมนวล อายุ 32 ปี ชาวจ.ระนอง สภาพนอนหงายห่มผ้าห่มอยู่บนเตียงภายในห้องพัก ส่งกลิ่นเหม็นไปทั่วห้อง คาดเสียชีวิตมาแล้วไม่ต่ำกว่า 20 ชั่วโมง
วันนี้ (14ธ.ค.) เมื่อเวลา 14.00 น. พ.ต.ท.วิชัย แสงวิเชียร สารวัตรเวร สภ.เมืองชุมพร ได้รับแจ้งจากพนักงานของโรงแรมแห่งหนึ่งใน จ.ชุมพร ว่ามีผู้เสียชีวิตอยู่ภายในห้องพัก จึงพร้อมกำลังตำรวจชุดสืบสวน และหน่วยกู้ภัยสายชล
ในที่เกิดเหตุพบศพของนายอภิรักษ์ หอมนวล อายุ 32 ปี ชาวจ.ระนอง สภาพนอนหงายห่มผ้าห่มอยู่บนเตียงภายในห้องพัก โดยสวมเสื้อยืดคอปกสีน้ำเงิน กางเกงยีนส์สีน้ำเงินเข้ม บริเวณจมูกและปากมีน้ำลายและเลือดไหลออกมาเป็นทางเปียกนองที่นอน ส่งกลิ่นเหม็นไปทั่วห้อง คาดเสียชีวิตมาแล้วไม่ต่ำกว่า 20 ชั่วโมง
จากการชันสูตรศพเจ้าหน้าที่พบบริเวณที่ซอกคอและแผ่นหลังเริ่มมีหนอนขึ้นยั้วเยี้ย ไม่พบร่องรอยการต่อสู้และถูกทำร้ายแต่อย่างใด ตรวจสอบทรัพย์สิน ไม่ว่าโทรศัพท์มือถือจำนวน 2 เครื่อง กระเป๋าหนังสีดำแบบสะพายและแบบคาดเอว จำนวน 2 ใบ ยังตั้งอยู่บนโต๊ะเครื่องแป้งอย่างเรียบร้อย
จากการสอบสวน นายสราวุธ กลางอนุรักษ์ ผู้จัดการโรงแรมดังกล่าว ทราบว่า ผู้ตายได้มาขับรถยนต์กระบะโตโยต้า ทะเบียน กจ 1820 ระนอง มาจอดด้านหน้าของโรงแรมและขึ้นมาเช็คอินเข้าพัก เมื่อเวลาประมาณ 12.25 น.ของวันที่ 13 ธ.ค.55 โดยผู้ตายยังได้สั่งอาหารและกาแฟ กับพนักงานให้ไปส่งในห้องพักด้วย
นายสราวุธ กล่าวต่ออีกว่า หลังจากนั้นมา ผู้ตายก็ไม่ได้ลงมาจากห้องพักอีกเลย จนกระทั่งเวลาบ่ายของวันนี้ ทางพนักงานได้โทรศัพท์ไปสอบถามว่าจะพักต่ออีกหรือไม่ เพราะเลยเวลาที่กำหนดการเช่าพักแล้ว แต่ก็ไม่มีใครรับสาย จึงได้ขึ้นไปตรวจสอบพบว่าในห้องมีเสียงเปิดโทรทัศน์อยู่ จึงได้เคาะประตูแต่ก็ไม่มีเสียงตอบออกมา และมีกลิ่นเหม็นออกมาจากในห้อง จึงได้ปีนไปตามเฉลียงของห้อง ก็พบว่านายอภิรักษ์ นอนเสียชีวิตอยู่บนเตียงแล้ว จึงได้แจ้งตำรวจมาตรวจสอบดังกล่าว
ด้าน พ.ต.อ.นรินทร์ บุษยวิทย์ รอง ผบก.ภ.จ.ชุมพร ซึ่งไปตรวจสอบสถานที่ เปิดเผยว่าจากการตรวจสอบกระเป๋าถือของผู้ตาย ทราบว่าผู้ตายเป็นเซลล์ขายปุ๋ยให้กับผู้จำหน่ายปุ๋ยบริษัทหนึ่งนอกจากนี้ยังพบว่าโทรศัพท์มือถือของผู้ตาย มีข้อความที่ผู้ตาย ได้เขียนส่งให้กับแฟนสาว โดยระบายในลักษณะน้อยเนื้อต่ำใจในความรัก จำนวนนับ10ข้อความ และล่าสุดผู้ตายได้เขียนข้อความขอฝากลูกของตนเองไว้ด้วยและขอให้ดูแลอย่าทอดทิ้ง ถูกส่งเมื่อเวลาประมาณ 14.24 น.ของวันที่ 13 ธ.ค.55 ซึ่งคาดว่าทางตายคงมีปัญหาชีวิตและไม่ประสบความสำเร็จเรื่องครอบครัว จนคิดมากก่อนตัดสินใจกินยาฆ่าตัวตาย ซึ่งทางเจ้าหน้าที่จะนำศพไม่ชันสูตรอีกครั้งและจะติดต่อญาติมารับศพไปดำเนินการทางศาสนาต่อไป