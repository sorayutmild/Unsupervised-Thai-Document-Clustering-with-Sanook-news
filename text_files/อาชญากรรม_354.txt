(26 ก.พ.) ความคืบหน้ากรณีคนร้ายบุกเข้าบ้านดาราสาวค่ายเอ็กแซกท์ พรีม กัญณภัทร วรบวรภัทร์ ก่อเหตุทำร้ายร่างกายและพยายามข่มขืนกระทำชำเราแต่เหยื่อขัดขืนต่อสู้ คนร้ายจึงหลบหนีไป ดาราสาวได้รับบาดเจ็บมีบาดแผลทั่วร่างกายตามที่ได้รายงานข่าวไปแล้วนั้น ล่าสุด เจ้าหน้าที่ตำรวจสามารถจับกุมตัวผู้ก่อเหตุได้เป็นที่เรียบร้อยแล้ว
เจ้าหน้าที่ตำรวจ สภ.บางศรีเมือง จ.นนทบุรี ได้เปิดเผยว่า สามารถจับกุมตัว นายประจวบ ภูบัวลม อายุ 24 ปี ผู้ต้องหาก่อเหตุทำร้ายร่างกายและพยายามข่มขืนดาราสาว พรีม กัญณภัทร เมื่อช่วงกลางดึกวันที่ 23 ก.พ. ที่ผ่านมา จนได้รับบาดเจ็บ โดยเจ้าหน้าที่ได้แกะรอยและสืบสวนจนทราบตัวผู้ต้องหา จึงได้เข้าควบคุมตัวในช่วงเวลาเดียวกับที่สื่อต่างๆ เริ่มเสนอข่าวดาราสาว พรีม กัญณภัทร ถูกพยายามข่มขืนจนเข้าโรงพยาบาล เมื่อวานนี้ (25 ก.พ.)
จากการสอบสวนเบื้องต้น นายประจวบ ให้การรับสารภาพว่า ก่อนเหตุได้ตั้งวงดื่มเหล้ากับเพื่อนคนงานก่อสร้างที่อยู่ละแวกใกล้เคียงกับบ้านดาราสาว ต่อมาเริ่มรู้สึกมีอารมณ์ทางเพศ จึงได้คิดเคลิ้มถึงดาราสาว เพราะเคยเป็นคนงานก่อสร้างถนนในหมู่บ้าน เคยเห็นกำลังออกกำลังกายในบ้านและจดจำได้ว่าเป็นหญิงสาวสวย ต่อมาจึงได้ขอแยกตัวกับเพื่อน ก่อนจะแอบย่องปีนเข้าบ้านดาราสาว สวมหมวกไหมพรมปิดบังใบหน้า เดินขึ้นไปบนบ้านได้อย่างง่าย เมื่อถึงห้องนอนพบว่าประตูไม่ได้ล็อก จึงฉวยโอกาสเปิดเข้าไปก่อเหตุ ขึ้นนั่งคร่อมบนร่างดาราสาวที่กำลังนอนหลับพักผ่อนอยู่เพียงลำพัง ดาราสาวกรีดร้องและกัดเข้าที่แขน จึงได้ใช้กำลังต่อยเข้าที่หน้า เมื่อเห็นท่าทีไม่ดีจึงได้หลบหนีออกมา และกลับไปร่วมนั่งวงเหล้ากับเพื่อนเหมือนไม่มีอะไรเกิดขึ้น
ขณะที่ทางด้าน พรีม กัญณภัทร เล่าให้ฟังว่า ขณะเกิดเหตุเพิ่งจะเข้านอน จู่ๆ ประตูห้องก็เปิดและคนร้ายสวมหมวกไอ้โม่งก็กระโดดขึ้นมานั่งคร่อมร่าง ตนจึงบอกว่า "กระเป๋าอยู่หัวเตียง อยากได้อะไรเอาไปเลย ขอร้องอย่าทำอะไรหนู" แต่คนร้ายไม่ฟัง พยายามลวนลามข่มขืน ตนพยายามขัดขืนแต่สู้แต่ไม่ไหว เมื่อคนร้ายเผลอจึงได้ดิ้นหลุดออกมาจากเตียง วิ่งออกไปที่ระเบียงและตะโกนให้เพื่อนบ้านได้ยิน คนร้ายวิ่งตามมาปิดปาก ตนจึงกัดเข้าที่แขน คนร้ายจึงชกเข้าที่ใบหน้าและกระหน่ำต่อยตามร่างกาย ก่อนที่ตนจะกระชากหมวกไอ้โม่งเห็นหน้าคนร้าย จึงจำได้ว่าเป็นคนงานก่อสร้างที่เคยมาทำถนนหน้าบ้าน คนร้ายตกใจจึงหลบหนีไป
อย่างไรก็ตาม ภายหลังจากการจับกุมตัว เจ้าหน้าที่ได้นำตัว นายประจวบ ไปทำแผนประกอบคำรับสารภาพ พร้อมชี้จุดที่โยนหลักฐานที่ใช้ก่อเหตุทิ้งในป่าข้างทาง และนำตัวไปดำเนินคดีต่อไป ส่วนอาการบาดเจ็บของ พรีม กัญณภัทร เริ่มฟื้นตัวดีขึ้นตามลำดับ มีเพื่อนในวงการบันเทิงเข้ามาเยี่ยมตลอดทั้งวัน