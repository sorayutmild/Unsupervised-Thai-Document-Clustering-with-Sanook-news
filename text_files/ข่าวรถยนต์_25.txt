ทุกวันนี้วงการรถยนต์เรามีเทคโนโลยีต่างๆที่รุดหน้ามากมาย โดยเฉพาะ อย่างยิ่งเมื่อพูดถึงวงการแต่งรถแล้ว เทรนด์ การเปลี่ยนสีด้วยสติกเกอร์กำลังกลายมาเป็นที่นิยมอย่างมาก โดยเฉพาะอย่างยิ่งใครที่กำลังอยากเปลี่ยนสีให้จี๊ดจ๊าดหรือถูกโฉลกมากยิ่งขึ้น แต่ไม่อยากเสียรถ 
การติดสติ๊กเกอร์ หรือที่บ้านเราพูดแบบโจ๋ว่า "แวร๊ป" (Wrap) ที่หมายถึงการนำสติกเกอร์มาติดเพื่อเปลี่ยนสีรถทั้งคันนั้น ได้รับความนิยมมากสักพักหนึ่งแล้ว โดยเฉพาะอย่างยิ่งในหมู่นักแต่งรถที่ต้องการสีสันที่ดุเด็ดเผ็ดมัน แต่ไม่อยากไปทำสีให้เสียรถ เพื่อคงสภาพเดิมเอาเมื่อต้องการที่จะเปลี่ยนรถทำให้ ธุรกิจประเภทนี้กำลังเพื่องฟู และมีการแข่งขันกันสูงจนทำให้เราได้รับข้อมูลที่ไม่ถูกต้อง นอกจากราคาค่าติดสติ๊กเกอร์ทั้งคัน พร้อมคำโฆษณาว่าหุ้มทั้งคันไม่เป็นอันตรายต่อสีเดิม

ความจริงแล้วการทำ Car Wrap หรือ สติกเกอร์หุ้มรถยนต์นั้นมีมานานแล้ว ก่อนที่จะเป็นแฟชั่น เหมือนทุกวันนี้ โดยเดิมทีเป็นสติกเกอร์ที่ใช้ในการทำป้ายโฆษณาที่ทำมาจาก PVC Flim คุณภาพสูง ทำให้ทนความร้อน และสามารถป้องกันหิน และยังไม่เป็นคราบกาว เมื่อลอกออก แถมยังมีเฉดสี รวมถึงลวดลายที่สามารถเลือกได้ถึง 100 กว่าสี ทำให้ได้รับความนิยมนำมาประดับรถยนต์เพื่อการโฆษณา โดยเฉพาะรถแข่ง ก่อนมีการขยายไปสู่การติดสติ๊กเกอร์เพื่อเปลี่ยนสีอย่างที่เป็นอยู่ในทุกวันนี้
อันที่จริงการทำ Car Wrap นั้นก็ใช่ว่าจะมีราคาถูกๆ เพราะการทำครั้งหนึ่งนั้นมีราคาเริ่มต้นอยู่ที่ประมาณ 5000 บาท และไล่ไปตามคุณภาพของสติ๊กเกอร์ที่นำมาติดและลวดลายที่สามารถสูงสุดถึงหลักแสนบาท ซึ่งโดยปกติแล้วสติกเกอร์เหล่านี้จะมีอายุการใช้งานคราวละประมาณ 2 - 3 ปี  ซึ่งเมื่อถึงอายุการใช้งานลูกค้าจะต้องกลับเข้าไปเปลี่ยนและทำการหุ้มใหม่ทั้งคันอีกครั้งหนึ่ง

ถ้ามองการเปลี่ยนสีด้วยวิธีนี้เมื่อเทียบกับการทำสีในปัจจุบันแล้ว การทำ Car Wrap นั้น จัดได้ว่ามีค่าใช้จ่ายค่อนข้างสูงเมื่อเทียบการทำสีทั่วไป โดยเฉพาะอย่างยิ่ง เมื่อการติดสติ๊กเกอร์นั้นสามารถใช้งานได้จริงเพียง 2-3 ปี เท่านั้น ทำให้นี่กลายเป็นแฟชั่นของคนมีเงิน โดยเฉพาะอย่างยิ่งเมื่อเทียบกับการทำสีรถยนต์ทั้งคันที่สะดวกและง่ายยิ่งกว่า และสามารถทำเสร็จได้ภายในระยะเวลา 4-5 วันเท่านั้น
หากเรามองถึงการทำสีรถยนต์ในปัจจุบันเมื่อเทียบกับการเปลี่ยนสีรถยนต์ด้วยวิธีการหุ้มสติกเกอร์ที่กำลังได้รับความนิยมนั้น เราจะพบว่า การทำสีรถยนต์ปัจจุบันมีค่าใช้จ่ายถูกกว่าการทำติดสติกเกอร์ทั้งคันรถ โดยเฉพาะ อย่างยิ่ง เมื่อปัจจุบันการทำสีภายนอกทั้งคันอยู่ที่ราคา 17,000 บาท ซึ่งมีราคาใกล้เคียงการติดสติ๊กเกอร์ แต่ด้วยคำโฆษณาที่ทำให้หลงเชื่อว่าสติกเกอร์ไม่เป็นอันตรายต่อสีนั้นบางครั้งอาจเป็นสิ่งที่ทำให้เราเข้าใจผิดก็ได้
จากการสอบถามไปยังอู่ทำสีที่มีชื่อยาวนานแห่งหนึ่ง ย่านดอนเมือง ได้เปิดเผยว่า การทำ Car Wrap นั้น สามารถให้ผลดีในด้านแฟชั่น แต่ทั้งนี้ทั้งนั้น ลูกค้าควรจะมองที่คุณภาพร้านเช่นเดียวกับคุณภาพสติกเกอร์ด้วย เนื่องจากสติ๊กเกอร์บางยี่ห้อหรือจากบางร้านนั้นบางครั้งมีคุณภาพไม่ดี และจะทำให้มีคราบกาวติด หรือบางครั้งอาจทำให้สีซีด ซึ่งเกิดจากการที่กาวของสติกเกอร์ลอกเอาชั้นแลคเกอร์ของสีไปด้วย

"บางครั้ง เมื่อเราลอกสติกเกอร์ ออกมาเราจะพบว่า รถมีสีที่ซีดจาง ซึ่งเกิดได้จาก 2 สาเหตุ คือ ชั้นแลคเกอร์ถูกลอกออกไปกับสติกเกอร์ ซึ่งเกิดจากการใช้สติกเกอร์ที่ไม่ได้คุณภาพ หรือ ที่ร้ายแรงสุดคือ ลอกแล้วสีจางอ่อนลงกว่าเดิม ซึ่งเกิดจากกัดสีนั่นเอง"
สำหรับทางแก้ไขในปัญหาเรื่องสีนั้น อู่ดังกล่าวได้เปิดเผยว่าสามารถแก้ไขได้ โดยหากสีไร้ความเงาสามารถเลือกพ่นแลคเกอร์ใหม่ได้ โดยมีค่าใช้จ่ายเพียง 10,000 บาทต่อครั้ง ใช้เวลา 2-3 วัน ส่วนกรณีที่สีมีการซีดจางนั้นต้องดูแล้วแต่กรณี บางคันถึงขั้นทำสีใหม่ทั้งคันก็มีมาแล้ว

อย่างไรก็ดี แม้ร้าน Car Wrap หลายร้าน จะไม่ได้มีการบอกกล่าวลูกค้า แต่การทำ Car Wrap ที่เปลี่ยนสีรถจากเดิมนั้น นอกจากจะเสียงค่าตบแต่งรถยนต์แล้ว หากไม่มีการแจ้งเปลี่ยนสี กรณีที่เปลี่ยนสีจากเดิมนั้น ยังถือว่ามีความผิดตามพระราชบัญญัติรถยนต์ พ.ศ.2522 ที่ต้องระวางโทษปรับครั้งละไม่เกิน 2,000 บาท ที่คงไม่น่าจะพิสมัยเลยสำหรับใครก็ตามที่ต้องขับผ่านตำรวจทุกวัน
การทำ Car Wrap นั้น ถือเป็นแฟชั่นใหม่ที่กำลังมาแรง แต่ก็ควรช่างใจก่อนที่จะตัดสินใจทำการใดๆ โดยเฉพาะเมื่อการหุ้มด้วยสติ๊กเกอร์ นั้นค่อนข้างมีราคาสูงอายุการใช้งานสั้น เมื่อเทียบกับการทำสีรถยนต์...ดังนั้นเราควรจะคิดให้ดีก่อนจ่างตังค์ ไม่ใช่หลงเชื่อเพียงคำโฆษณา

Sanook! Auto Comment 
 
เป็นเรื่องที่น่าสนใจอย่างมากโดยเฉพาะ หลายคนที่มักคิดว่าการติดสติ๊กเกอร์ให้ผลดีกว่า แต่หารู้ไม่เสียเงินไปเท่าๆกับ การทำสี แต่คิดว่าเมื่อไม่ต้องไปยุ่งยากกับสีรถแล้วจะทำให้ง่ายกว่าในการดูแลสี และเมื่อเบื่อก็สามารถเปลี่ยนได้ตามต้องการ
ความจริงแล้วสิ่งหนึ่งที่ไม่ได้บอกไว้ตอนที่คุณคิดจะหุ้มสติกเกอร์คืออายุการใช้งานของ สติกเกอร์ที่มีระยะเพียงช่วงสั้นๆ หรือว่าง่ายๆ นี่เป็นเพียงแฟชั่น ที่ไม่คงทนถาวรเท่าการทำสี
 
 