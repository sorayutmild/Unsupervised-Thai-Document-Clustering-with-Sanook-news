เมื่อวันที่ 21 ตุลาคม ที่กองบัญชาการตำรวจนครบาล (บช.น.) พล.ต.ต.ฐิติราช หนองหาญพิทักษ์ รองผบช.น. ดูแลงานสืบสวน เปิดเผยความคืบหน้าคดีคนร้ายลอบยิง นายจักรกฤษณ์ พณิชย์ผาติกรรม หรือเอ็กซ์ นักกีฬายิงปืนทีมชาติ ที่บริเวณปากซอยรามคำแหง 166 ถนนรามคำแหง (ฝั่งขาเข้า) เขตมีนบุรี เสียชีวิตที่ รพ.เสรีรักษ์ ค่ำวันที่ 19 ตุลาคมว่า ตั้งแต่วันที่เกิดเหตุฝ่ายสืบสวนได้มีการเชิญพยานมาซักถามข้อมูลไว้เบื้องต้นแล้ว ยังอยู่ระหว่างขั้นตอนของการซักถามข้อมูลจากบุคคลใกล้ชิดเพิ่มเติมทั้งภรรยา เพื่อน ระหว่างนี้มีการจัดพิธีศพของผู้ตาย จึงต้องใช้เวลาอีกสักระยะเพื่อให้เวลากับผู้เกี่ยวข้องเพิ่มเติม ก่อนนำข้อมูลดิบจากการซักถามที่ได้มาเชื่อมโยงเหตุการณ์ แล้วจึงนำข้อมูลที่ได้มาสรุปแล้วนำมาตั้งประเด็นถึงสาเหตุการลอบยิง โดยคดีดังกล่าวมีลักษณะการก่อเหตุคล้ายกับคดีของ นายถนอม บริคุต ผู้ตัดสินฟุตบอลไทยชื่อดังที่ถูกยิง แต่ต้องรอข้อมูลจากการซักถามและถามการพิสูจน์ทราบข้อเท็จจริงด้วยหลักฐานทางนิติวิทยาศาสตร์ต่อไป ส่วนการตรวจสอบภาพจากกล้องวงจรปิดนั้นจากข้อมูลภาพยืนยันได้ว่าไม่ใช่เหตุเฉพาะหน้า น่าจะมีการวางแผนมาเป็นอย่างดี ได้สั่งการให้ชุดสืบสวนตรวจสอบภาพกล้องวงจรปิดตั้งแต่ขณะที่ผู้ตายออกจากบ้าน จนกระทั่งถึงจุดเกิดเหตุให้ชัดเจนอีกครั้ง เพื่อตรวจสอบข้อมูลผู้เกี่ยวข้อง รวมทั้งการตรวจสอบรถจักรยานยนต์ที่คนร้ายใช้ก่อเหตุ ทราบเพียงแค่รุ่นของรถจักรยานยนต์คันดังกล่าวแล้ว แต่จะให้แฟนพันธุ์แท้รถจักรยานยนต์ตรวจสอบภาพกล้องวงจรปิดว่าเป็นรถสีอะไร มีลักษณะที่ชัดเจนอย่างไร เพราะภาพจากกล้องวงจรปิดที่ได้มาไม่ค่อยชัดเจน
>>>อ่าน เอ็กซ์ จักรกฤษณ์ กับ อาถรรพ์เลข 19