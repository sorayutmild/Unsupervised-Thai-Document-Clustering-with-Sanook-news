จากกรณีเหตุฆาตกรรม น.ส.วริศรา กลิ่นจุ้ย หรือ น้องแอ๋ม พนักงานสาวคาราโอเกะ สถานบันเทิงชื่อดังของ จ.ขอนแก่น ก่อนหั่นศพและนำไปฝังดิน โดยมีผู้มาพบศพเมื่อวันที่ 25 พ.ค.ที่ผ่านมา โดยมีผู้ต้องหาตามหมายจับในคดีดังกล่าวขณะนี้ มี 4 ราย ซึ่งควบคุมตัวได้แล้ว 2 ราย เหลืออีก 2 รายที่อยู่ระหว่างการหลบหนี
อ่านข่าวที่เกี่ยวข้อง : เปรี้ยว สารภาพกับพี่สาวฆ่าหั่นศพ แอ๋ม ปมหักหลังยาเสพติด
ล่าสุด พ.ต.อ.เอกกร บุษบาบดินทร์ ผู้กำกับการตำรวจตรวจคนเข้าเมืองจังหวัดเชียงราย (ผกก.ตม.จว.เชียงราย) เปิดเผยกับ ไอ.เอ็น.เอ็น. ถึงการตามจับตัวผู้ต้องหาคดีฆาตกรรมนางสาววาริศรา หรือน้องแอ๋ม ว่า ขณะนี้ทางศูนย์ประสานงานชายแดนไทย - เมียนมา หรือ TBC อยู่ระหว่างการประสานเจ้าหน้าที่ประเทศเมียนมา ติดตามหาตัว 2 ผู้ต้องหาดังกล่าว คือ น.ส.กวิตา หรือ เอิร์น อายุ 25 ปี และ น.ส.ปรียานุช หรือ เปรี้ยว อายุ 24 ปี
ซึ่งยืนยันได้ว่า ผู้ต้องหาทั้ง 2 รายได้ เดินทางข้ามจากฝั่ง อ.แม่สาย จ.เชียงราย ไปอยู่ในฝั่ง จ.ท่าขี้เหล็ก ประเทศเมียนมา แน่นอน แต่จะไปอยู่บริเวณใดนั้น ยังไม่ทราบพิกัดที่ชัดเจน ขณะนี้ทาง TBC ได้ประสานงานกับทางเจ้าหน้าที่ตำรวจท่าขี้เหล็กแล้ว เพื่อให้ช่วยดำเนินการจับกุมผู้ต้องหามาส่งมอบให้กับทางเจ้าหน้าที่ฝ่ายไทยเพื่อดำเนินคดี
อย่างไรก็ตาม ผู้กำกับการตำรวจตรวจคนเข้าเมืองจังหวัดเชียงราย ระบุว่า ความสัมพันธ์ระหว่างไทยกับเมียนมานั้น แนบแน่น และได้รับความร่วมมือเป็นอย่างดี จึงคาดว่าน่าจะใช้เวลาอีกไม่นานจะได้ตัวผู้ต้องหาทั้ง 2 ราย แน่นอน
ขณะที่ในโลกออนไลน์มีการเผยแพร่ภาพจากเฟซบุ๊กของ น.ส.ปรียานุช หรือ เปรี้ยว ซึ่งมีการโพสต์ภาพเมื่อวันที่ 24 พ.ค. เวลา 19.43 น. หลังเกิดเหตุฆาตกรรม โดยเป็นภาพจับมือกัน 4 คน ซึ่งคาดว่าเป็น น.ส.กวิตา, นายวศิน และ น.ส.จิดารัตน์ ในร้านอาหารแห่งหนึ่ง แล้วโพสต์ข้อความว่า "ในวันที่กูล้ม ยังมีพวกมึงอยู่ข้างๆ คอยปลอบใจ ขอบคุณที่เชื่อใจกูและมั่นใจในกู #เราจับมือกันแบบนี้ตลอดไป #รักพวกมึงเพื่อน"
