ผู้สื่อข่าวรายงานว่า (30 ก.ค.) เจ้าหน้าที่ตำรวจกองปราบปราม นำกำลังเข้าจับกุมตัวนายสุระศักดิ์ พุทธลิพล อายุ 21 ปี ตามหมายจับศาลจังหวัดร้อยเอ็ด ข้อหาข่มขู่ผู้อื่นให้เกิดความตกใจกลัว หมิ่นประมาทด้วยการโฆษณา และกระทำผิดตาม พ.ร.บ.คอมพิวเตอร์ เมื่อช่วงค่ำวันที่ 29 ก.ค.ที่ผ่านมา
การจับกุมดังกล่าว สืบเนื่องจากเมื่อวันที่ 11 ก.ค. ผู้ต้องหาได้ใช้โทรศัพท์มือถือส่งข้อความไปข่มขู่ น.ส.เจ (นามสมมุติ) อายุ 21 ปี อดีตแฟนสาว พร้อมกับโพสต์คลิปวิดิโอขณะมีเพศสัมพันธ์กันในเฟซบุ๊ก ซึ่งทาง น.ส.เจ ได้แจ้งความร้องทุกข์ไว้ที่ สภ.เขวา จ.ร้อยเอ็ด โดยให้การว่าคบหากันเพราะเข้าใจว่ายังโสด แต่เมื่อทราบว่ามีครอบครัวแล้วจึงบอกเลิก แต่กลับถูกรังควาน โดยนายสุระศักดิ์พยายามมาขอคืนดี แต่ตนไม่เล่นด้วยจึงถูกข่มขู่ พร้อมนำคลิปดังกล่าวมาโพสต์ประจาน ซึ่งหลังจากรับแจ้งเจ้าหน้าที่รวบรวมหลักฐานก่อขออนุมัติศาลออกหมายจับ และทำการจับกุมในที่สุด
จากการสอบสวนนายสุระศักดิ์ ให้การปฏิเสธโดยอ้างว่า ระหว่างที่คบหากันนั้น น.ส.เจ ได้ขอให้ช่วยเหลือค่ามัดจำหอพัก 6,000 บาท ซึ่งตนก็ยอมให้หยิบยืมไป แต่หลังจากเลิกรากัน น.ส.เจ กลับไม่ยอมคืนเงินดังกล่าว แม้จะทวงถามแล้วหลายครั้ง โดยยอมรับว่าได้ส่งข้อความข่มขู่ น.ส.เจ จริง ส่วนเรื่องคลิปวิดิโอนั้นถ่ายไว้ดูเล่นช่วงที่คบกันได้ 2-3 เดือน และเป็นความยินยอมพร้อมใจทั้งสองฝ่าย ยืนยันว่าไม่ได้เป็นผู้โพสต์คลิป ตนเชื่อว่าคลิปน่าจะหลุดมาช่วงที่เอาโทรศัพท์มือถือไปซ่อมที่ร้านแห่งหนึ่งย่านร่มเกล้า
เบื้องต้น เจ้าหน้าที่ได้ควบคุมตัวผู้ต้องหาส่งพนักงานสอบสวน สภ.เขวา รับไว้ดำเนินคดีต่อไป