   เรียกได้ว่ามีการอัปเดตข่าวคราวออกมาให้ได้ทราบกันอย่างต่อเนื่องสำหรับ iPhone 7 และ iPhone 7 Plus ว่าที่เรือธงจากค่าย Apple ซึ่งในครั้งนี้เจ้าพ่อแห่งข่าวลือเจ้าประจำในวงการสมาร์ทโฟนได้ออกมาเปิดเผยเพิ่มเติมว่า ทาง Apple อาจเปิดให้ทำการสั่งจอง (Pre-Order) iPhone 7 และ iPhone 7 Plus ในวันที่ 9 กันยายนนี้
   จากข้อมูลในครั้งก่อนมีการคาดการณ์กันไว้ว่าทาง Apple จะทำการเปิดตัว iPhone 7 และ iPhone 7 Plus เร็วขึ้นจากกำหนดเดิมมาเป็นวันที่ 12 กันยายน ล่าสุด Evan Blass ก็ได้เปิดเผยรายละเอียดใหม่ให้ได้ทราบกันเพิ่มเติม ผ่านบัญชีรายชื่อ @evleaks บน Twitter โดยระบุว่า ทาง Apple จะเปิดให้ทำการสั่งจอง iPhone 7 และ iPhone 7 Plus ล่วงหน้าได้ตั้งแต่วันที่ 9 กันยายนเป็นต้นไป ซึ่ง มีความแตกต่างไปจากกำหนดการแบบดั้งเดิมของทาง Apple ที่มักจะทำการเปิดตัวผลิตภัณฑ์ใหม่ก่อนเป็นอันดับแรก และเปิดให้ทำการสั่งจองล่วงหน้าหลังจากเปิดตัวแล้วประมาณ 2-3 วัน แต่อย่างไรก็ดีกรณีที่เปิดจองก่อน แล้วค่อยเปิดตัวในภายหลังนั้นคงเป็นไปได้ยาก
   ยกตัวอย่างการเปิดตัว iPhone 6s และ iPhone 6s Plus เมื่อ ปี 2015 ที่ผ่านมา โดยวันที่ 9 กันยายน 2015 เป็นวันเปิดตัวอย่างเป็นทางการ และต่อมาในวันที่ 12 กันยายนจึงเปิดให้ทำการสั่งจองล่วงหน้า จากนั้นในวันที่ 25 กันยายนก็เริ่มวางจำหน่ายอย่างเป็นทางการครั้งแรก
   ดังนั้นหากพิจารณาจากกำหนดการแบบดั้งเดิมของ Apple พร้อมกับรายละเอียดในครั้งล่าสุดนี้ กำหนดการที่ดูมีความเป็นไปได้มากกว่าคือทาง Apple อาจทำการเปิดตัว iPhone 7 และ iPhone 7 Plus ในราววันที่ 6 กันยายนนี้ พร้อมเปิดให้ทำการสั่งจองล่วงหน้าในวันที่ 9 กันยายน และวางจำหน่ายจริงในวันที่ 16 กันยายน ตามกำหนดการแบบเดิม



   อย่างไรก็ตาม ยังไม่มีการยืนยันว่ารายละเอียดในครั้งล่าสุดนี้จะเป็นความจริงหรือไม่ เนื่องจากทาง Apple มักจะเก็บข้อมูลเกี่ยวกับผลิตภัณฑ์ใหม่ไว้เป็นความลับจนกว่าจะถึงการเปิด ตัวอย่างเป็นทางการเสมอ ซึ่งคงต้องคอยติดตามกันต่อไป ว่าทาง Apple จะเปิดตัวไอโฟนรุ่นใหม่อย่าง iPhone 7 และ iPhone 7 Plus ในวันดังกล่าวจริงหรือไม่ และจะมาพร้อมกับฟีเจอร์ใดที่น่าสนใจบ้าง
ที่มา : @evleaks, appleinsider

สนับสนุนเนื้อหา: www.thaimobilecenter.com