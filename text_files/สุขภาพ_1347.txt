เพราะรู้ถึงความลับของถั่วแดง อาจารย์สาทิส อินทรกำแหง กูรูต้นตำรับชีวจิต จึงรวมถั่วชนิดนี้ไว้กับถั่วอีกหลายชนิดในอาหารลดน้ำหนักสูตร 2 ของชีวจิต
พร้อมย้ำให้คนอยากหุ่นดีกินอาหารจากถั่วเพิ่มขึ้นอีก 10 เปอร์เซ็นต์ (อาหารชีวจิตสูตร 1 สำหรับบุคคลทั่วไป และอาหารชีวจิตสูตร 2 สำหรับผู้ที่ต้องการลดน้ำหนัก มีสัดส่วนโปรตีน 15 และ 25 เปอร์เซ็นต์ ตามลำดับ)
เจ้าถั่วแดงเมล็ดน้อยมีคุณสมบัติพิเศษอะไรซ่อนอยู่ มาหาคำตอบไปพร้อมกันค่ะ
โปรตีนถั่วแดง พาหุ่นสวย ร่างกายแข็งแรงผู้เชี่ยวชาญมีความเห็นตรงกันว่า อาหารโปรตีนสูงสามารถช่วยเพิ่มระบบเผาผลาญ ลดความอยากอาหาร มีผลให้น้ำหนักตัวลดลงได้ แต่หากเลือกแหล่งของโปรตีนไม่เหมาะสม ร่างกายอาจต้องเสี่ยงกับโรคร้าย เช่น โรคหัวใจ ภาวะไขมันในเลือดสูงเพราะไขมันอิ่มตัวที่แฝงมากับโปรตีน

ถั่วแดงให้โปรตีนสูงในขณะเดียวกันก็มีไขมันอิ่มตัวต่ำมาก ศาสตราจารย์ Mark Brick ผู้ศึกษาด้านการใช้ประโยชน์จากถั่วในการป้องกันโรค จาก Colorado State University ประเทศสหรัฐอเมริกา จึงมีความเห็นว่า กินโปรตีนจากถั่วแดงร่วมกับถั่วหลากชนิดบ่อยครั้ง แทนโปรตีนจากเนื้อสัตว์จะทำให้น้ำหนักตัวลดลงพร้อมช่วยป้องกันปัญหาสุขภาพในระยะยาวได้
ทั้งนี้ ศาสตราจารย์ Mark เสริมว่า ถั่วแดงมีใยอาหารสูง ช่วยดูดซับน้ำ และพองตัวได้ดี ทำให้การย่อยและดูดซึมอาหารช้าลง จึงรู้สึกอิ่มนาน กินจุบจิบลดลง ส่งผลให้หนักตัวลดลงตามมา แตกต่างจากเนื้อสัตว์ที่ไม่มีใยอาหารกินแล้วจึงไม่อิ่มท้องเท่า

วิธีทำถั่วแดงให้นิ่มน่ากิน
หลายคนบ่นอุบ ว่ากว่าจะต้มถั่วแดงให้นิ่ม ใช้เวลานานจนท้อใจ
วันนี้ การต้มถั่วแดงให้นิ่มและสุกเร็ว ทำได้แล้วค่ะ เพราะศูนย์ศึกษาแนวพระราชดำริและฝ่ายวิจัยและวิเทศสัมพันธ์ มหาวิทยาลัยศรีนครินทรวิโรฒ แนะเคล็ดวิธี ดังนี้
1. ล้างเมล็ดถั่วแดงให้สะอาด2. แช่ในน้ำร้อนหรือน้ำเย็นพอท่วม ทิ้งไว้ประมาณ 6-8 ชั่วโมง3. นำมาต้มพร้อมกับน้ำที่แช่เมล็ด เยื่อหุ้มเมล็ดถั่วจะนิ่ม และสุกง่าย
ทั้งนี้การแช่น้ำนานและทิ้งน้ำที่แช่ไปจะทำให้สูญเสียสารอาหารต่าง ๆ ที่ละลายออกมาในน้ำ ทั้งวิตามิน และเกลือแร่ จึงควรใช้น้ำที่แช่ถั่วมาประกอบอาหารด้วย
รู้ความลับทั้งหมดแล้วอย่าลืมบอกต่อ และใช้คุณสมบัติของ ถั่วแดง เป็นอีกหนึ่งตัวช่วยในการลดน้ำหนักของคุณนะคะ
 
เรื่อง ”ถั่วแดง ความลับลดความอ้วน” โดย: ธิษณา จรรยาชัยเลิศ ตีพิมพ์ในนิตยสารชีวจิต