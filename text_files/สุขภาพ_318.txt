“หอบหืด” เป็นโรคประจำตัวของใครหลายๆ คน และพบผู้ป่วยเพศหญิงเพศชายในจำนวนที่ใกล้เคียงกัน หอบหืดมีความรุนแรงต่อสุขภาพถึงขั้นเป็นหนึ่งในโรคประจำตัวที่ผู้ที่ต้องเกณฑ์ทหารได้รับการยกเว้นเป็นกรณีพิเศษ ทำไมถึงเป็นเช่นนั้น และผู้ป่วยโรคหอบหืดห้ามทำสิ่งใดบ้าง Sanook! Health เอาคำตอบมาฝากเรียบร้อยแล้วค่ะ
 
10 อย่างที่ผู้ป่วย “หอบหืด” ทำไม่ได้
1. พักผ่อนน้อย นอนหลับไม่เพียงพอ
2. ตรากตรำทำงานหนัก หรือออกกำลังกายหนักเกินไป
3. กิน หรือสูดดมสิ่งที่ทำให้เกิดอาการแพ้ เช่น ฝุ่น เกสรดอกไม้ ถั่ว ฯลฯ
4. กินยาประเภทฮอร์โมน สเตียรอยด์ หรือเพรดนิโซโลน (ที่ใช้เพื่อยับยั้งการอักเสบ)
5. ใช้ยาพ่นเกินขนาด หรือเกินจำนวนครั้งที่แพทย์กำหนด หากใช้ยาพ่นแล้วอาการไม่ดีขึ้น ควรปรึกษาแพทย์
6. ทานอาหารที่มีซัลไฟท์เป็นสารประกอบ เช่น ผลไม้แห้งต่างๆ ผักดอง เครื่องเทศ ไวน์ เบียร์ น้ำมะนาว สีผสมอาหาร ผงชูรส และ ดินประสิว (มักใส่ในแหนม) เป็นต้น
7. ปล่อยให้ตัวเองมีอารมณ์ขี้หงุดหงิด โมโห ฉุนเฉียว เพราะสภาพอารมณ์ป็นสิ่งเร้าให้เกิดอาการหอบหืดกำเริบได้เช่นกัน
8. สูบบุหรี่
9. ปล่อยปะละเลย ให้อาการไข้หวัด หรือหลอดลมอักเสบหายเอง หากไม่รีบรักษาอย่างถูกวิธี มีโอกาสที่จะทำให้อาการหอบหืดกำเริบรุนแรงขึ้น
10. อยู่ในที่แออัด อบชื้น อากาศไม่ระบายถ่ายเท
 
อาการของผู้ที่เป็นโรคหอบหืด
ผู้ป่วยจะมีอาการหายใจไม่ออก หายใจลำบาก หายใจถี่ๆ เหนื่อย ไอ แน่นหน้าอก เหมือนขาดออกซิเจน ซึ่งอาการเหล่านี้สามารถค่อยๆ ทุเลาลงเองได้อย่างช้าๆ แต่ก็เป็นโรคที่เรื้อรัง หายขาดได้ยาก ต้องอยู่ในการดูแลของแพทย์เรื่อยๆ
 
ดังนั้น ถึงแม้ว่าหอบหืดจะไม่ใช่โรคอันตรายถึงขั้นเสียชีวิต แต่หากมีอาการหนัก มีอาการแทรกซ้อน หรือบวกรวมกับโรคส่วนตัวอื่นๆ ก็อาจจะอันตรายถึงขั้นเสียชีวิตได้เหมือนกัน ด้วยเหตุนี้เองผู้ป่วยโรคหอบหืดควรดูแลตัวเองให้แข็งแรงอยู่เสมอ พักผ่อนให้เพียงพอ ทานอาหารให้ครบ 5 หมู้ และออกกำลังกายเป็นประจำ (ไม่หนักจนเกินไป) เพื่อเพิ่มภูมิต้านทานโรคต่างๆ ด้วยตัวเองนะคะ
 