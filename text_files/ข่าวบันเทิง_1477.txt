อยู่ๆ ก็กลายเป็นประเด็นดังข้ามคืน สำหรับละครแอคชั่นแฟนตาซี "ธิดาพญายม" ทางช่อง 7 สี ซึ่งเมื่อคืนที่ผ่านมา (27 ต.ค.) ละครได้ออกอากาศเป็นตอนอวสาน แต่ปรากฎว่าได้รับผลตอบกลับจากแฟนละครในเชิงลบ เนื่องจากเกิดความผิดพลาดเกี่ยวกับระบบซีจี หรือ เทคนิคพิเศษต่างๆ ในละคร จนผู้ชมละครออกอาการรับไม่ได้
ทีมข่าวบันเทิง Sanook! News ได้ตรวจสอบกระแสละคร "ธิดาพญายม" ตอนอวสาน ที่มีการพูดถึงเป็นอย่างมากในโลกออนไลน์ ทั้งโซเซียลมีเดียและสังคมเว็บบอร์ดต่างๆ โดยเฉพาะ เว็บไซต์พันทิป ห้องเฉลิมไทย ที่มีการตั้งกระทู้ถามถึงความผิดพลาดของละคร ธิดาพญายม ติดต่อกันหลายประเด็น
โดยประเด็นที่ผู้ชมละครตำหนิและพูดถึงมากที่สุดคือ เทคนิคพิเศษต่างๆ ในละคร ซึ่งพบว่าเกิดความผิดพลาดในหลายจุด เช่น ฉากหลังที่เป็นภาพภูเขาหิมะ แต่มุมภาพที่ตัดต่อสลับไปมา บางมุมมีภาพฉากหลัง แต่อีกบางมุมเป็นเพียงพื้นฉากสีดำมืด หรือ ฉากการต่อสู้ที่ผิดพลาดเรื่องการใส่เทคนิคพิเศษ ดาบไม่เรืองแสง หรือ ไม่มีแสงตอนตัวละครปล่อยพลัง เป็นต้น
เหตุการณ์ดังกล่าว สร้างความไม่พอใจแก่ผู้ชมละครเท่าใด ต่างออกมาแสดงความคิดเห็นและตำหนิเกี่ยวกับกรณีดังกล่าว เป็นเหตุทำให้ ตุ๊กตา จิตรลดา บิ๊กบอสแห่งค่ายกันตนา ผู้ผลิตละครเรื่อง "ธิดาพญายม" ได้ออกมาชี้แจงผ่านทางอินสตาแกรมและเฟซบุ๊กว่า
"สำหรับกรณีตอนจบของละครธิดาพญายม ที่ออกอากาศไปเมื่อคืนนั้น ต้องขออภัยในความผิดพลาดเป็นอย่างสูง และขอเรียนชี้แจงในความผิดพลาดดังนี้
ละครที่ผ่านๆ มาที่เคยผลิต จะมี CG ประมาณ 100-200 ภาพ ต่อ 1 ตอน ละครเสือสั่งฟ้ามากสุดที่เคยผลิตมี 300 ภาพ ต่อตอน แต่ธิดาพญายม มีถึง 600 ภาพ ต่อตอน และในตอนอวสาน มีมากถึง 1,213 ภาพ
ทั้งนี้ ทีมงานได้เตรียมระบบรองรับ ทั้งการเพิ่มจำนวนพนักงานและคอมพิวเตอร์กว่าเท่าตัว จนสามารถดำเนินการผลิต CG จนเสร็จสิ้นเป็นที่เรียบร้อยแล้ว
อย่างไรก็ตาม เมื่อ 08.00 น. ของวันที่ 27 ตค. ขณะที่ทีมงานกำลังนำภาพทั้งหมดลงเทปเพื่อส่งสถานีออกอากาศ ฮาร์ดดิสที่จัดเก็บมีอาการเสียงดังและดับไป ทีมงานได้นำฮาร์ดดิสสำรองมาทำงานแทน ซึ่งต้องใช้เวลาประมาณ 8 ชม. แต่ก็ยังเกรงว่าจะออกอากาศไม่ทันเวลา จึงระดมทีมงานแก้ไขปัญหาทางเทคนิคอย่างเต็มความสามารถ
เวลา 17.00 น. สามารถส่งเทปออกอากาศได้บางส่วน (4 เบรค จาก 7 เบรค)
เวลา 20.30 ทีมงานจึงตัดสินใจส่งเทปที่ทำ CG สำรองระหว่างที่ยังแก้ปัญหาไม่ลุล่วง แต่ยังไม่เรียบร้อยไปสถานีเพราะเกรงว่าหากไม่มีออกอากาศ จะเกิดความเสียหายขึ้นมากยิ่งขึ้น
ขอยืนยันว่าเราให้ความสำคัญกับทุกผลงานที่ผลิตอย่างเต็มที่ และให้ความสำคัญกับผู้ชมเป็นอันดับแรก แต่ด้วยข้อผิดพลาดทางเทคนิคดังกล่าวข้างต้นที่ได้เรียน จึงขอน้อมรับในความผิดพลาดที่เกิดขึ้น และจะปรับปรุงไม่ให้เกิดเหตุการณ์ดังกล่าวอีก"
ทั้งนี้ ตุ๊กตา กันตนา ยังได้โพสต์ภาพ "ท่ากราบ" ลงในอินสตาแกรม พร้อมกับโพสต์ข้อความว่า "กราบขออภัย ทำไม่ทันจริงๆ มันเยอะมาก อาจมีหลุดบ้าง พลาดบ้าง ข้าพเจ้าขอรับผิดแต่เพียงผู้เดียว เสียใจจริงๆ"