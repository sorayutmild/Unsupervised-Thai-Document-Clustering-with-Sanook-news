วีระ พา บก.ปทส.-ป่าไม้ ชี้แนวเขตที่ดินทวี ไกรคุปต์ พ่อเอ๋ ปารีณา รุกป่าสงวนเพิ่ม ทำทุกอย่างเหมือนที่ดินเขาสนฟาร์ม ลุยตรวจทุกซอกทุกมุม พบซากเอกสารหลายอย่างถูกทิ้งบ่อร้างติดเชิงเขา และยังพบซากหัวกะโหลกสุนัขและโครงกระดูกจำนวนมากข้างบ่อเลี้ยงจระเข้
ผู้สื่อข่าวรายงานว่า วันนี้ (4 มิ.ย.) นายวีระ สมความคิด เลขาธิการเครือข่ายประชาชนต้านคอร์รัปชัน เดินทางไปยัง จ.ราชบุรี ตามที่คณะพนักงานสืบสวนสอบสวน กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) ได้ส่งหนังสือเชิญนายวีระ และ นายทวี ไกรคุปต์ พร้อมทั้งส่งไปเชิญ นางสาวปารีณา ไกรคุปต์ ส.ส.ราชบุรี พรรคพลังประชารัฐ ตลอดจนหน่วยงานที่เกี่ยวของ ทั้ง ป่าไม้ บาดาล ส.ป.ก. พนักงานสอบสวน สภ.สวนผึ้ง และ ฝ่ายปกครอง กำนัน ผู้ใหญ่บ้าน เพื่อร่วมกันตรวจสอบ โดยจะขอให้ทางนายทวี หรือ เอ๋ ปารีณา เป็นผู้ชี้แนวเขต แต่ปรากฏว่า วันนี้เวลา 10.00 น นายวีระ สมความคิด ได้เดินทางมาเพียงฝ่ายเดียว ส่วนฝ่ายของนายทวี ไม่มาตามหนังสือเชิญ และไม่มีการส่งทางตัวแทนมาเป็นผู้ชี้แนวเขตแต่อย่างใด
ทางพนักงานสืบสวนสอบสวน บก.ปทส. จึงได้ขอหมายศาลจังหวัดราชบุรี เข้าตรวจค้น โดยศาลได้อนุมัติตามคำขอ และให้ดำเนินการได้ไม่เกินเวลา 17.00 น. ของวันนี้ จากนั้นได้นำหมายศาลแสดงต่อ กำนัน ผู้ใหญ่บ้านซึ่งเป็นผู้ปกครองในพื้นที่ พร้อมทั้งให้เซ็นหนังสือลงลายมือร่วมกัน
หลังจากนั้น นายวีระได้พาเจ้าหน้าที่และสื่อมวลชนเข้าไปยังบ่อเลี้ยงจระเข้ ซึ่งนายทวีได้รับการอนุญาตจากกรมประมงให้สามารถเลี้ยงได้ตามใบอนุญาต จำนวน 1,050 ตัว และเลี้ยงในบ่อซีเมนต์ไม่สามารถเพาะพันธุ์ได้ โดยพบว่าภายในบ่อยังมีการเลี้ยงจระเข้อยู่จำนวนมาก เจ้าหน้าที่ได้ถ่ายภาพและบันทึกไว้เป็นหลักฐาน แต่ยังไม่สามารถดำเนินการได้ ต้องรอให้ใบอนุญาตหมดอายุ โดยจะสิ้นสุดในวันที่ 26 ส.ค. นี้ หากนายทวีไม่มีการเคลื่อนย้ายออกก็จะต้องดำเนินคดีตามกฎหมาย เอาผิดกับนายทวี ในฐานะผู้ครอบครองต่อไป
จากนั้นนายวีระได้พาเจ้าหน้าที่เดินไปตรวจสอบพื้นที่ซึ่งเป็นบ่อลูกรังร้างที่อยู่บริเวณเชิงเขา พบตู้แช่ถูกทิ้งจำนวนมาก และที่ข้างตู้แช่ในบ่อยังพบเอกสารสำคัญทางราชการหลายรายการ และยังมีหมายศาลที่เชิญบุคคลที่เกี่ยวข้องกับนายทวี และ เอ๋ ปารีณา ซึ่งมีนามสกุลเดียวกัน ไปไกล่เกลี่ยที่ศาลด้วย อีกทั้งยังพบเอกสารเกี่ยวกับการเช่าที่ดินอีกหลายรายการโดยด้านหลังโฉนดพบมีชื่อนางสาวปารีณา ไกรคุปต์ เป็นผู้ครอบครอง และเคยครอบครองอีกด้วย โดยนายวีระและเจ้าพนักงานสอบสวน รวมถึงสื่อมวลชนได้บันบันทึกภาพ เพื่อเก็บไว้เป็นหลักฐาน โดยเจ้าหน้าที่จะตรวจสอบว่าเอกสารต่างๆ นี้ มีความเกี่ยวโยงกับคดีหรือไม่
หลังจากนั้น นายวีระได้นำเจ้าหน้าที่และสื่อมวลชนเข้าไปบริเวณโรงร้างซึ่งอยู่ด้านหลังของบ่อเลี้ยงจระเข้ พบซากของหัวสัตว์ ที่มีความคล้ายคลึงกับสุนัข และกองโครงกระดูกของสัตว์ซึ่งน่าจะเป็นซากหัวกะโหลก และมีความเหม็นสาบคลุ้งกระจายไปทั่วบริเวณ โดยเชื่อกันว่าน่าจะถูกแล่เนื้อใช้เลี้ยงจระเข้ภายในบ่อดังกล่าว โดยเจ้าหน้าที่ได้บันทึกภาพไว้เป็นหลักฐาน ส่วนจะเอาผิดได้หรือไม่นั้นต้องตรวจสอบความเกี่ยวโยงกับคดีก่อน และไม่มีเจ้าทุกข์มาแจ้งความร้องทุกข์กล่าวโทษ ก็ไม่สามารถที่จะดำเนินคดีได้

ทั้งนี้ นายวีระ สมความคิด กล่าวว่า จากที่ปรากฏเป็นสื่อออกไปเรื่องการบุกรุกครอบครองพื้นที่ของนายทวี ไกรคุปต์ เห็นได้อย่างชัดเจนเลยว่าเป็นการกระทำความผิดอย่างแน่นอน แต่เจ้าหน้าที่ยังไม่สามารถดำเนินคดีได้เลย ปล่อยเวลายืดเยื้อมานานมาก หากเป็นชาวบ้านตาสีตาสาโดนดำเนินคดีติดคุกไปนานแล้ว จากภาพและหลักฐานต่างๆ ก็ถูกเผยแพร่ออกมาเองจากนายทวี จากการที่ลงไปหาเสียงในพื้นที่ชาวอำเภอโพธาราม และชาวอำเภอจอมบึง ซึ่งระบุไว้ชัดเจน ชาวบ้านได้นำมามอบให้ ตนได้พยายามติดตามการดำเนินคดีของทางเจ้าหน้าที่มาโดยตลอด ซึ่งอยากเห็นการทำงานของทางเจ้าหน้าที่รัฐอย่างตรงไปตรงมา ผิดก็ว่าไปตามผิด เพื่อคงความยุติธรรมของกฎหมายและความถูกต้อง
อย่างไรก็ตาม วันนี้พนักงานสืบสวนสอบสวน กองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) จะทำการตรวจสอบในพื้นที่อย่างละเอียด รวมถึงบันทึกทรัพย์สินที่อยู่ภายในทั้งหมด เพื่อนำไปประกอบในสำนวนคดี ส่วนผลการสืบสวนจะออกมาเป็นอย่างไร ตอนนี้ต้องรอทางเจ้าหน้าที่ทำงานก่อน และการรวบรวมเอกสารหลักฐานต่างๆ จะนำกลับไปประชุมที่ บก.ปทส. อีกครั้ง และรายงานให้ผู้บังคับบัญชาทราบต่อไป
