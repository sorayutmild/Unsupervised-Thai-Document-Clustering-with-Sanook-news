หัวข้อสนทนาในหมู่เพื่อนช่วงนี้ยังไงก็หนีไม่พ้นอากาศร้อนๆ ในบ้านเรา โดยเฉพาะช่วงพักเที่ยง ที่ทุกคนต้องแบกร่างไปเดินหาร้านข้าวกิน บางคนเลี่ยงที่จะปะทะแสงแดดอันร้อนระอุด้วยการทำข้าวกล่องมาทานที่บ้าน หรือซื้ออาหารกลางวันเตรียมไว้แต่เช้า แต่คนที่ไม่มีทางเลือก เตรียมไม่ทัน ก็ต้องเหงื่อชุ่มตัว อบอ้าวจนหน้าแดง ยิ่งทานอาหารร้อนๆ เข้าไปยิ่งอยากพ่นเป็นไฟ
แล้วจะยิ่งแย่ไปกันใหญ่หากอากาศข้างนอกว่าร้อนแล้ว เรายังทานอาหารที่ประกอบไปด้วยผักผลไม้ที่ฤทธิ์ร้อนเข้าไปอีก ทีนี้ก็ร้อนตับแตกทั้งภายในและภายนอกกันเลยทีเดียว มีผักผลไม้ชนิดใดบ้างที่ช่วงอากาศร้อนๆ แบบนี้ควรที่จะพักก่อน ตามมาเช็คกันค่ะ
 
ผักที่มีฤทธิ์ร้อน
กระชาย กะเพรา กุยช่าย กระเทียม ขิง ข่า ขมิ้น ผักชี ยี่หร่า โหระพา พริก พริกไทย เครื่องเทศ
 
ผลไม้ที่มีฤทธิ์ร้อน
กล้วย เสาวรส ขนุนสุก เงาะ ฝรั่ง ทุเรียน ทับทิม น้อยหน่า มะตูม ลำไย ลองกอง มะไฟ มะปราง มะม่วงสุก
 
สาเหตุที่ต้องทานผักผลไม้เหล่านี้ให้น้อยลง
เนื่องจากผักผลไม้เหล่านี้ บางครั้งอาจทำให้เราทานแล้วรู้สึกเผ็ด รสหวานจัด จนทำให้เรายิ่งกระหายน้ำมากยิ่งขึ้น นอกจากนี้หากทานอาหารเผ็ด เจอกับอากาศร้อน อาจทำให้ร่างกายสูญเสียเหงื่อมากกว่าปกติ หากไม่ดื่มน้ำให้เพียงพอก็อาจทำให้ร่างกายขาดน้ำได้
 
หน้าร้อน ทานอาหารฤทธิ์เย็น
หากอยากปรับสมดุลของร่างกาย ให้ไม่ร้อนไปตามอากาศมากเกินไป ควรทานอาหารที่มีฤทธิ์เย็นในปริมาณที่พอเหมาะ
ผักที่มีฤทธิ์เย็น
ดอกกะหล่ำ กวางตุ้ง ผักกาดขาว ผักกาดหอม ข้าวโพด ใบเตย ถั่วงอก สายบัว บล็อกโคลี่ มะเขือ มะรุม ฟัก
 
ผลไม้ที่มีฤทธิ์เย็น
แก้วมังกร กระท้อน แคนตาลูป ชมพู่ เชอร์รี่ แตงโม แตงไทย มังคุด มะยม มะพร้าว น้ำมะนาว สับปะรด สาลี่ แอปเปิ้ล
 
ทั้งนี้ไม่ได้หมายความว่าห้ามทานผักผลไม้ที่มีฤทธิ์ร้อนอย่างเด็ดขาดนะคะ จุดสำคัญคือการทานอาหารที่หลากหลาย เพื่อสร้างสมดุลในร่างกาย และให้ร่างกายได้รับคุณค่าทางสารอาหารที่หลากหลายไปด้วย สำหรับหน้าร้อนนี้ อย่าลืมดื่มน้ำเยอะๆ หลีกเลี่ยงแสงแดดจัด ที่ๆ อากาศร้อนจัด และอากาศไม่ถ่ายเท เพื่อหลีกเลี่ยงลมแดด หรือ heatstroke ด้วยนะคะ
 
ขอบคุณข้อมูลบางส่วนจาก sukkaphap-d.com ภาพประกอบจาก istockphoto