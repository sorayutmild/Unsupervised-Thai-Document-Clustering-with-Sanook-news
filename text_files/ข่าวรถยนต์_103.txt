     Suzuki Lapin Chocolat ถูกผู้นำเข้ารถยนต์อิสระ (เกรย์มาร์เก็ต) นำเข้ามาจำหน่ายในเมืองไทยแล้ว เคาะราคา 1.43 ล้านบาทเท่านั้น
 

     ซูซูกิ ลาแปง ช็อคโกแลต เป็นรถยนต์ประเภท Kei car ซึ่งมีตัวถังและเครื่องยนต์ขนาดเล็ก เหมาะสำหรับการใช้งานในเมือง ซึ่งมีรูปลักษณ์หน้าตาน่ารักถูกใจสาวๆ
     แม้ว่าหน้าตาของ Lapin Chocolat จะออกมาในรูปแบบย้อนยุค แต่อ็อพชั่นต่างๆที่ให้มากลับทันสมัยผิดหน้าตา ภายนอกติดตั้งไฟหน้าแบบซีนอนโปรเจคเตอร์ทันสมัย ภายในออกแบบคอนโซลให้ดูกลมแปลกตา พร้อมเครื่องเสียงหน้าจอสัมผัส และระบบปรับอากาศอัตโนมัติ
 

     นอกจากนั้นยังมีอ็อพชั่นเอาใจสาวๆโดยเฉพาะอย่าง กระจกแบบตัดแสง UV ป้องกันผิวเสีย, หน้าจอเอนิเมชั่นรูปกระต่ายสำหรับช่วยขับขี่แบบประหยัด พร้อมระบบ Idling Stop ช่วยดับเครื่องยนต์อัตโนมัติเมื่อรถติดอีกด้วย
     Suzuki Lapin Chocolat มาพร้อมเครื่องยนต์ขนาด 660 ซีซี 3 สูบ ให้กำลังสูงสุด 54 แรงม้า และแรงบิดสูงสุด 64 นิวตัน-เมตร มีให้เลือกทั้งแบบขับเคลื่อนสองล้อและสี่ล้อ

     ราคาจำหน่ายในญี่ปุ่นเริ่มต้นที่ราว 390,000 บาท ไปจนถึง 440,000 บาท ขณะที่เมืองไทยมีผู้นำเข้าอิสระนำเข้ามาจำหน่ายอยู่ที่ราว 1.4 ล้านบาท
 
 