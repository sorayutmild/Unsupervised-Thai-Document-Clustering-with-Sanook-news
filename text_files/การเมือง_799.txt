(30 พ.ย.) รายงานข่าวจากคนใกล้ชิดนายกฯ เมื่อวันที่ 29 พ.ย. เผยว่า ขณะนี้มีผู้ปกครองบางคนในโรงเรียนนานาชาติที่ "ด.ช.ศุภเสกข์ อมรฉัตร หรือน้องไปป์" บุตรชายของน.ส.ยิ่งลักษณ์ ชินวัตร นายกรัฐมนตรี เรียนอยู่ แสดงพฤติกรรมต่อต้านรัฐบาลภายในโรงเรียน โดยเป่านกหวีด บางครั้งใช้วาจาต่อว่า และมีคนคอยตามติด เมื่อน้องไปป์มาที่โรงเรียน
เบื้องต้นทางโรงเรียนเรียกกลุ่มผู้ปกครองเหล่านี้ไปตักเตือนบ้างแล้ว ทำให้คนกลุ่มดังกล่าวแสดงปฏิกิริยาไม่พอใจ จนกระทั่งช่วงบ่ายวันที่ 29 พ.ย. มีรถต้องสงสัยเป็นรถปิกอัพสีดำ ป้ายทะเบียน จ.สุราษฎร์ธานี โดยมีกลุ่มชายฉกรรจ์ 4-5 คนแต่งกายด้วยชุดดำ มีสัญลักษณ์ธงชาติผูกที่ศีรษะ มาที่โรงเรียน เมื่อเจ้าหน้าที่จะเข้าไปตรวจสอบ ก็ขับรถหนีออกไป ซึ่งรายละเอียดทางเจ้าหน้าที่ตรวจสอบทะเบียนอยู่ คาดว่าจะป็นกลุ่มผู้ปกครองหรือกลุ่มต่อต้านรัฐบาลมาก่อกวนเป็นเชิงสัญลักษณ์
รายงานข่าวแจ้งว่าขณะเดียวกันที่โรงเรียนอีกแห่งหนึ่งที่น้องไปป์เดินทางไปเรียนพิเศษเป็นประจำ มีการโทรศัพท์ขู่ว่าจะมีการวางระเบิด ทางผกก.สน.วังทองหลาง เจ้าของพื้นที่ได้เข้าไปตรวจสอบ แต่ยังไม่ทราบผล ซึ่งได้รายงานให้ผู้บังคับบัญชาทราบแล้ว
ขอบคุณที่มาจาก ข่าวสด