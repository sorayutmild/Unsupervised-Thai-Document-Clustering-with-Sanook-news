ตร.ปากเกร็ดคุม"ไอ้แบงค์" มือฆ่าโหดเฉือนอวัยวะพริตตี้ไปทำแผนในที่เกิดเหตุ สารภาพคำต่อคำวินาทีโหดเชือดแฟนสาว
ตำรวจภูธรปากเกร็ดควบคุมตัวนายไพโรจน์ นันทตันติ หรือแบงค์ อายุ 22 ปี ผู้ต้องหาปาดคอฆ่า นางสาวอัจฉราณี รักษ์เชื้อ อายุ 23 ปี แฟนสาวพริตตี้ ก่อนเผาศพอำพรางคดีภายในห้องพักคอนโดเดอะคิทท์ ย่านอำเภอปากเกร็ด จังหวัดนนทบุรี เมื่อวันที่ 1 มกราคมมาทำแผนประกอบคำรับสารภาพบริเวณที่เกิดเหตุ ท่ามกลางกลุ่มเพื่อนผู้ตายที่ได้พยายามเข้ามารุมทำร้ายและด่าทอ
ทั้งนี้แบงค์เล่าว่ารู้จักกับผู้ตายเพราะตนเคยเปิดร้านเหล้าย่าน ม.ธุรกิจบัณฑิตย์ ส่วนผู้ตายเป็นพีอาร์อยู่ที่ร้านใกล้ๆ จากนั้นก็ได้คบหากันมา ปกติทั้งคู่มีปากเสียงกันประจำอยู่แล้ว เพราะผู้ตายชอบด่าตน จนเมื่อ 31 ธ.ค.55 ได้ไปเที่ยวกับผู้ตาย และดื่มเหล้าจนเมามาก ไม่ได้สติ ระหว่างนั้นผู้ตายชวนตนกลับบ้าน แต่อยากดื่มต่อทำให้มีปากเสียงกัน เมื่อกลับมาที่ห้องที่เกิดเหตุก็ยังทะเลาะกันไม่หยุด แถมยังด่ากระทบไปถึงพ่อแม่ ทำให้ตนสติแตกประกอบกับความมึนเมาจึงคว้ามีดโกนปาดหน้าผู้ตาย และกรีดไปทั่วร่าง ตัดหู และเฉือนอวัยวะเพศ ก่อนจะยัดใส่เข้าไปในปากผู้ตาย ระหว่างที่ทำอยู่นั้นตนไม่ได้สติ ไม่รู้ว่าลงมือแบบนี้ทำไม คงเพราะความเมา
นายไพโรจน์ กล่าวต่อว่า ปกติเวลาไม่เมาตนจะเป็นคนนิ่งๆ ไม่มีเรื่องกับใคร แต่เมื่อเมาก็เหมือนกับสัตว์เดรัชฉานตัวหนึ่ง หลังผู้ตายเสียชีวิตแล้วตนก็รู้สึกตกใจทำอะไรไม่ถูก จึงโทรศัพท์หา นายอดิศักดิ์ ให้ช่วยเหลือพาหลบหนี ส่วนชื่อคนที่ตนเขียนไว้ที่ตัวผู้ตายนั้น ตนไม่ขอตอบ เพราะตอนนั้นไม่มีสติ ส่วนที่ฆ่าแมวด้วย ก็เพราะว่าเคยสัญญากับผู้ตายว่า หากใครเป็นอะไร ให้เอาแมวไปด้วย หลังเกิดเหตุก็หลบหนี และได้ดูข่าวบนดอยพบว่ามีข่าวของตนออกโทรทัศน์ ด้วยความที่มีหมายจับหลายคดี ก็ทำใจพร้อมจะตายอยู่แล้ว จึงได้ให้ นายอดิศักดิ์ พาหลบหนีกระทั่งถูกจับกุมได้ดังกล่าว สำหรับเรื่องยาเสพติด ตนไม่ได้ยุ่งเกี่ยวมาตั้งแต่ถูกจับกุมคดีเสพยาบ้าเมื่อตอนอายุ 18 ปี และหนีประกัน ท้องที่ สน.ตลิ่งชัน จากนั้นก็ไม่เคยข้องแวะเรื่องยาเสพติดอีกเลย
ทางด้านศพของพริตตี้สาวได้มีพิธีฌาปนกิจศพไปเมื่อวาน ( 8 ม.ค.) ที่วัดสำเภาเชย อ.ปะนาเระ จ.ปัตตานี นางพิมลมาส นิธิประภา แม่ผู้ตายเปิดเผยว่า เป็นความรู้สึกที่บอกไม่ถูก ไม่น่าจะเกิดกับลูกเรา เป็นห่วงลูกเสมอช่วงที่คบกับใคร แต่ก็ให้เกียรติลูกเพราะเป็นผู้ใหญ่แล้ว แต่ลูกเคยบอกกับตนว่าจะเลิกกับนายแบงค์ตั้งนานแล้ว แต่นายแบงค์ขู่ว่าถ้าเลิกจะฆ่าให้ตาย และลูกก็เคยหนีไปแล้วครั้งหนึ่ง เมื่อรู้ว่าไอ้แบงค์ฆ่าลูก พูดไม่ออกเลยในฐานะแม่ อยากให้มันตาย ให้ตำรวจดำเนินคดีให้ถึงที่สุด
