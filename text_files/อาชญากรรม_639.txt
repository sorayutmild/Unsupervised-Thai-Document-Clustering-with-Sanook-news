ผู้สื่อข่าวรายงานว่า (6 มิ.ย.) เมื่อเวลา 23.00 น. นายชาลี (ขอสงวนนามสกุล) บริษัทการบินไทย จำกัด (มหาชน) กระโดดจากชั้น 5 ลานจอดรถ อาคารศูนย์ปฏิบัติการ การบินไทย ( OPC ) ต.หนองปรือ อ.บางพลี จ.สมุทรปราการ ท่าอากาศยานสุวรรณภูมิ ได้รับบาดเจ็บสาหัส สภาพแขนขาหักทั้งสองข้าง ศีรษะแตก เจ้าหน้าที่นำส่ง รพ.สมิติเวช ศรีนครินทร์ ก่อนเสียชีวิตในเวลาต่อมา เบื้องต้น ทราบว่าผู้ตายได้โพสต์คลิปเสียง พร้อมข้อความไว้ในเฟซบุ๊กส่วนตัว โดยเพื่อนๆ ได้พยายามตามหาตัว ก่อนที่อีก 3 ชั่วโมงต่อมา จะทราบข่าวว่านายชาลีได้กระโดดตึกและเสียชีวิตแล้ว
จากการตรวจสอบพบว่า นายชาลี ได้โพสต์ข้อความผ่านเฟซบุ๊กว่า ถึงเวลาแล้ว ชีวิตมันสั้นนัก ขอบคุณทุกคนที่รู้จักกันมาครับ ผมต้องขอลาทุกคนแล้วครับ ถึงเวลาของผมแล้ว บ้านไม่ได้ล็อคนะครับ เตรียมทะเบียนบ้านไว้ให้แล้ว รถจอดที่ opc ชั้น 5 ตรงประตู m5 ในกระเป๋าสตางค์ มีเบอร์พี่สาวอยู่ คงมีคนโทรไปบอก โน๊ตบุ๊ค เปิด face ได้เลย ขอโทษทุกคนด้วยครับ ผมขอลาก่อน
ขณะที่ข้อความในคลิปเสียงที่นายชาลีสั่งเสีย มีดังต่อไปนี้ สวัสดีครับ ผมชาลีนะครับ นี่ก็คงเป็นข้อความหนึ่งที่เราจะได้คุยกัน ไม่มีงานเลี้ยงใดที่ไม่เลิกรา ขอบคุณทุกๆคนที่รู้จักกันมา ทั้งพี่ ทั้งเพื่อน ทั้งน้อง มันถึงเวลาของผมแล้วนะครับ ผมตัดสินใจแล้ว บางคนอาจจะบอกว่าทำไมทำแบบนี้ ถ้าไม่อยู่ในสภาวะแบบผมคงไม่รู้หรอกครับว่าเป็นไง มันกดดัน อะไรก็แล้วแต่ที่ผมเคยล่วงละเมิดใครมาก็ขออโหสิกรรมให้ผมด้วย และใครที่เคยทำอะไรกับผมไว้ ผมขออโหสิกรรมให้หมดนะครับ ผมคงต้องไปแล้วครับ ขอบคุณทุกๆคนจริงๆครับที่รู้จักกัน ทุกคนดูแลตัวเองดีๆนะครับ สวัสดีครับ
อย่างไรก็ตาม เพื่อนที่ทราบข่าวต่างเข้ามาแสดงความเสียใจต่อการจากไปอย่างกระทันหันของนายชาลี