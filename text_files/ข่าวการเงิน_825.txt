การเคหะแห่งชาติจัดมหกรรมขายบ้านครั้งใหญ่ รวม 16,577 หน่วย เน้นกลุ่มเป้าหมายผู้มีรายได้น้อยถึงปานกลาง และคนรุ่นใหม่ โดยมีราคาเบื้องต้น 390,000 บาท นายวิฑูรย์ เจียสกุล ผู้ว่าการการเคหะแห่งชาติ เปิดเผยว่าจะจัดงาน "คิดถึงบ้าน คิดถึงการเคหะฯ" ภายใต้แนวคิด "We are NHA Family เพราะเรา คือครอบครัวเดียวกัน" โดยมีวัตถุประสงค์หลักเพื่อตอบสนองความต้องการที่อยู่อาศัย สำหรับประชาชนผู้มีรายได้น้อยถึงปานกลาง รวมทั้งกลุ่มคนรุ่นใหม่ที่เริ่มสร้างฐานะ ในลักษณะอาคารชุดพักอาศัย และบ้านพร้อมที่ดิน จำนวน 86 โครงการ รวม 16,577 หน่วย สำหรับโครงการที่คาดว่าจะได้รับความสนใจสูง เป็นโครงการอาคารชุดในพื้นที่กรุงเทพฯ และปริมณฑล เช่น โครงการบ้านเอื้ออาทร ร่มเกล้า, มีนบุรี, ลาดกระบัง, คู้บอน, บางขุนเทียน 1-3, วัดกู้ 2, บางบัวทอง 2, ตลาดไท, เป็นต้น และโครงการบ้านพร้อมที่ดินย่านรังสิต ได้แก่ รังสิต คลอง 9, รังสิต คลอง 10/1 และรังสิต คลอง 10/3 ทั้งนี้ประชาชนผู้ที่สนใจ เพียงวางเงินจองทำสัญญา 3,000 บาท โดยบ้านราคาเริ่มต้น 390,000 บาท และผ่อนชำระกับสถาบันการเงินในอัตราดอกเบี้ยพิเศษ กับธนาคารอาคารสงเคราะห์ โดยงานจะจัดขึ้นระหว่างวันที่ 27 เมษายน - 6 พฤษภาคม 2555 ณ สำนักงานใหญ่ การเคหะแห่งชาติ และศูนย์ขายทั่วประเทศ
 
 
ขอบคุณข้อมูล VoiceTV