จับลูกเขยโหด แค้นแม่ยาย แอบขึ้นบ้านใช้ไม้กระหน่ำตี หลานเคราะห์ร้ายมาอยู่ด้วยถูกฆ่าปิดปาก ดับสลด 2 ศพคาบ้าน เผยเหตุแค้นแม่ยายด่าทอและไม่ยอมรับเพราะติดการพนันและไม่ทำงานเป็นหลักแหล่ง สะสมความแค้นนานกว่า 30 ปี จึงวางแผนฆ่าเลือดเย็น
จากกรณี 2 ยายหลานถูกฆาตกรรมในพื้นที่ สภ.นาข่า อ.วาปีปทุม จ.มหาสารคาม ซึ่งเป็นบ้าน 2 ชั้นที่กำลังต่อเติม พบศพผู้เสียชีวิต คือ นางทองคูณ อายุ 74 ปี และ นางสาวทรรศนีย์ อายุ 19 ปี  โดยตำรวจได้นำตัวผู้ต้องสงสัย 2 รายไปสอบปากคำตลอดคืน
จนกระทั่ง 1 ใน 2 ผู้ต้องสงสัยรับสารภาพ คือ นายทองสัน หรือ เตี้ย อายุ 59 ปี  ซึ่งเป็นลูกเขยของนางคูณ โดยนายเตี้ยรับสารภาพว่าก่อเหตุเพราะมีความโกธรแค้นส่วนตัวกับนางทองคูณ ซึ่งเป็นแม่ยาย เพราะถูกแม่ยายด่าว่ามาตลอดระยะเวลากว่า 30 ปี ที่อยู่กินกับภรรยาที่เสียชีวิตไป หาว่าตนไม่ทำงาน และเล่นการพนันไก่ชน กลายเป็นความแค้นสะสม จนลงมือก่อเหตุในที่สุด  

สลด พบ 2 ศพ ยาย-หลาน ถูกฆ่าตายดับสยองในบ้าน สภาพศพถูกทุบตีจนช้ำทั่วร่าง

โดยได้เข้าไปที่บ้านหลังเกิดเหตุเมื่อช่วงเวลาประมาณตี 3 ก่อนใช้ไม้คมแฝกตีที่ศีรษะของนางทองคูณไปหลายครั้ง ก่อนที่นางสาวทรรศนีย์จะตื่นขึ้นมาจึงใช้ไม้ตีเข้าที่คางของ จากนั้นเมื่อทั้งสองแน่นิ่งไป จึงได้ใช้เชือกที่เตรียมไปรัดคอทั้งสองจนเสียชีวิต
ก่อนหยิบเอาโทรศัพท์มือถือของนางทองคูณและนางสาทรรศนีย์ไปทิ้งลงที่หนองน้ำสาธารณะหลังบ้าน ส่วนเชือกและไม้คมแฝกเอาไปทิ้งที่ในป่าดอนปู่ตาประจำหมู่บ้าน   
เจ้าหน้าที่ได้ประสานเจ้าหน้าที่ชมรมกู้ภัยวาปีปทุมลงหาโทรศัพท์มือถือทั้งสองเครื่อง ใช้เวลาประมาณ 2 ชั่วโมงจึงพบโทรศัพท์ และให้เจ้าหน้าที่ชุดสืบสวนอีกชุดปูพรมหาไม้คมแฝก และเชือกที่ใช้ก่อเหตุ ซึ่งพบแต่เชือก แต่ไม้คมแฝกยังหาไม่พบ
ด้าน นายประมวล พ่อของน้องหยก กล่าวว่า หลังจากทราบว่าผู้ก่อเหตุ คือ นายทองสัน ซึ่งเป็นพี่เขย ตนคิดไว้แล้วว่าต้องใช่ ส่วนตัวไม่ค่อยได้สุงสิงกัน เพราะต่างคนก็ต่างใช้ชีวิต แต่ส่วนตัวก็ไม่ค่อยชอบหน้า เพราะนายทองสันไม่ค่อยทำงาน ชอบเล่นตีไก่
ส่วนตัวเชื่อว่าเป็นเพราะเงินฌาปนกิจศพของภรรยาที่เสียชีวิต ที่นายเตี้ยไม่ได้ส่วนแบ่ง จึงอาจเป็นสาเหตุให้ก่อเหตุ อีกทั้งเมื่อ 3 วันก่อนเกิดเหตุ หมาที่เลี้ยงไว้ที่บ้านถูกยาเบื่อตาย คาดว่านายเตี้ยจะเป็นคนทำ ตอนนี้ไม่อยากบอกอะไรกับนายเตี้ย คนแบบนี้เงินแค่ 2 แสนทำไมต้องทำกับลูกตนแบบนี้ มันแลกกับชีวิตลูกไม่ได้
ส่วนลูกสาวตนที่เสียชีวิตนั้นถือว่าโชคร้าย ไม่คิดเลยว่าลูกสาวตนจะถูกฆ่าอย่างทารุณแบบนี้ ทุกครั้งที่ตนหลับตาก็จะนึกถึงหน้าลูก ซึ่งลูกสาวตนเป็นคนดีเป็นคนขยัน และกำลังจะมีอนาคตไกล  เป็นคนสวย เป็นดรัมเมเยอร์ของโรงเรียน ตนไม่ขออภัยในสิ่งที่เกิดขึ้น ไม่ต้องมาขอขมา และอยากให้นายเตี้ยรับผลกรรมอย่างถึงที่สุด

ล่าสุด วันนี้ (3 พ.ค.) เมื่อเวลา 14.00 น. ที่ สภ.นาข่า มีการแถลงข่าวจับกุมนายทองสัน อายุ 59 ปี โดยแจ้งข้อกล่าวหา ฆ่าผู้อื่นโดยเจตนาและไตร่ตรองไว้ก่อน
พล.ต.ต.ดิเรก จิตอร่าม ผู้บังคับการตำรวจภูธรจังหวัดมหาสารคาม กล่าวว่า เหตุจูงใจของเรื่องนี้อยู่ที่ผู้ต้องหากับผู้เสียชีวิต ซึ่งเป็นแม่ยายกับลูกเขย เกิดจากความแค้นสะสมมานานกว่า 30 ปี  แม่ยายชอบดุด่าตน หาว่าไม่ทำงาน ชอบเล่นการพนันตีไก่
ก่อนหน้านี้เคยมาดูลาดเลาแล้ว 2 ครั้ง แต่ไม่สบโอกาส แต่ตั้งใจลงมือฆ่าแน่ จึงไปหาไม้หน้าสามมาลับคม ทำเป็นไม้คมแฝกเตรียมการไว้ ในวันเกิดเหตุประมาณตีสาม ได้เข้าไปในบ้านแล้วเดินขึ้นไปบนชั้นสอง แก้เชือกไนล่อนสีเขียวที่ผูกประตูไว้ ถือติดมือมา
จากนั้นใช้ไม้คมแฝกตียาย 2 ที หลานผงกหัวขึ้นมา จึงใช้ไม้ตีเข้าที่คางของหลาน ก่อนใช้เชือกไนล่อนสีเขียวรัดคอยายจนเสียชีวิต และใช้เชือกที่เตรียมมาอีกเส้นรัดคอหลานจนเสียชีวิตเช่นกัน จากนั้นก็หยิบโทรศัพท์ไป 2 เครื่องไปโยนทิ้งลงหนองน้ำ และเชือกกับไม้คมแฝกเอาไปทิ้งในดอนปู่ตา
ส่วนกรณีวางยาเบื่อหมา ทางผู้ต้องหาอ้างว่าไม่ได้ทำ และไม่เกี่ยวกับเงินประกันแต่อย่างใด โดยเจ้าหน้าที่ได้แจ้งข้อกล่าวหาฆ่าผู้อื่นโดยเจตนาและไตร่ตรองไว้ก่อน 