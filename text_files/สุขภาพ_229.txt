ไม่ว่าคุณจะอายุเท่าไร เพศใด อาชีพอะไร ไลฟ์สไตล์เป็นอย่างไร เชื่อว่าต้องเคยนอนหลับแล้วน้ำลายไหลยืดเป็นทาง จนแขนเสื้อเปียก หมอนชุ่มกันมาบ้างแล้วนะคะ แต่ทำไมเราถึงน้ำลายไหลตอนหลับด้วย แล้วทั้งๆ ที่ตอนนอนก็ปิดปากสนิทดีแล้ว ทำไมยังไหลได้อีก จะแก้ไขอย่างไร Sanook! Health มีคำตอบมาจากรายการ Did You Know? มาฝากกันค่ะ
 

 
ทำไมเราถึงนอนหลับน้ำลายไหล?ปกติแล้วร่างกายของคนเราจะผลิตน้ำลายออกมาตลอดเวลาอยู่แล้ว ในสภาวะปกติน้ำลายจะผลิตน้ำลายออกมา 1-2 ลิตรต่อวัน ในตอนที่เราตื่นอยู่ จะผลิตน้ำลายออกมามากกว่าตอนเราหลับ ซึ่งตอนหลับร่างกายของเราจะผลิตน้ำลายลดลงจนแทบเป็นศูนย์เลยทีเดียวแต่ถึงกระนั้น ในตอนตื่นเราสามารถควบคุมร่างกาย ควบคุมปริมาณน้ำลายในปากของเราได้ด้วยการกลืน แต่เมื่อเราหลับ ร่างกายเข้าสู่สภาวะพักผ่อน กล้ามเนื้อทั้งตัวและบนใบหน้าก็จะผ่อนคลาย ปากของเราจะเผลออ้ากว้างออก น้ำลายที่สะสมอยู่ในปากจึงไหลออกมานอกปาก เพราะเราไม่ได้กลืนลงท้องเหมือนตอนตื่นนั่นเอง
 
นอนหลับน้ำลายไหล เป็นอาการที่ผิดปกติหรือไม่?อันที่จริงแล้ว การนอนหลับ แล้วน้ำลายไหล ไม่ใช่อาการที่ผิดปกติแต่อย่างใด มักเกิดขึ้นเมื่อเราหลับลึก หลับสนิท ไม่ขยับตัว สังเกตได้จากวันที่เราเหนื่อยมากเป็นพิเศษ หรือผู้ที่ชอบนอนตะแคงข้าง ก็จะมีแนวโน้มในการนอนน้ำลายไหลมากกว่าคนอื่นๆแต่นอกจากนี้ยังอาจมีสาเหตุอื่นๆ ร่วมด้วย เช่น ผู้ป่วยโรคหวัดที่มีอาการคัดจมูก แล้วนอนอ้าปาก หรือผู้ป่วยที่มีปัญหาเกี่ยวกับระบบประสาท หรือกล้ามเนื้ออ่อนแรง อาจมีปัญหานอนหลับน้ำลายไหลได้เช่นเดียวกัน
 
วิธีลดอาการนอนหลับน้ำลายไหลเพราะอาการนอนหลับน้ำลายไหลเป็นเรื่องปกติธรรมชาติ จึงไม่มีวิธีการรักษาที่ตายตัว แต่สามารถลดโอกาสที่น้ำลายจะไหลยืดได้ ด้วยการนอนหงาย หรือนอนให้ศีรษะสูงขึ้นเล็กน้อย เพื่อให้ปากของเราปิดขณะนอนหลับนั่นเอง