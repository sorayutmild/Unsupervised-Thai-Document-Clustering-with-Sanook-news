หนุ่มใหญ่ขับรถหรูเข้าพักรีสอร์ตกลางเมืองสกลนคร เกิดวูบดับคาเตียงไปไม่ถึงสวรรค์ ส่วนสาวที่พามาด้วยตามแม่บ้านมาดูก่อนเผ่นหนี
ผู้สื่อข่าวรายงานว่า (10 ก.พ.) ร.ต.อ.พานิช วงค์หนายโกด พนักงานสอบสวน สภ.เมืองสกลนคร รับแจ้งมีผู้เสียชีวิตภายในห้องพักรีสอร์ตแห่งหนึ่ง ที่เกิดเหตุภายในห้องพักหมายเลข 11 พบผู้เสียชีวิตนอนเสียชีวิตอยู่บนเตียง ในสภาพนอนหงายสวมเพียงกางเกงขาสั้นเพียงตัวเดียว บริเวณเตียงเต็มไปด้วยปัสสาวะ และทวารหนักยังมีอุจจาระคาอยู่
ทราบชื่อผู้เสียชีวิตคือ นายบดินทร์ อายุ 51 ปี จากการตรวจสอบภายในห้องพัก ไม่พบร่องรอยการต่อสู้ นอกจากนี้ ยังพบรถยนต์ ยี่ห้อ BMW X3 ทะเบียน 3กล-1505 สกลนคร ของผู้ตายจอดอยู่ด้านนอกด้วย
จากการสอบถาม นางจินดา อายุ 30 ปี แม่บ้านดูแลรีสอร์ต ดังกล่าว เล่าว่า ผู้ตายเข้ามาเปิดห้องพักตั้งแต่เวลา 09.03 น.วันนี้ โดยมีหญิงสาวลักษณะรูปร่างเล็ก ผิวขาว ไม่ทราบชื่อและอายุเข้ามาพักด้วย
จากนั้นเวลาประมาณ 09.30 น.หญิงสาวคนดังกล่าวได้ออกจากห้องพัก แล้ววิ่งมาบอกกับตนว่าผู้ตายเกิดอาการวูบหมดสติ ไปปลุกเท่าไหร่ก็ไม่ตื่นแล้วยังมีปัสสาวะราด ตนจึงเดินไปตามลูกค้าห้องข้างๆ เข้าไปดู ก็เห็นว่าผู้ตายนอนนิ่งอยู่บนเตียง จึงได้เรียกปลุกแต่ไม่มีเสียงตอบรับ ตนเห็นท่าไม่ดีจึงโทรเรียกรถพยาบาลให้มาตรวจสอบ พบว่าเสียชีวิตแล้ว ส่วนหญิงสาวที่วิ่งมาบอก ได้อาศัยช่วงชุลมุนหายตัวไปอย่างไร้ร่องรอย
เบื้องต้น เจ้าหน้าที่ตำรวจสันนิษฐานว่า ผู้ตายเข้ามาเช่าห้องพักพร้อมกับหญิงสาว เพื่อหาความสุข ก่อนหลับนอนกับหญิงสาวคนดังกล่าว ผู้ตายอาจเกิดหัวใจล้มเหลวเฉียบพลันหรือเกิดจากผู้ตายมีโรคประจำตัว จนเป็นเหตุให้เสียชีวิต
ส่วนสาเหตุที่แน่ชัดนั้น ทางเจ้าหน้าที่ตำรวจจะติดตามหญิงสาวคนดังกล่าวมาสอบสวนต่อย่างละเอียดต่อไป และเจ้าหน้าที่ตำรวจได้โทรประสานญาติมารับศพเพื่อไปบำเพ็ญกุศลตามศาสนาต่อไป