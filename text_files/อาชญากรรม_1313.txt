ร.ต.อ.ภราดล กลัดนุ่น ร้อยเวรสอบสวน สภ.คลองหลวง จ.ปทุมธานี ได้รับแจ้งเหตุจากพลเมืองดีว่าพบผู้เสียชีวิตอยู่ในห้องน้ำภายในอพาทเม้นเพิ่มสุข ซึ่งคาดว่าน่าจะถูกฆาตกรรม จึงไปที่เกิดเหตุพร้อมเจ้าหน้าที่ จากการตรวจสอบภายในห้องน้ำ พบผู้เสียชีวิตเป็นผู้หญิง ทราบชื่อในเวลาต่อมา คือ น.ส.นันทกาญ ประเสริฐวงศ์ อายุ 32 ปี ชาวนครสวรรค์ ตรวจสอบตามร่างกายพบร่องรอยเขียวช้ำทั่วใบหน้าและตามลำตัว โดยในเบื้องต้นแพทย์สันนิษฐานว่า เสียชีวิตมาไม่ต่ำกว่า 4 ชั่วโมง และจากากรตรวจสอบก็พบว่าสร้อยคอทองคำ หนักประมาณ 1 บาท โทรศัพท์ยี่ห้อแบล็กเบอรี่จำนวน 1 เครื่อง และกระเป๋าสตางค์กับเงินสดก็หายไปด้วย
ซึ่ง ทางด้าน พ.ต.อ.เพิ่มเกียรติ สุริยะวงศ์ ผกก.สภ.คลองหลวง สันนิษฐานว่า ผู้ตายอาจจะถูกคนร้ายที่แฝงตัวมาในคราบของคนต้องการหาห้องเช่าพักอาศัย และเมื่อผู้ตายได้พาไปดูห้องพักก็เลยถูกคนร้ายลงมือล็อกคอและลากเข้าไปในห้องน้ำ และพยายามที่จะลงมือข่มขืน เพราะผู้ตายมีรูปร่างหน้าตาดี แต่ผู้ตายดิ้นรนขัดขืน คนร้ายไม่พอใจและกลัวว่าจะร้องให้คนช่วย จึงได้ลงมือบีบคอจนเหยื่อเสียชีวิต จากนั้นจึงได้กวาดทรัพย์สินของผู้ตายติดมือไป ซึ่งตนได้สั่งให้เจ้าหน้าที่ตำรวจ ชุดสืบสวนหาข้อมูลเบาะแสของคนร้ายรายนี้มาดำเนินคดีตามกฎหมายต่อไป