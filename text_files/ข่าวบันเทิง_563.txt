ทำเอานักร้องสาว "นิว นภัสสร" ถึงกับบ่อน้ำตาแตกเลยทีเดียว หลังจากที่มีกระแสดราม่าจากโลกโซเชียลที่ต่อว่าแฟนหนุ่ม "เป๊ก เปรมณัช" กับตน ที่ไม่ยอมต่อแถวเพื่อทำใบขับขี่ แถมยังไปแซงหน้าชาวต่างชาติ จนทำคนที่เห็นเหตุการณ์ไม่พอใจอย่างมาก
งานนี้สาวนิวเลยขอออกมาชี้แจงแอบสั้นๆ ให้ฟังทั้งน้ำตาว่า ตั้งแต่เป็นนักร้องมาตนไม่เคยมีข่าวเสียหายอะไร แต่ก็ห้ามความคิดใครไม่ได้ จึงอยากขอโทษที่ทำให้คนเข้าใจผิด พร้อมบอกให้รอฟังรายละเอียดจากเป๊กที่จะออกมาแถลงข่าวพรุ่งนี้เช้าทีเดียวเลยดีกว่า
ตอนนี้มีประเด็นดราม่าต่อว่า เป๊ก แซงคิวต่างชาติทำใบขับขี่?"คือบอกก่อนว่าตกใจมาก ตกใจมากๆ เลย ที่มีกระแสว่าเราไปแซงคิว คืออยากจะชี้แจงว่า วันนั้นไปส่งนะคะ ไม่ได้ทำ ก็ไปด้วย เข้าไปทำทุกอย่างตามปกติ มีเจ้าหน้าที่ ทุกอย่างเป็นไปตามขั้นตอน ก็ต้องขอโทษสำหรับหลายๆ คนที่ทำให้รู้สึกว่า นิวไปลัดคิวนะคะ ไม่มีสิทธิ์พิเศษอะไรแน่นอนจริงๆ ค่ะ"
กระแสวิพากษ์วิจารณ์เราทั้งสองค่อนข้างแรงมาก?"เป็นนักร้องมาคือไม่เคยมีข่าวเสียหายอ่ะพี่ (ร้องไห้) แล้ววันนี้ต้องมาพูดกับอะไรที่โดนคนด่า มันไม่ใช่อ่ะ แต่หนูก็รู้ว่าหนูไปบังคับความรู้สึกใครไม่ได้ เสียใจค่ะ และก็ขอโทษจริงๆ ไม่ได้มีเจตนาที่จะไปแซงคิวใคร เราก็ทำตามกฎระเบียบหมด นิวไปส่ง พี่คิดเหรอว่านิวจะไปแซงคิวเขาอ่ะ แต่ว่าจังหวะนั้นมันอาจจะทำให้เขารู้สึกว่าเขารอมานานแล้ว แต่นิวดันไปส่งเอกสาร แต่เรื่องมันบานปลาย นิวก็ห้ามความคิดคนอื่นไม่ได้ หนูขอโทษจริงๆ ค่ะ ขอโทษแทนเป๊กด้วยค่ะ เดี๋ยวมีรายละเอียดอะไร รอเป๊กคุยดีกว่านะคะ พรุ่งนี้เป๊กจะแถลงแล้ว อยากให้รอฟังจากปากเป๊กมากกว่า นิวก็เป็นส่วนหนึ่งในการอยู่ในเหตุการณ์ครั้งนี้ ก็ต้องขอโทษด้วยค่ะ"