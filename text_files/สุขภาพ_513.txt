อาจจะมีหลายคนที่เคยได้ยินว่า กิ้งกือ กัดมนุษย์ได้ แล้วก่อนจากไปยังวางไข่ไว้ในแผล จนไข่ฟักออกมาเป็นตัวอ่อนในแผลของเราเอง บอกเลยว่าแค่พิมพ์ก็ขนลุกเกรียวทันที
จริงๆ แล้ว กิ้งกือกัดเราได้จริงหรือ แล้ววางไข่จนฟักออกมาเป็นตัวได้จริงหรือ Sanook Health มีคำตอบจาก คลินิกเวชกรรมแพทย์ธนานนท์ สุพรรณบุรี มาฝากกัน
 
สิ่งมีชีวิต เจริญเติบโตในร่างกายคนได้?
จริงๆ แล้วไม่ใช่เรื่องง่ายที่จะมีสิ่งมีชีวิตอย่างหนอน แมลง หรืออื่นๆ ใกล้เคียงมาอาศัยอยู่ภายในร่างกายของเรา เพราะสิ่งมีชีวิตเหล่านี้ก็ต้องการออกซิเจนในการใช้ชีวิตเช่นเดียวกัน แต่เท่าที่เคยพบกันก็มีหนอนของแมลงวัน ที่พบในแผลอักเสบของมนุษย์ได้บ้าง แต่ส่วนใหญ่หากไม่ได้อยู่ในแหล่งสกปรกมากนัก ก็จะไม่ได้พบกันได้ง่ายๆ
 
กิ้งกือกัดคนได้?
ปกติแล้ว กิ้งกือจะไม่ได้มีนิสัยดุร้าย และค่อนข้างจะไวต่อสิ่งรอบข้าง หากรู้สึกว่ามีอันตรายใดๆ เกิดขึ้น ก็จะรีบขดตัวเป็นวงกลมทันที ไม่มีลักษณะของการต่อสู้กับศัตรู นอกจากนี้ปากของกิ้งกือยังมีลักษณะแบน ไม่มีเขี้ยวแหลม จึงไม่สามารถกัดทะลุผิวหนังของมนุษย์ได้
 
กิ้งกือ ปล่อยไข่ใส่แผล?
นอกจากกิ้งกือจะกัดคนไม่ได้แล้ว ยังไม่สามารถปล่อยไข่ใส่แผลของคนได้อีกต่างหาก เพราะไข่ของกิ้งกือไม่ได้อยู่ที่ปาก แต่อยู่ที่ลำตัว ไข่ของกิ้งกือมีขนาดใหญ่ มองเห็นได้ด้วยตาเปล่า และกิ้งกือเองก็ไม่ได้มีพฤติกรรมวางไข่บนสิ่งมีชีวิตอื่น และสำหรับวงการแพทย์เอง ก็ยังไม่เคยมีรายงานที่ชัดเจนจริงๆ ว่ากิ้งกือสามารถวางไข่ในร่างกายของคน จนเจริญเป็นตัวอ่อนได้
 
แต่ กิ้งกือ ทำให้เป็นแผลได้จริงๆ นะ!
หากใครเคยมีประสบการณ์มีแผลจากการสัมผัสกับกิ้งกือ ขอให้ทราบว่ามีความเป็นไปได้สูงมาก (มากกว่าการโดนกิ้งกือกัด) ว่าจะเผลอสัมผัสโดนสารเหม็น ที่กิ้งกือปล่อยออกมาจากร่างกาย นอกจากสารเหม็นแล้วยังมีสารเยื่อเมือก ที่อาจทำให้ผิวหนังของเราเกิดอาการอักเสบฉับพลันได้ อาจจะมีอาการปวดแสบ ปวดร้อน และมีแผลอักเสบ คล้ายกับสารที่ออกมาจากตัวแมลงก้นกระดก
อ่านเพิ่มเติม >> ผิวหนังอักเสบจาก "แมลงก้นกระดก"
 
แต่ เคยเห็นลูกกิ้งกือออกมาจากแผลจริงๆ นะ!
ถ้ามาถึงขั้นนี้แล้วยังยืนยันว่าเคยเห็นตัวอ่อนของกิ้งกืออยู่ในแผลสดของมนุษย์ด้วยตาของตัวเองจริงๆ ล่ะก็ มีอยู่หลายหนทางเหมือนกันที่อาจทำให้พบตัวอ่อนคล้ายกิ้งกืออยู่ในแผลได้ นั่นคือ แผลอาจจะอยู่ที่เท้า แล้วเดินบนพื้นด้วยเท้าเปล่า อาจจะรับไข่กิ้งกือเข้ามาผ่านทางแผลอีกที หรือตัวอ่อนที่พบ อาจจะไม่ใช่กิ้งกือจริงๆ แต่เป็นสัตว์ประเภทอื่นก็ได้
 
อย่างไรก็ตามตราบใดที่ยังมีความเป็นไปได้ต่ำมากในการพบกิ้งกือที่กัดมนุษย์จนเป็นแผล แล้วพบตัวอ่อนของกิ้งกืออยู่ในแผล ยังไม่อยากให้ทุกคนตื่นตระหนกตกใจอะไรกันมาก แต่ก็ต้องจำไว้ว่ากิ้งกือสามารปล่อยสารที่ทำให้ผิวหนังของเราอักเสบได้ ดังนั้นควรอยู่ห่างจากกิ้งกือเข้าไว้จะดีที่สุด