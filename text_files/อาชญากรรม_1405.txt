
ตำรวจกองปราบปราม เตรียมทำหนังสือถึงกรมการกงสุล เพื่อให้ชี้แจงกรณี หญิงไก่ ถือพาสปอร์ตข้าราชการ ว่าผู้ใดเป็นผู้ออกหนังสือเดินทางดังกล่าวให้
ความคืบหน้ากรณี นายสงกรานต์ อัจฉริยะทรัพย์ ประธานเครือข่ายต่อต้านการบ่อนทำลายชาติ ศาสนา พระมหากษัตริย์ นำผู้เสียหายหลายราย เข้าร้องขอความเป็นธรรมจากตำรวจกองบังคับการปราบปราม กรณีถูก "หญิงไก่" อายุ 56 ปี แจ้งความดำเนินคดีฐานลักทรัพย์จำนวนหลายล้านบาท
ล่าสุด พ.ต.อ.ชาคริต สวัสดี รองผู้บังคับการตำรวจปราบปราม เปิดเผยว่า ตำรวจได้มีการสอบปากคำทั้งผู้เสียหายและผู้ที่เกี่ยวข้องทั้งหมดแล้ว รวมถึงอยู่ระหว่างสอบปากคำเด็กสาวชาวเขา ที่ทางศูนย์ประชาบดีได้ให้ข้อมูลมาว่าเคยถูกหญิงไก่รับไปทำงาน นอกจากนี้ทางกองปราบยังได้นัดหมายให้ตำรวจ สน.ประชาชื่น ที่เกี่ยวข้องกับคดีนี้เข้าให้ปากคำในวันนี้ (4 ก.ค.) ด้วย
ทั้งนี้ ตำรวจกองปราบฯ ได้ประสานไปยังสำนักงานตรวจคนเข้าเมือง (ตม.) เพื่อตรวจสอบการเดินทางไปต่างประเทศของหญิงไก่ โดยเฉพาะฮ่องกง ซึ่งจากการตรวจสอบพบว่าหญิงไก่มีการเดินทางไปในหลายประเทศ ทั้ง จีน เมียนมา ลาว และ ญี่ปุ่น นอกจากนี้ยังพบข้อมูลที่สำคัญ คือ หญิงไก่ มีการใช้หนังสือเดินทางสำหรับเดินทางเข้าออกประเทศ 2 เล่ม คือหนังสือเดินทางสำหรับบุคคลธรรมดา (หน้าปกสีน้ำตาล) และหนังสือเดินทางราชการ ที่ออกให้สำหรับข้าราชการเท่านั้น ตำรวจจึงเตรียมที่จะทำหนังสือไปสอบถามยังกรมการกงสุลว่าผู้ใดเป็นผู้ออกหนังสือเดินทางดังกล่าวให้หญิงไก่
อย่างไรก็ตาม มีรายงานข่าวว่าตำรวจที่เกี่ยวข้องกับคดีของหญิงไก่นั้น มีอยู่ด้วยกัน 3 นาย และยังคงรับราชการอยู่ที่ สน.ประชาชื่น 2 นาย อีก 1 นายได้ย้ายไปเป็นสารวัตรจราจร ที่ สน.แห่งหนึ่ง ในย่านฝั่งธนบุรี