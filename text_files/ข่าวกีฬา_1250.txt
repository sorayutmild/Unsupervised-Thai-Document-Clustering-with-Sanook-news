ประมวลภาพก่อนเกมพรีเมียร์ลีก คู่ระหว่าง คาร์ดิฟฟ์ ซิตี้ ที่เปิดรังรับการมาเยือนของ เลสเตอร์ ซิตี้ เมื่อวันเสาร์ที่ 3 พฤศจิกายนสำหรับเกมนี้ถือเป็นการลงเล่นนัดแรกของทัพจิ้งจอกสีน้ำเงิน หลังจากเพิ่งสูญเสียเจ้าของสโมสร คุณวิชัย ศรีวัฒนประภา และคณะ รวมนักบินทั้งสิ้น 5 ราย จากอุบัติเหตุเฮลิคอปเตอร์ตกเมื่อวันเสาร์ที่ 27 ตุลาคมที่ผ่านมาโดยบรรยากาศก่อนเกมได้มีการยืนสงบนิ่งไว้อาลัยทั้งสนาม ซึ่งทางฝั่งเลสเตอร์ ซิตี้ มีทีมงานและบุคลากรจำนวนหลายสิบคนได้ลงไปร่วมยืนไว้อาลัยกับนักฟุตบอลบริเวณวงกลมกลางสนามด้วยบรรยากาศเศร้าสลดนอกจากนี้ทัพนักเตะเลสเตอร์ ซิตี้ และแฟนบอลจำนวนมาก ยังพร้อมใจกันใส่เสื้อยืดสีขาว มีรูปขาว-ดำของเจ้าสัววิชัยสกรีนด้านหน้า พร้อมข้อความ "THE BOSS" (เจ้านาย) และด้านหลังสกรีนว่า "KHUN VICHAI YOU WILL BE FOREVER IN OUR HEARTS" (คุณวิชัย คุณจะอยู่ในหัวใจของพวกเราตลอดไป)
สำหรับเกมนี้จบลงด้วยชัยชนะของ เลสเตอร์ ซิตี้ ที่บุกไปเฉือน 1-0 จากประตูชัยของ เดมาราย เกรย์ ปีกตัวเก่งของทีมในนาทีที่ 55
ทั้งนี้ ทัพนักฟุตบอลและทีมสต๊าฟฟ์ของเลสเตอร์ ซิตี้ จะเตรียมตัวบินมาร่วมพิธีศพของอดีตเจ้าของสโมสรที่ประเทศไทยต่อไปทันที