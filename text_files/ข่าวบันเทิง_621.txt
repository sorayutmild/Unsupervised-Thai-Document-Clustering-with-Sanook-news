
'ก้อง-สหรัถ' ยังไม่พร้อมเริ่มรักใหม่ !!  ในซีรีส์ 'Melodies of Life' ตอน 'เป็นอย่างงี้ตั้งแต่เกิด' ถือเป็นนักแสดงหนุ่มเนื้อหอมที่หล่อยังงี้ตั้งแต่เกิด...แถมไม่เลิกหล่อสักที สำหรับพระเอกหนุ่มตลอดกาล "ก้อง-สหรัถ สังคปรีชา" ล่าสุดถูกใจกับบท "โอม" เชฟหนุ่มเจ้าของร้านเบเกอรี่ เลยรีบเทคิวมาร่วมงานกับ GMM Bravo เป็นครั้งแรกในละครชุด "Melodies of Life" ตอน "เป็นอย่างงี้ตั้งแต่เกิด" ที่หยิบเอาเพลงดังของตัวเองมาต่อยอดเป็นละครเรื่องนี้ แถมเรื่องนี้หนุ่มก้องยังตั้งมั่นไม่ยอมเปิดใจให้กับสาวคนไหน ยอมรับว่ายังเข็ดกับรักครั้งเก่าทำไมเชฟหนุ่มหล่อที่สาวๆ อยากชิมเค้กขนาดนี้ ยังฝังใจกับรักครั้งเก่าอีก..หนุ่ม "ก้อง" เปิดใจว่า "ตอนแรกพี่ "ปุ๊ก-พันธุ์ธัมม์ ทองสังข์" ผู้กำกับฯ ชวนให้มาเล่นละครเรื่องนี้ พอผมได้อ่านบทที่ได้รับและจัดคิวให้เลย ยิ่งพอรู้ว่านำชื่อเพลง "เป็นอย่างงี้ตั้งแต่เกิดเลย" มาเป็นชื่อละครด้วยนะ ยิ่งต้องเล่นใหญ่เลย เพราะเป็นเพลงของผมอยู่แล้วเมื่อ 27 ปีผ่านมา ทำให้รู้สึกว่าโห NUVO Still Alive... ในเรื่องผมรับบทเป็น "โอม" เป็นเจ้าของร้านเบเกอรี่และเป็นเชฟด้วย และเป็นพี่ชายของ "เอิร์ธ" (มาร์คภูมิ-ณฐพนธ์ บัวสาลี) ซึ่งเค้าจะไม่ค่อยฟังเราหรอก เพราะคิดว่าพี่หัวโบราณ อยู่คนละเจนกัน ดูขัดแย้งกันมาก แต่ลึกๆ ทั้งคู่ก็มีความรักห่วงใยให้กัน แต่ไม่แสดงออก คนน้องนี่ก็จะเป็นคนที่พุ่งหาสาวตลอด ตรงกันข้ามกับ "โอม" ที่มีสาวๆ เข้ามาหาโดยไม่ต้องพยายาม แต่กลับไม่สนใจใคร เพราะฝังใจกับรักครั้งเก่า ก็เป็นอะไรที่ต่างขั้วกันมากๆ ถือเป็นการทำงานที่สนุกดีสำหรับการเล่นเรื่องนี้กับการที่คนสองรุ่นต้องมาเจอกันครับ" "ที่สนุกอีกอย่างคือ เรื่องนี้ได้เป็นเชฟด้วย ตอนไปเรียนแทบแย่นะ เหนื่อยมาก (ลากเสียงยาว) ผมไม่เคยคิดว่าการทำขนมมันจะเหนื่อยอะไรขนาดนี้ คิดว่าแค่ให้ไปเรียนประมาณนึง ยืนทำแค่นิดๆ หน่อยๆ โห! พอลงลึกในรายละเอียด ที่จะต้องนำมาใช้ในฉากจริงๆ แทบเป็นลม คือ มันร้อนมาก เหนื่อยมาก นวดแป้ง ผสมอะไรต่างๆ ต้องใช้พลังมากนะ เขาถึงต้องมีเครื่องไม้เครื่องมือ ในการปั่นเนื้อเค้ก ตีแป้ง ถ้าใช้มือทำนี่เป็นนักกล้ามไม่ต้องเข้ายิมหรอก (หัวเราะ) กับบทบาทของเชฟ ก็ไม่ได้รู้สึกเขินอะไรนะ เพราะจริงๆ แล้ว เชฟนี่ผู้ชายทั้งนั้นเลยนะ ผู้หญิงหายาก จะเขินก็ตรงที่มีคนมาแซวว่าเชฟน่ากินกว่าเค้กนี่แหล่ะ (แล้วคิดว่ายังไงบ้าง?) ก็ต้องลองดูครับ ต้องลองไปรอชมกันว่าเค้กกับเชฟอะไรน่ากินกว่ากัน (ยิ้ม)
