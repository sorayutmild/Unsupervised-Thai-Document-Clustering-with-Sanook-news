กองปราบปรามนำหมายศาลเข้าตรวจค้นบ้านพ่อแม่เณรคำ รวมทั้งมูลนิธิ พบเพียงเอกสารเกี่ยวข้องกับคดี และห้องนิรภัยขนาดใหญ่ ซึ่งกองปราบปรามจะเริ่มหารายชื่อผู้บริจาครายใหญ่-รายเล็ก มาให้ปากคำ เพื่อดำเนินคดีฐานฉ้อโกงประชาชน ขณะพี่ชายโวยไม่เคยได้เงินช่วยเหลือจากเณรคำ 
เมื่อ 9 ก.ค. ผู้สื่อข่าว "ข่าวสด" รายงานว่า พ.ต.ท.สวิก นุชเจริญ พนักงานสอบสวนกองกำกับการ 3 กองบังคับการตำรวจปราบปราม และเจ้าหน้าที่จากสำนักงานป้องกันและปราบปรามการฟอกเงิน (ปปง.) นำหมายศาลจังหวัดอุบลราชธานี ลงวันที่ 9 ก.ค.เข้าตรวจค้นที่บ้านเลขที่ 999 หมู่ 10 บ้านทรายมูล ต.ทรายมูล อ.พิบูลมังสาหาร จ.อุบลราชธานี ซึ่งเป็นบ้านนายรัตน์ กับนางสุดใจ สุขผล บิดามารดาของพระวิรพล ฉัตติโก หรือหลวงปู่เณรคำ โดยมีนายชาญณรงค์ และนายจำนงค์ สมเทพ พี่ชายต่างบิดาพระวิรพลนำตรวจค้นอย่างละเอียดภายในบ้านชั้นเดียว เนื้อที่กว้างประมาณ 200 ตารางวา 
ขณะเข้าตรวจค้นนางสุดใจ นั่งดูการทำงานของเจ้าหน้าที่อยู่บริเวณห้องโถงที่ใช้เป็นห้องรับแขก ซึ่งมีเครื่องชุดรับแขกขนาดใหญ่อย่างดี 1 ชุด โดยจุดแรกที่เข้าตรวจค้นอยู่ทางปีกซ้ายของบ้านกว้างประมาณ 3 เมตร ยาวประมาณ 7 เมตร ซึ่งใช้เป็นห้องนอนของพระวิรพลเวลามาเยี่ยมบิดามารดา โดยด้านในเป็นที่ตั้งของโต๊ะหมู่บูชา ซึ่งในจุดนี้เจ้าหน้าที่พบเอกสารปึกใหญ่เก็บไว้ในกล่องกระดาษ จึงยึดไว้เป็นหลักฐาน 
ต่อจากนั้นได้เข้าตรวจทางปีกขวาของบ้าน ซึ่งจุดนี้มีขนาดเท่ากับห้องแรก และถูกตกแต่งเป็นห้องประชุมหรือห้องกินข้าว ซึ่งไม่พบสิ่งของผิดปกติ จึงเข้าตรวจค้นบริเวณด้านหลังห้อง ซึ่งใช้เป็นที่พักของนายรัตน์และนางสุดใจ ซึ่งก็ไม่พบความผิดปกติใดๆ ส่วนบริเวณลานจอดรถ ซึ่งวันแรกมีรถยนต์เก๋ง รถยนต์กระบะ และรถมอเตอร์ไซค์ช้อปเปอร์จอดอยู่รวม 4 คัน วันนี้เหลือเพียงรถกระบะเพียงคันเดียว
ต่อมาเจ้าหน้าที่ได้เข้าตรวจค้นที่ตั้งของมูลนิธิขันติธรรม ซึ่งอยู่ติดกับตัวบ้าน โดยมีกำแพงปูนกั้น แต่มีประตูเปิดเข้าหากันได้ โดยอาคารดังกล่าวมีสิ่งปลูกสร้างเกือบเต็มพื้นที่สูง 3 ชั้น โดยชั้นล่างทำเป็นลานกว้างยกระดับขึ้นไปถึงชั้น 2 และ 3 โดยมีทางขึ้นทั้งบันไดด้านหน้าและลิฟท์ด้านข้าง ในตัวอาคารดังกล่าวทางด้านซ้ายมือ มีการสร้างห้องนิรภัยกว้างประมาณ 3 คูณ 4 เมตร สูงประมาณ 2 เมตรครึ่ง ประตูทำด้วยเหล็กกล้าหนาราว 7 นิ้ว แต่ภายในไม่มีสิ่งของเก็บไว้ เพราะอาคารยังสร้างไม่เสร็จ แต่ก็สร้างได้ราว 80%แล้ว
หลังเข้าตรวจค้นอาคารที่ตั้งมูลนิธิขันติธรรมได้เข้าตรวจบริเวณบ้านไม้ชั้นเดียวใต้ถุนสูงกว้างประมาณ5 คูณ 8 เมตร ซึ่งเดิมเป็นบ้านที่อยู่อาศัยของนายรัตน์กับนางสุดใจ หลังสร้างบ้านใหม่ บ้านหลังนี้ได้ถูกทิ้งร้างเอาไว้ และจากการตรวจค้นก็ไม่พบสิ่งปกติใดๆอีก
พ.ต.ท.สวิก กล่าวถึงการเข้าตรวจค้นครั้งนี้ ได้รับคำสั่งจาก พ.ต.อ.ประสพโชค พร้อมมูล รอง ผบก.ป. ซึ่งเป็นหัวหน้าชุดสอบสวนคดีนี้ ก็พบเอกสารที่เกี่ยวข้องกับรูปคดี แต่มีจำนวนไม่มาก จึงเก็บมาตรวจสอบ นอกจากนี้ยังพบสิ่งปลูกสร้างขนาดใหญ่มูลค่าหลายสิบล้านบาท เมื่อสอบถามทราบว่าสร้างอยู่ในที่ดินของนางสุดใจและพี่สาวของพระวิรพล ส่วนรายละเอียดการก่อสร้างญาติระบุไม่ทราบ เพราะพระวิรพลเป็นผู้ดำเนินการเองทั้งหมด 
และพบสิ่งผิดปกติคือการสร้างห้องนิรภัยขนาดใหญ่ใต้อาคารมูลนิธิขันติธรรม เพราะปกติสถานที่จะเป็นมูลนิธิหรือสถานปฏิบัติธรรมก็ไม่น่าต้องมีการสร้างห้องนิรภัยขนาดใหญ่เช่นนี้ จึงยังไม่ทราบจุดประสงค์ของการก่อสร้างขึ้นมา สำหรับบ้านหลังเก่าที่ไม่ได้อยู่มานานแล้ว
สำหรับการดำเนินการต่อของกองบังคับการตำรวจปราบปราม จะมีการสอบพยานและผู้เสียหายที่ถูกฉ้อโกง ขณะนี้อยู่ระหว่างการตรวจสอบรายชื่อผู้บริจาค และสอบปากคำผู้เสียหาย ซึ่งยังระบุตัวเลขไม่ได้ เพราะต้องประสานให้เข้ามาให้ถ้อยคำ เพื่อดำเนินคดีกับพระวิรพลหรือหลวงปู่เณรคำฐานฉ้อโกงประชาชนตามที่ได้รับคำร้องทุกข์มา
ส่วนที่ไม่ได้เข้าตรวจสอบสำนักสงฆ์ขัตติบารมีสาขา1 ซึ่งอยู่คนละฝั่งกลับบ้านบิดามารดาพระวิระพล เพราะต้องการให้พนักงานสอบสวนหารายละเอียดความเชื่อมโยงการครอบครองสิ่งปลูกสร้างให้ชัดเจนเป็นสิ่งปลูกสร้างของใครเพื่อไม่ให้เกิดผลกระทบกับบุคคลภายนอก
ขณะที่นายชาญณรงค์พี่ชายต่างบิดากับหลวงปู่เณรคำกล่าวว่า ให้ผู้สื่อข่าวดูเอาเองว่ามีสิ่งของอะไรซุกซ่อนไว้ในบ้านหรือไม่ พร้อมฝากไปถึงผู้ที่กล่าวหาให้ดูตัวเองไว้ด้วย ขณะนี้พี่น้องของหลวงปู่เณรคำได้รับความเดือดร้อนในการประกอบอาชีพ และไม่ได้ร่ำรวยเหมือนที่ถูกกล่าวหา ตนมีเพียงรถมอเตอร์ไซค์เก่าๆ ในธนาคารก็มีเงินฝากอยู่เพียง 500 บาท และไม่เคยได้รับเงินจากหลวงปู่เณรคำ นานๆ จะมาเยี่ยมพ่อแม่สักครั้ง ส่วนตัวเองแล้วไม่ได้เจอกับหลวงปู่มานานแล้วด้วย
ขอขอบคุณภาพและข้อมูลจาก ข่าวสดออนไลน์

คลิกชมภาพชุดบ้าน-เซฟเณรคำ