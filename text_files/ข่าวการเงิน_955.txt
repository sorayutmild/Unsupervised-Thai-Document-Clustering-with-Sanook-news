ครบรอบ 15 ปี ร้านเจ้เล้ง ดอนเมือง ปีนี้เตรียมจัดโปรโมชั่นพิเศษ ทั้งลด ทั้งแถม 16 วันเต็ม ระหว่างวันที่ 29 สิงหาคม ถึง 13 กันยายน 2558 เพื่อคืนกำไรให้ลูกค้าที่ช่วยสนับสนุนร้านเจ้เล้งตลอดระยะเวลา 15 ปีที่ผ่านมา พร้อมกันนั้นเจ้เล้งเผย เตรียมเปิดร้านเจ้เล้งสาขาใหม่ใหญ่กว่าเดิม ย่านการค้าเศรษฐกิจชานเมืองสนามบินสุวรรณภูมิ หวังกระจายสินค้าไปยังจังหวัดทางฝั่งตะวันออกของประเทศให้มากขึ้น
′เจ้เล้ง′อารียฉัตร อภิสิทธิ์อมรกุล เปิดเผยว่า เนื่องจากร้านเจ้เล้งเป็นผู้นำสินค้าจากต่างประเทศที่แปลก ใหม่ และมีคุณภาพ จึงทำให้ที่ผ่านมาลูกค้าของร้านเจ้เล้งยังคงเหนียวแน่นโดยไม่หายไปไหน โดยมีแนวโน้มเพิ่มมากขึ้น
ปีนี้ก็เป็นปีที่ 15 แล้ว สำหรับร้านเจ้เล้งดอนเมือง มีความเปลี่ยนแปลงในกลุ่มของสินค้านำเข้าที่ขายอยู่ในร้านเจ้เล้งอย่างเห็นได้ชัด โดยสินค้ากลุ่มใหญ่ที่นำเข้าขณะนี้จะเป็นสินค้าในกลุ่มประเทศยุโรป อเมริกา ส่วนสินค้าในประเทศแถบเอเชียนั้นจะนำเข้าน้อยลง หันมานำเข้าสินค้าในกลุ่มประเทศแถบยุโรปมากขึ้น
จากการศึกษาตลาดสินค้าในกลุ่มประเทศยุโรปก็พบว่าเป็นสินค้าที่ราคาถูกกว่าสินค้าจากญี่ปุ่นหรือประเทศไทยและส่วนใหญ่เป็นสินค้าออร์แกนิคเป็นเทรนด์ที่กำลังเป็นที่ต้องการของผู้บริโภคทั่วโลก ฉะนั้นร้านเจ้เล้งจึงเน้นคัดสรรนำเข้าสินค้าออร์แกนิคที่เด่นๆ ของแต่ละประเทศเข้ามาขายเป็นส่วนใหญ่ เพื่อตอบสนองความต้องการของผู้บริโภค โดยกลุ่มสินค้าจะมีตั้งแต่หัวจรดเท้า รวมไปถึงอาหารการกิน ที่นำเข้าจาก 30 ประเทศ อาทิ อเมริกา สเปน เยอรมันนี โมร็อคโค เป็นต้น สินค้าทุกชนิดที่นำเข้าจากประเทศในแถบยุโรปนั้นได้รับการตอบรับที่ดีเกินคาดเป็นอย่างมาก
“นอกจากสินค้าที่นำเข้าแล้วส่วนหนึ่งเจ้เล้งยังเป็นผู้ผลิตสินค้าจำหน่ายในแบรนด์ของตนเองในชื่อ‘NYLA’ เป็นสินค้าในกลุ่มความสวยความงาม เครื่องสำอาง ได้แก่ ลิปสติก และอื่นๆ ซึ่งปีนี้เป็นปีที่ 3 แล้วกับการทำแบรนด์นี้ ซึ่งก็ได้รับการตอบรับที่ดีเช่นเดียวกับสินค้าที่นำเข้า อันสืบเนื่องมาจากการคัดสรรโรงงานผลิตสินค้าจากต่างประเทศที่มั่นใจได้ว่าเป็นโรงงานที่มีความเชี่ยวชาญในการสรรสร้างผลิตภัณฑ์ที่มีคุณภาพจริงๆจึงทำให้ขณะนี้แบรนด์ดังกล่าวมีผลิตภัณฑ์ที่หลากหลายและเป็นที่ชื่นชอบของลูกค้าไม่น้อยไปกว่าสินค้านำเข้าอื่นๆ”
เจ้เล้งกล่าวอีกว่าส่วนในด้านธุรกิจอสังหาริมทรัพย์ของเจ้เล้งในขณะนี้ส่วนใหญ่เป็นอพาร์ทเม้นท์ย่านลาดกระบัง ที่ติดกับสนามบินสุวรรณภูมิ ก็เป็นอีกธุรกิจที่ประสบความสำเร็จเช่นเดียวกัน และกำลังอยู่ในช่วงก่อสร้างอีกประมาณกว่า 2,000 ห้อง และจากการเติบโตของธุรกิจร้านเจ้เล้งอย่างต่อเนื่องตลอดมา ในปีนี้ก็ได้วางแผนขยายสาขาร้านเจ้เล้งเพิ่มอีกหนึ่งแห่งบนพื้นที่หมื่นตารางเมตร แถวลาดกระบัง สนามบินสุวรรณภูมิ โดยร้านเจ้เล้งสาขานี้จะใหญ่กว่าสาขาเจ้เล้งดอนเมืองถึง 4 เท่า ซึ่งจะใช้งบลงทุนเกือบพันล้าน ซึ่งขณะนี้อยู่ในขั้นตอนการเขียนแบบ คาดว่าจะก่อสร้างได้ประมาณต้นปี 2559 นี้ และเปิดได้ในช่วงปลายปี
เจ้เล้ง ให้เหตุผลที่เลือกพื้นที่นี้ในการเป็นร้านเจ้เล้งสาขาใหม่ว่า “ที่เลือกพื้นที่ชานเมืองย่านสนามบินสุวรรณภูมิเป็นฐานใหม่ของร้านเจ้เล้ง อาจเป็นเพราะตนเองเป็นคนติดสนามบินและเคยชินกับการค้าขายย่านสนามบิน จึงมีความชื่นชอบเป็นพิเศษ และส่วนหนึ่งก็มองว่าธุรกิจที่เกิดย่านสนามบินมีความคล่องตัวกับการเป็นแหล่งกระจายสินค้าที่ค่อนข้างได้เปรียบพื้นที่อื่นๆและอีกเหตุผลหนึ่งก็คือถ้าเราเป็นผู้ที่คัดสรรสินค้าที่แปลกใหม่มีคุณภาพไม่ว่าจะขายอยู่ตรงไหนก็สามารถขายได้เหมือนกัน จึงทำให้ตนเชื่อมั่นกับร้านเจ้เล้งสาขาใหม่ว่าสามารถตอบโจทย์ธุรกิจร้านเจ้เล้งได้อย่างแน่นอน”
สุดท้ายในโอกาสครบรอบ15ปีร้านเจ้เล้ง ในปีนี้ร้านเจ้เล้งก็จะมีการฉลองยิ่งใหญ่และพิเศษกว่าทุกปีเช่นเคย ด้วยการจัดโปรโมชั่น ลด แถม ซื้อ 3 แถม 1 ซื้อ 15 แถม 6 ในสินค้าแบรนด์เดียวกัน แต่ละแผนกของสินค้าจะมีโปรโมชั่นลดราคาพิเศษที่แตกต่างกันไป ในช่วงเวลา 16 วันเต็ม ตั้งแต่วันที่ 29 สิงหาคม ถึง 13 กันยายน 2558 สำหรับใครที่เป็นลูกค้าประจำของร้านเจ้เล้งก็ไม่ควรพลาดงานนี้ กับโปรโมชั่นพิเศษเช่นนี้ ที่ร้านเจ้เล้งต้องการขอบคุณและคืนกำไรให้กับลูกค้า ที่ให้การสนับสนุนร้านเจ้เล้งด้วยดีเสมอมา