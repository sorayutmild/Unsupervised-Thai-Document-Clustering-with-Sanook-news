สาวทอมถูก ผจก.สาวใหญ่จับได้ ยักยอกทรัพย์เงินบริษัท ไปจ้างวานโจ๋ 18 ปี บุกออฟฟิศหวังฆ่าปิดปาก
ผู้สื่อข่าวรายงานว่า (10 ก.ค.) สน.ทุ่งมหาเมฆ แถลงจับกุมตัว นายบอล (นามสมมุติ) อายุ 18 ปี ผู้ต้องหาคดีร่วมกันพยายามฆ่าผู้อื่นโดยไตร่ตรองไว้ก่อน โดยมีผู้เสียหาย น.ส.ศิริภรณ์ (ขอสงวนนามสกุล) อายุ 47 ปี กรรมการผู้จัดการบริษัทบิวตี้ไดมอนท์ จำกัด มาชี้ตัว
สืบเนื่องจากวันที่ 21 มิ.ย.ที่ผ่านมา เวลาประมาณ 15.20 น. คนร้าย 2 คน รุมแทงผู้เสียหายกว่า 20 แผล ในออฟฟิศ โดยเจ้าหน้าที่ตำรวจตรวจสอบกล้องวงจรปิดพบว่ามีชายฉกรรจ์ 2 คน เข้ามาในอาคาร โดยมีพนักงาน 1 ราย รู้เห็นเป็นใจ 
จากการสอบสวนนายบอล สารภาพว่ามีพนักงานบริษัทดังกล่าว เป็นผู้จ้างวานฆ่า ทราบชื่อ น.ส.นุชจรี แหยมประสงค์ อายุ 37 ปี พนักงานฝ่ายบัญชี มีลักษณะเป็นทอม  จากการสอบสวน น.ส.นุชจรี ไม่ยอมรับสารภาพ และขอให้การในชั้นศาลเท่านั้น แต่จากการสอบสวนทราบว่าผู้เสียหายจับได้ว่า น.ส.นุชจรี ได้ยักยอกเงินของบริษัทไป แต่ น.ส.ศิริภรณ์ ไม่ได้บอกใคร คาดว่า น.ส.นุชจรี กลัวผู้เสียหายจะแพร่งพรายจึงคิดฆ่าปิดปาก โดยจ้างวานนายบอล เป็นเงิน 70,000 บาท เพื่อมาก่อเหตุดังกล่าว
เบื้องต้น เจ้าหน้าที่นำตัวนายบอลส่งพนักงานสอบสวนดำเนินคดี ส่วน น.ส.นุชจรี ผู้ต้องหาอีกรายที่หลบหนีขณะนี้ อยู่ระหว่างการตามตัวมาดำเนินคดีตามกฎหมายต่อไป