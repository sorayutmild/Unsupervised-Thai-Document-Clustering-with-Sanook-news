หลายคนมีปัญหากับการกลืนยาเม็ด ไม่ว่าจะเป็นเด็กเล็ก หรือผู้ใหญ่เต็มตัวแล้วก็ตาม บางคนถึงขั้นจะอาเจียนออกมาหลังจากพยายามจะกลืนยาเม็ดให้ได้ด้วยซ้ำ จนต้องเอายาเม็ดไปละลายน้ำ บนเป็นผง หรือแกะแคปซูลออกมาทานแทน
 
วิธีทานยาเม็ดอย่างง่ายๆ
การวิจัยจากมหาวิทยาลัย Heidelberg ในประเทศเยอรมันนี นำเสนอเทคนิคง่ายๆ ที่จะช่วยให้เราทานยาเม็ดได้ง่ายขึ้น ดังนี้

เติมน้ำเปล่าใส่ขวดพลาสติก หรือขวดน้ำอัดลม
วางเม็ดยาเอาไว้บนลิ้น สามารถวางไว้ใกล้ๆ โคนลิ้นได้
ใช้ริมฝีปากทั้งบนและล่างงับปากขวดเอาไว้ให้มิด ไม่ให้น้ำหรืออากาศไหลออกจากปากได้
กระดกขวดให้น้ำไหลเข้าปาก และระหว่างน้ำเข้าปากให้ออกแรงดูดน้ำเข้าปากไปด้วยพร้อมกัน อย่าให้อากาศเข้าระหว่างดื่มน้ำ

ผู้ที่ทำการทดลองทานยาเม็ดด้วยวิธีนี้ราว 140 คน พบว่า การทานยาเม็ดด้วยวิธีนี้ (หลับตาขณะทานยาด้วย) ช่วยให้การทานยาเม็ดง่ายขึ้นกว่า 60% เมื่อเทียบกับการทานยาเม็ดด้วยการดื่มน้ำจากแก้ว หรือแค่จิบน้ำเบาๆ
 
นอกจากนี้ยังมีอีก 1 วิธีที่สามารถช่วยให้การทานยาเม็ดได้ง่าย และเป็นผลสำเร็จมากยิ่งขึ้น โดยวิธีนี้เหมาะกับการทานยาชนิดแคปซูล

วางยาแคปซูลบนลิ้น
จิบน้ำเข้าปาก 1 อึก แต่อมเอาไว้ก่อน อย่าเพิ่งกลืน
ก้มหน้าให้คางชี้ไปทางหน้าอก
กลืนน้ำไปพร้อมๆ กับยาในขณะที่ยังก้มหน้าอยู่

ส่วนใหญ่แล้วยาแคปซูลมักทีน้ำหนักเบา และสามารถลอยน้ำได้ เมื่อก้มหน้าแล้วกลืนยาที่ลอยอยู่บนน้ำ จึงทำให้การกลืนยาเป็นเรื่องที่ง่ายขึ้น วิธีนี้สามารถเพิ่มประสิทธิภาพในการกลืนยาได้มากถึง 89% เมื่อเทียบกับการดื่มน้ำเพื่อกลืนยาจากแก้วน้ำด้วยวิธีปกติ
 
หากมีปัญหากับการกลืนอาหาร อาจยังไม่ควรลองวิธีทานยาดังกล่าว
Denise Ambrosi ผู้อำนวยการแผนกพยาธิวิทยาด้านการพูดและภาษา ของโรงพยาบาล และสถานฟื้นฟูร่างกาย Spaulding ในเครือมหาวิทยาลัย Harvard กล่าวว่า ใครที่มีปัญหาด้านการกลืนเป็นพิเศษ ไม่ใช่แค่เฉพาะกับเม็ดยาเล็กๆ ควรเข้ารับการตรวจจากแพทย์อย่างละเอียดก่อนทดลองทานยาด้วยวิธีนี้ เพราะอาจมีปัญหาด้านการกลืนมากกว่าคนปกติทั่วไป และต้องเข้ารับการรักษาอย่างถูกวิธีเสียก่อน หากด่วนสรุปรีบทานยาด้วยวิธีนี้โดยยังมีปัญหาด้านการกลืนอาหารอยู่ อาจก่อให้เกิดอันตรายต่อร่างกายได้
 
นอกจาก 2 วิธีที่ช่วยให้การกลืนยาง่ายขึ้นแล้ว หากลองแล้วยังไม่ได้ผล ลองสอดยาลงไปในขนมนิ่มๆ อย่างเยลลี่ หรือพุดดิ้ง ก่อนตักเป็นคำเล็กๆ แล้วกลืนเข้าไปทั้งก้อน บดยาแล้วผสมกับเยลลี่ พุดดิ้ง หรือหั่นยาเป็นชิ้นให้เล็กลงแล้วทานทีละส่วน อาจจะช่วยได้บ้างเช่นเดียวกัน