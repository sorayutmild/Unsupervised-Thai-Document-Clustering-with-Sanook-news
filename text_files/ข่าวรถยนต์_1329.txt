     2017 Nissan Note ใหม่ เตรียมเปิดตัวอย่างเป็นทางการในไทยวันที่ 17 มกราคมนี้ คาดทำตลาดอีโคคาร์รุ่นใหม่แทนที่ March
     หลังจากที่ 2017 Nissan Note โฉมไมเนอร์เชนจ์ถูกเปิดตัวที่ญี่ปุ่นไปเมื่อปีที่แล้ว ล่าสุด เตรียมเปิดตัวในไทยอย่างเป็นทางการกลางเดือนมกราคมที่จะถึงนี้ ชูจุดเด่นเทคโนโลยี Nissan Intelligent Mobility ซึ่งตลาดไทยคาดว่าจะหมายถึงระบบความปลอดภัยขั้นสูง เช่น ระบบป้องกันการชนด้านหน้า (Forward Emergency Braking), ระบบเตือนเมื่อออกนอกเลนและเตือนจุดอับสายตา (Lane Departure Warning and Blind Spot Warning) รวมถึงกล้องมองภาพ 360 องศา ที่เริ่มมีในคู่แข่งบ้างแล้ว

     ด้านขุมพลังคาดว่าจะมาพร้อมเครื่องยนต์เบนซิน 3 สูบ ขนาด 1.2 ลิตร รหัส HR12DE ให้กำลังสูงสุด 79 แรงม้า (PS) แรงบิดสูงสุด 106 นิวตัน-เมตร ส่งกำลังด้วยเกียร์อัตโนมัติ Xtronic CVT พร้อมระบบช่วยดับเครื่องยนต์อัตโนมัติขณะติดไฟแดง Idling Stop ให้อัตราสิ้นเปลืองอยู่ที่ 23.4 กม./ลิตร ตามมาตรฐานทดสอบ JC08 ของญี่ปุ่น ผ่านมาตรฐานอัตราสิ้นเปลืองอีโคคาร์เฟส 2 ซึ่งกำหนดไว้ที่ 23.2 กม./ลิตร

     รายละเอียดและราคาจำหน่าย 2017 Nissan Note ใหม่ จะถูกเผยให้ทราบอีกครั้งในวันที่ 17 มกราคมนี้
 