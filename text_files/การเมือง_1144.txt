อิสสระ นำมวลชน กปปส. ลาดพร้าว บุกปิดสรรพากร 18 ขณะจ่อบุกต่อกระทรวงแรงงาน การ์ดหลุดขบวน 1 คน ถูกวัยรุ่นทำร้ายบาดเจ็บเล็กน้อย
นายอิสสระ สมชัย แกนนำ กปปส.เวทีห้าแยกลาดพร้าว เคลื่อนขบวนผู้ชุมนุมมายังสำนักงานสรรพากรพื้นที่กรุงเทพมหานคร 18 ถ.นวมินทร์ ใกล้กับ สน.ลาดพร้าว เพื่อร้องขอให้ข้าราชการหยุดงาน และออกมาร่วมกับมวลชนเพื่อขับไล่รัฐบาล ซึ่งเมื่อผู้ชุมนุมเดินทางมาถึง ก็ได้รับความร่วมมือจากข้าราชการเป็นอย่างดี โดยการส่งตัวแทนเข้าเจรจากับแกนนำ จนเป็นที่พอใจของผู้ชุมนุม ทยอยเดินทางออกจากพื้นที่สรรพากรพื้นที่กรุงเทพมหานคร 18 แล้ว และเดินทางต่อไปยังกระทรวงแรงงาน ย่านดินแดง
อย่างไรก็ตาม ขณะที่ขบวนของ แกนนำ กปปส. ออกจากสรรพากรพื้นที่กรุงเทพมหานคร 18 แล้ว ใช้เส้นทางถนนนวมินทร์ มุ่งหน้าไปยังแยกนวมินทร์ ช่วงซอยนวมินทร์ 40 การ์ด กปปส. หลุดขบวน 1 คน ทำให้กลุ่มวัยรุ่นในพื้นที่ ที่ไม่พอใจการเคลื่อนขบวน รุมทำร้ายการ์ด กปปส. คนดังกล่าว จนได้รับบาดเจ็บเล็กน้อย ส่วนวัยรุ่นทั้ง 3 คนนั้น ได้วิ่งหลบหนีไป