ว้าวเคส-iphone-ปุ่มใสพับได้จิ้มสะดวก
แม้ผู้ใช้ iPhone (ไอโฟน) หลายคนเริ่มพิมพ์บนหน้าจอสัมผัสด้วยคีย์บอร์ดเสมือนได้อย่างคล่องแคล่วแล้ว แต่มันก็ต้องใช้เวลาพอสมควรในการเรียนรู้ ฝึกฝนจนเกิดเป็นทักษะใหม่ ซึ่งจะนานแค่ไหนก็ขึ้นอยู่การใช้งานของแต่ละคน แต่ถึงแม้คุณจะสามารถพิมพ์บนหน้าจอสัมผัสได้เร็วแค่ไหนก็ตาม ข้อเท็จจริงที่เป็นที่ยอมรับกันก็คือ ไม่มีอะไรเวิร์ก หรือใช้พิมพ์ได้เร็วกว่าการพิมพ์บนปุ่มคีย์บอร์ดจริงๆ ซึ่งรวมถึงการพิมพ์บนหน้าจอ iPhone ด้วย
แต่ด้วยเคส FlipType ที่ออกแบบโดย NOS Design คุณจะได้สัมผัสกับคีย์บอร์ดที่ให้ความรู้สึกของการกดปุ่มจริงๆ ซึ่งง่ายกว่าการพิมพ์บนหน้าจอสัมผัสของ iPhone โดย FlipType จะเป็นเคสที่มาพร้อมกับแผ่นคีย์บอร์ดใสโปร่งแสง ภายในมีปุ่มที่โต้ตอบการกดได้
ซึ่งแต่ละปุ่มของ FlipType จะออกแบบให้วางตำแหน่งตรงกับปุ่มคีย์บอร์ดเสมือนบนหน้าจอสัมผัสของ iPhone การกดปุ่มของคีย์บอร์ดจะเทียบเท่ากับการสัมผัสด้วยนิ้วบนหน้าจอสัมผัส แต่ให้ความรู้สึกเป็นปุ่มที่โต้ตอบได้ และด้วยความที่ FlipType ใช้วัสดุที่มีความยืดหยุ่นทำให้มันสามารถพับไปเก็บด้านหลัง หรือพลิกมาใช้งานด้านหน้าจอสัมผัสได้ โดยยึดติดกับขอบของเคสด้วยแม่เหล็ก

ข้อจำกัดเดียวของการออกแบบ FlipType ก็คือ มันสามารถใช้งานได้ในแนวตั้ง (Portrait mode) เท่านั้น แต่นั่นก็คือ ลักษณะของการใช้คีย์บอร์ดส่วนใหญ่บน iPhone อยู่แล้ว แม้ FlipType จะไม่ใช่เคสคีย์บอร์ดสัมผัสได้จริงเจ้าแรกในตลาดที่ออกแบบให้ใช้งานด้วยการวางซ้อนทับขึ้นไปบหน้าจอ แต่ด้วยคอนเซปต์ และวัสดุที่ใช้ที่ไม่ทำให้เคสหนา หรือหนักเกินไป ทำให้มันเป็นเคส+คีย์บอรด์สำหรับ iPhone ที่น่าใช้มากทีเดียว
