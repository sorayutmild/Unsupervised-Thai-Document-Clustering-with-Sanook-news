(17 ธ.ค.62) ผู้สื่อข่าวรายงานว่า ที่วัดศรีสว่าง เขตเทศบาลตำบลหนองโก อำเภอกระนวน จังหวัดขอนแก่น ได้จัดงานบำเพ็ญกุศลศพ นางรัศมี อายุ 51 ปี ที่ถูก นายสมคิด พุ่มพวง เจ้าของฉายา "แจ็ค เดอะริปเปอร์ เมืองไทย" ผู้ต้องหาตามหมายจับของศาลจังหวัดขอนแก่น ฆาตกรรมภายในบ้านพัก เมื่อวันที่ 15 ธ.ค.ที่ผ่าน ซึ่งบรรยากาศเต็มไปด้วยความโศกเศร้า โดยมีญาติและเพื่อนบ้านมาร่วมงานจำนวนมาก โดยทางญาติได้มีพิธีฌาปนกิจศพในช่วงบ่ายที่ผ่านมา
นางนารี พี่สาวของผู้เสียชีวิต เปิดเผยว่า ทางครอบครัวยังคงเศร้าเสียใจกับเหตุการณ์ที่เกิดขึ้น และโกรธแค้นผู้ที่ลงมือฆ่าน้องสาวของตนเองอย่างโหดเหี้ยม ซึ่งที่ผ่านมาทางครอบครัวก็ไม่เคยรับรู้มาก่อนว่าชายหนุ่มที่น้องสาวคบหา เป็นฆาตกรต่อเนื่องและอดีตนักโทษในคดีฆ่าคนตายถึง 5 ราย ซึ่งก่อนที่น้องสาวจะเสียชีวิต น้องสาวยังได้โทรศัพท์ไปหาตนเองในช่วงต้นเดือน ธ.ค. ที่ผ่านมา ซึ่งตนเองทำงานอยู่ที่ กทม. โดยบอกว่ากำลังคบหากับชายคนนี้ และทางฝ่ายชายจะพาญาติผู้ใหญ่จากภาคใต้มาสู่ขอแต่งงาน จึงอยากให้พี่สาวกลับมาบ้าน ในวันที่ 12 ธ.ค. เพื่อเป็นสักขีพยานและญาติฝ่ายหญิงตามประเพณี แต่หลังจากนั้นน้องก็โทรมาบอกอีกว่า ทางฝ่ายชายขอเลื่อนเป็นวันที่ 15 ธ.ค. แต่แล้วก็มาเกิดเหตุการณ์ไม่คาดคิดขึ้น ทั้งๆ ที่จะเป็นงานมงคล
นางนารี กล่าวอีกว่า สิ่งที่ตนเองและทางครอบครัวเสียใจที่สุด คือ เหตุใดกรมราชทัณฑ์และระบบยุติธรรมไทยจึงปล่อยให้คนชั่วอย่างนายสมคิด ซึ่งเคยก่อเหตุฆ่าคนตายถึง 5 คน ออกมาสู่สังคมอย่างง่ายดาย ทั้งที่สิ่งที่นายสมคิดทำกับคนอื่นเป็นการกระทำที่โหดร้ายเกินมนุษย์ แต่กลับได้รับโทษเพียง 14 ปี และยังลดจากโทษจากประหารชีวิต เป็นจำคุกตลอดชีวิต แต่ท้ายที่สุดก็ได้รับการปล่อยตัวออกมา แล้วออกมาก่อเหตุเช่นเดิม ซึ่งทำให้เห็นว่านายสมคิดไม่ได้มีสำนึกที่จะกลับตัวกลับใจ และการถูกจำคุกก็ไม่ได้ทำให้นายสมคิดเป็นคนดีได้เลย จึงเรียกร้องให้หน่วยงานที่เกี่ยวข้องทบทวนกระบวนการยุติธรรมและระบบราชทัณฑ์ ให้มีความรอบคอบและลงโทษคนชั่วให้เด็ดขาดกว่านี้
ขณะที่สำนักงานยุติธรรมจังหวัดได้ เข้ามาทำการช่วยเหลือญาติของ นางรัศมี ตามพระราชบัญญัติ ค่าตอบแทนผู้เสียหาย และค่าทดแทน และค่าใช้จ่ายแก่จำเลยในคดีอาญา พ.ศ.2544 โดยเบื้องต้นทางญาติผู้เสียชีวิตจะได้รับค่าตอบแทนในทางคดี 50,000 บาท ค่าจัดการศพ จำนวน 20,000 บาท ค่าเลี้ยงดู 40,000 บาทรวมเป็นเงิน 110,000 บาท โดยทั้งนี้เมื่อผลคดีแล้วเสร็จไม่ต่ำกว่า 21 วัน เมื่อเอกสารครบก็จะได้รับเงินค่าตอบแทนฯ