ช่วงนี้ใครที่กำลังมองหารถยนต์คันใหม่มาคู่ใจดูเหมือนจะต้องติดตามข่าวกันอย่างใกล้ชิดเพราะ บางทีแค่ตัดสินใจผิดวันเดียวก็เหมือนคิดผิดจนตัวตัวตายทั้งราคาและออพชั่นหรือการตกรุ่น ทั้งหลายต่างเป็นเกมใหม่ที่ทำให้เรารู้สึกว่าปวดเศียรเวียนเกล้า แต่นั่นไม่ใช่กับรถมือ 2 ที่หลายรุ่นยังมีดีในตัวแม้จะเก่าไปนิดแต่ก็ยังน่าใช้ ที่วันนี้ก็เป็นคิวของรถกระบะบ้าง หลังมีคนถามหาเมื่อช่วงสัปดาห์ที่แล้ว 
ในตลาดบ้านเรานั้นนับว่าเป็นตลาดอันดับของรถยนต์กระบะติดอันดับโลกเป็นรองเพียงแค่ประเทศสหรัฐอเมริกาเท่านั้น แต่ด้วยความหลากหลายนั้นก็อาจจะทำให้หลายคนคิดเหมาเอาว่ารถที่เป็นยอดนิยมของตลาดจะต้องดีเสมอ แต่วันนี้เราอยากพามาพบกระบะค่าย Mitsubishi ที่สวยถูกใจ สมรรถนะเยี่ยมแถมได้รับดีกรีจากสายพันธุ์แรลลี่ด้วย
Mitsubishi Strada
แม้จะยังเป็นมวยรองในตลาดมานมนานแต่ชื่อ  mitsubishi  ก็ได้รับความไว้วางใจอย่างต่อเนื่อง โดยเฉพาะเมื่อเรากำลังพูดถึงรถยนต์ที่ให้สมรรถนะยอดเยี่ยม ที่ในกลุ่มกระบะนั้นก็ทำได้ดีไม่แพ้ต้นตำหรับความแรง Evolution ซึ่งได้รับการกล่าวขานแต่ไม่ค่อยได้รับความนิยมจากตลาดมากนัก
Mitsubishi strada  นั้นเป็นรถกระบะแห่งยุคที่สร้างความเปลี่ยนแปลงมากมายหลายอย่างกลายมาเป็นมาตรฐานใหม่ในวันนี้ โดยเฉพาะอย่างยิ่งทรวดทรงที่ไม่เหลี่ยมตามแบบใครด้วยการฉีกแนวกับกระบะที่มีส่วนเว้าส่วนโค้งมลตลอดรอบคันในยุคนั้น นับเป็นจุดเด่นที่ยากจะหาใครเทียบเคียง
ตัวรถมีมาให้เลือกทั้งรุ่น Megacab  และ 4 ประตู โดยใช้ชื่อว่า Double Cab ตอบสนองด้วยเวอร์ชั่นขับเคลื่อน 4 ล้อ และขับเคลื่อน 2 ล้อ ที่แม้ภายนอกจะบึกบึนตามความเป็นรถกระบะแต่ภายในก็ออกแบบลดดีกรีความเป็นรถเชิงพาณิชย์ให้ดูแล้วสบายยิ่งขึ้น โดยเฉพาะรุ่น 4 ประตู มีพื้นที่กว้างขวางพอสำหรับเดินทางไกลนั่งสบายไม่อึดอัด
Mitsubishi Strada
ขุมพลังใต้ฝากระโปรงของ  Mitsubishi Strada มาพร้อมเครื่องยนต์ 2.5 ลิตร รหัส 4D56 และ 2.8 ลิตรที่ฮือฮากับตัวเลขแรงม้าที่ทะลุ 100 แรงม้าตามเกมการแข่งขันในยุคนั้น แถมยังยกเอาเครื่องยนต์ตัวเดียวกับตัวลุย Rally Dakar  มาให้จับจองเป็นเจ้าของ แม้จะไม่ได้มีการปรับแต่งเพิ่ม แต่ก็ให้กำลังพอตัว โดยเฉพาะการส่งกำลังของระบบเกียร์อัตโนมัติ ถือเป็นออพชั่นที่สำคัญที่ทำให้รถรุ่นนี้น่าสนใจ
เรื่องระบบกันสะเทือนก็นับว่าเป็นอีกจุดเด่นเช่นกัน ด้วยระบบกันสะเทือนปีกนกอิสระ 2 ชั้น พร้อมทอชั่นบาร์และเหล็กกันโคลง ที่ยังไม่ตกยุคมาพร้อมระบบช่วงล่างแหนบซ้อน พร้อมโช็คอัพไขว้ทางด้านหลัง ทำให้มั่นใจได้มากยิ่งขึ้นในยามขับขี่ โดยเฉพาะจุดเด่นในรุ่นขับเคลื่อน 4 ล้อนั้น กับต้นตำหรับเกียร์แบบ shift On The Fly  ที่สามารถเปลี่ยนการขับเคลื่อนได้ทันทีเมื่อขับไม่เกิน 90 กิโลเมตรต่อชั่วโมง
Mitsubishi Strada
ข้อด้อยอย่างเดียวที่เราจะเห็นได้ใน Mitsubishi Strada นั้น อยู่ที่รถรุ่นเครื่องยนต์ 2.8 ลิตรเทอร์โบ ที่มีอัตราสิ้นเปลืองน้ำมันค่อนข้างจะดุดันที่เฉลี่ยในเมืองที่ 10 กิโลเมตรต่อลิตรแต่ก็ถือว่าพอตัวหากเทียบกับน้ำหนักตัวที่ 1.8-1.9 ตัน  แต่ถ้าขับต่างจังหวัดนั้นก็มีตัวเลขการประหยัดดีขึ้น ตามนิสัยเครื่องบล็อคใหญ่ชอบทางยาว อัตราเร่งถือว่าค่อนข้างจัดจ้านพอสมควรแม้จะเทียบไม่ได้กับรถกระบะรุ่นปัจจุบัน
Mitsubishi Strada อาจจะมีข้อด้อยข้อเดียวอยู่ที่อัตราการกินน้ำมันที่ดุดันจนทำให้หลายคนต้องขอโบกมือลา แต่ถ้าคุณเป็นคนหนึ่งที่เที่ยวต่างจังหวัดแบบลุยๆ ชอบนอกลู่นอกทางกันเป็นประจำ รถรุ่นนี้ก็สามารถตอบโจทย์ได้อย่างครบครันและเหมาะสมด้วยราคาค่าตัวที่สามารถหาได้ตั้งแต่ 3 แสนบาทต้นๆ ไปจนถึง 4 แสนบาทสำหรับรุ่นขับเคลื่อน 4 ล้อ และในรุ่นขับเคลื่อน 2ล้อนั้นก็เริ่มที่ 2 แสนบาทกลาง ถึง 3 แสนบาทเท่านั้นเอง 
 
Sanook! Auto Comment >>> Mitsubishi Strada  เป็นรถที่ถูกมองข้ามคนไม่ค่อยนิยมเล่นกัน ด้วยตัวรถที่ถูกมองว่ามีอัตราประหยัดน้ำมันที่ทำได้ไม่ดีนัก โดยเฉพาะเมื่อเปรียบเทียบกับรถรุ่นอื่นๆที่มีมากมายในตลาด ทว่าถ้าพูดถึงสมรรถนะแล้วรถรุ่นนี้สามารถตอบโจทย์ได้ดี ยิ่งขาลุยลองดูแล้วคุณจะรักรถรุ่นนี้ทันที
 