(7 ก.ค.) เมื่อช่วงเช้าที่ผ่านมา เจ้าหน้าที่ตำรวจชุดสืบสวน สน.นพวงศ์ ได้รับแจ้งจากสถานีรถไฟหัวลำโพง เกิดกรณีผู้โดยสารที่เป็นเด็กหญิงสูญหายไปอย่างลึกลับบนขบวนรถไฟ ระหว่างเดินทางมาจาก จ.สุราษฎร์ธานี
จากการสืบสวนเบื้องต้นทราบว่า น้องแก้ม อายุ 13 ปี นักเรียนชั้น ม.2 โรงเรียนชื่อดัง ได้เดินทางกลับไปเยี่ยมญาติที่ จ.สุราษฎร์ธานี ก่อนจะเดินทางกลับกรุงเทพฯ ด้วยรถไฟขบวนที่ 174 สุราษฎร์ธานี - กรุงเทพฯ ขึ้นโดยสารรถไฟตู้นอนชั้น 1 พร้อมกับพี่สาวและน้องสาว ออกเดินทางตั้งแต่เวลาประมาณ 17.00 น. เมื่อวันที่ 6 กรกฎาคมที่ผ่านมา
จนกระทั่งเมื่อรถไฟอยู่ระหว่าง จ.ประจวบคีรีขันธ์ กับ จ.เพชรบุรี โบกี้รถไฟที่ น้องแก้ม โดยสารอยู่เกิดไฟฟ้าดับอยู่เพียงโบกี้เดียว เมื่อพี่สาวและน้องสาวของน้องแก้มตื่นขึ้นมาระหว่างเข้าเขต จ.ราชบุรี ก็ไม่พบเห็นน้องแก้มอีก แต่พบร่องรอยการต่อสู้และปลอกหมอนถูกดึง ผ้าห่มหายไป เมื่อขบวนรถไฟเดินทางถึงสถานีรถไฟหัวลำโพงก็ยังไม่พบตัวน้องแก้มเช่นกัน
ล่าสุดเจ้าหน้าที่ได้นำกำลังค้นหาตัว น้องแก้ม ทุกโบกี้บนขบวนรถไฟ แต่ก็ยังไม่พบร่องรอยแต่อย่างใด พร้อมกับควบคุมตัวพนักงานรถไฟ 3 คนไปสอบสวน เนื่องจากพบพิรุธมีบาดแผลคล้ายถูกขีดข่วน เบื้องต้นอ้างว่าเกิดการการขนสินค้าขึ้นขบวนรถไฟ แต่เจ้าหน้าที่ยังไม่ปักใจเชื่อ จึงได้สั่งอายัดตัวเอาไว้ก่อน
ล่าสุด ทางตำรวจรถไฟได้ประสานกับ ตำรวจท้องที่ ภาค 7, 8 และตำรวจสวัสดิภาพเด็กและสตรีลงพื้นที่ในจุดที่คาดว่าเด็กหายไป เพื่อติดตามหาตัว น้องแก้ม แล้ว พร้อมกับประกาศแจ้งให้ประชาชนช่วยแจ้งเบาะแส หากพบเห็น น้องแก้ม อายุ 13 ปี ที่สูญหายไปครั้งนี้ด้วย