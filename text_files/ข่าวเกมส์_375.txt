เลียนแบบเกมส์
ที่ผ่านๆมาถ้ามีข่าวเกี่ยวกับการเลียนแบบเกมส์ออกมาสักข่าว มันก็มักจะเป็นข่าวที่ไม่ค่อยดีเท่าไหร่ ซึ่งพวกคนร้ายจะใช้เกมส์เป็นข้ออ้างหรือแรงจูงใจในการก่อเหตุเสมอๆ ทั้งๆที่เคยมีผลวิจัยออกมาแล้วว่าเกมส์ไม่ได้มีส่วนเกี่ยวข้องหรือแรงจูงใจในการก่อเหตุเลย และแรงจูงใจส่วนมากมักเกิดจากปัญหาสังคมหรือครอบครัวมากกว่า แต่ถึงกระนั้นเกมส์ก็ยังไม่รอดจากการเป็นแพะรับบาปอยู่ดี แต่สำหรับข่าววันนี้ไม่ใช่การเลียนแบบเกมส์ในแง่ลบครับ แต่เป็นแง่ดี เพราะครั้งนี้การเลียนแบบเกมส์ สามารถช่วยชีวิตคนได้ถึง 3 คนด้วยกัน
เหตุเกิดขึ้นที่เมือง Hugo รัฐ Colorado ประเทศสหรัฐอเมริกา เมื่อวันศุกร์สัปดาห์ที่ผ่านมา Gryffin Sanders หนูน้อยวัย 10 ปี และน้องชายวัย 4 ปี นั่งรถมากับ Darlene Nestor คุณย่าทวดวัย 74 ปี ทั้งสามคนกำลังจะขับรถเดินทางกลับบ้าน หลังจากที่ได้เดินทางไปพบปะกับญาติมา ซึ่งระหว่างที่ย่าทวดกำลังขับรถกลับนั้น เธอได้เกิดอาการของโรคหัวใจกำเริบและหมดสติไป โดยที่หนูน้อยทั้ง 2 คนนั่งอยู่ข้างๆที่เบาะด้านหน้าข้างคนขับ ในช่วงนาทีนั้นรถยนต์กำลังวิ่งด้วยความเร็ว 60 ไมล์ต่อชั่วโมง ท่ามกลางถนนที่การจราจรคับคั่งพอสมควร หนูน้อย Gryffin พยายามที่จะปลุกย่าทวดของเขา แต่ไม่สำเร็จ และเมื่อมองไปข้างหน้ารถยนต์ของพวกเขากำลังพุ่งเข้าชนกับคันอื่นๆ Gryffin ตัดสินใจเข้าควบคุมพวงมาลัยรถยนต์แทนที่ย่าทวดของเขาทันที และนึกถึงตอนที่เล่นเกมส์ Mario Kart ว่าต้องขับรถไปที่ไหนสักแห่งเพื่อให้รถหยุดให้ได้ เขาหันไปเห็นบ่อโคลนที่คูน้ำข้างทางจึงเลี้ยวรถลงคูน้ำเพื่อให้รถหยุด เหมือนกับในเกมส์ Mario Kart ที่รถจะช้าลงเมื่อวิ่งลงโคลนข้างเส้นทาง และเขาก็ทำได้สำเร็จ สามารถหยุดรถยนต์ช่วยชีวิตคนในรถได้ถึง 3 คน





หลังจากที่หยุดรถได้แล้ว รถพยาบาลก็พาย่าทวดของเขาไปรักษาที่โรงพยาบาลใกล้ๆได้ทันเวลา พ่อแม่ และตำรวจต่างยกย่องกับการตัดสินใจของ Gryffin ที่ขับรถลงคูน้ำที่มีโคลน เพราะโคลนช่วยชะลอรถและด้วยฝีมือการควบคุมพวงมาลัยของ Gryffin ทำให้รถไม่พลิกคว่ำในคูน้ำด้วย ซึ่ง Gryffin กล่าวว่าเขาชอบเล่น Mario Kart และเคยไปขับรถ Kart ของจริงเล่นเลยมีประสบการณ์ ต้องขอบคุณเกมส์ Mario Kart ที่ทำให้เขาและครอบครัวรอดตายมาได้
ข่าวโดย: Akitolee
