หลังจากทางมาสด้า เมืองนอกยอมถอดหน้ากากเปิดผ้าคลุม Mazda BT-50 โฉมใหม่นั้น พี่น้องพันธมิตรค่ายนี้ก็ไม่ขอน้อยหน้า ลงทุนจัดงานเปิดตัวอย่างเป็นทางการของกระบะที่รอคอย Ford Ranger 2011 
การกลับมาของ ford Ranger 2011 นั้น เป็นอีกครั้ง ที่เราคงต้องยกนิ้วให้ค่ายฟอร์ดที่ทำการบ้านมาเป็นอย่างดี และการทำบ้านมาครั้งนี้ก็ทำให้ฟอร์ดขยับเข้าใกล้เป้าหมายที่ต้องการสร้างแบรนด์ให้แข็งแกร่งทั่ว โลก จนถึงขนาดทุบหม้อข้าวตัวเองที่เมืองมะกันประกาศ ขอไม่จำหน่ายเรนเจอร์ที่นั่น ด้วยเหตุผลสั้นๆว่า “รถรุ่นนี้มีขนาดใหญ่กว่าเดิมที่จะเป็นกระบะขนาดกลาง” นั่นเอง
Ford Ranger 2011
ในโฉมใหม่นี้ Ford Ranger ได้รับการพัฒนาทางด้านรูปร่างให้มีความแข็งแกร่งขึ้นตั้งแต่กายภายนอก ที่ขยับเอาการออกแบบในโทนแข็งแกร่งบึกบึนเข้ามาแทน หลังจากครึ่งๆกลางๆมาหลายรุ่น ในที่สุดรุ่นนี้ก็ลงตัว ด้วยไฟหน้าที่ดูโฉบเฉี่ยว พร้อมกระจังหน้าสไตล์โครเมี่ยมแถบยาว ที่บ่งบอกว่า รถรุ่นนี้นั้นได้รับ DNA ความแกร่งในสไตล์ มะกันแท้แน่นอน
ดีไซน์ใหม่นี้ลงตัวด้วยชุดกันชนหน้า ที่เปลี่ยนไปในทางสปอร์ต ในขณะที่แก้มข้างและตัวถังโดยรวมถูกปรับตั้ง ให้มันมีดีกรีที่ดุดันมากยิ่งขึ้น ในขณะที่บั้นท้ายรถรุ่นนี้นั้น สื่อออกมาถึงความแข็งแกร่ง และลงตัวกับล้อขอบ 16 นิ้วลาย 6 ก้าน
Ford Ranger 2011
ด้านในห้องโดยสารมีการจัดวางที่ลงตัว และเหมาะสมกับผู้ขับขี่ทุกประเภท ด้วยการตบแต่งในโทนเทาดำเน้นความดุดัน ตัดกับสีโทนโครเมียม ช่วยให้มันลงตัวในความสปอร์ตทางด้านในห้องโดยสารมากยิ่งขึ้น ตรงคอนโซลหน้า ระบบวิทยุ แอร์ และ ฮีท เตอร์ ได้รับการติดตั้ง ด้วยระบบที่แยกการทำงานระหว่างกัน เพื่อให้มั่นใจได้ในคุณภาพ
ส่วนใครที่กำลังมองหาของกระจุกกระจิกต่างๆ ตามแบบฉบับเอาใจสาวๆ นั้น ก็หายห่วงเพราะรถรุ่นนี้มาพร้อมช่องเก็บของมากกว่า 20 ช่องเลยทีเดียว และยังมีการเก็บรายละเอียดเล็กๆน้อย เช่นช่องเก็บเหรียญ ใส่ มือถือ หรือ ที่วางแก้วน้ำ ก็ออกแบบมาอย่างครบครัน
Ford Ranger 2011
สิ่งที่น่าสนใจใน ford Ranger 2011 นั้น คงเป็นระบบเครื่องยนต์ ที่ในครั้งนี้ ฟอร์ด เดินเกมชกใต้เข็มขัด จัดเครื่องยนต์บล็อกเล็กลงแต่กล้ามโตขึ้นมาให้ได้ขับสนุกกัน ด้วยขุมพลัง TDCi รุ่น ที่จะมาพร้อมเครื่องยนต์ดีเซล  4 สูบ แถวเรียงขนาด 2.2 ลิตร ให้พละกำลัง 150 แรงม้า พร้อมแรงบิด 375 นิวตันเมตร แต่ถ้านี่ไม่สะใจคนรักความแรง คุณก็จะพบว่าในเรนเจอร์รุ่นนี้ จะเป็นครั้งแรกที่รถจากโรงงานมาพร้อมขุมพลัง 200 แรงม้า ด้วยเครื่องยนต์แบบ 5 สูบแถวเรียงขนาด 3.2 ลิตร เรียกแรงบิดได้สูงสุดถึง 470 นิวตันเมตร
อย่างไรก็ดี สำหรับตลาดเมืองนอกนั้น ฟอร์ดจะมีทางเลือกเพิ่มเติม ซึ่งคาดว่าในบ้านเราจะไม่มีจำหน่าย คือเครื่องยนต์เบนซินขนาด แบบ 4 สูบแถวเรียงขนาด 2.5ลิตร ให้พละกำลังสุงสุด 166 แรงม้า พร้อมจุดเด่นกับหนึ่งเดียวที่รองรับถึงพลังงานทางเลือกระดับ E100 
Ford Ranger 2011
ทั้งหมดมาพร้อมทางเลือกเกียร์อัตโนมัติ 6 สปีด พร้อมเทคโนโลยี Grade logic ในขณะที่ เกียร์ธรรมดานั้นจะมาพร้อม 6 สปีดเช่นกัน โดยจะมีสัญญาณบอกตำแหน่งและความเหมาะสมในการเปลี่ยนเกียร์ที่หน้าปัด ซึ่ง ช่วยให้สามารถขับรถ ford Ranger ใหม่ ได้อย่างเหมาะสม
อย่างไรก็ดี รถรุ่นที่ทาง Ford กำลังจะนำไปอวดโฉมที่งาน Australia Motor show ในปลายปีนี้นั้น จะเป็นรถฟอร์ดในสี Aurora Blue (ที่เห็นในภาพ) ซึ่งจะมาพร้อมเครื่องยนต์ขนาด2.2 ลิตร 
 
Sanook! auto Comment 
 
นับว่าการกลับมาคราวนี้ ฟอร์ดดูเอาจริงเอาจังมากขึ้น และนี่เป็นเรื่องเราต้องขอชมเชยค่ายฟอร์ด ที่ตัดสินใจกลับเป็นตัวของตัวเองเสียที ในFord Ranger 2011 นี้
การออกแบบที่พิถีพิถัน ทำการบ้านมาเป็นอย่างดี ทั้งภายนอกและภายในนั้น ซึ่งเมื่อนับกับอีกครั้งในสิ่งใหม่ใต้ฝากระโปรงกับขุมพลังดีเซล 5 สูบ ที่จะเป็นอีกหนึ่งเทคโนโลยีใหม่ ที่จะสร้างชื่อให้ Ford ..เยี่ยมจริง 200 แรงม้าจากโรงงาน