
     Suzuki Lapin F Limited ใหม่ ปรับดีไซน์ภายนอก-ภายในเน้นจับกลุ่มลูกค้าผู้หญิง มีให้เลือกทั้งหมด 2 รุ่นย่อย เคาะราคาจำหน่ายเริ่มต้นเพียง 4.33 แสนบาท
     ภายนอกของ Lapin F Limited ถูกออกแบบกระจังหน้าดีไซน์ใหม่รูปตะแกรงสีเดียวกับตัวรถ พร้อมสัญลักษณ์รูปกระต่าย Lapin บนกระจังหน้า พร้อมไฟหน้าแบบโปรเจคเตอร์ซีนอนเป็นอุปกรณ์มาตรฐาน

     ขณะที่ภายในห้องโดยสารถูกตกแต่งแผงคอนโซลด้านบนด้วยสีน้ำตาล พร้อมลายไม้แบบใหม่ที่มีสีเข้มขึ้นกว่าเดิม พร้อมหุ้มเบาะนั่งด้วยผ้าสีน้ำตาลแบบใหม่สำหรับรุ่น F Limited โดยเฉพาะ กลมกลืนไปกับแผงประตูที่ออกแบบให้มีสีเดียวกับเบาะนั่ง
     ส่วนอุปกรณ์มาตรฐานอื่นๆ ยังคงมีให้อย่างครบครัน เช่น ระบบปรับอากาศอัตโนมัติ, เครื่องเสียงรองรับ CD/DVD พร้อม TV Tuner พร้อมเสาอากาศ รองรับ Apple CarPlay และ Android Auto ได้, ลำโพง 6 จุดรอบคัน, ระบบช่วยเบรก Radar Brake Support, ระบบควบคุมเสถียรภาพ ESP เป็นต้น

     Suzuki Lapin F Limited ติดตั้งขุมพลังเบนซิน 3 สูบ รหัส R06A ความจุ 0.6 ลิตร ให้กำลังสูงสุด 52 แรงม้า (PS) ที่ 6,500 รอบต่อนาที แรงบิดสูงสุด 63 นิวตัน-เมตร ที่ 4,000 รอบต่อนาที ส่งกำลังด้วยเกียร์อัตโนมัติ CVT
     มาพร้อมระบบ ene-charge สำหรับปั่นกระแสไฟฟ้าจากการชะลอความเร็วของรถ เพื่อเก็บไว้ยังแบตเตอรี่สำหรับป้อนให้กับเครื่องใช้ไฟฟ้าภายในรถ ให้อัตราสิ้นเปลืองต่ำเพียง 35.6 กม./ลิตร ในรุ่น 2WD และ 33.2 กม./ลิตร ในรุ่น 4WD (ตามมาตรฐาน JC08 ของญี่ปุ่น)

     ตัวถังของ Lapin F Limited มีให้เลือกทั้งหมด 5 สี ได้แก่ สีแดง, สีน้ำเงิน, สีน้ำตาล, สีเบจ และสีเหลืองงาช้าง
     ราคาจำหน่าย Suzuki Lapin F Limited อยู่ที่ราว 433,000 บาท ในรุ่น 2WD CVT และ 464,000 บาท ในรุ่น 4WD CVT
 