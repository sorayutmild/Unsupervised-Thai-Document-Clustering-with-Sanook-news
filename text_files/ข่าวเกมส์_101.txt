ในปี 2020 เราได้เห็นเกมมือถือออกมาหลากหลายแนวและได้เริ่มมีการพัฒนาเนื้อหาของเกมมากขึ้น โดยต้นแบบระบบเกมนั้นเริ่มไม่ต่างจากเกมอื่น แต่ก็มีการเพิ่มฟีเจอร์ต่างๆ ให้เข้าถึงง่ายขึ้น รวมถึงมีการเพิ่มเนื้อหาใหม่ที่ทะลุขีดจำกัดของมือถือมาด้วย สำหรับในปี 2021 จะมีเกมอะไรที่น่าสนใจกันบ้าง มาดูกัน
Project Cars Go
วันเปิดให้บริการ - มีนาคม 2021

หลังจากที่ประสบความสำเร็จในเกมภาคหลักที่ได้นำเสนอบรรยากาศการเล่นของเกมแข่งรถแบบสมจริง ตัวเกมก็ได้ทำลงมือถือบ้าง โดยจะเป็นรูปแบบการเล่นแบบควบคุมด้วยมือเดียว ซึ่งดูจากภาคหลักแล้วนี่คือเกมแข่งรถที่ทำออกมาได้น่าเล่นอย่างมาก

Apex Legends Mobile
วันเปิดให้บริการ - ภายในปี 2021

มีข่าวออกมาตั้งแต่ช่วงกลางปีว่าจะมีการเอาเกม Apex Legends มาทำเป็นมือถือ โดยได้มีการเปิดให้ลงทะเบียนล่วงหน้าผ่าน TAPTAP อีกด้วย แต่ยังไม่มีข่าวอะไรคืบหน้า จะแยกหรือจะเล่นร่วมกับเกมบน PC ก็ไม่รู้ได้ แต่เกมจะต้องน่าสนใจแน่ๆ เพราะพิสูจน์มาแล้วบน PC

Diablo Immortal
วันเปิดให้บริการ - ภายในปี 2021

แม้ว่าเกมจะเปิดตัวออกมาได้น่ากังขาและหายไปถึง 2 ปีจนไม่รู้ลืมกันไปหรือยัง แต่ตัวเกมก็ยังได้รับการยืนยันว่ามีแผนจะออกแน่นอน รวมทั้งยังมีกลุ่มผู้เล่นทดสอบก็ได้ออกมาในแนวทางเดียวกันว่าเกมทำออกมาสนุกกว่าที่คิดเอาไว้และมอบประสบการณ์ของ Diablo ออกมาได้เต็มเปี่ยม แต่ไม่รู้จะได้เล่นตอนไหน ต้องรอดูกัน

Dauntless
วันเปิดให้บริการ - ภายในปี 2021

เกมมอนฮันฯ ในเวอร์ชั่นตะวันตกที่ได้รับความนิยมไม่แพ้เกมอื่นๆ เมื่อมีผู้เล่นเรียกร้องอยากให้ทำเกมมือถือ ทางทีมพัฒนาก็เลยจัดให้ แม้ว่าจะยังไม่ทราบรายละเอียดแน่ชัดว่าจะออกมาเป็นอย่างไร แต่ทีมพัฒนาก็ให้สัญญาว่าจะมอบประสบการณ์การเล่นที่ไม่ต่างจากการเล่นบนเกมตัวหลักอย่างแน่นอน

Path of Exile Mobile
วันเปิดให้บริการ - ภายในปี 2021

เกม RPG ในโลก DARK Fantasy ที่ทำออกมาได้น่าสนใจอย่างมาก และทีมงานก็ได้เตรียมตัวนำลงกับมือถือ โดยได้ยืนยันกับคนเล่นว่าตัวเกมจะไม่ใช่โมเดลแบบเติมเงินแล้วเทพอย่างแน่นอนและเกมจะนำเสนอแผนที่และระบบการเล่นที่บาลานซ์และมอบความเป็นเกมแอ็คชั่นได้สมบูรณ์แบบ ที่เหลือก็รอเขาประกาศวันมาเท่านั้น

Devil May Cry Mobile
วันเปิดให้บริการ - ภายในปี 2021

ในเมื่อญี่ปุ่นไม่ทำ ทางจีนก็ได้นำ Devil May Cry Mobile มาทำกันเอง แม้ว่าจะเป็นเกมมือถือแต่ก็ได้นำเสนอประสบการณ์การเล่นที่ถูกต้องตรงตามต้นฉบับ แถมมาพร้อมกับเรื่องราวใหม่ที่มาให้เล่นเฉพาะในมือถืออีกด้วย ขอแค่เป็นเกมลิขสิทธิ์แท้และเป็นเรื่องราวของดันเต้ ก็น่าสนใจไม่น้อยแล้ว

Himmapan Marshmello Saga
วันเปิดให้บริการ - ภายในปี 2021

เกมฝีมือคนไทยที่มากับกระแสข่าวทางเข้าวัดที่มีรูปปั้นสัตว์หิมพานต์ออกมาดูน่ารักแปลกตา จนกระทั่งมีทีมพัฒนาฯ ไปขอทางวัดเอามาทำเป็นเกมมือถือ และมีการทดสอบในช่วงปลายปี 2020 ตัวเกมเป็นแนวคล้าย Digimon Tamagotchi ที่ผู้เล่นจะต้องเลี้ยงสัตว์เหล่านี้ โดยมีการให้อาหาร ทำความสะอาด ทั้งยังมีมินิเกมให้เล่น เมื่อผ่านไประยะหนึ่งสัตว์จะมีการพัฒนาร่างได้อีกด้วย

Marvel Future Revolution
วันเปิดให้บริการ - ภายในปี 2021

ภาคใหม่ของเกม Marvel Future ที่ได้อัพเกรดกราฟิกมาในแบบ Unreal Engine 4 ตัวเกมยังคงเป็นเกมตะลุยด่านเหมือนเดิม แต่โดดเด่นในการนำเสนอภาพให้แบบที่โหดยิ่งขึ้นแถมยังได้คนเขียนบทของทางมาร์เวลมาคุมเนื้อเรื่องของเกมนี้ด้วย ไม่ผิดหวังแน่นอน

H1Z1 Mobile
วันเปิดให้บริการ : ภายในปี 2021

เกมแบทเทิลรอยัลที่ได้รับความชื่นชอบจากคนเล่นไทยหลายๆ คน ซึ่งเริ่มต้านกระแสของมือถือไม่ไหวจึงได้มาทำเป็นเกมมือถือกับเขาบ้าง ตัวเกมภาคหลักเป็นหนึ่งในเกมแบทเทิลรอยัลที่หลายๆ คนชื่นชอบอย่างมาก ทั้งยังได้ทีมที่ทำเกมดังๆ อย่าง PlanetSide 2, DC Universe Online มาทำอีกด้วย

Pokémon UNITE
วันเปิดให้บริการ - ภายในปี 2021

เมื่อเกมโปเกม่อนได้กลายมาเป็นเกม MOBA กับเขาบ้างจะเป็นอย่างไร? นี่คือการนำเสนอเกมโปเกม่อนแนวใหม่ที่แหวกแนวและไม่ซ้ำแบบใคร โดยจะเป็นเกมการเล่นแบบ 3 VS 3 และมีวิธีการเล่นที่ไม่ได้แตกต่างจากเกม MOBA ทั่วไป แต่จะโดดเด่นเรื่องตัวโปเกม่อนที่จะได้ใช้สกิลในการเล่นอย่างเต็มที่นั่นเอง

My Time at Portia
วันเปิดให้บริการ - ภายในปี 2021

เกมผสมผสานของการทำฟาร์มกับการสำรวจผจญภัยที่ประสบความสำเร็จอย่างมากในเกมภาคหลักก็ได้เตรียมตัวเอามาทำเป็นเกมมือถือด้วย เกมมีเปิดลงทะเบียนล่วงหน้าบน TAPTAP แต่นอกจากภาพในเกมที่เหมือนภาคหลักแล้วก็ยังไม่รู้ว่าตัวเกมจะออกมาเป็นอย่างไร

Granado Espada Mobile
วันเปิดให้บริการ - ภายในปี 2021

เกม MMORPG สุดอมตะ ที่แม้กระทั่งเกมตัวหลักก็ยังคงมีการอัพเดทและลงเรื่องราวใหม่ๆ แต่ก็ได้เตรียมทำเวอร์ชั่นมือถือออกมาให้แฟนๆ ได้เล่นกันบ้าง แม้จะยังไม่รู้ว่าตัวเกมเวอร์ชั่นมือถือจะออกมาเป็นอย่างไรแต่มีแผนที่จะเปิดตัวในปี 2021 นี้ ในเกมต้นฉบับนั้นจะโดดเด่นเรื่องการคุม 3 ตัวละครในเนื้อเรื่องสุดอลังการ

Ragnarok X: Next Generation
วันเปิดให้บริการ - ภายในปี 2021

RO ภาคนี้ได้รับการยืนยันแล้วว่าจะมาไทยแน่นอนโดยเจ้าของ TIKTOK จะเป็นคนนำมาเปิด เป็นเกม RO มือถือที่ทาง Tencent เป็นคนพัฒนาและเน้นเนื้อเรื่องของการเป็นนักผจญภัย ซึ่งต่างจากภาค M อย่างมาก แต่คอนเซ็ปต์ของเกมจะไม่ได้แตกต่างกัน คือเน้นความเป็นโลกกว้างและความน่ารักนั่นเอง

The Lost Memories: A Song of Valkyrie
วันเปิดให้บริการ - ภายในปี 2021

สำหรับเกมตัวนี้จะเป็นการเอากราฟิกของเกม RO แบบดั้งเดิมเอามาทำเป็นเกมมือถือ แต่ตัวเกมนั้นจะไม่ใช่เกมแนว MMORPG เต็มรูปแบบเพราะเป็นเกมแนว RPG ตะลุยด่านตามเนื้อเรื่อง จัดทีม 4 ตัวละคร และตัวละครจะมีการใช้สกิลโจมตีเองแต่คนเล่นจะหยิบการ์ดที่สุ่มขึ้นมาเพื่อช่วยโจมตีได้

Action RO2: Spear of Odin
วันเปิดให้บริการ - ภายในปี 2021

เกม RO มือถือที่มีการนำเสนอรูปแบบการเล่นแบบ Hack-N-Slash แถมยังมีการใช้ภาพกราฟิกแบบไม่เน้นน่ารักและมาทางจริงจังแทน และเน้นแอ็คชั่นแบบเต็มตัว แน่นอนว่าตัวเกมนี้ได้รับการยืนยันแล้วว่ามีแผนจะเปิดให้เล่นในเมืองไทยอีกเกม ตัวเกมเปิด ลงทะเบียนล่วงหน้า แล้ว 

Ragnarok: Battle Academy
วันเปิดให้บริการ - ภายในปี 2021

เปิดตัวมาจะ 2 ปีได้แล้วและดูเหมือนว่าเรากำลังจะได้เล่นในปี 2021 นี้แน่ๆ โดยเป็นผลงานความร่วมมือระหว่างทีมสตูดิโอพัฒนาชาวไทยกับทางเกาหลีที่ได้นำโลกของเกม RO เอามาทำเป็นเกมแบทเทิลรอยัล งานนี้ไม่ต้องห่วงว่าจะน่ากังวลอะไรเพราะทีมเกาหลีได้มีส่วนร่วมในการพัฒนาอย่างใกล้ชิดอีกด้วย

Red Pride of Eden
วันเปิดให้บริการ - ภายในปี 2021

เกมแนวสะสมตัวละครสาวๆ ครึ่งสัตว์แบบภาพน่ารักๆ ตัวเอกน่าจะเป็นผู้หญิง ตายเพราะไปช่วยแมวจากบ้านไฟไหม้และถูกส่งไปเกิดใหม่ในฐานะ RED และมีเป้าหมายในการตามหาแมวที่ตัวเองช่วยไว้ แม้ยังไม่รู้ว่าจะเปิดเมื่อไหร่แต่เมื่อมีข่าวออกมาแบบนี้ก็ทำให้เกมออกมาน่าสนใจอย่างมากเกมหนึ่งเลยทีเดียว

Konosuba Fantastic Days
วันเปิดให้บริการ - ภายในปี 2021

เกมจากอนิเมะเรื่องดังที่ทำลงมือถือและประสบความสำเร็จอย่างมากในญี่ปุ่น และข่าวดีก็คือตัวเกมนั้นมีแผนจะเอามาเปิดให้เล่นในเวอร์ชั่นภาษาอังกฤษปีหน้า โดยตัวเกมจะมีตัวละครและเรื่องราวเฉพาะที่หาไม่ได้จากในเกมต้นฉบับ แถมยังใช้กราฟิกตัวละครแบบ Live2D ที่ทำเนียนมากมาให้ได้สนุกกัน

Chrono Odyssey
วันเปิดให้บริการ - ภายในปี 2021

ความน่าสนใจของเกมนี้ก็คือเป็นเกมที่จะเล่นครอสแพลตฟอร์มกันได้ทั้ง PC และมือถือ ซึ่งทีมพัฒนาได้บอกว่า นี่คือเกม MMORPG สุดอลังการที่มีเรื่องราวของเวลาและอวกาศ มาพร้อมกับอาชีพถึง 18 คลาส แถมยังได้ทีมงานดังๆ เคยทำเกมอย่าง Resident Evil 7: Biohazard / God of War มามีส่วนร่วมอีกด้วย

Punishing Gray Raven
วันเปิดให้บริการ - ภายในปี 2021

เกมแอ็คชั่น 3D Anime ที่น่าสนใจ ตัวเกมมีแผนจะเปิดให้เล่นในเวอร์ชั่นภาษาอังกฤษด้วย โดยจะเล่าเรื่องราวในโลกที่ล่มสลายและในฐานะของความหวังสุดท้ายของมนุษย์ชาติ จะต้องทำทุกอย่างเพื่อไม่ให้โลกถึงกาลอวสาน เกมโดดเด่นเรื่องระบบการต่อสู้สุดอลังการและเรื่องราวอันน่าติดตาม