รวบแล้วมือฆ่าโหดตัดอวัยวะเพศ สวป.สภ.ร่องคำ จ.กาฬสินธุ์ ด้านภรรยาผู้เสียชีวิตเผยรับไม่ได้พฤติกรรมคนร้ายลงมืออย่างเหี้ยมโหด
ความคืบหน้ากรณีคดีฆาตกรรม ซึ่งตำรวจ สภ.กมลาไสย จ.กาฬสินธุ์ พบศพ พ.ต.ท.จำรัส อายุ 57 ปี สวป.สภ.ร่องคำ จ.กาฬสินธุ์ ถูกฆาตกรโหดใช้อาวุธมีดกะซวกแทงถึง 23 แผล ก่อนทำการตัดเจ้าโลกหายไป ต่อมาตำรวจชุดสืบสวนฯ ทำการแกะรอยจนรู้ตัวฆาตกรผู้ก่อเหตุ คือ นายอมรลัก อายุ 45 ปี อาชีพรับจ้างขับรถรับจ้างส่งของในตัวเมืองกาฬสินธุ์ สามีของหมอดูสาวใหญ่ที่อาศัยอยู่ในเขตอำเภอกมลาไสย
ล่าสุด (3 ก.พ.) นางพูลศรี อายุ 57 ปี ภรรยา พ.ต.ท.จำรัส อายุ 57 ปี กล่าวว่า หลังทราบข่าวรู้สึกตกใจมาก และไม่คิดว่าเหตุการณ์ลักษณะนี้จะเกิดขึ้นกับสามี และที่สำคัญเมื่อมาดูสภาพศพแล้วยิ่งรับไม่ได้ เนื่องจากพฤติกรรมการก่อเหตุของคนร้ายนั้นโหดร้ายเกินไป ซึ่งหากเจ้าหน้าที่จับตัวได้ก็ได้ดำเนินคดีถึงที่สุดและให้ได้รับโทษประหารไปเลย
ที่ผ่านมาสามีไม่เคยมีเรื่องบาดหมางหรือทะเลาะกับใครมาก่อน เป็นคนนิสัยและอัธยาศัยดี ซึ่งก่อนหน้านี้ทำงานอยู่ที่สภ.กมลาไสย ก่อนจะย้ายไปที่ จ.มหาสารคาม และล่าสุดได้ย้ายมาดำรงตำแหน่งเป็นสวป.สภ.ร่องคำ จ.กาฬสินธุ์ได้ประมาณ 2 เดือน
ก่อนเกิดเหตุยังรับประทานอาหารด้วยกันอยู่ จากนั้นก็มาที่บ้านเรือนไทย ซึ่งเป็นที่เกิดเหตุที่เช่าที่ดินไว้รับซื้อไม้บ้านเก่าขาย แต่อยู่ดีๆ ลูกชายโทรมาบอกว่าพ่อถูกคนฆ่าตายแล้ว ส่วนประเด็นสาเหตุการถูกฆ่าจะมาจากเรื่องชู้สาวหรือเรื่องไหนนั้นตนไม่ขอพูด เนื่องจากไม่รู้รายละเอียดมาก่อน และปล่อยให้เป็นเรื่องของเจ้าหน้าที่ตำรวจ
ด้าน นายประดิษฐ์ อายุ 70 ปี เพื่อนบ้านที่อยู่ใกล้จุดที่เกิดเหตุ ซึ่งห่างกันประมาณ 30 เมตร  กล่าวว่า เมื่อคืนวันที่ 2 ก.พ.เวลา 21.00 น. ขณะที่ตนกำลังนอนดูข่าวทางทีวีที่บ้านพัก ก็ได้กลิ่นเหม็นไหม้ ซึ่งเป็นกลิ่นคล้ายไฟกำลังไหม้พลาสติก จึงได้ลงจากบ้านพักมามองดู เห็นเปลวไฟกำลังลุกไหม้อยู่บริเวณโรงจอดรถข้างบ้านน็อคดาวน์ของ สวป.ผู้เสียชีวิต จึงได้วิ่งไปดูเห็นไฟกำลังลุกไหม้ล้อหลังด้านขวาของรถของผู้เสียชีวิต
จากนั้นจึงร้องตะโกนให้เพื่อนบ้านที่อยู่ละแวกเดียวกันมาช่วยกันดับไป และขอร้องให้เพื่อนบ้านโทรแจ้งเจ้าหน้าที่ตำรวจ สภ.กมลาไสยด้วย ประกอบกับเมื่อคืนที่ผ่านมา ในหมู่บ้านมีงานบุญ ซึ่งเจ้าหน้าที่ตำรวจได้มารักษาความปลอดภัยด้วย หลังจากได้รับแจ้ง จึงได้มาตรวจที่เกิดเหตุและร่วมกับชาวบ้านช่วยกันดับไฟที่กำลังโหมไหม้รถยนต์คันดังกล่าว ก่อนที่จะลุกลามไหม้โรงรถและบ้านได้รับความเสียหาย
หลังจากควบคุมเพลิงได้แล้วจึงช่วยกันร้องเรียกหาเจ้าของบ้าน ก่อนที่จะพบว่ากลายเป็นศพนอนจมกองเลือดอยู่บนบ้าน และพบว่าตามลำคอ ร่างกาย เต็มไปด้วยบาดแผล และเลือดซึมไหลนองพื้นบ้าน และอวัยวะเพศถูกตัดหายไปดังกล่าว ส่วนสาเหตุถูกคนร้ายฆาตกรรมนั้น ตนไม่รู้

>> เผยชนวนฆ่าตัดอวัยวะเพศ "พันตำรวจโท" เจอแชทกิ๊กหมอดูสาว ล่าสุดจับคนร้ายได้แล้ว>> บุกบ้านฆ่าโหด "พันตำรวจโท" ปาดคอ กระหน่ำแทงไส้ทะลัก ตัดอวัยวะเพศขาด