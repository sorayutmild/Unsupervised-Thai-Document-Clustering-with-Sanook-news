ตำรวจ มีคำสั่งให้เตรียมกำลังพร้อมในขั้นสูงสุดรักษาความปลอดภัยพื้นที่ชุมนุม หลัง เสธ.แดง ถูกยิงอาการสาหัสขณะที่ลูกสาวสั่งถอดเครื่องหายใจ หากยื้อไม่ไหว
 พล.ต.ต. ประวุฒิ ถาวรศิริ โฆษก ศปก.ตร. ได้เปิดเผย ถึงการวางกำลังเจ้าหน้าที่ตำรวจ เพื่อรักษาความปลอดภัยตามจุดล่อแหลมต่างๆ ทั้งในพื้นที่การชุมนุมของกลุ่มคนเสื้อแดง และโดยรอบพื้นที่เกิดเหตุ การยิงระเบิดชนิด M79 บริเวณสวนลุมพินี ว่า ในที่ประชุมได้มีคำสั่งให้เตรียมกำลังพร้อมในขั้นสูงสุด เพื่อดูแลความปลอดภัย ให้ทั้งทางเจ้าหน้าที่ตำรวจ ทหาร และกลุ่มผู้ชุมนุม ส่วนการเก็บรวบรวมพยานหลักฐานในจุดที่เกิดเหตุระเบิด ได้ส่งพนักงานสอบสวนเข้าดำเนินการแล้ว ในส่วนของ พล.ต.ขัตติยะ สวัสดิผล ผู้ทรงคุณวุฒิกองทัพบก ที่ถูกยิงได้รับบาดเจ็บสาหัสนั้น ขณะนี้ยังไม่สามารถระบุชนิดกระสุน และวิถีการยิงได้ เนื่องจากขณะเกิดเหตุมืดมาก และยังไม่มีพยานที่เห็นเหตุการณ์ที่ชัดเจน ซึ่งทั้งในส่วนของอาการผู้บาดเจ็บ วิถีกระสุน และชนิดของอาวุธปืน ต้องใช้เวลาตรวจสอบอีกสักระยะ ขณะที่ได้รับรายงานว่า เมื่อสักครู่ที่ผ่านมา พล.ต.ท.สัณฐาน ชยนนท์ ผบช.น.ได้เดินทางเข้าดูอาการของ เสธ.แดง ก่อนที่จะเดินทางกลับออกไปอย่างเคร่งเครียด โดยไม่ได้ให้สัมภาษณ์กับผู้สื่อข่าวแต่อย่างใด
อย่างไรก็ตาม ได้รับรายงานว่า ทางด้านญาติ และลูกสาว ของ เสธ.แดง ได้เดินทางเข้ามาเยี่ยมอาการแล้ว พร้อมกับกล่าวกับแพทย์ว่า หาก เสธ.แดง มีอาการที่สาหัสมาก ก็ไม่ต้องยื้อชีวิตเอาไว้ ขณะที่บรรดาแกนนำคนเสื้อแดง จนถึงขณะนี้ก็ยังไม่มีใครเดินทางมาเยี่ยมอาการของ เสธ.แดง แม้รายเดียว
 
 