เมื่อเวลา 01.38 น. วันนี้ วันนี้ (14 ส.ค.) ท่านผู้หญิงบุญเรือน ชุณหะวัณ ภริยาของ พล.อ.ชาติชาย ชุณหะวัณ อดีตนายกรัฐมนตรี ถึงแก่อนิจกรรมแล้วในวัย 101 ปี จากการติดเชื้อโควิด-19
โดย เฟซบุ๊ก ธิษะณา ชุณหะวัณ - แก้วตา - Tisana Choonhavan บุตรสาวของนายไกรศักดิ์ ชุณหะวัณ ได้โพสต์ข้อความระบุว่า "คุณย่าได้จากไปแล้วจากการติดเชื้อโควิด-19 เมื่อเช้าเวลา 01:38 น. ไปด้วยอายุ 101 ปี ขอบพระคุณสำหรับทุกอย่างในชีวิตของแก้ว และที่ทำคุณูปการให้แก่ประเทศเรา
ท่านเป็นสตรีหมายเลข1 ที่พูดได้ถึง 7 ภาษา และเป็นผู้ช่วยของคุณปู่สมัยเป็นนักการทูต (คุณปู่จะพูดภาษาต่างชาติได้น้อยกว่าคุณย่า) ทำให้คุณปู่เวลาไปเจรจากับทูตประเทศอื่นๆ รัฐมนตรีต่างประเทศ นายกรัฐมนตรีหรือประธานาธิบดีต่างประเทศ
สมัยคุณปู่เป็นทูตและเป็นรัฐมนตรีการต่างประเทศ มาจนถึงเป็นนายกรัฐมนตรี ประสบความสำเร็จในการต่างประเทศมาก จนกระทำการ “เปลี่ยนสนามรบเป็นสนามการค้า” ในช่วงสงครามเย็นได้สำเร็จ เพราะมีสตรีหมายเลขหนึ่งคนนี้คอยอยู่เคียงข้างตราบจนวันสุดท้าย
คุณย่าร้องเพลงเก่ง และมีพรสวรรค์ในการร้องเพลงโอเปร่า ตอนเด็กๆ จะร้องให้แก้วฟังเป็นประจำ โดยเฉพาะเพลง “ดอกแก้ว” ของคุณสุเทพ วงศ์กำแหงให้แก้วฟัง รักและคิดถึงมากจากแก้วตา”

เปิดประวัติ "ท่านผู้หญิงบุญเรือน ชุณหะวัณ" อดีตสตรีหมายเลข 1 นายกฯ ชาติชาย


สำหรับ ท่านผู้หญิงบุญเรือน ชุณหะวัณ สมรสกับพลเอก ชาติชาย ชุณหะวัณ อดีตนายกรัฐมนตรี ซึ่งขณะนั้นผู้บังคับหมวดกองพันทหารม้าที่ 1 รักษาพระองค์ เมื่อวันที่ 23 พฤศจิกายน พ.ศ. 2487 มีบุตรธิดาด้วยกันสองคน คือ วาณี ชุณหะวัณ และ ไกรศักดิ์ ชุณหะวัณ