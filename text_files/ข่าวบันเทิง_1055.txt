เกิดเหตุในโลกโชเชียลเน็ตเวิร์กอีกครั้งในรอบสัปดาห์ หลังจากเหตุภาพอื้อฉาวของร็อกเกอร์หนุ่ม เสก โลโซ ล่าสุดผู้สื่อข่าวรายงานว่า ภาพถ่ายที่ระบุว่าถูกแฟนหนุ่มซ้อมและทำร้ายร่างกายของอดีตนักแสดงสาว ต่าย สายธาร นิยมการณ์ ถูกเผยแพร่อยู่ในเฟซบุ๊กส่วนตัวของอดีตดาราสาว
โดยแหล่งข่าวระบุว่า ต่าย สายธาร เริ่มบรรยายเหตุการณ์และโพสต์ภาพดังกล่าว เมื่อช่วงค่ำวานนี้ (6 ธ.ค.) ซึ่งแชร์ลงในเฟซบุ๊กของตัวเองชื่อ Saitharn Niyomkarn ประกอบด้วยภาพถ่ายแสดงให้เห็นร่องรอยการถูกทำร้าย ตามร่างกายและใบหน้า สร้างความเวทนาแก่เพื่อนและแฟนคลับที่เข้ามาพบเห็น และได้เขียนข้อความให้กำลังใจอดีตดาราสาว
ทั้งนี้ในเฟซบุ๊กของ ต่าย สายธาร ยังได้เขียนข้อความบรรยายถึงเหตุการณ์ที่เกิดขึ้น ซึ่งระบุว่า ตนเองเดินทางไปหาแฟนหนุ่มที่บ้าน ปรากฎว่าไม่มีคนอยู่แต่ไฟห้องยังเปิดอยู่ จึงถือวิสาสะเปิดประตูเข้าไปเอง ซึ่งพอดีเห็นโน้ตบุ๊กที่ภายในมีรูปสำคัญของตัวเอง แต่อดีตแฟนหนุ่มยังไม่ยอมส่งให้ จึงหยิบติดมือกลับมาด้วย พร้อมทั้งเขียนโน้ตทิ้งเอาไว้ เพื่อที่จะได้มีโอกาสนัดแฟนหนุ่มมาเจอ และเคลียร์ปัญหาความรักที่ยังค้างคากัน แต่เมื่อได้นัดเจอกันล่าสุด (5 ธ.ค.) กลับถูกแฟนหนุ่มทำร้ายร่างกาย พร้อมทั้งขู่ว่าได้ไปแจ้งความกับตำรวจข้อหาบุกรุกเอาไว้แล้ว
ส่วนสาเหตุของเหตุดังกล่าว อดีตดาราสาวเผยเอาไว้ว่า ฝ่ายแฟนหนุ่มมีพฤติกรรมเจ้าชู้และคบผู้หญิงอื่น ซึ่งตนเคยพบเห็นต่อหน้าต่อตา อีกทั้งแฟนหนุ่มมักมีพฤติกรรมโกหก ไม่ซื่อสัตย์ อ้างว่าไปอยู่ต่างประเทศบ่อยครั้ง
อย่างไรก็ตาม ต่าย สายธาร ได้ระบุแฟนหนุ่มคนดังกล่าวเอาไว้คือ ไนท์ หรือ รัฐพล จุลเปมะ ซึ่งเคยเป็นอดีตนักแสดง แต่ไม่ค่อยมีชื่อเสียงมากนัก ทั้งคู่เคยร่วมงานกันมาก่อน อีกทั้งตรวจสอบยังพบว่า หนุ่มไนท์ เคยต้องคดีความอยู่จำนวนหนึ่ง ทั้งขายเครื่องสำอางไม่ผ่านการรับรองมาตรฐาน หรือ ปลอมแปลงเอกสารสำคัญ เป็นต้น โดยล่าสุดด้านทางแฟนหนุ่มคู่กรณีก็ได้มีการโพสต์ข้อความตอบโต้ผ่านทางเฟซบุ๊กในเวลาต่อไปเช่นกัน ซึ่งมีประเด็นสำคัญว่า ไม่อยากจะยุ่งเกี่ยวกับอดีตดาราสาว ต่าย สายธาร อีกต่อไป รวมทั้งไม่ขอเคลียร์เรื่องใดๆ จะด่าหรือว่าอะไรก็ตามแต่ ส่วนตัวขออยู่อย่างสงบจะดีกว่า
สำหรับ ต่าย สายธาร เป็นอดีตดารานักแสดงสาวที่เคยโด่งดังจากผลงานภาพยนตร์และละครหลายเรื่อง เช่น ม 6/2 ห้องครูวารี, สมศรี โปรแกรมดีปีนี้มีน้อง, ตุ๊ ต๊ะ ต๋อม แต๋ม สุภาพบุรุษตัว ต. หรือ อนึ่ง คิดถึงพอสังเขป เป็นต้น ก่อนจะผันตัวไปทำกิจการส่วนตัวและร่วมเป็นอาสาสมัครของมูลนิธิร่วมกตัญญู