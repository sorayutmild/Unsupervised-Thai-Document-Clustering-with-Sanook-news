ดวงชะตาปี พ.ศ. 2564 ราศีกุมภ์หรือ ผู้ที่เกิดระหว่างวันที่ 16 กุมภาพันธ์ – 15 มีนาคม
 
ปี 2564 ผ่อนคลาย สบายใจ เมื่อดาวพฤหัสบดี จะโคจรเข้ามาสถิต ณ เขตราศีกำเนิดของชาวราศีกุมภ์ ที่จะได้รับผลดีเมื่อเข้าสังคม สังสรรค์สโมสรให้มากขึ้น แต่ควรระวังความคิดนอก-กรอบ ก็อาจนำความยุ่งเหยิง วุ่นวายมาแทนที่ด้วยเช่นกัน
มกราคม งาน ภารกิจที่ทำอยู่เบื้องหลัง ถึงจะอยู่ในเกณฑ์ดีที่จะทำให้เกิดรายได้ มีคนคอยช่วยเหลือ สนับสนุน แต่หากจะวิ่งเต้น ใช้เส้น ก็อาจทำให้ผิดหวัง  รวมถึงคิดให้ดีๆ หากจะเสี่ยงโชค เก็งกำไร เพราะเป็นการให้ลาภกับผู้อื่นมากกว่า การเดินทางก็อย่าประมาท เหตุ/ภัยก็อาจเกิดขึ้นได้โดยไม่รู้ตัว เรื่องความรัก หากเข้าร่วมกิจกรรมตามความศรัทธา ก็อาจทำให้ได้พบรัก เจอเนื้อคู่ แต่อาจมาพร้อมกับทุกข์กาย ทุกข์ใจ
กุมภาพันธ์ ให้หัวใจนำทางแทนสมอง คือ เชื่อฟังคำแนะนำ ทำตามที่คนรัก คู่ครอง เสนอแนะ ถึงจะทำให้รักรื่นรมย์ คนโสด หากเข้าสังคมให้มากขึ้น ก็อาจเจอคนมาดหรู ดูดีที่พร้อมจะเข้ามาสัมพันธ์ด้วย ที่มีโอกาสสูงว่านั่นคือ เนื้อคู่ เรื่องงาน ไม่ใช่เวลาเหมาะที่จะซื้อขาย ซ่อมแซม อาคาร สิ่งปลูกสร้าง หรือขอโยกย้าย ลาออกของมนุษย์เงินเดือน เพราะอาจเจออุปสรรค ที่สำคัญคือ จะทำให้การเงินติดขัด มีปัญหา
มีนาคม ขึ้นอยู่กับการติดต่อ สัมพันธ์ที่ดี จริงใจ ตรงไปตรงมาไม่ว่าจะเป็นกับหุ้นส่วน คู่ค้า คู่สัญญา หรือ คู่ครอง  ถึงจะทำให้เกิดรายได้หลั่งไหลเข้ามา ในเรื่องงาน หากขัดแย้งกับผู้อื่น การขอไกล่เกลี่ย ประนีประนอมก็จะอยู่ในเกณฑ์ดี มีโอกาสมากขึ้น เรื่องความรัก หากระเริงรักมากไป อาจอื้อฉาว ทำให้เสื่อมเสียชื่อเสียง นอกจากจะมีปัญหากับคู่ครองแล้ว ยังจะส่งผลกับหน้าที่การงานอีกด้วย
เมษายน  อยู่ในเกณฑ์ดีมีโชคลาภ จากการติดต่อ สัมพันธ์ที่จะโน้มน้าวใจให้เคลิบเคลิ้ม ที่อาจทำให้หุ้นส่วน คู่ค้า คู่สัญญา หรือ คนรัก คู่ครอง เชื่อถือไว้วางใจ จนทำให้ได้เงินทองไหลมาเทมาอย่างง่ายๆ  แต่เรื่องงาน ควรอดทน อดกลั้นกับอารมณ์ “ร้อนที่” อยากเปลี่ยนงาน ปรับปรุงสถานที่ทำงาน  เพราะอาจเจอปัญหาตามมา เรื่องความรัก หากเดินทางท่องเที่ยวร่วมกัน รักก็จะหวาน โรแมนติคมากขึ้น คนโสดก็อาจได้พบรัก เจอเนื้อคู่
พฤษภาคม ธุรกิจ กิจการที่ทำในระยะเวลาสั้น ๆ เช่น ท่องเที่ยวในประเทศ จัดสัมมนา อีเวนท์ จะอยู่ในเกณฑ์ดี มีผลกำไรงาม แต่ควรระวังการพูด เขียน ผิด ๆ ถูก ๆ  การสื่อสารไม่ชัดเจน ก็อาจทำให้หมดความน่าเชื่อถือ หรือ หากผิดพลาดในการเซ็นชื่อ ลงนามในเอกสารสำคัญ ลาภผลที่คิดว่าจะได้ก็ล่าช้าหรือถูกบิดพลิ้วจนเสียโอกาสไปเลย เรื่องความรักก็เช่นกัน อาจทำให้คนรัก คู่ครอง เพศตรงข้ามที่กำลังจะตีสนิท เข้าใจผิด จนอาย ไม่อยากเข้าใกล้
มิถุนายน รับซ้าย จ่ายขวา โดยเฉพาะธุรกิจ ค้าขายสินค้าของ “เด็ก” จะอยู่ในเกณฑ์ดี เจริญรุ่งเรือง มีผลกำไรงาม แต่หากคิดจะร่วมหุ้น ลงทุน ขยายกิจการ หรือ หางานใหม่สำหรับมนุษย์เงินเดือน ก็ต้องถึงลูกถึงคน ขยันที่จะตามตื๊อ ตามติดในการติดต่อ สัมพันธ์ ถึงจะทำให้มีโอกาสมากขึ้น แต่ควรระวังอารมณ์รักใคร่เสน่หา ทั้งกับบุตร-ธิดา หรือ เพศตรงข้ามที่กำลังหลงใหล ที่อาจทำให้เงินทองที่ได้มา หมดไป
กรกฎาคม การติดต่อ สัมพันธ์ที่แสดงออกให้เห็นชัดเจนว่าแคร์ความรู้สึกของคู่สนทนา ถึงจะทำให้ได้รับผลดี ได้โชคมีลาภ ซึ่งหากเวิ้นเว้อพูด เขียนเอาแต่ประโยชน์ตัวเองมากไป ก็อาจทำให้ผิดหวังได้ หรือ มนุษย์เงินเดือน หากขยันหางาน ก็จะมีโอกาสมากขึ้น ในเรื่องความรัก คนโสดอาจได้พบรัก เจอเนื้อคู่ ซึ่งอาจจะเป็นชาวต่างชาติ แต่คนมีคนรัก คู่ครองอยู่แล้ว ก็ควรใส่ใจเขา/เธอ ให้มากขึ้น ถึงจะรักษารักไว้ให้ราบรื่นได้
สิงหาคม ยังอยู่ในระยะที่ต้องใส่ใจ ให้ความสำคัญกับคนรัก คู่ครอง หรือ หุ้นส่วน คู่ค้า คู่สัญญา ที่แสดงออกให้เห็นชัดเจนด้วยการพูด เขียน ถึงจะอยู่ในเกณฑ์ดี งาน เงิน ก็จะได้ดังที่หวัง  แต่สำหรับเจ้าของกิจการ ควรระวังลูกจ้างที่สูงวัย อาจก่อเรื่อง ยุยงทำให้ป่วน ในเรื่องความรัก คนที่มีอดีตรักฝังใจ ก็จะมีโอกาสดีที่เขา/เธอ จะหวนกลับมาขอรื้อฟื้นคืนสัมพันธ์กันใหม่
กันยายน หากมีมนุษย์สัมพันธ์ที่ดี ครึ่งเดือนแรกก็จะเป็นโอกาสที่จะหารายได้มหาศาล แต่กลางเดือนไปแล้ว ควรระวังการมีเรื่องขัดแย้งกับผู้ใด ก็อาจทำให้สูญเสียเงิน เสียโอกาสที่พึงมีพึงได้ โดยเฉพาะกับกิจการที่มีหุ้นส่วน ที่อาจทำให้แตกหักกันได้เลย ในเรื่องความรักก็เช่นกัน หากถึงปลายทางที่ต้องแยกจากกัน ควรประนีประนอม เพราะหากฟ้องร้องมีคดีความ ก็มีเกณฑ์สูงว่าจะเป็นฝ่าย....แพ้
ตุลาคม ท่องเที่ยวร่วมกัน ก็อาจทำให้รักหวือหวา โรแมนติคมากขึ้น คนโสด ก็จะมีโอกาสพบรัก เจอคนที่พร้อมจะร่วมหอลงโรง  แต่ระวังจะเป็นรักซ้อน ซ่อนรัก  ในเรื่องเงิน เรื่องงาน  ก็ยังอยู่ในเกณฑ์ที่จะเสียรู้ เสียเปรียบ สูญเสียเงินจากการติดต่อ สัมพันธ์ใดๆ และที่ควรหลีกเลี่ยงคือการวิ่งเต้น ใช้เส้น หรือ หาลาภผลในทางที่ไม่สุจริต เพราะอาจเจอทรยศ หักหลัง คดโกง ระวังลูกน้องที่เป็นชาวต่างชาติจะนำภัยพิบัติมาให้
พฤศจิกายน กลางเดือนไปแล้ว อาจได้ข่าวดี ..โยกย้าย ปรับ เปลี่ยนตำแหน่ง หรือ ได้งานใหม่ แต่อดกลั้นที่จะไม่โต้เถียง  หากมีปัญหากับผู้ที่มีอำนาจสูงกว่า ถึงจะอยู่รอดได้อย่างปลอดภัย เรื่องการเงิน อยู่ในระยะเงินทับตัว รวมถึงอาจได้โชคมีลาภจาก เสี่ยงโชค เก็งกำไร ร่วมหุ้นกับมิตรสหาย เรื่องความรัก ควรหลีกเลี่ยงที่จะขัดแย้ง โต้เถียงกันด้วยเรื่องความเชื่อ ศรัทธาที่ต่างกัน เพราะอาจทำให้ทะเลาะวิวาทจนแตกหักกันได้ และหากจะเดินทาง อย่าประมาท อาจเจอเหตุ/ภัยที่จะทำให้ไม่ได้ไป
ธันวาคม เข้าสังคม สังสรรค์ให้มากขึ้น ก็จะมีโอกาสหาได้ทั้งเงิน และ คนรัก ที่มิตรสหายอาจเป็นสื่อนำพาหามาให้ ในเรื่องงาน ขยัน กระตือรือร้นที่จะติดต่อ สื่อสาร ก็จะประสบผลสำเร็จ แต่หากจะทำสัญญา ก็ควรตรวจสอบให้ละเอียด เพราะหากเผลอ พลาด ก็จะเสียเปรียบทันที แต่มนุษย์เงินเดือน ควรระวังหากทำดีเด่นเกินไป ก็อาจทำให้ผู้มีอำนาจสูงกว่าเขม่น คอยกลั่นแกล้ง
 
อัญมณี/สีที่เสริมสิริมงคลให้ดวงชะตา.....พลอยสีม่วงคราม สีม่วงดอกผักตบชวา
อัญมณี/สี ที่เป็นอริ มรณะ......เพชร มุกดา มุก เงิน สีขาว, มรกต สีเขียว
วันที่ดีที่สุดในสัปดาห์.... วันเสาร์   เลขที่ต้องชะตา...8 5 3
ราศีแห่งมิตรที่ต้องชะตา  เมษ ธนู ตุลย์ เมถุน