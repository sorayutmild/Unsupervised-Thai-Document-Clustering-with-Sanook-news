สารอาหารที่มีประโยชน์ในมันฝรั่ง มีมากมายมากกว่าแค่ “แป้ง” อย่างที่หลายคนเข้าใจ แม้ว่าใครที่กำลังควบคุมน้ำหนักจะพยายามหลีกหนีมันฝรั่งอย่างจริงจัง แต่จริงๆ แล้ว มันฝรั่งไม่ได้ทานแล้วอ้วนอย่างที่เราคิด เฟซบุ๊คเพจ ความรู้สนุกๆ แบบหมอแมว กล่าวถึงคุณงามความดีของมันฝรั่ง และวิธีที่ทานแล้วดีต่อสุขภาพมาฝากค่ะ
_____________________
สารอาหารในมันฝรั่ง 
ในมันฝรั่ง 3 ขีด จะมีวิตามินซีประมาณ 50% ของที่เราต้องการในแต่ละวัน ได้ไฟเบอร์ประมาณ 7 กรัม วิตามินบี 6 และโปแทสเซี่ยมก็ ประมาณ 50% ของที่ควรได้ในแต่ละวัน
มันมีแต่แป้งนะ กินแล้วไม่อ้วนเหรอ ? 
คือที่เราติดภาพว่ามันฝรั่งกินแล้วอ้วนส่วนนึงมาจากภาพของเฟรนซ์ฟรายฉ่ำน้ำมัน ดังนั้นถ้าเราไม่ได้กินแบบนั้นก็อย่าคิดมาก อย่าลืมว่าข้าวก็มีแต่แป้งเช่นกัน ...
สำหรับคนที่อยากจะกินมันฝรั่ง ก็อาจจะเลือกกินแบบ ล้างเปลือกแล้วนำไปอบ นำมารับประทานแทนข้าวได้เป็นรสชาติกรอบแห้งนอก ฉ่ำใน แปลกลิ้นไปอีกแบบ
ปล. ถ้ากลัวอ้วนจริงๆหรือคนเป็นเบาหวานกลัวน้ำตาลขึ้นจากแป้ง ก็ให้อบพอดีๆ เพราะมันฝรั่งจะมีค่า Glycemic index สูงขึ้นในกรณีที่ปรุงสุกมากๆ และในกรณีมันบด แต่ถ้าเอาไปอบสุกพอดีๆ ค่า GI จะยังไม่ได้สูงมาก
____________________
Sanook! Health’s notes : ค่า Glycemic Index หรือ GI คือดัชนีที่ใช้ตรวจวัดคุณภาพของอาหารประเภทคาร์โบไฮเดรต โดยวัดว่าหลังรับประทาน ย่อย และถูกดูดซึมเข้าสู่ระบบการย่อยและดูดซึมของร่างกายแล้ว (หลังทานราว 2-3 ชั่วโมง) อาหารชนิดนั้นสามารถเพิ่มระดับน้ำตาลกลูโคสในเลือดได้เท่าไร โดยค่า GI จะอยู่ตั้งแต่ 0 ถึง 100 ยกตัวอย่างเช่น น้ำตาลกลูโคส หรือขนมปังขาว จะมีค่า Gl เท่ากับ 100 เป็นต้น
ดังนั้นในกรณีของมันฝรั่ง ยิ่งอบให้สุกมากๆ จะยิ่งเพิ่มค่าน้ำตาลกลูโคสในเลือดของเราสูงขึ้นไปด้วยค่ะ
 

 
ขอบคุณเนื้อหาจาก เฟซบุ๊คเพจ ความรู้สนุกๆ แบบหมอแมว, foodnetworksolution.com ภาพประกอบจาก istockphoto