วันที่ 3 ต.ค. 2562 เว็บไซต์ ราชกิจจานุเบกษา เผยแพร่คำพิพากษา ศาลฎีกาแผนกคดีอาญาของผู้ดํารงตําแหน่งทางการเมือง เรื่อง ขอให้ทรัพย์สินตกเป็นของแผ่นดิน ซึ่งเป็นคดีเกี่ยวกับทุจริตระบายข้าวแบบรัฐต่อรัฐ (จีทูจี) ที่มี พันตรีวีระวุฒิ วัจนะพุกกะ หรือ หมอโด่ง เป็นจำเลยที่ 3 และเป็นอดีตเลขานุการรัฐมนตรีว่าการกระทรวงพาณิชย์ หรืออดีตเลขานุการ นายบุญทรง เตริยาภิรมย์ รัฐมนตรีว่าการกระทรวงพาณิชย์ในขณะนั้น
องค์คณะผู้พิพากษาศาลฎีกาฯ ได้พิพากษาให้จำคุก พันตรีวีระวุฒิ จำเลยที่ 3 รวม 4 กระทง กระทงละ 18 ปี จำคุกทั้งสิ้น 72 ปี แต่เมื่อรวมโทษทุกกระทงความผิดตามประมวลกฎหมายอาญามาตรา 91 (3) ให้จำคุกไว้เป็นเวลา 50 ปี โดยศาลฎีกาฯ ยังมีคำสั่งให้ออกหมายจับเพื่อติดตามจับกุมตัว พันตรีวีระวุฒิ และ นายสุธี เชื่อมไธสง คนสนิทของเสี่ยเปี๋ยง จำเลยที่ 16 ที่ยังหลบหนีคดีมาบังคับคดีตามคำพิพากษาต่อไป
ทั้งนี้ เมื่อวันที่ 17 พ.ค. 62 ศาลฎีกาฯ ก็มีคำสั่งให้ริบทรัพย์ซึ่งเป็นบัญชีเงินฝากธนาคารของ พันตรีวีระวุฒิ และครอบครัว รวมมูลค่าทรัพย์สินทั้งหมด 896,554,760.28 บาท พร้อมดอกผลของทรัพย์สินที่เกิดขึ้นให้ตกเป็นของแผ่นดิน หากไม่สามารถบังคับคดีเอาแก่ทรัพย์สินดังกล่าวได้ทั้งหมดหรือได้แต่บางส่วน ให้บังคับคดีเอาแก่ทรัพย์สินอื่นของผู้ถูกกล่าวหาได้ภายในอายุความ 10 ปี แต่ต้องไม่เกินมูลค่าของทรัพย์สินที่ศาลสั่งให้ตกเป็นของแผ่นดิน ตามพระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต พ.ศ.2542 มาตรา 38, 80 ประกอบมาตรา 83.
 คลิกเพื่ออ่านฉบับเต็ม

 ผู้สื่อข่าวรายงานว่า พ.ต.นพ.วีระวุฒิ หรือ 'หมอโด่ง' ตกเป็นจำเลยคดีระบายข้าวแบบรัฐต่อรัฐ (จีทูจี) โดยทุจริตด้วย แต่หลบหนีไม่มาฟังคำพิพากษาของศาลฎีกาฯ ถูกอนุมัติออกหมายจับไปแล้ว นอกจากนี้ยังเป็นผู้ถูกกล่าวหาในคดีระบายข้าวจีทูจีล็อตสอง และคดีระบายมันสำปะหลัง (มันเส้น) แบบจีทูจี สมัยรัฐบาล น.ส.ยิ่งลักษณ์ ชินวัตร