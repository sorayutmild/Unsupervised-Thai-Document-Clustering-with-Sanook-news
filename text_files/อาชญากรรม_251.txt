(ขอบคุณภาพจาก ศูนย์วิทยุพระนคร ม.ร่วมกตัญญู)
(25 ก.พ.) ขับรถมาเยี่ยมลูก-เมียเก่า นั่งคุยปรับทุกข์อยู่นาน สตาร์ทรถจะกลับ ไม่ทันเห็นเมียกระโดดตามไปด้วย เมียเสียหลักล้ม ล้อรถทับศีรษะดับ สามีร้องไห้กอดศพเวทนา
เมื่อกลางดึกที่ผ่านมา เจ้าหน้าที่ตำรวจ สภ.บางแก้ว จ.สมุทรปราการ ได้รับแจ้งเหตุรถทับศีรษะคนเสียชีวิต อยู่ภายในซอยกิ่งแก้ว 32 จึงได้เดินทางไปตรวจสอบ พร้อมประสานงานกับมูลนิธิร่วมกตัญญู ที่เกิดเหตุบริเวณถนนใกล้กับอพาร์ตเมนท์แห่งหนึ่ง เจ้าหน้าที่พบ นายสุนันท์ ลาแสง อายุ 37 ปี กำลังนั่งร้องไห้กอดศพอย่างน่าเวทนาอยู่กลางถนน
สำหรับศพผู้เสียชีวิตดังกล่าว ต่อมาทราบชื่อคือ นางบุษบา ตะเภาแดง อายุ 32 ปี เป็นภรรยาของนายสุนันท์ เสียชีวิตคาที่ สภาพกะโหลกศีรษะแตก มันสมองไหล ตามลำตัวมีบาดแผลหลายแห่ง พบรอยล้อรถยนต์ทับบนร่างกายอีกด้วย ไม่ห่างกันนัก พบรถกระบะโตโยต้าวีโก้ สีขาว กระจกมองข้างด้านซ้ายหัก ล้อรถฝั่งซ้ายมีคราบเลือดติดอยู่
จากการสอบสวนทราบว่า นายสุนันท์กับนางบุษบาเคยเป็นสามีภรรยากัน แต่ปัจจุบันได้แยกทางกันแล้ว เพราะผู้เสียชีวิตมีพฤติกรรมติดเหล้าอย่างหนัก ก่อนเกิดเหตุ นายสุนันท์ ได้เดินทางมาเยี่ยมลูก และนั่งคุยกันอยู่สักพัก
จนกระทั่ง นายสุนันท์ ขอตัวขับรถกลับไปทำงานส่งของให้ลูกค้าที่บริษัท นางบุษบา จึงวิ่งเข้าบ้านเก็บเสื้อผ้าจะตามไปด้วย แต่ นายสุนันท์ สตาร์ทรถและเตรียมออกรถ เป็นจังหวะเดียวกับที่ นางบุษบา วิ่งไปเกาะกระจกมองข้างรถและเสียหลักล้มลง ทำให้ถูกเหวี่ยงเข้าไปใต้ท้องรถ ก่อนที่ล้อรถด้านหลังจะทับศีรษะจนเสียชีวิตคาที่ ก่อนที่ นายสุนันท์ จะจอดรถลงมาดูและร้องไห้กอดศพอดีตภรรยาอย่างน่าเวทนาดังกล่าว