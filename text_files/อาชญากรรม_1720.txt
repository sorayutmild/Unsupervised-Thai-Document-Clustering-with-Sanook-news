ล่าโชเฟอร์โหดทุบหัวปล้นผู้โดยสารแล้วลากศพไปทิ้งทุ่งนา ด้านลูกสาวร่ำไห้ปวดใจเสียงสุดท้ายของแม่ดังก้อง วอนเร่งจับตัวมารับโทษ
ความคืบหน้ากรณีคนขับรถโดยสารสาย ร้อยเอ็ด-บุรีรัมย์ ฆ่าชิงทรัพย์ผู้โดยสารที่บริเวณถนนลูกรังระหว่างหมู่บ้าน บ้านดงบาก-บ้านเหล่าน้อย ต.นาสีนวล อ.พยัคฆภูมิพิสัย จ.มหาสารคาม เป็นเหตุให้ นางบุญเพ็ง อายุ 56 ปี ได้รับบาดเจ็บสาหัส และเสียชีวิตในเวลาต่อมา
โดยทรัพย์สินที่หายไปมี สร้อยคอทองคำหนัก 1 บาท และสร้อยข้อมือหนัก 1 บาท ส่วนคนร้ายทราบชื่อคือ นายวัชรินทร์ อายุ 26 ปี ชาวบ้าน ต.หัวเรือ อ.วาปีปทุม จ.มหาสารคาม ซึ่งเป็นคนขับรถรถโดยสารคันดังกล่าว ขณะนี้อยู่ระหว่างหลบหนี
ล่าสุด (29 ส.ค.) ผู้สื่อข่าวรายงานว่า เมื่อเวลา 10.30 น. พ.ต.ท.ดร.บรรพต เทพพานิช รองผู้บังคับการตำรวจภูธรจังหวัดมหาสารคาม เปิดเผยว่า เบื้องต้น ได้รับรายงานจากร้อยเวรฯ เจ้าของคดีว่าได้ขออำนาจศาลออกหมายจับคนร้ายแล้ว เมื่อช่วงเย็นวานนี้ (28 ส.ค.)
ซึ่งได้สั่งการให้ชุดสืบสวน สภ.พยัคฆภูมิพิสัย สภ.วาปีปทุม และชุดสืบสวน ภูธรจังหวัดมหาสารคาม ลงพื้นที่ติดตามตัวคนร้ายอย่างใกล้ชิด โดยได้แบ่งชุดทำงานออกเป็น 4 ชุด ลงพื้นที่หาข่าวใน จ.ร้อยเอ็ด ซึ่งเป็นบ้านของภรรยาของผู้ต้องหา จ.บุรีรัมย์ และ จ.มหาสารคาม ซึ่งเป็นเขตรอยต่อที่คาดว่าคนร้ายจะหนีไปกบดาน
ส่วนรายละเอียดบางเรื่องยังไม่สามารถเปิดเผยได้ เนื่องจากเกรงว่าจะเสียรูปคดี คาดว่าจะได้ตัวผู้ต้องหาในเร็ว ๆ นี้ คิดว่าผู้ต้องหาคงไม่หนีออกนอกประเทศ ซึ่งคดีนี้ถือเป็นคดีสะเทือนขวัญ และเป็นที่น่าสนใจของประชาชนทั่วไป จึงได้กำชับให้พนักงานสอบสวนทำงานอย่างรอบคอบที่สุด
ส่วนเส้นทางการหลบหนีของคนร้าย คาดว่าหลังจากก่อเหตุ จากตรงจุดที่รถติดหล่ม คนร้ายน่าจะเดินเท้าออกมาจากจุดเกิดเหตุ ซึ่งอาจจะโบกรถชาวบ้านให้ช่วยไปส่งยังจุดหมาย อีกทั้งผู้ต้องหาเป็นคนในพื้นที่ คงจะรู้เส้นทางหลบหนีเป็นอย่างดี
ต้องรอสอบปากคำพยานที่เห็นเหตุการณ์อีกครั้ง ซึ่งได้สอบพยานไปแล้วจำนวน 3 ปาก เป็นน้องชายของผู้เสียชีวิตที่ได้พูดคุยโทรศัพท์กันเป็นรายสุดท้ายก่อนที่โทรศัพท์จะถูกตัดไป และพยานแวดล้อมที่อยู่พื้นที่เกิดเหตุอีก 2 ปาก
ด้าน นางสมพร อายุ 39 ปี บุตรสาวของผู้ตาย กล่าวว่า รู้สึกเจ็บปวดที่ไม่ได้อยู่กับแม่ในวาระสุดท้าย ตอนนี้เมื่อเห็นรูปแม่หรือนึกถึงเหตุการณ์นี้ก็เสียใจ ยิ่งคิดถึงประโยคสุดท้ายของแม่ยิ่งเจ็บปวด
อยากจะวอนให้ตำรวจเร่งจับตัวคนขับรถที่ฆ่าแม่ตน และกำลังหลบหนีอยู่ขณะนี้มารับโทษให้ได้โดยเร็ว ส่วนในช่วงบ่ายวันนี้ ญาติของผู้เสียชีวิตจะได้ทำการฌาปนกิจศพนางบุญเพ็ง ที่วัดชาดใหญ่ ต.หัวเรือ อ.วาปีปทุม จ.มหาสารคาม