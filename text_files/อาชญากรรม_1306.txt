(แฟ้มภาพ)
(26 พ.ย.) เมื่อเวลา 09.00 น. ศาลแพ่ง รัชดาฯ นัดอ่านคำพิพากษาคดีที่ญาติผู้เสียชีวิตจากเหตุการณ์ เมื่อวันที่ 27 ธ.ค. 2553 กรณี น.ส.แพรวา (นามสมมุติ) อายุ 17 ปี ขับรถยนต์ฮอนด้า ซีวิค เฉี่ยวชนรถตู้โดยสาร สายธรรมศาสตร์ ศูนย์รังสิต-หมอชิต บนทางยกระดับดอนเมืองโทลเวย์ เป็นเหตุให้คนขับรถตู้และผู้โดยสารเสียชีวิต รวม 9 ราย 
โดยเมื่อวันที่ 22 เม.ย. 2557 ศาลอุทธรณ์มีคำพิพากษายืนโทษจำคุก 2 ปี แต่แก้โทษให้เพิ่มเวลารอลงอาญาจาก 3 ปี เป็น 4 ปี เพิ่มเวลาบำเพ็ญประโยชน์เป็นปีละ 48 ชั่วโมง รวม 4 ปี และห้ามขับรถจนอายุ 25 ปี 
ต่อมาวันที่ 11 พ.ค. 2558 ศาลเยาวชนและครอบครัวกลาง พิพากษาไม่รับฎีกาในคดีดังกล่าว และพิพากษายืนตามคำพิพากษาของศาลอุทธรณ์
ล่าสุด ศาลแพ่ง ได้อ่านคำพิพากษาคดีที่ญาติผู้เสียชีวิตเป็นโจทก์ยื่นฟ้องบิดามารดาของ น.ส.แพรวา เนื่องจากขณะกระทำผิดยังเป็นเยาวชน เรียกให้ชดใช้ค่าเสียหาย 120 ล้านบาท ว่า
พิพากษาให้ น.ส.แพรวา บิดา และมารดาของ น.ส.แพรวา ร่วมกันชดใช้ค่าสินไหมทดแทน ประกอบด้วยค่าไร้อุปการะ และค่ารักษาพยาบาล รวมถึงค่าอื่นๆ ให้กับโจทก์ร่วม รวม 28 คน ซึ่งเป็นครอบครัวของผู้เสียชีวิต และบาดเจ็บแต่ละคน ในจำนวนเงินแตกต่างกัน ตั้งแต่ คนละ 4,000 บาท ถึง 1,800,000 บาท รวมเป็นเงินประมาณ 30 ล้านบาท พร้อมดอกเบี้ยร้อยละ 7.5 ต่อปี จนกว่าจะชำระครบ
ด้าน ทวิตเตอร์ คุณ @kesinee_t_NNA ผู้สื่อข่าวสำนักข่าวเนชั่น รายงานว่า ญาติผู้เสียชีวิตเหตุรถซีวิคชนรถตู้ดับ 9 ศพ ระบุ เล็งอุทธรณ์ ประเด็นค่าเสียหายน้อยไป เชื่ออีกฝ่ายยื่นอุทธรณ์ยืดเวลาจ่าย 