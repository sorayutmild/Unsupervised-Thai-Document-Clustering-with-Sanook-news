     ก่อนหน้านี้เราเคยพูดถึงข้อดีของการซื้อรถมือสองไปแล้ว คราวนี้เราจะมาบอกข้อดีของการซื้อรถป้ายแดงดูบ้าง ว่าจะมีอะไรเหนือกว่ารถมือสอง
     จริงอยู่ครับที่การซื้อรถมือสอง จะช่วยให้เราประหยัดเงินในกระเป๋าไปได้ไม่มากก็น้อย แถมยังได้รถที่มีขนาดใหญ่กว่า มีระบบความปลอดภัยมากกว่า แต่รถมือสองก็ผ่านการใช้งานมาแล้ว และอาจสร้างปัญหาให้กับเจ้าของรถมือใหม่ที่ไม่รู้จักวิธีการบำรุงรักษาดีพอ
     Sanook! Auto จึงรวบรวมเอาข้อดีของรถป้ายแดงที่เหนือกว่ารถมือสอง แม้ว่าจะเป็นรถซิตี้คาร์คันเล็กๆ ก็ตามที

1.ไม่ต้องเป็นห่วงเรื่องการบำรุงรักษา
     จุดต่างสำคัญระหว่างรถป้ายแดงกับรถมือสอง ก็คือ การบำรุงรักษารถป้ายแดงที่ง่ายกว่ากันมาก เนื่องจากรถใหม่ที่ออกจากโชว์รูมแทบทุกคัน จะมีวารันตีจากบริษัทรถยนต์ 3 ปี หรือ 100,000 กิโลเมตรเป็นอย่างน้อย ซึ่งช่วยให้อุ่นใจได้ในระดับหนึ่งว่า หากตัวรถมีความผิดปกติอะไรมาตั้งแต่โรงงาน ทางบริษัทรถจะรับผิดชอบให้โดยไม่เสียค่าใช้จ่ายใดๆ ตลอดระยะเวลารับประกัน
     ขณะที่รถบางรุ่นก็มีการรับประกันชิ้นส่วนเพิ่มเติม เช่น แบตเตอรี่ไฮบริด รับประกัน 10 ปี, ชุดมอเตอร์ไฮบริดรับประกัน 5 ปี เป็นต้น
2.รถใหม่ในปัจจุบันมีเทคโนโลยีสูงขึ้น
     รถยนต์รุ่นใหม่ๆ มักนำเทคโนโลยีสมัยใหม่มาเป็นจุดขายอยู่เสมอ ทำให้รถรุ่นใหม่มีอุปกรณ์มาตรฐานเพิ่มขึ้นกว่ารถรุ่นเก่า เช่น กล้องมองหลัง, กุญแจ Keyless Entry พร้อมปุ่มสตาร์ทเครื่องยนต์, ระบบ Start/Stop ช่วยประหยัดน้ำมัน หรือหน้าจออินโฟเทนเม้นท์ขนาดใหญ่ ที่มีฟังก์ชั่นหลากหลายมากยิ่งขึ้น เป็นต้น
     นั่นยังรวมไปถึงเทคโนโลยีช่วยประหยัดน้ำมันต่างๆ เช่น การติดตั้งเทอร์โบชาร์จกับเครื่องยนต์ขนาดเล็ก, เทคโนโลยีคลีนดีเซล ฯลฯ ซึ่งจะช่วยให้คุณประหยัดค่าน้ำมันในระยะยาวได้

3.ระบบความปลอดภัยสูงแม้จะเป็นรถเล็ก
     ระบบความปลอดภัยของรถรุ่นใหม่ถูกพัฒนาไปมาก ส่วนหนึ่งเป็นเพราะความเข้มงวดของมาตรฐานความปลอดภัยของรถที่จะวางจำหน่ายในญี่ปุ่นและยุโรป จึงทำให้รถขนาดเล็กมีความแข็งแรงและปลอดภัยจากการชนมากยิ่งขึ้น เริ่มตั้งแต่ตัวโครงสร้างที่ต้องกระจายแรงกระแทกได้ ไปจนถึงการติดตั้งถุงลมนิรภัย, ระบบควบคุมเสถียรภาพ, ระบบเบรก ABS ฯลฯ เป็นอุปกรณ์มาตรฐานตั้งแต่รุ่นเริ่มต้น
     ส่วนรถรุ่นใหญ่ราคาสูงๆ ก็เริ่มติดตั้งอุปกรณ์ความปลอดภัยขั้นสูง เช่น ระบบป้องกันการชนด้านหน้า และระบบป้องกันรถออกนอกเลนโดยไม่ตั้งใจ ช่วยให้ความปลอดภัยต่อชีวิตในรถรุ่นใหม่สูงขึ้นกว่าสมัยก่อนมาก
4.โปรโมชั่นดีๆ มีให้เลือกเพียบ
     หลายคนทราบดีว่าดอกเบี้ยรถมือสองแพงมาก โดยเฉพาะเมื่อเทียบกับรถใหม่ที่มีดอกเบี้ยต่ำกว่ามาก ส่วนใหญ่มักป้วนเปี้ยนอยู่ที่ราว 1-3 เปอร์เซ็นต์ บางรุ่นอาจฟรีดอกเบี้ยเสียด้วยซ้ำ บางช่วงอาจมีโปรโมชั่นไม่ต้องดาวน์ หรือโปรสำหรับอาชีพพิเศษต่างๆ เหล่านี้จะช่วยให้เป็นเจ้าของรถป้ายแดงได้ง่ายและมีค่าใช้จ่ายถูกกว่ารถมือสอง

5.ค่าใช้จ่ายในการใช้รถถูกกว่า
     การบำรุงรักษารถใหม่ป้ายแดงต่ำกว่ารถมือสองอย่างเห็นได้ชัด ซึ่งรถป้ายแดงเพียงแค่เข้ารับบริการตามระยะทุก 10,000 กิโลเมตรเท่านั้น ซึ่งค่าใช้จ่ายก็เริ่มต้นตั้งแต่พันนิดๆ ไปจนถึง 3-4 พันบาท แล้วแต่รุ่น-ยี่ห้อ แถมยังไม่ต้องเป็นห่วงเรื่องรถเสีย เหมาะสำหรับใครที่ไม่มีความรู้เกี่ยวกับการบำรุงรักษารถยนต์มากนัก
     ขณะที่รถมือสองจำเป็นต้องใช้แรงในการบำรุงรักษามากหน่อย เช่น การหมั่นตรวจเช็คชิ้นส่วนต่างๆ ว่าถึงเวลาซ่อมหรือเปลี่ยนแล้วหรือยัง จึงจะสามารถแก้ไขได้ตรงจุด ไม่ทำให้ปัญหาลุกลามบานปลาย
     รู้แบบนี้แล้วก็ขึ้นอยู่กับความเหมาะสมของแต่ละคนครับ ว่าควรถอยรถป้ายแดง หรือจะทดสอบฝีมือหันไปเล่นรถมือสองดีกว่ากัน
 