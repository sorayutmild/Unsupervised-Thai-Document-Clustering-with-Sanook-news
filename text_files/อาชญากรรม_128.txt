เจ้าหน้าที่ตำรวจ สน.วิภาวดี ได้เปิดเผยความคืบหน้าของคดีอุบัติเหตุรถเก๋งชนรถตู้โดยสารจนเกิดผู้เสียชีวิต 8 ศพ โดยได้ตรวจสอบจากภาพกล้องโทรทัศน์วงจรปิด พบว่าภาพดังกล่าวได้บันทึกเหตุการณ์ได้ในช่วงเวลาสั้นๆ
โดยมีการพบว่ารถเก๋งฮอนด้าซีวิค ได้พุ่งชนได้รถตู้โดยสารในบริเวณดังกล่าว โดยห่างออกมาอีกประมาณ 700 เมตร รถตู้ได้เบี่ยงออกไปทางด้านซ้ายของถนน และภาพได้หลุดออกจากจอกล้องโทรทัศน์วงจรปิดไป ซึ่งในขณะที่ทางเจ้าหน้าที่ตำรวจกำลังรวบรวมพยานหลักฐานให้ได้มากที่สุด แต่ยังไม่สามารถสอบปากคำพยานเพิ่มเติมได้ เนื่องจากทั้งหมดยังคงมีอาการบาดเจ็บสาหัส แต่ยินยันว่าจะดำเนินคดีให้ความเป็นธรรมแก่ทั้งสองฝ่าย
ด้านของญาติของผู้ที่เสียชีวิตทั้ง 8 ศพ ยังคงรู้สึกสะเทือนใจและยอมรับต่อเหตุการณ์ที่เกิดขึ้นไม่ได้ โดย นางนฤมล นิลวรรณ นักแสดงตัวประกอบ ซึ่งเป็นป้าของ น.ส.สุดาวดี หนึ่งในผู้เสียชีวิตในเหตุการณ์ดังกล่าว เผยว่า ก่อนเกิดเหตุหลานสาวกำลังเดินทางไปสถานีขนส่งหมอชิต เพื่อจะขึ้นรถโดยสารกลับบ้านที่จังหวัดอุบลราชธานีในช่วงเทศกาลวันปีใหม่ โดยพ่อแม่เตรียมรอคอยต้อนรับลูกสาวที่กำลังจะกลับบ้าน โดยตนก็ไม่คาดคิดเช่นกันว่าจะเกิดเรื่องร้ายแรงเช่นนี้กับครอบครัว สำหรับศพจะนำไปตั้งทำพิธีทางศาสนาที่วัดสุปัฏนารามวรวิหาร ในจ.อุบลราชธานี ต่อไป
ส่วนทางด้านของ นายวิศรุต พลสิทธิ์ เจ้าหน้าที่ของศูนย์เทคโนโลยีอิเล็กทรอนิกส์และคอมพิวเตอร์แห่งชาติ (เนคเทค) หนึ่งในผู้ได้รับบาดเจ็บได้เล่าถึงเหตุการณ์ดังกล่าวว่า หลังจากตนได้เลิกจากงานเวลาประมาณ 3 ทุ่ม ได้ขึ้นโดยสารรถตู้คันดังกล่าวเพื่อกลับบ้านย่านห้างสรรพสินค้าบิ๊กซี สาขาแจ้งวัฒนะ โดยจะมาต่อรถที่บริเวณหมอชิต โดยหลังจากขึ้นรถ และชำระค่าโดยสารก็หลับมาตลอดทาง ก่อนจะรู้สึกตัวอีกครั้งก็รู้สึกว่ารถตู้ถูกกระแทกมาจากด้านหลังอย่างแรง ก่อนที่รถจะหมุนคว้างจนรู้สึกมึนงง และรู้สึกตัวอีกครั้งก็ตอนที่พยายามคลานออกมาจากรถ มองเห็นผู้ได้รับบาดเจ็บหลายคนและซากรถตู้ที่พังยับเยิน
ในขณะที่ น.ส.พลอย (นามสมมติ) ผู้ขับขี่รถเก๋งคู่กรณี ยังคงได้รับกระแสวิพากษ์วิจารณ์จากโลกออนไลน์อย่างหนัก ที่เผยให้เห็นถึงเด็กสาวคู่กรณีคนดังกล่าว ยืนอยู่ใกล้บริเวณรถเก๋งของตน โดยยันยืนกดโทรศัพท์แบล็คเบอรรี่อย่างใจเย็น ซึ่งต่อมามีรายงานว่า น.ส.อรชร ได้โพสข้อความถึงเหตุการณ์ที่ตนเองก่อลงในเฟชบุ๊คส่วนตัวของตนเอง
 