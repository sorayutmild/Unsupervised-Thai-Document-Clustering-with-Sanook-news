
 
(26 ม.ค.) ผู้สื่อข่าวรายงานว่า เมื่อเวลาประมาณ 14.30 น. นายสาทิตย์ วงศ์หนองเตย แกนนำ กปปส.ขึ้นเวทีแยกปทุมวัน เล่าถึงเหตุการณ์ที่กลุ่มกองทัพประชาชนโค่นล้มระบอบทักษิณ (กปท.) นำผู้ชุมนุมไปรณรงค์ให้เลื่อนการเลือกตั้งและปฏิรูปประเทศก่อนเลือกตั้งที่บริเวณวัดศรีเอี่ยม เขตบางนา และเผชิญหน้ากับกลุ่มคนเสื้อแดง จน นายสุทิน ธราทิน ถูกยิงจนเสียชีวิต และผู้ชุมนุมบางส่วน ยังถูกคนเสื้อแดงล้อมไว้ที่บริเวณดังกล่าว
นายสาทิตย์ เล่าว่า ระหว่างเกิดเหตุการณ์ไม่มีเจ้าหน้าที่ตำรวจเข้าระงับเหตุ ซึ่งตาม พ.ร.ก.ฉุกเฉิน เจ้าหน้าที่ต้องเข้าระงับเหตุเพื่อรักษาความสงบ ทั้งนี้ ขอให้ผู้ชุมนุม ทั้ง กปท. และ กปปส. ที่กำลังเดินทางไปช่วยเหลือผู้ชุมนุมที่ถูกปิดล้อมอยู่ในขณะนี้อย่าเพิ่งเดินทางไปเข้าไป ให้ไปรวมตัวกันที่ โรงแรมแกรนด์ ย่านบางนาก่อนเข้าไปในพื้นที่ ยืนยัน กปปส.จะดำเนินการเรื่องนี้อย่างถึงที่สุด เพราะที่ผ่านมาการเคลื่อนไหวของกปปส. เป็นไปอย่างสงบ ปราศจากอาวุธ
ขณะที่ทางด้านเจ้าหน้าที่ตำรวจชุดสืบสวน สน.บางนา ได้ลงพื้นที่เข้าตรวจสอบจุดเกิดเหตุการปะทะกัน บริเวณหนาวัดศรีเอี่ยม จากการตรวจรถที่ถูกทุบรอบคันที่จอดอยู่บริเวณจุดเกิดเหตุ พบอาวุธปืนไทยประดิษฐ์ 1 กระบอก กระสุนปืนลูกซอง 2 นัด กระสุนปืนเอ็ม 16 จำนวน 2 นัด มีดสปาต้า 1 เล่ม และจากการตรวจสอบรถกระบะไม่ติดแผ่นป้ายทะเบียน ไม่มี พ.ร.บ. จึงเก็บหลักฐานไว้ตรวจสอบที่ สน.บางนา แล้ว
นอกจากนี้ ในโลกออนไลน์ได้มีการเผยแพร่คลิปภาพเหตุการณ์ บริเวณวัดศรีเอี่ยม ช่วงเวลาที่เกิดเหตุมีเสียงปืนและระเบิดดังอยู่หลายครั้ง กลุ่มผู้ชุมนุมต่างวิ่งหนีและมอบลงกับพื้นถนน ท่ามกลางเหตุชุลมุน อีกทั้งยังพบคนกลุ่มหนึ่งกำลังทุบรถกระบะและทำร้ายคนนั่งอยู่ท้ายรถกระบะ ขณะนี้คลิปดังกล่าวกำลังเป็นที่วิพากษ์วิจารณ์ในโซเชียลเน็ตเวิร์ก
 