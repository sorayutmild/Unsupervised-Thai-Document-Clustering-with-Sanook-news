นายบุญเอื้อ ประเสริฐสุวรรณ อดีตประธานรัฐสภา ถึงแก่อนิจกรรมอย่างสงบด้วยโรคชรา ในวัย 97 ปี
(13 ต.ค.) นายณัฐวุฒิ ประเสริฐสุวรรณ อดีต ส.ส.สุพรรณบุรี พรรคชาติไทยพัฒนา กล่าวว่า นายบุญเอื้อ ประเสริฐสุวรรณ อดีตประธานรัฐสภา ผู้เป็นบิดา ได้ถึงแก่อนิจกรรมแล้วอย่างสงบด้วยโรคชรา ด้วยวัย 97 ปี 6 เดือน โดยศพจะตั้งบำเพ็ญกุศล ณ ศาลา 14 วัดเทพศิรินทราวาส และจะมีพิธีพระราชทานน้ำหลวงอาบศพในเวลา 17.00 น. วันศุกร์ที่ 14 ต.ค. 2559
ทั้งนี้ นายบุญเอื้อได้เข้าพักรักษาตัวที่โรงพยาบาลศิริราช ตั้งแต่วันที่ 31 ส.ค.ที่ผ่านมา ด้วยอาการเหนื่อย หอบ อ่อนเพลีย
นายบุญเอื้อ ประเสริฐสุวรรณ เป็นชาวบางปลาม้า จ.สุพรรณบุรี เกิดเมื่อวันที่ 13 เม.ย. 2462 จบการศึกษา จากโรงเรียนทหารเสนารักษ์ เปิดคลินิก "วิริยะการแพทย์" จนเป็นที่รู้จักจากประชาชนชาวสุพรรณบุรีและเรียกขานว่า "หมอเอื้อ" เข้าสู่เส้นทางการเมืองด้วยการเป็น สมาชิกสภาจังหวัด หรือ ส.จ. อ.บางปลาม้า จ.สุพรรณบุรี ก่อนจะลงสมัครเป็นสมาชิกสภาผู้แทนราษฎร (ส.ส.) และได้รับเลือกตั้งมาอย่างต่อเนื่อง ตั้งแต่ปี 2500 จนถึง 2539 รวม 10 สมัย และยังเป็นผู้ชักชวน นายบรรหาร ศิลปอาชา อดีตนายกรัฐมนตรี เข้าสู่แวดวงการเมืองอีกด้วย
ด้านชีวิตครอบครัว นายบุญเอื้อ สมรสกับนางดวงเนตร ประเสริฐสุวรรณ มีบุตรชายคือ ณัฐวุฒิ ประเสริฐสุวรรณ อดีตสมาชิกสภาผู้แทนราษฎร จ.สุพรรณบุรี