ยอมรับว่ายังลืมไม่ลง ตัดรักเก่าไม่ขาด สำหรับนักแสดงชื่อดัง "ต่าย สายธาร นิยมการณ์" ที่เปิดใจหวนพูดถึงอดีตคนรักที่ล่วงลับไปนานกว่า 10 ปี อย่างหนุ่ม "อ๊อฟ อภิชาติ พัวพิมล" แม้ "ริว จิตสัมผัส" จะแนะนำวิธีให้ตัดคำสัญญาที่เคยบอกจะเป็นเนื้อคู่กันทุกภพทุกชาติ เพื่อให้วิญญาณของฝ่ายชายไปสู่สุคติ แต่ตนก็ยอมรับว่าลืมไม่ได้จริงๆ บอกไม่อยากโกหกความรู้สึกของตัวเอง มีโอกาสเจอสาวต่ายที่หวนกลับมารับงานแสดงในซีรีส์ I Sea U ณ สตูดิโอ Claylor เลียบทางด่วนเอกมัย-รามอินทรา เจ้าตัวได้เปิดใจถึงงานมูลนิธิอาสากู้ภัยที่ทำมายาวนานกว่า 17 ปีให้ฟังว่า...
"หายไป 3 เดือน เขาก็เริ่มถามว่าหายไปไหน (ยิ้ม) ถ่ายละครอยู่นะคะ ถามว่าจะกลับไปช่วยเหลืออีกไหม จริงๆชีวิตต่ายสแตนบายด์ 24 ชม. คงไม่ได้หลับปกติเหมือนชาวบ้าน มือถือก็เปิดไว้ตลอด ไม่ว่าใครจะเจ็บไข้ได้ป่วยหรือมีเหตุอะไร แล้วก็จะฟังวอด้วย ถ้ามีเหตุใกล้ๆก็จะออกไป เวลาออกไปก็ต้องพกถุงมือและกระเป๋าอุปกรณ์ในรถเตรียมไว้อยู่แล้ว"
"เริ่มต้นที่เข้ามาทำงานตรงนี้คือ ต้องขอบคุณพี่อ๊อฟ อภิชาติ เป็นคนพาเข้ามาทำ ถึงวันนี้ก็ย่าง 17 ปีแล้ว ตั้งแต่เราเริ่มเป็นอาสาก็ต้องขอบคุณทางมูลนิธิที่เมตตาและส่งต่ายให้เป็นเรียน EMTB คือเจ้าหน้าที่กู้ชีพที่โรงพยาบาลราชวิถีจนจบ เราก็ต้องเอาความรู้ที่มีออกมาใช้ เวลาเจอสถานการณ์จริงๆ ไม่เคยกลัวเลยค่ะ ถ้ามีคลิป ภาพอะไรที่หดหู่จะไม่ดูเลย ถ้าเป็นเหตุการณ์จริง ไส้ทะลัก เลือดไหล เราทำเพราะมันคือหน้าที่"
"คนไม่ค่อยได้รู้มุมการทำงานแบบนี้ของเราสักเท่าไหร่ เพราะส่วนมากจะอยู่ในรถ บางทีก็นอนในรถยันเช้า คนไม่ค่อยเห็นหรอก ส่วนมากจะออกเหตุตอนกลางคืน"
ล่าสุดเห็นโพสต์รูปพี่อ๊อฟไว้ "มันก็เป็นความรู้สึกคิดถึง เวลาถาม น้ำตาคลออย่างนี้ อย่างที่ไปออกรายการ "คนอวดผี" ริวก็ให้คำแนะนำมาว่าให้ตัด เราเป็นคนที่ไม่หลอกความรู้สึกของตัวเอง ไม่อยากหลอกคนอื่น ถามว่าตัดได้ไหม ตัดได้ แต่บางอย่างอยากจำมันกลับลืม อยากลืมมันก็จะจำ พอมาถามกระตุ้น ต่ายก็นึกตลอด เราก็ทำบุญให้ตลอดเหมือนกัน วันนี้จะเข้าไปหาแม่ แล้วก็จะบอกว่า เราจะไม่พูดแล้วว่าทุกภพทุกชาติ เราคิดว่ามันมีแต่ในละคร ไม่คิดว่ามันจะเกิดในชีวิตจริง ทั้งนี้มันก็ไม่ใช่เรื่องเสียหายเพราะมันเป็นเรื่องของความรู้สึกดีๆ มันไม่ได้มีผลกระทบอะไรต่อชีวิต ต่ายว่าพอมาคิดเรื่องไม่ตัดแล้วชีวิตเราจะทำงานไม่ได้หรือชีวิตจะแย่ ก็ไม่ใช่ มองในมุมนึงคือให้เขาได้ไปอยู่ในภาพภูมิที่ดี เราก็หวังอย่างนั้น แต่ใจส่วนลึกจริงๆ ต่ายตัดไม่ได้ ไม่โกหกค่ะ"
"ความรู้สึกก็เหมือนเขายังอยู่ใกล้ๆเรา แต่ไม่รู้ว่าเวลาเราไปหาพระแล้วพูดตัด เหตุการณ์หลังจากนี้แล้วเราจะลืมได้ไหม เป็นอย่างนี้มา 10 ปี แล้วจะลืมเหรอ มันเรื่องละเอียดอ่อนมากแต่ไม่ใช่เรื่องเสียหาย แต่มีบางคนบอกว่าเดี๋ยวเขาจะไม่ไปผุดไปเกิด ต่ายก็คุยกับแม่ว่าเราโกหกความรู้สึกตัวเองไม่ได้ เมื่อคืนแม่ก็ยังเอารูปอ๊อฟให้ดูอยู่"
"เรื่องคำสัญญา เราเคยให้ไว้ด้วยกันทั้งคู่ว่า "ไม่รู้ว่าจะเกิดอะไรขึ้น ขอเป็นเนื้อคู่กันทุกภพทุกชาติไป" ทุกวันนี้เวลามีแฟน เราก็ต้องบอกเขาว่าแฟนเราตายและต้องทำบุญให้ ถือเป็นความรู้สึกที่ดีและมันทำให้เรามีกำลังใจด้วยซ้ำ แฟนก็เข้าใจเพราะชื่อเขาก็เหมือนกันด้วย (ยิ้ม) เราก็ไปนั่งสมาธิ ทำวัตรเย็นและทำบุญให้อ๊อฟเหมือนกัน เราโชคดีตรงนี้ แต่อาจจะโชคร้ายตรงที่ต่ายมีโลกส่วนตัว อยากอยู่คนเดียว ไม่อยากมีแฟน"
ขอบคุณภาพจากเฟซบุ๊ก Saitharn Niyomkarn