การแข่งขัน ยกน้ำหนัก โอลิมปิกหญิง ในรุ่น 48 กก. หนึ่งเดียวจากไทย "น้องแนน" โสภิตา ธนสาร จอมพลังสาวจากไทย ลงทำการแข่งขันผลปรากฏว่า ในท่าสแนตช์ "น้องแนน" โชว์ความแข็งแกร่ง ยกผ่านทั้ง 3 ครั้ง (88 กก., 90 กก. และ 92 กก.) โดยน้ำหนักที่ดีที่สุดคือ 92 กิโลกรัม นำเป็นอันดับที่ 1 จากนักกีฬาทั้งหมด 12 คนส่วนในท่าคลีนแอนด์เจิร์ก จอมพลังสาววัย 21 ปี ยังคงเหนือชั้น แม้จะยกผ่านแค่ 2 ครั้ง (106 กก. และ 108 กก.) ครั้งที่ 3 เรียกไป 110 กิโลกรัม แต่ยกไม่ผ่าน โดยน้ำหนักที่ดีที่สุดคือ 108 กิโลกรัม
ทำให้รวมทั้งสองท่า "น้องแนน" โสภิตา ธนสาร ทำน้ำหนักรวมไปได้ 200 กิโลกรัม นำเป็นอันดับ 1 คว้าเหรียญทองแรก ให้ทัพนักกีฬาไทย ในการแข่งขันโอลิมปิก 2016 ได้สำเร็จ
นับเป็นเหรียญทองที่ 4 ในประวัติศาสตร์ที่ ทีมยกน้ำหนักไทย ทำได้ในการแข่งขันกีฬาโอลิมปิกที่ผ่านมา ต่อจาก อุดมพร พลศักดิ์ (เอเธนส์ 2004), ปวีณา ทองสุก (เอเธนส์ 2004) และ ประภาวดี เจริญรัตนธารากูล (ปักกิ่ง 2008)
