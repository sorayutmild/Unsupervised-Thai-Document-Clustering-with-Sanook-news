จากกรณี น.ส.พิมลพรรณ อายุ 31 ปี แอร์โฮสเตสสายการบินชื่อดัง กระโดดอาคารจอดรถห้างสรรพสินค้าชื่อดัง ย่านเลียบทางด่วนรามอินทรา เสียชีวิต โดยที่บริเวณหน้าท้องมีร่องรอยแผลผ่าตัด โดยมีผ้าก๊อซปิดเอาไว้ ที่เกิดเหตุพบรถยนต์และรองเท้าแตะของผู้เสียชีวิต เหตุเกิดเมื่อช่วงเช้าวันที่ 23 ก.ค.ที่ผ่านมา
ความคืบหน้าล่าสุดในกรณีดังกล่าว (23 ก.ค.) จากการสอบถามแฟนหนุ่มของผู้เสียชีวิต ทราบว่า ผู้เสียชีวิตคือแอร์โฮสเตสสายการบินชื่อดัง โดยปฏิบัติงานทั้งในและนอกประเทศ โดยผู้เสียชีวิตจะมาทานข้าวกับตนเป็นประจำทุกเช้าที่ห้างนี้ ก่อนไปทำงาน
ก่อนหน้านี้แฟนสาวไปศัลยกรรมตาสองชั้น ทำให้ตาแปลกไปจากเดิม จึงมีการแก้หลายครั้งแต่ก็ยังไม่ถูกใจ ผู้เสียชีวิตเคยบ่นเรื่องการศัลยกรรมตากับตนหลายครั้ง แต่ไม่คิดว่าจะเป็นสาเหตุที่ทำให้คิดสั้น เพราะมีแพลนจะแต่งงานกัน
ในส่วนของแผลบริเวณใต้ท้องน้อย แฟนหนุ่มของผู้เสียชีวิต กล่าวว่า เป็นแผลที่เกิดจากการผ่าตัดนำเนื้อบริเวณใต้ท้องน้อย ไปผ่าตัดทำศัลยกรรมตาสองชั้น ที่แก้ไขมาแล้วหลายครั้งตั้งแต่เดือน พ.ค. แต่ว่าตาทั้งสองข้างยังไม่เท่ากัน ล่าสุด ไปแก้ไขเมื่อวันที่ 21 ก.ค.
ทั้งนี้ ตำรวจตั้งประเด็นจูงใจว่า มาจากความเครียดเรื่องการศัลยกรรมตา ซึ่งมีผลกระทบต่อการทำงาน แต่ยังไม่สามารถเปิดเผยได้ โดยจะมีการสอบปากคำของบุคคลใกล้ชิดเพิ่มเติมเกี่ยวกับประเด็นอื่นๆ เช่น เรื่องงาน เรื่องส่วนตัว
เบื้องต้น ทราบว่า ผู้เสียชีวิตมีอุปนิสัยเป็นคนจริงจังกับชีวิตและขี้น้อยใจ และมักจะต้องการให้เพื่อน ญาติ หรือ แฟน อยู่ด้วยตลอดเวลา