ตำรวจบุกล้อมจับแก๊งยิงน้องโตมี่ วิสามัญ โจ๊ก ไผ่เขียว ขณะที่ จิ๊ป ไผ่เขียว หนีรอดไปได้หวุดหวิด เร่งตามล่า 
หลังต่อสู้กับอาการบาดเจ็บมานาน เมื่อเวลา 18.00 น. น้องโตมี่ได้เสียชีวิตลงแล้ว ที่โรงพยาบาลพระนั่งเกล้า ท่ามกลางความโศกเศร้าของบุคคลในครอบครัว ซึ่งเฝ้าดูอาการน้องโตมี่อย่างใกล้ชิดมาตลอด โดยนายแพทย์ สกล สุขพรหม แพทย์เจ้าของไข้ เผยว่า ร่างกายคนไข้ไม่ตอบสนองต่อยากระตุ้นความดันเลือดต่อไป ส่งผลให้ความดันเริ่มลดลง และสิ้นใจอย่างสงบในที่สุด หลังจากแพทย์นิติเวชชันสูตรพลิกศพผ่าวิถีกระสุนเสร็จแล้ว จะนำร่างไร้วิญญาณของน้องโตมี่ ไปบำเพ็ญกุศล ที่วัดหนองม่วง จังหวัดลพบุรี ในเวลาต่อไป
ในขณะที่เจ้าหน้าที่ตำรวจชุดสืบสวนไล่ล่าคนร้าย ที่ใช้อาวุธปืนขนาด 9 มม. กระหน่ำยิง น้องโตมี่ หรือ ด.ช.โภคิน ดีผิว อายุ 12 ปี และครอบครัวได้รับบาดเจ็บ เปิดเผยว่า จากการติดตามเก็บหลักฐานของคนร้ายมามานกว่า 1 สัปดาห์ จนถึงขณะนี้เจ้าหน้าที่ตำรวจรู้ตัวคนร้ายแล้ว ซึ่งเป็นผู้กว้างขวางในตลาดประตูน้ำพระอินทร์ อ.บางปะอิน จ.พระนครศรีอยุธยา ฉายา " จิ๊ป ตลาดประตูน้ำพระอินทร์" โดยเจ้าหน้าที่ได้แกะรอย คนร้ายรายนี้จากปลอกกระสุนปืน ขนาด 9 มม. ที่คนร้ายได้ใช้ปืนกระบอกเดียวกัน นำไปยิงเล่นในคืนวันลอยกระทง ภายในชุมชนไผ่เขียว หลังตลาดประตูน้ำพระอินทร์ ซึ่งเป็นแหล่งยาเสพติดแหล่งใหญ่ของอยุธยา เมื่อเจ้าหน้าที่ นำปลอกกระสุนปืนที่พบ มาเปรียบเทียบกับปลอกกระสุนปืนของคนร้ายที่พบในจุดเกิดเหตุ ที่ยิงน้องโตมี่ พบว่ามาจากปืนกระบอกเดียวกัน เจ้าหน้าที่จึงเชื่อมั่นว่าเป็นคนร้ายที่ยิงน้องโตมี่และครอบครัว
ล่าสุด เมื่อเวลา 20.30 น. พล.ต.อ.อัศวิน ขวัญเมือง ที่ปรึกษา สบ10 ในฐานะรักษาราชการแทน ผบช.ภ.1 พร้อม พล.ต.ต.คำรณวิทย์ ธูปกระจ่าง รอง ผบช.ภ.1 พล.ต.ต.อนุรักษ์ แตงเกษม ผบก.ภ.จว.พระนครศรีอยุธยา นำกำลังตำรวจชุดสืบสวนภาค 1 และชุดสืบสวนจังหวัด มาซุ่มโป่งปิดล้อมบริเวณสไมล์แมนชั่น ต.คานหาม อ.อุทัย หลังสืบทราบว่านายนพพล หรือจิ๊ป และนายชาญชัย ประสงค์ศิล หรือโจ๊ก ไผ่เขียว พี่ชายของนายจิ๊ป หลบหนีมากบดานอยู่ในห้องพัก 4713 โดยมีการส่งตำรวจปลอมตัวเป็นพนักงานเข้าไปดูลาดเลา แต่ปรากฏว่าพบนายจิ๊ปกับพี่ชายกำลังเดินลงมา และเกิดไหวตัวทัน ทั้งคู่จึงชักปืนยิงเข้าใส่ตำรวจ
สุดท้ายนายโจ๊กหนีไม่รอดถูกกระสุน ปืนตำรวจเสียชีวิตบริเวณพงหญ้าแถวนั้น โดยข้างศพมีปืนกล็อกอาวุธของนายโจ๊กตกอยู่ ขณะที่นายจิ๊ปวิ่งหนีไปขึ้นรถจยย.ที่แอบจอดทิ้งไว้ ขี่หลบหนีไปได้ ต่อมาตำรวจเข้าตรวจค้นห้องพัก 4713 กับห้องพักอีก 2 ห้อง ซึ่งทั้งคู่เช่าพักไว้ พบเงินสดนับสิบล้านบาทอยู่กระเป๋าเดินทาง และปืนอีกหลายชนิด รวม 16 กระบอก พร้อมกระสุนปืน รวมทั้งยาไอซ์กับยาบ้าอีกจำนวนมาก
ด้าน พล.ต.อ.อัศวิน เปิดเผยว่า แนวทางสืบสวนพบว่าวันเกิดเหตุนายจิ๊ปเป็นคนขี่รถและมีนายโจ๊กนั่งซ้อนท้าย โดยนายโจ๊กเป็นคนใช้ปืนกราดยิงใส่รถที่น้องโตมี่นั่งมา ก่อนจะหลบหนีไป สาเหตุน่าจะมาจากความคึกคะนอง เพราะก่อนหน้านี้ทั้งคู่เคยก่อเหตุแบบนี้มาแล้ว 5 ครั้ง ซึ่งผู้เสียหายชี้ยืนยันได้ นอกจากนี้ เชื่อว่ามีผู้เสียหายบางส่วนไม่กล้ามาแจ้งความ ขณะนี้ตำรวจอยู่ระหว่างติดตามจับกุมตัวนายจิ๊ปที่ยังหลบหนีอีกคน
 
 
 