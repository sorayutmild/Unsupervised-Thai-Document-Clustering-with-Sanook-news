     คอลัมน์ รถคันโปรด     โดย หมวดแพง
 

     นอกจากมีดีทางด้านศาสตร์การเเสดงเเล้ว ศาสตร์ตัวเลขก็ไม่เป็นรองใคร
     สำหรับ แมน-การิน ศตายุ หรือ "แมน แมธเธโลจี" ดาราหนุ่มหล่อที่โด่งดังจากการดูดวงด้วยศาสตร์ตัวเลข โดยเฉพาะเบอร์โทรศัพท์
     หลังเช็กดวงกับหนุ่มหล่อไปเเล้ว ถือโอกาสคุยเรื่องรถยนต์
 

Mercedes-Benz E-Class Cabriolet
 
     "ถ้าเป็นรถที่ขับเอง ผมใช้เมอร์เซเดส-เบนซ์ อี-คลาส เปิดประทุนครับ (E-Class Cabriolet) ชอบ ใช้มาปีนึงเเล้ว มันไปไหนสะดวกดี ไปคนเดียวหรือกับแฟนก็สบาย ช่วงหน้าหนาวเปิดประทุนรับอากาศรู้สึกผ่อนคลายดีครับ แต่อย่าเปิดแถวๆ กทม.นะ ร้อนไป ต้องเป็นชานเมืองหน่อย ผู้ชายทุกคนรวมทั้งผมฝันจะมีรถสปอร์ตสักคันอยู่แล้ว คันนี้ก็เหมือนรถคันแรกที่ได้มาจากน้ำพักน้ำแรงของเรา"
     แมนบอกต่อว่า หากวันไหนขี้เกียจขับรถเอง จะเลือกใช้ โตโยต้า เวลไฟร์ (Toyota Vellfire) ที่มีคนขับให้ เน้นนั่งหลังสบาย มีเวลาเตรียมงานเเละพักผ่อนด้วย จริงๆ อยากได้อีกสักคัน แต่พอนึกดู รู้สึกว่าสิ้นเปลือง มีแค่นี้ก็พอแล้ว
 

Toyota Vellfire
 
     เมื่อถามถึงอุบัติเหตุ นักโหราศาสตร์หนุ่มนึกย้อนถึง 2 เหตุการณ์สำคัญที่ต้องจดจำ
     "เหตุการณ์เเรกเกิดขึ้นตอนสมัย ม.6 เลยครับ เริ่มขับรถใหม่ๆ ขณะกำลังยูเทิร์น จู่ๆ มีรถอีกฝั่งที่วิ่งอยู่เลนขวา ไม่เปิดไฟหน้า พุ่งมาชนด้านข้าง..ปัง! ผมกระเด็นไปอยู่เบาะนั่งข้าง พอดีตอนนั้นอยู่ต่างจังหวัดเลยไม่ได้คาดเข็มขัดนิรภัย โชคดีไม่เป็นอะไรมาก อีกครั้งหนึ่งคือ ขับรถกระบะเก่าๆ พาเพื่อน 21 คนไปขึ้นเขา จังหวะกำลังขึ้น เกียร์หักเฉยเลย รถก็ไหลลงจากเนิน เพื่อนๆ พากันกระโดดลงหมดเลย แต่เราใช้สติดึงเบรกมือไว้ ไม่งั้นตกเหวแล้ว"
     หนุ่มเเมนทิ้งท้ายว่า ขอให้ทุกคนขับรถอย่างมีสติ เราอาจไม่ใช่คนประมาท แต่คนประมาทอาจมาทำให้เรามีปัญหาได้ แนะนำว่าเมาไม่ขับ เช็กสภาพรถสม่ำเสมอ และเข้าใจกฎจราจร เท่านี้ก็อยู่ร่วมกันได้แล้ว
     ที่สำคัญให้เลี่ยงการใช้เลข 3 กับ 7 ที่ติดกันในทะเบียนรถ ด้วยสถิติพบว่ามีโอกาสเกิดอุบัติเหตุสูงสุด เเต่สำหรับคนที่มีเลขเหล่านี้ก็ไม่ต้องเครียดมากเกินไป ให้ระวังกันมากขึ้น ส่วนคนที่ไม่มีเลขเหล่านี้ก็อย่าชะล่าใจ เพราะอาจโดนคนที่มีเลขนี้มาชนเองก็ได้ ฉะนั้น ระวังไว้ดีที่สุดครับ
 
     ที่มา/ภาพ Matichon, IG @man_karin
 
 