นิติเวช รพ.ตำรวจ เผย "บันนี่เฟียร์" เยื่อหุ้มหัวใจฉีกขาดจากอุบัติเหตุรถชนขอบทาง 
เจ้าหน้าที่บริษัทรับ - ส่ง ศพของเอกชนซึ่งรับมอบอำนาจจากญาติ ติดต่อเข้ารับศพ นางสาวฐิติทิพย์ สิงเห หรือ เฟียร์ เป็นนางแบบนิตยสารเพลย์บอย หรือในวงการเรียกชื่อว่า "บันนี่เฟียร์" เสียชีวิต จากกรณีขับรถยนต์ฮอนด้า แจ๊ส สีขาว หมายเลขทะเบียน ศส 3306 กรุงเทพมหานคร ชนขอบทางบนทางด่วนรามอินทรา - อาจณรงค์ (ขาออก) ก่อนถึงทางลงด่วนลาดพร้าว กม.13+400 บี แขวงและเขตลาดพร้าว กทม. ช่วงกลางดึกที่ผ่านมา เพื่อนำกลับไปบำเพ็ญกุศลทางศาสนา ที่วัดเทพลีลา แขวงหัวหมาก เขตบางกะปิ 
เบื้องต้น แพทย์เปิดเผยผลการชันสูตรพลิกศพว่า ผู้ตายเสียชีวิตเนื่องจากมีเลือดออกจากช่องเยื่อหุ้มหัวใจฉีกขาด
ส่วนผลการตรวจพิสูจน์ด้านกระดูกแรงอัดจากการเกิดอุบัติเหตุจากบริเวณใดนั้น ต้องรอผลการตรวจจากห้องปฏิบัติอีกครั้งหนึ่ง สำหรับผู้ได้รับบาดเจ็บที่โดยสารมากับผู้ตายอีก 1 ราย เป็นชายยังไม่ทราบชื่อนั้น มีรายงานว่าได้รับบาดเจ็บเล็กน้อย และได้เข้ารักษาอาการบาดเจ็บที่โรงพยาบาลลาดพร้าวพร้อมผู้ตายตั้งแต่เมื่อคืนที่ผ่านมาแล้ว

ทั้งนี้ ทางทีมข่าวได้มีการตัดข้อความบางส่วนที่อยู่ในข่าวซึ่งสร้างความสะเทือนใจ ทางทีมงานขออภัยและขอแสดงความเสียใจกับครอบครัวและเพื่อนของน้องเฟียร์ มา ณ ที่นี้ 