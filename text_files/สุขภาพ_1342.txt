เหตุผลที่เราต้องกิน ก็เพราะเราหิว ยิ่งหิวมาก เราก็ยิ่งกินมาก แล้วเมื่อไรที่เรากินมาก มากจนเกินความต้องการของร่างกาย มันก็เป็นที่มาของน้ำหักที่พุ่งเอาๆ และไขมันรอบพุง ต้นแข นและต้นขาก็เริ่มตามมาอย่างช้าๆ กว่าจะรู้ตัวอีกทีเราก็เรียกตัวเองว่า “อ้วน” ได้อย่างเต็มปากเต็มคำ จนต้องหาทางลดน้ำหนักด่วนๆ
สาเหตุหลักของความอ้วน มันมาจากการกินนี่แหละ หลายคนคิดในใจว่า “ก็มันหิวนี่ ถ้าหิวเราก็ต้องกิน” นั่นสิ... แล้วเราจะหยุดความหิวลงได้ยังไง Sanook! Health มีเคล็ดลับลดหิวที่ใช้ได้ผลจริงมาฝากกันค่ะ
 
1. อย่าอดข้าวเช้า
วัยเรียน วัยทำงานหลายคนไม่ได้ทานข้าวเช้า เพราะความรีบเร่งที่จะไปเรียน ไปทำงานให้ทัน หรือบางคนอ้างว่า อดข้าวเช้าจนติดเป็นนิสัยแล้ว เลยไม่ค่อยให้ความสำคัญกับอาหารเช้า แต่จริงๆ แล้วการทานอาหารเช้า จะช่วยลดความหิวโหยในการทานอาหารกลางวัน เลยไปจนถึงอาหารเย็นได้เลยเยอะเลยทีเดียว ไม่เชื่อพรุ่งนี้ลองทานข้าวเช้าดูสิ
 
2. อย่าเว้นว่างมื้ออาหารนานเกินไป
คนที่ต้องทำงานขยับร่างกายทำนู่นทำนี่ตลอดเวลาอาจจะลำบากหน่อย มีเวลาพักน้อยนิด ทำได้แต่ทานมื้อกลางวันแล้วก็ลุยงานต่อถึงเย็นหรือดึก แต่สำหรับใครที่พอมีเวลาว่างระหว่างวัน หรือนั่งโต๊ะทำงานสบายๆ ลองหาอาหารเบาๆ สบายท้องมาทานระหว่างวันดูนะคะ แทนที่เราจะยัดทุกอย่างให้หมดตั้งแต่มื้อกลางวัน แล้วยิงยาวถึงเย็น ลองทานมื้อกลางวันไม่มากนัก แต่มีของกินเบาๆ เช่น สลัดผัก โยเกิร์ต ผลไม้สด มาทานตอนบ่ายๆ ทำให้เราอยู่ท้อง ไม่ต้องหิ้วไส้รอไปจนถึงตอนเย็น ซึงอาจทำให้เราหิวจัดจนทำให้ทานมื้อเย็นมากจนเกินไปนั่นเอง
 
3. ลดโซเดียม ลดผงชูรส
ไม่เชื่อก็ต้องเชื่อว่าอาหารที่มีรสเค็มจัด หรือใส่ผงชูรสมากเกินไป ทำให้เราอยากอาหารเพิ่มขึ้น นั่นก็เป็นสาเหตุที่ทำให้เราเอร็ดอร่อยกับอาหารตรงหน้ามากยิ่งขึ้น จนหลายคนอิ่มแล้ว แต่ก็ยังทานต่อเพราะมันอร่อย คราวนี้ก็ไม่ใช่การกินเพราะหิวอีกต่อไป หากลองสังเกตอาหารคลีนที่รสชาติจืด เราทานเสร็จเราอาจจะไม่ค่อยเอนจอยอิทติ้งเท่าไร แต่มันก็ระงับความอยากอาหารของเราได้ ทำให้เราไม่หิวโหยอยากทานมากเกินความจำเป็นนั่นเอง แถมยังได้สุขภาพดีแถมมาด้วย
 
4. อย่าอดอาหารเย็น
คุณลองนับไปสิว่ากฎห้ามทานอาหารเย็นหลังหกโมงเย็น จะทำให้ท้องคุณว่างไปอีกกี่ชั่วโมง แล้วถ้ามีใครไม่ยอมทานข้าวเช้าอีก ท้องไส้จะว่างไปอีกกี่ชั่วโมง การปล่อยให้ท้องว่างนานๆ ก็ยิ่งทำให้หิวหนักขึ้น คุณอาจลงเอยกับมื้ออาหารที่มากเกินไปในมื้อถัดมานั่นเอง
 
5. บอกลาบุฟเฟ่ต์
ถ้าอยากลดความหิวโหย อย่าปรายตามองบุฟเฟต์ แน่นอนว่ามันเป็นสถานที่ที่ช่วยทำให้ท้องร้องจ๊อกๆ ของคุณอิ่มหมีพีมันอย่างเต็มคราบ แต่การทานอาหารโดยตามใจปาก และเห็นกับคำว่า “คุ้ม” มากเกินไป ก็เป็นสาเหตุของอาการหิว (ทั้งหิวจริง และบวกกับความอยากเข้าไปด้วย) จนทำให้คุณพ่ายแพ้ต่อโชคชะตา หน้ามืดตามัวกินไม่ยั้งจนเลยคำว่าหิว คำว่าอยากไปแล้วอย่างแน่นอน
 
ทั้งนี้คุณเองรู้ตัวเองดีว่า ที่คุณกำลังเป็นอยู่ คือ “ความหิว” หรือ “ความอยาก” จริงอยู่ที่ชีวิตเราต้องใช้ให้คุ้ม อยากกินอะไรก็ต้องได้กินบ้าง แต่ก็ไม่ใช่ทุกมื้อ ลองตามใจท้องมากกว่าตามใจปากดูบ้างก็ไม่เห็นเป็นไร ไว้ลดน้ำหนักได้แล้วจะให้รางวัลตัวเองบ้างบางมื้อ เราก็ไม่ว่ากัน จริงๆ นะ