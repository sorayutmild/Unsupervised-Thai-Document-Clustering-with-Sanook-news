     'นิสสัน' เผยโฉมรถต้นแบบของ 'Leaf' รถยนต์พลังงานไฟฟ้า ที่มาพร้อมสีพิเศษสำหรับทำความสะอาดตัวเองได้

     เทคโนโลยีทำความสะอาดตัวเองของนิสสัน ถูกติดตั้งเป็นครั้งแรกในรุ่น 'Note' ตามมาด้วยรถยนต์พลังงานไฟฟ้าอย่าง 'Leaf' ที่เพิ่งเปิดตัวไปเมื่อต้นเดือน ก.ค.ที่ผ่านมา เพื่อเอาใจตลาดสหรัฐฯโดยเฉพาะ
     เทคโนโลยีสีรถยนต์แบบนาโนที่สามารถทำความสะอาดตัวเองได้นั้น ถูกคิดค้นเป็นครั้งแรกโดยบริษัท UltraTech International ในสหรัฐอเมริกา ซึ่งหัวใจหลักของเทคโนโลยีดังกล่าว คือการเคลือบสาร Super-Hydrophobic ที่มีชื่อทางการค้าว่า 'Ultra-Ever Dry' ลงบนชั้นสีอีกขั้นหนึ่ง ซึ่งจะช่วยปกป้องตัวถังรถจากสิ่งสกปรกได้ทั้งคัน
 

     เทคโนโลยีนี้จะช่วยให้สิ่งสกปรกต่างๆ เช่น ฝุ่น ดิน โคลน ไม่สามารถเกาะติดบนตัวถังรถได้ เท่ากับว่าเจ้าของรถ ไม่จำเป็นต้องล้างรถอีกต่อไป
     อย่างไรก็ดี นิสสันในสหรัฐฯยังไม่มีแผนติดตั้งเทคโนโลยีดังกล่าวลงในรถนิสสันทุกรุ่นที่วางจำหน่าย แต่มีแผนเพิ่มเป็นอ็อพชั่นเสริมให้กับผู้ที่สนใจ
 





 