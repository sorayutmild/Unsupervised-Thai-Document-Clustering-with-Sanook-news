ญาติดารา-ผู้กำกับละครจักรๆ วงศ์ๆ "หนำเลี๊ยบ" ถูกยิงรัว 3 นัดเสียชีวิตคาบ้าน ระหว่างเปิดศึกเถียงทะเลาะกับลูกเขย-ลูกสาว ตำรวจได้คลิปภาพเหตุการณ์สุดระทึก
เมื่อคืนวานนี้ (14 มี.ค.) ร.ต.อ.พงศ์ภรณ์ เลิศรัตน์ ร้อยเวรสอบสวน สภ.คลองห้า อ.คลองหลวง จ.ปทุมธานี ได้รับแจ้งเหตุมีผู้ถูกยิงเสียชีวิต ภายในบ้านหลังหนึ่งในตำบลคลองหก หลังรับแจ้งจึงรายงานผู้บังคับบัญชา และเดินทางไปตรวจสอบที่เกิดเหตุพร้อมด้วย พ.ต.อ.อำนวยพันธ์ นิลน้อย ผกก.สภ.คลองห้า พ.ต.ท.ศุภฤกษ์ จงรักษ์ สว.สส.สภ.คลองห้า เจ้าหน้าที่วิทยาการกองพิสูจน์หลักฐาน เขต 1 กำลังเจ้าหน้าที่ตำรวจชุดสืบสวน สภ.คลองห้า และเจ้าหน้าที่อาสาสมัครมูลนิธิร่วมกตัญญู
ในที่เกิดเหตุเป็นที่จอดรถซึ่งอยู่หน้าบ้านหลังดังกล่าว พบร่างผู้เสียชีวิตคือ นายสัมฤิทธิ์ อายุ 77 ปี ซึ่งเป็นเจ้าของบ้าน สภาพศพนอนหงายจมกองเลือด ถูกยิงด้วยอาวุธปืนขนาด .38 ซูเปอร์ เข้าที่หน้าอก 1 นัด หน้าท้อง 1 นัด และมีผู้ได้รับบาดเจ็บสาหัส 1 คนคือ นางสาวปิยนุช อายุ 51 ปี เป็นลูกสาวผู้เสียชีวิต ถูกยิงสะโพกซ้าย 1 นัด พลเมืองดีนำส่ง รพ.คลองหลวง อาการสาหัส ตรวจสอบในที่เกิดเหตุพบปลอกกระสุนตกอยู่ในที่เกิดเหตุ 4 นัด เจ้าหน้าที่ตำรวจจึงเก็บไว้เป็นหลักฐาน
จากการสอบสวน นางสาวปัญชิกา อายุ 20 ปี หลานสาวผู้เสียชีวิต ให้การว่าผู้ก่อเหตุคือ นายโสภณ หรือ โสขายชายสี่บะหมี่เกี๊ยว อายุ 53 ปี มีศักดิ์เป็นลูกเขยผู้เสียชีวิต โดยช่วงก่อนเกิดเหตุลูกสาวของนายโสภณ ที่ชื่อว่า "ทราย" ซึ่งเป็นแฟนของ หนำเลี๊ยบ ภิพัชพนธ์ หรือ เจ้าเงาะป่า ผู้กำกับละครจักรๆ วงศ์ๆ ชื่อดัง และลูกสาวคนโต ซึ่งเป็นภรรยาของนายโสภณผู้ก่อเหตุ ได้มีปากเสียงกับผู้เสียชีวิต เรื่องที่มีคนขับรถชนสุนัขบาดเจ็บ
ซึ่งในเวลาต่อมา ระหว่างที่ผู้เสียชีวิตกับลูกหลานกำลังโต้เถียงกันอยู่ ปรากฏว่า นายโสภณ ได้เดินมาพร้อมอาวุธปืน ก่อนจะใช้อาวุธปืนขนาด .38 ซูเปอร์ จ่อยิง 3 นัด กระสุนเข้าบริเวณลำตัว หลังจากนั้น นางสาวปิยนุช ลูกสาวคนกลางของผู้เสียชีวิต ก็ได้เข้ามาห้ามปราม ทำให้โดนยิงบาดเจ็บอีกคน หลังเกิดเหตุ นายโสภณ พร้อมด้วยภรรยาซึ่งเป็นลูกสาวคนโตของผู้เสียชีวิตได้หลบหนีไป
ขณะที่เจ้าหน้าที่ตำรวจได้สอบสวนพยานในที่เกิดเหตุ ซึ่งพบว่ามีผู้บันทึกภาพเหตุการณ์เอาไว้ได้ทั้งหมด ระหว่างการทะเลาะวิวาทกันภายในครอบครัว จนถึงช่วงเวลาผู้ก่อเหตุชักปืนยิงใส่ผู้เสียชีวิต ทำให้กลายเป็นคลิปหลักฐานสำคัญ ซึ่งคาดว่าเป็นชนวนในการก่อเหตุครั้งนี้
นอกจากนี้ยังทราบว่า ทั้งผู้เสียชีวิตและผู้ก่อเหตุ เคยมีปัญหาเรื่องการแบ่งมรดกที่ดินไม่ลงตัวกันมาก่อนหน้านี้ กระทั่งมาเกิดเหตุ สุนัขของหนำเลี๊ยบ ถูกรถชนได้รับบาดเจ็บ จึงมีการกล่าวหากันว่ามีคนในบ้านขับรถชน จึงทำให้มีปากเสียงกัน อย่างไรก็ตามทางตำรวจจะได้ติดตามตัวผู้ก่อเหตุมาดำเนินคดีตามกฏหมายต่อไป