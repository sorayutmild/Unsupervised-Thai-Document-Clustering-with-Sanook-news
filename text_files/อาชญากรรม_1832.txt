ตำรวจบุกค้นบ้านเสี่ยร้านก๋วยเตี๋ยวชื่อดัง พัวพันคดีฆ่าหั่นศพหนุ่มแบงค์ หลังมีพยานหลักฐานว่าผู้ตายเคยอยู่บ้านหลังดังกล่าว
กรณีคดีฆ่าหั่นศพนายเกรียงไกร ขวัญอ่อน อายุ 24 ปี พนักงานธนาคารชื่อดังในกรุงเทพ ก่อนซุกถุงขยะดำทิ้งลำห้วย ใน อ.มโนรมย์ จ.ชัยนาท โดยมีการคุมตัวทันตแพทย์ชัยพร แซ่อึ้ง ไปสอบสวน จนทันตแพทย์ชัยพรต้องแถลงกับสื่อมวลชน เพื่อแสดงความบริสุทธิ์ว่าไม่เกี่ยวข้องกับคดีดังกล่าวนั้น
ล่าสุด ผู้สื่อข่าวรายงานว่า (23 เม.ย.) เมื่อเวลา 13.00 น. เจ้าหน้าที่ตำรวจนำหมายศาลเข้าตรวจค้นจุดต้องสงสัยเพื่อหาหลักฐานพัวพันคดีฆ่าหั่นศพ จำนวน 4 จุด โดยเฉพาะที่บ้านเลขที่ 41/1 ม.3 ต.ดอนขวาง อ.เมือง จ.อุทัยธานี ของนายประดิษฐ์ สุวรรณภาค อายุ 36 ปี เจ้าของร้านก๋วยเตี๋ยวชื่อดัง หลังมีพยานหลักฐานเชื่อมโยงว่าก่อนเสียชีวิต ผู้ตายเคยไปอยู่ที่บ้านหลังดังกล่าว 
เบื้องต้น พบหลักฐานหลายรายการ อาทิ โทรศัพท์มือถือ เตียงนอนที่เจ้าของบ้านอ้างขายให้เพื่อนบ้าน ชิ้นส่วนที่ถูกเผาด้านหลังบ้าน และผ้าเปื้อนคราบเลือด จึงรวบรวมยึดไปตรวจสอบ พร้อมเชิญตัวนายประดิษฐ์ เจ้าของบ้าน ไปสอบสวนที่กองบังคับการตำรวจภูธรจังหวัดชัยนาท เมื่อเวลา 21.30 น.ที่ผ่านมา