อาเมียร์ ข่าน ยอดกำปั้นชาวอังกฤษเชื้อสายปากีสถาน ที่ได้เข้าชม ศึกกำปั้นชิงแชมป์สภามวยโลก (WBC) รุ่นซูเปอร์ฟลายเวท ที่ "เจ้าแหลม" ศรีสะเกษ นครหลวงโปรโมชั่น แชมป์โลกชาวไทย เป็นฝ่ายป้องกันแชมป์ไว้ได้ด้วยการเอาชนะคะแนน ฮวน ฟรานซิสโก เอสตราด้า รองอันดับ 1 ชาวเม็กซิกัน ชนิดติดขอบเวทีโดยกำปั้นวัย 31 ปี ได้ให้สัมภาษณ์กับสื่อหลังการชกเกี่ยวกับไฟต์นี้ว่า "มันเป็นไฟต์ที่สุดยอดมากๆ โดยเฉพาะเกมการชกในยกสุดท้าย มันเป็นอะไรที่เหลือเชื่อมากๆ กับการยืนแลกหมัดกันตลอดทั้งยก"พร้อมกันนี้นักข่าวได้ถามเจ้าตัวว่าคิดว่าใครควรเป็นผู้ชนะ ซึ่งเจ้าตัวได้ตอบว่า "นักมวยจากไทยเป็นผู้ชนะ แต่อาจจะเบียดกันแค่ 1-2 ยก มันเป็นการต่อสู้ที่สูสีกันมาก แต่ผมก็ยังยืนยันว่ากำปั้นไทยสมควรชนะในไฟต์นี้"ส่วนเรื่องที่ว่าควรจะมีการรีแมตช์หรือไม่ "มันเป็นความคิดที่ดี ที่สองนักสู้ที่ดีที่สุดของโลกจะมาเจอกันอีกครั้ง และเชื่อว่าแฟนกำปั้นก็คงอยากเห็น" อดีตแชมป์โลกรุ่นไลท์เวลเตอร์เวท กล่าวสำหรับ อาเมียร์ ข่าน มีกำหนดจะคืนสังเวียนพบกับ ฟิล โล เกรโก้ นักชกชาวแคนาดา ในวันที่ 21 เมษายน ที่ เอคโค่ อารีน่า, เมืองลิเวอร์พูล ซึ่งถือเป็นการคืนสังเวียนอีกครั้งของเจ้าตัวหลังขึ้นชกครั้งสุดท้ายเมื่อปี 2016 ในไฟต์ที่พ่ายน็อกให้กับ กาเนโล่ "ซาอูล" อัลวาเรซ กำปั้นชาวเม็กซิกัน