จากกรณีพบศพชายไทยไม่ทราบชื่อในแม่น้ำตาปี ต.ถ้ำพรรณรา อ.ถ้ำพรรณรา จ.นครศรีธรรมราช เมื่อเย็นวันที่ 9 ก.พ. โดยพบว่าผู้ตายมีรอยสักที่แขนซ้ายว่า "ชัยวัฒน์ วระรัตน์" ถูกแทงด้วยของมีคมที่คาง 3 แผล ท้ายทอย 3 แผล และใบหน้ามีรอยถูกทุบตีด้วยของแข็งจนดั้งจมูกหัก ถูกฆ่ามาจากที่อื่น แล้วนำศพมาทิ้งลงในแม่น้ำตาปี
ล่าสุด (10 ก.พ.) พ.ต.อ.พิรุณ กลัดทอง ผกก.สภ.ถ้ำพรรณรา จ.นครศรีธรรมราช , พ.ต.อ.สันติ คงศรี ผกก.ฝ่ายสอบสวน พร้อมเจ้าหน้าที่ สภ.ถ้ำพรรณรา เผยว่าผู้เสียชีวิคือ นายชัยวัฒน์ วระรัตน์ อายุ 24 ปี อยู่ต.คำด้วง อ.บ้านผือ จ.อุดรธานี ซึ่งเป็นใบ้ มาทำงานรับจ้างแบกไม้ยางพาราของนายใหญ่ (นามสมมติ) อายุ 49 ปี อยู่ ต.ทุ่งใหญ่ อ.ทุ่งใหญ่ จ.นครศรีธรรมราช
สอบสวนเพิ่มเติมจนพบว่าคนร้ายที่ฆ่านายชัยวัฒน์ มี 3 คน ทำงานอยู่ที่เดียวกัน จึงส่งกำลังเจ้าหน้าที่ตำรวจเข้าจับกุมตัวได้ทั้ง 3 คนที่บ้านพัก ม.6 ต.ทุ่งใหญ่ อ.ทุ่งใหญ่ นอกจากนี้ตำรวจยังเชิญตัวนายใหญ่ นายจ้างของนายชัยวัฒน์มาให้ปากคำด้วย
สำหรับผู้ต้องหาทั้ง 3 คน ประกอบด้วย นายอุดมศิลป์ อายุ 32 ปี นายอนุชา อายุ 19 ปี และนายอภิสิทธิ์ อายุ 25 ปี ทั้ง 3 คนเป็นญาติของนายใหญ่ มาทำงานแบกไม้ยางที่เดียวกัน
จากการสอบสวนผู้ต้องหาให้การว่า เมื่อวันที่ 7 ก.พ.ที่ผ่านมา เวลาประมาณ 03.00 น. นายชัยวัฒน์ ผู้ตายได้บุกเข้าไปในห้องนอนของ น.ส.จุ๋ม (นามสมมติ) อายุ 18 ปี บุตรสาวของนายใหญ่ผู้เป็นนายจ้าง เพื่อจะข่มขืนกระทำชำเรา แต่น.ส.จุ๋ม ขัดขืนต่อสู้ และร้องขอความช่วยเหลือเสียงดัง จนผู้ต้องหาทั้ง 3 คนซึ่งเป็นญาติได้ยินเสียงจึงเข้าช่วยเหลือ โดยพบว่านายชัยวัฒน์กำลังปลุกปล้ำหลานสาว
ด้วยความโกรธแค้นทั้ง 3 คน จึงร่วมกันใช้ไม้หน้าสามทุบตีนายชัยวัฒน์จนสลบ และคิดว่าเสียชีวิตแล้ว จึงช่วยกันแบกร่าง ขึ้นรถยนต์กระบะจะนำไปทิ้งที่ศาลาริมทาง พอจอดรถปรากฏว่านายชัยวัฒน์ฟื้นขึ้นมา แล้วยังยิ้มเยาะเย้ยเหมือนว่าไม่มีอะไรเกิดขึ้น แล้วยังขอบุหรี่จากทั้ง 3 คนอีก ทำให้ทั้ง 3 คนยิ่งแค้น จึงรุมทำร้ายจนแน่นิ่งไป จากนั้นจึงขับรถนำร่างนายชัยวัฒน์ไปทิ้งในแม่น้ำตาปี ก่อนแยกย้ายกันหลบหนี จนมาถูกจับกุมได้ดังกล่าว อย่างไรก็ตาม ตำรวจจะได้สอบสวนหาหลักฐานเพิ่มเติม ก่อนส่งตัวทั้ง 3 คนไปดำเนินคดีต่อไป
ขอบคุณที่มาจาก ข่าวสดออนไลน์