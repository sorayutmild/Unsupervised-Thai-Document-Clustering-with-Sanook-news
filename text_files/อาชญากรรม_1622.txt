(25 ส.ค.) เมื่อเวลา 13.00 น. ที่ห้องประชุม สภ.เมืองพะเยา มีการแถลงข่าวต่อสื่อมวลชนภายหลังจากที่เจ้าหน้าที่ตำรวจได้ทำการจับกุม นายสินชัย หรือเก่ง กิมเซียะ อายุ 37 ปี อยู่บ้านเลขที่ 21/1 หมู่ 8 ต.หงส์เจริญ อ.ท่าแซะ จ.ชุมพร ซึ่งเป็นอาจารย์ในสถาบันการศึกษาแห่งหนึ่งใน จ.พะเยา สอนวิชาภาษาจีน ที่ใช้โซเชียลมีเดียหลอกนักเรียน-นักศึกษา ให้ถ่ายภาพในแนวอนาจาร ก่อนจะแบล็กเมล์จนเหยื่อได้รับความเสียหาย
เจ้าหน้าที่ได้ระบุความผิดและพฤติการณ์ของผู้ต้องหา ว่า ได้ใช้โปรแกรมแชทดังหลอกนักเรียนนักศึกษา ใน จ.พะเยากว่า 10 ราย ให้ถ่ายรูปวาบหวิวแลกกับค่าตอบแทน โดยมีการติดต่อกันทางโซเชียลเน็ตเวิร์ก ช่วงระหว่างเดือนกรกฎาคม-เดือนสิงหาคม 2557 พูดคุยชักจูงพอเหยื่อหลงเชื่อ ก็ขอไอดีไลน์และเบอร์โทรศัพท์ จากนั้นมีการติดต่อผ่านทางแชท แรกๆก็คุยดี จนเหยื่อเชื่อใจจึงได้ขอให้ถ่ายรูปส่งไปให้ เริ่มจากรูปทั่วไป ต่อมาจึงขอให้ถ่ายรูปในลักษณะวาบหวิวส่งไปให้ โดยมีเงินมาล่อ บางรายเสนอให้ถึง 150,000 บาท
ทั้งนี้ เหยื่อซึ่งเป็นนักเรียน-นักศึกษา ให้การว่า ครั้งแรกก็ให้ถ่ายเปิดนิดๆ หน่อยๆ ต่อมาก็หนักข้อขึ้นโดยอ้างว่าเปิดแค่นี้ไม่พอ ไม่เช่นนั้นจะไม่โอนเงินให้ ทั้งยังขู่ว่าจะโพสต์ภาพลงโซเชียลมีเดีย หรือลงในเว็บไซต์ของสถาบันการศึกษา เมื่อเหยื่อกลัวก็ต้องยอมไปหลับนอนกับมิจฉาชีพรายนี้ เหยื่อบางรายเครียดจนไม่มีสมาธิเรียนหนังสือ บางรายถึงกับจะฆ่าตัวตาย
ขณะนี้ มีผู้เสียหายเข้าแจ้งความต่อเจ้าหน้าที่ตำรวจเพื่อขอให้ดำเนินคดีกับผู้กระทำความผิดแล้ว 5 ราย เบื้องต้น นายสินชัย ได้รับสารภาพ เจ้าหน้าที่จึงได้ดำเนินคดีตามกฎหมาย โดยแจ้งข้อหาพรากผู้เยาว์อายุกว่า 15 ปี แต่ยังไม่เกินสิบแปดปีไปเสียจากบิดามารดา ผู้ปกครองหรือผู้ดูแลเพื่อการอนาจารโดยผู้เยาว์นั้นจะเต็มใจไปด้วยก็ตาม