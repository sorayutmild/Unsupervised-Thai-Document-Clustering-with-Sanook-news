วานนี้ (9 มิ.ย.) เวลาประมาณ 12.10 น. นายอริสมันต์ พงษ์เรืองรอง แนวร่วม นปช. ได้เข้ารายงานตัวต่อ คสช. พร้อมหอบกระเป๋าเสื้อผ้าเตรียมพร้อมมาด้วย หลังมีรายชื่อในประกาศ คสช. ฉบับที่ 53
ในการรายงานตัวของนายอริสมันต์ ได้มีการยื่นเอกสารประกอบการรายงานตัว โดยเป็นหนังสือเรื่อง ขอนำ นายอริสมันต์ เข้ารายงานตัวตามคำสั่งคสช.ที่ 53/2557 ลงนามโดยนายปกาสิต ไตรยสุนันท์ หัวหน้ากลุ่มนักกฎหมายอาสาเพื่อสิทธิมนุษยชน (กนส.)
หนังสือระบุว่า ตามที่ กนส. ได้ทำหนังสือถึงหัวหน้า คสช. ลงวันที่ 4 มิ.ย.2557 เรื่องขอให้พิจารณาออกประกาศเรียกผู้ที่ยังไม่ได้มารายงานตัวให้มารายงานตัวอีกครั้ง เพื่อร่วมสร้างความสามัคคีในบ้านเมืองนั้น วันนี้ กนส.ได้ประสานนายอริสมันต์ ผู้มีรายชื่อลำดับที่1 ตามคำสั่ง คสช.ที่ 53/2557 ให้มารายงานตัวแล้ว
ทั้งนี้ นายอริสมันต์ แจ้งว่า พร้อมที่จะใช้ความเป็นศิลปินนักร้อง และนักแต่งเพลง ช่วยสร้างความสามัคคีปรองดองในบ้านเมือง ส่วนสาเหตุที่ไม่มารายงานตัวก่อนหน้านี้ เนื่องจากปัญหาด้านสุขภาพ
นายอริสมันต์ พงษ์เรืองรอง เป็นนักร้องนักแต่งเพลงที่มีชื่อเสียงโด่งดังในอดีต เข้าสู่วงการเพลงเมื่อ พ.ศ. 2532 โดยการชักชวนของ อิทธิ พลางกูร ด้วยการร้องเพลงที่มีเอกลักษณ์ไม่เหมือนใคร ทำให้เพลงของนายอริสมันต์ได้รับความนิยม ซึ่งหลายเพลงเป็นผลงานการเขียนเนื้องร้องของตัวนายอริสมันต์เอง
ขอขอบคุณภาพจาก @duangtip_TPBS