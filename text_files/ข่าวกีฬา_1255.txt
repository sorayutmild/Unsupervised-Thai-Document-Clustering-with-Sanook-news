วันนี้ที่โรงแรมโกลเด้นทิวลิป นายวรวีร์ มะกูดี พร้อมด้วย "โค้ชซิโก้" เกียรติศักดิ์ เสนาเมือง หัวหน้าผู้ฝึกสอนทีมชาติไทย และ "โค้ชโชค" โชคทวี พรหมรัตน์ ตั้งโต๊ะแถลงข่าวถึงกรณีขัดแย้งที่เกิดขึ้นในรอบหลายวันที่ผ่านมาโดย "ซิโก้" กล่าวว่า "ตนกับโค้ชโชคไม่มีปัญหาขัดแย้งกัน แต่โค้ชโชคน้อยใจที่ตนหลุดปากพูดว่า 'ซีเกมส์ใครไปคุมก็คว้าแชมป์' ตรงจุดนี้ทำให้โค้ชโชคไม่สบายใจ และตนก็ไม่รู้"
"ตนกับโค้ชโชคคบกันมา 23 ปี น้องก็รักตน แต่คิดว่าพี่พูดแบบนี้ได้อย่างไร? วันนี้ตนขอโทษน้องแล้ว อยากให้ทำงานเพื่อชาติ เพื่อความสุขคนไทยต่อไป"
"ซึ่งหลังจากได้ปรับความเข้าใจกับโค้ชโชคแล้ว ก็จะให้โค้ชโชคเป็นผู้ช่วยในทีมชุดยู-23 และขอโทษน้องด้วย ที่ทำให้รู้สึกน้อยใจ จนเป็นเรื่องราวดราม่าในเวลานี้""ตอนนี้กระแสเรื่องนี้ ทำเอาผม และ น้องโชค นอนไม่หลับ และทำให้ไม่สบายใจ""ตอนนี้ขอให้จบเรื่องนี้ หลังจากนี้เราจะมาช่วยกันผลักดัน ต่อไปเราจะต้องเดินหน้าต่อไปเพื่อทีมชาติไทย"ส่วน โค้ชโชค ได้กล่าวว่า "ผมขอขอบคุณผู้ใหญ่ และแฟนบอล ที่ให้ความสำคัญในเรื่องนี้ ผมทำงานให้กับทีมชาติไทยตั้งแต่เป็นนักฟุตบอลมาแล้ว ต้องมีความชัดเจน ผู้ใหญ่ก็รับทราบในข้อมูลแล้ว ผมเป็นคนเต็มที่กับงานทุกครั้ง พี่โก้ก็เป็นพี่ผม" หลังจบประโยคนี้ โค้ชโชคถึงกับน้ำตาคลอ ก่อนจะกล่าวต่อเพียงสั้นๆว่า "ฉะนั้นประเทศชาติสำคัญที่สุด" ทั้งนี้ เกียรติศักดิ์ เสนาเมือง และ โชคทวี พรหมรัตน์ จะกลับมาร่วมกันทำทีมชาติไทยต่อไป โดยโชคทวี จะเป็นผู้ช่วยโค้ชในทีมชาติไทย ในชุด U-23

ดูคลิปจาก PPTV ที่ลิงก์นี้ >>> http://www.pptvthailand.com/watch/IIsZ9x#