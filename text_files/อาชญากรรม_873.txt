(18 ก.พ.) ผู้สื่อข่าวรายงานว่า คลิปวิดีโอภาพข่าวจากสำนักข่าวต่างประเทศในเหตุการณ์ปะทะระหว่างเจ้าหน้าที่กับกลุ่มผู้ชุมนุมที่บริเวณสะพานผ่านฟ้าลีลาศ เมื่อช่วงสายที่ผ่านมา กำลังกลายเป็นที่วิพากษ์วิจารณ์ในโซเชียลเน็ตเวิร์ก ภาพเหตุระเบิดกลางวงเจ้าหน้าที่ตำรวจ จนเป็นเหตุทำให้เจ้าหน้าที่ได้รับบาดเจ็บ
ตามรายงานระบุว่า สำนักข่าวบีบีซีได้เผยแพร่ภาพเหตุการณ์ปะทะกันกลางกรุงเทพฯ ในวันนี้ ซึ่งเหตุการณ์หนึ่งแสดงให้เห็นช่วงนาทีที่เจ้าหน้าที่ตำรวจนายหนึ่ง พยายามเตะลูกระเบิดที่ถูกขว้างมาใส่จุดที่กำลังเจ้าหน้าที่ประจำอยู่ แต่ปรากฏว่าระเบิดลูกดังกล่าวได้ระเบิดขึ้นเสียก่อน เป็นเหตุทำให้มีเจ้าหน้าที่ได้บาดเจ็บ
โจนาธาน เฮด ผู้สื่อสำนักข่าวบีบีซี ประเทศอังกฤษ และ ช่างภาพอิสระชาวต่างชาติ สตีเฟ่น โบอีตาโน ได้โพสต์คลิปวิดีโอภาพเหตุการณ์ลงในบล็อกส่วนตัว ระบุชื่อคลิปว่า "Grenade Attack Feb. 18, 2014" พร้อมกับอธิบายคลิปว่า "Anti government protesters threw a grenade during clashes police in Bangkok on Tuesday Feb. 18, 2014. (กลุ่มผู้ต่อต้านรัฐบาลขว้างระเบิดมือใส่บริเวณเจ้าหน้าที่ตำรวจประจำอยู่)"
ภาพเหตุการณ์ความยาวประมาณ 20 วินาที แสดงให้เห็นภาพเจ้าหน้าที่ตำรวจประจำการในท่านั่งพร้อมโล่กำบัง เมื่อเจ้าหน้าที่นายหนึ่งตามเข้ามานั่งสมทบ ปรากฏว่ามีระเบิดมือถูกขว้างมาโดนโล่กำบัง กระทั่งเจ้าหน้าที่นายหนึ่งมองเห็นระเบิด จึงลุกขึ้นยืนหวังจะเตะระเบิดออกแต่ระเบิดเกิดทำงานก่อน จนได้รับบาดเจ็บสาหัสที่ขาทั้งสองข้าง
ทั้งนี้ ภาพเหตุการณ์ดังกล่าวกำลังเป็นที่วิพากษ์วิจารณ์ เนื่องจากมีการวิเคราะห์ว่าเป็นลูกระเบิดที่ถูกขว้างมาจากฝั่งตรงข้ามเจ้าหน้าที่ ซึ่งไม่ได้ระบุว่ามาจากฝ่ายใด ขณะที่ทางด้าน นายสุเทพ เทือกสุบรรณ เลขาธิการ กปปส. ได้คลิปวิดีโอดังกล่าวมาวิเคราะห์ พร้อมกับระบุว่าเป็นระเบิดของเจ้าหน้าที่เอง ที่บังเอิญทำตกและเกิดระเบิดขึ้น
Source: Stephen J Boitano
คลิปตำรวจเตะระเบิด
