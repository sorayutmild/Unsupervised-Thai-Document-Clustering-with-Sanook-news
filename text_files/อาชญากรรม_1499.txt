จากกรณี นางสิงหา คุ้มบุญ อายุ 46 ปี เลขานายจรินทร์ แว่นแก้ว นายก อบต.พิหารแดง อ.เมือง จ.สุพรรณบุรี ถูกนายธีรศักดิ์ เจริญสุข อายุ 29 ปี ผู้ช่วยผู้ใหญ่บ้าน ยิงจนเสียชีวิต เมื่อวันที่ 23 เม.ย.ที่ผ่านมา โดยก่อนเกิดเหตุนายธีรศักดิ์ ได้มาเรียกให้ผู้ตายออกไปเคลียร์ปัญหา เนื่องจากมีผู้โทรศัพท์ไปร้องเรียนนายอำเภอเมืองสุพรรณบุรี ว่านายธีรศักดิ์ ใช้รถแบ็คโฮขุดดินในที่สาธารณะไปถมที่ปลูกบ้านของตัวเอง
นายอำเภอจึงสั่งการให้ปลัดอำเภอและกำนันลงพื้นที่ตรวจสอบและสั่งให้หยุดทำการขุดดิน ทำให้นายธีรศักดิ์ ไม่พอใจ คิดว่านางสิงหาเป็นคนร้องเรียนจึงตามมาเคลียร์ถึงที่ทำงาน เมื่อคุยกันไม่รู้เรื่องจึงชักอาวุธปืนที่พกติดตัวออกมากระหน่ำยิงนางสิงหา จนเสียชีวิตคาที่ท่ามกลางข้าราชการ พนักงานของ อบต. จนต้องหลบกระสุนจ้าละหวั่น หลังก่อเหตุนายธีรศักดิ์ มือปืนได้รีบหลบหนีไปได้ 
ล่าสุดในงานศพของ นางสิงหา คุ้มบุญ ลูกๆ ได้ขึ้นป้ายเรียกร้องความเป็นธรรมให้กับแม่ โดยเขียนข้อความว่า 
มึง ฆ่าแม่กูทำไม 
แม่กูเป็นคนดี เป็นคนตรง แม่เป็นคนมีอุดมการณ์ แม่เป็นคนเก่ง เป็นคนแกร่ง แม่คือหญิงเหล็กของลูก ๆ
แม่ : มีคนตักดินที่หลวงไปถมที่บ้าน แม่กำลังไปแจ้งความดำเนินคดี
ลูก : แล้วแม่จะไปยุ่งกับเขาทำไม เขามีเงินมีอิทธิพล
แม่ : แม่ไม่กลัว อย่างมากก็แค่ตาย
ลูก : ตายแล้วแม่จะได้อะไร 
แม่ : ได้ความถูกต้อง ความยุติธรรมไง
ลูก : คนอื่นไม่เห็นใครเขาเดือดร้อนเลย แม่เดือดร้อนทำไม แม่อย่าไปแย้งอย่าไปยุ่งกับเขาเลย
แม่ : ถ้ากูไม่ทำแล้วใครจะทำ พวกมึงก็เป็นเสียอย่างนี้แหละ อะไร ๆ ก็ปล่อยมัน อย่าไปยุ่งกับมัน คนชั่วคนเลวมันถึงได้โกงกินกันสบาย
แม่ต้องตายก็เพราะหวงดิน ห่วงทรัพย์สิน ทั้ง ๆ ที่ไม่ใช่ของตัวเอง ของญาติพี่น้อง 
ไม่ใช่ของชาวบ้าน แต่มันเป็นทรัพย์สินของแผ่นดิน หลับให้สบายเถิดแม่ ความตายของแม่ต้องไม่สูญเปล่า กฎหมายต้องศักดิ์สิทธิ์ คนทุจริตต้องถูกเปิดโปง คนชั่ว คนโกงต้องติดคุก ทุกคนยังเชื่อมั่นในกฎหมาย ในกฎแห่งกรรม
ทั้งนี้ พล.ต.ต.ชัชชรินทร์ สว่างวงศ์ ผบก.สภ.เมืองสุพรรณบุรีกล่าวว่าจากการตรวจสอบทราบว่าคนตายเป็นเลขานายก อบต.พิหารแดง ซึ่งเป็นคนของรัฐ และมือปืนที่ก่อเหตุเป็น ผช.ผญบ.ก็เป็นคนของรัฐ และยังก่อเหตุต่อหน้าเจ้าหน้าที่ อบต. อย่างอุกอาจไม่เกรงกลัวกฎหมายบ้านเมือง จึงสั่งการให้ พนักงานสอบสวนรวบรวมพยานหลักฐานให้แน่นหนาเพื่อขออนุมัติศาลออกหมายจับ และติดตามจับกุมตัวมาดำเนินคดีให้ได้โดยเร็ว หากมีการมอบตัวก็จะคัดค้านการประกัน ส่วนสาเหตุมาจากขัดแย้งเรื่องที่ดินซึ่งมือปืนเข้าใจว่าผู้ตายเป็นคนร้องเรียนจึงบันดาลโทสะตามมายิงจนเสียชีวิตดังกล่าว