(20 ก.ย.) น.ส.อาทิตยา เอี่ยมใหญ่ หรือ น้องกระแต อายุ 33 ปี เป็นพริตตี้แนะนำสินค้าและพิธีกร เกิดอาการช็อกเนื่องจากไปฉีดสารคอลลาเจนเพื่อเสริมสะโพกจนถึงขณะนี้ยังนอนไม่ได้สติ ต้องพักรักษาตัวอยู่ที่ห้อง ไอ.ซี.ยู.โรงพยาบาลกล้วยน้ำไท 1
รายงานระบุว่า น้องกระแต ไปฉีดสารคอลลาเจนเมื่อวันที่ 16 ก.ย. ที่ผ่านมาและเกิดอาการช็อกจนหมดสติทำให้สมองขาดออกซิเจน จึงมีสภาพเหมือนเจ้าหญิงนิทรา
ด้าน นายละเมียด พ่อของน้องกระแต เปิดเผยว่า ตอนนี้ยังไม่รู้ว่าถ้าลูกสาวฟื้นขึ้นมาจะหายเป็นปกติหรือไม่ นอกจากนี้ยังเปิดเผยว่า น้องกระแตได้คำแนะนำจากเพื่อนกะเทย และทำการนัดแนะกับบุคคลที่อ้างตัวว่าเป็นหมอชื่อ "ป๊อป" เพื่อทำการฉีดสารคอลลาเจนเสริมสะโพก โดยสถานที่นั้นเป็นคอนโดมิเนียมแห่งหนึ่งย่านลาดพร้าวซอย 1 พร้อมกับบอกอีกว่าลูกสาวได้รับคำแนะนำจากเพื่อนพริตตี้ด้วยกัน เนื่องจากมีค่าใช้จ่ายที่ถูกกว่าคลินิกเสริมความงาม แต่หลังจากฉีดยาไปประมาณ 5-10 นาที ลูกสาวเกิดหายใจไม่ออกและเริ่มมึนศีรษะ ทางบุคคลที่อ้างตัวว่าเป็นหมอได้นำตัวส่ง รพ.ลาดพร้าว เมื่อถึงโรงพยาบาล แพทย์ระบุว่ากระแตหัวใจหยุดเต้น สมองขาดออกซิเจนมากกว่า 4 นาที
ส่วนคนชื่อป็อปได้หนีไปและปิดโทรศัพท์มือถือติดต่อไม่ได้ ต่อมาเช้าวันที่ 18 ก.ย. ครอบครัวได้ย้ายลูกสาวมารักษาตัวที่ รพ.กล้วยน้ำไท 1 โดยกระแตเริ่มลืมตาได้แต่ยังขยับตัวไม่ได้ ตนรู้สึกเสียใจมาก เพราะกระแตถือเป็นเสาหลักของครอบครัวที่หารายได้ ลูกสาวยึดอาชีพพริตตี้มากว่า 10 ปี ทางครอบครัวก็ได้แต่ภาวนาว่าลูกสาวจะหายจากอาการป่วย" นายละเมียดกล่าว
ล่าสุด  พ.ต.อ.วิวัฒน์ คำชำนาญ ผกก.ดส. บชน. เปิดเผยกรณีที่ น้องกระแต อายุ 33 ปี พริตตี้สาว ฉีดสารคอลลาเจนเสริมสะโพกจนถึงขณะนี้ยังนอนไม่ได้สติ ขณะนี้ทางตำรวจได้ตรวจสอบข้อมูลเบื้องต้นและทราบชื่อจริง และที่อยู่ของคนที่อ้างว่าเป็นหมอคนดังกล่าวแล้ว กำลังอยู่ระหว่างเร่งตามหาตัวอยู่ โดยกรณีนี้มีประชาชนสนใจอย่างมากขอเวลาอีกประมาณครึ่งวันจะมีความคืบหน้าในคดีแน่