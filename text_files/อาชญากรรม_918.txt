ที่กรมสอบสวนคดีพิเศษ (ดีเอสไอ) เมื่อวันที่ 5 มิถุนายน ที่ผ่านมา นายธาริต เพ็งดิษฐ์ อธิบดีดีเอสไอ กล่าวถึงความคืบหน้าการตรวจสอบรถสปอร์ตหรู 4 คัน ซึ่งถูกเพลิงไหม้บนรถเทรลเลอร์ที่ ต.กลางดง อ.ปากช่อง จ.นครราชสีมา ระหว่างนำส่งลูกค้าที่ จ.ศรีสะเกษ ว่า พ.ต.สุขชาต สะสมทรัพย์ บุตรชายนายเผดิมชัย สะสมทรัพย์ รัฐมนตรีว่าการกระทรวงแรงงาน ได้เข้าให้ปากคำ เนื่องจากป้ายทะเบียนรถ ฌล 6217 กรุงเทพมหานคร ที่พบในที่เกิดเหตุมีชื่อของ พ.ต.สุขชาต เป็นผู้ใช้ป้ายทะเบียนดังกล่าว นอกจากนี้ในวันที่ 6 มิถุนายน ดีเอสไอจะเข้าตรวจค้นโรงงาน 4 แห่ง ซึ่งจากการตรวจเอกสารระบุว่าสถานที่ประกอบรถหรู แต่จากการลงพื้นที่เบื้องต้น ไม่น่าจะเป็นไปได้ เพราะบางแห่งมีลักษณะเป็นโกดังเก็บของธรรมดา ดังนั้น จะต้องพิสูจน์ทราบว่ามีศักยภาพทำได้จริงหรือไม่ เก๋งหรูเลี่ยงภาษีรัฐสูญ 2 หมื่นล้าน "ในประเทศไทยไม่มีโรงงานที่มีเทคโนโลยีชั้นสูงในการประกอบรถยนต์ซุปเปอร์คาร์ ดังนั้น รถซุปเปอร์คาร์ที่ขอจดทะเบียนเป็นรถจดประกอบ จึงเป็นการประกอบโดยเปเปอร์ ซึ่งความเป็นจริงแล้วเป็นการนำเข้ามาทั้งคัน ทุกอย่างเป็นเอกสารกำมะลอ" นายธาริตกล่าว นายธาริตยังกล่าวอีกว่า รถประเภทซุปเปอร์คาร์หากนำเข้าปกติจะเสียภาษีตั้งแต่ 200-314% แต่เมื่อหลีกเลี่ยงจะเสียภาษีเพียง 30-50% เท่านั้น ตัวเลขต่างกันมาก แล้วรถยนต์ที่ได้นับซึ่งรถหรูที่เลี่ยงภาษีกว่า 5,834 คัน ใครครอบครองรถ รุ่นและทะเบียนอะไร และที่อยู่ระหว่างรอจดทะเบียนอีก 3,000 คัน รวมเป็น 8,534 คัน มีข้อมูลว่ารถหรู 6 คัน ที่เกิดเหตุที่ อ.ปากช่อง อยู่ในบัญชีของกลุ่มรถหรูที่อยู่ระหว่างรอการจดทะเบียน เบื้องต้นดีเอสไอประเมินความเสียหายคาดว่าไม่ต่ำกว่า 2 หมื่นล้านบาท "บอย ปกรณ์" พร้อมให้ตรวจรถ รายงานข่าวแจ้งว่า สำหรับบัญชีรายชื่อผู้ครอบครองรถยนต์ราคาแพงและรถยอดนิยมในมือดีเอสไอ ที่อยู่ในข่ายต้องตรวจสอบความถูกต้องต่อไปนั้น มีทั้งรายชื่อนักการเมือง เครือญาติ นักธุรกิจ อดีตนายตำรวจ บิ๊กข้าราชการ นักการเมืองท้องถิ่น รวมถึงดารานักร้องชื่อดัง ซึ่งเรื่องนี้มีนักร้องและดาราหนุ่มอย่างน้อย 2 คน ออกมาให้สัมภาษณ์ในเรื่องที่ตกอยู่ในข่ายต้องสงสัย
โดยพระเอกชื่อดัง "บอย" ปกรณ์ ฉัตรบริรักษ์ ให้สัมภาษณ์ "มติชน" ว่า รถทะเบียน ฌฬ 167 ซึ่งอยู่ในบัญชีดีเอสไอ เป็นรถเก่าอายุราว 20 ปีแล้ว ซื้อมาเมื่อ 1-2 ปีก่อน ในราคาเกือบ 6 แสนบาท แม้จะเป็นรถนำเข้า แต่มั่นใจว่าไม่น่าจะมีปัญหา เพราะซื้อกับคนที่เพื่อนแนะนำมา และส่วนตัวก็พยายามระมัดระวังในเรื่องนี้ เพราะไม่อยากมีปัญหาภายหลัง
"คนขายเขารับประกันว่าถูกต้องแน่นอน แล้วการันตีโดยจดทะเบียนเป็นชื่อเขาก่อน คือรถ ถ้าเกิดสามารถมาโอนชื่อกันภายหลังที่ขนส่งได้ ก็ควรจะเป็นรถที่ถูกต้องตามกฎหมายใช่ไหม แล้วเมื่อเขาโอนได้ มีเอกสารทุกอย่างครบ ผมก็มั่นใจแล้วจ่ายเงิน" บอย ปกรณ์กล่าว และว่า หากดีเอสไอจะเรียกไปสอบก็ยินดีตอบคำถาม  "ชรัส" มีเบนซ์นำเข้ายันถูกต้อง ขณะที่นายชรัส เฟื่องอารมย์ นักร้องชื่อดัง ให้สัมภาษณ์กรณีเป็นเจ้าของรถเบนซ์ทะเบียน กย 6519 ที่ถูกระบุเข้าข่ายต้องสงสัย ว่า รถคันดังกล่าวไม่ใช่ของตน แต่ยอมรับว่ามีรถเบนซ์อยู่คันหนึ่ง เป็นรถมือสองจากประเทศญี่ปุ่นที่ถอดชิ้นส่วนเข้ามาประกอบในไทย ซื้อมาเมื่อปีก่อนราคาประมาณ 1 ล้านบาท แม้จะเป็นรถนำเข้าแต่ไม่ได้กังวล เพราะบริษัทที่ขายมีเอกสารทุกอย่างเรียบร้อยดี
"เราซื้อถูกต้องตามกฎหมายนะ ไม่ได้หลบเลี่ยงอะไร ตอนนั้นพอซื้อเสร็จก็โอนเป็นชื่อเรา เราเช็กเอกสารแล้วก็ดำเนินการทุกอย่าง และถ้าจะเรียกไปสอบถามเพิ่มเติมอะไรก็ยินดี ไม่ซีเรียสอะไร" นายชรัสกล่าว