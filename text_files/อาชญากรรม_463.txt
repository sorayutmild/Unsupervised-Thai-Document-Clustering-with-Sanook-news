ตร.รับแจ้งเหตุยิงภายในห้างเซ็นทรัล รัตนาธิเบศร์ หลังเปิดทำการไม่นาน เบื้องต้นพบผู้บาดเจ็บ 2 คน เสียชีวิต 1 คน ยังไม่ทราบสาเหตุแน่ชัด
(14 ก.พ.) ผู้สื่อข่าวรายงานว่า เมื่อเวลาประมาณ 11.00 น. ที่ผ่านมา ทวิตเตอร์ @js100radio จส.100 ได้รับแจ้งเหตุยิงกัน ภายในห้างสรรพสินค้าเซ็นทรัล รัตนาธิเบศร์ เป็นเหตุทำให้มีผู้ไดรับบาดเจ็บ เจ้าหน้าที่ตำรวจในพื้นที่อยู่ระหว่างเข้าตรวจสอบ
ตามรายงานระบุว่า เหตุดังกล่าวเกิดขึ้นอยู่บริเวณชั้น 2 ของห้างสรรพสินค้าเซ็นทรัล รัตนาธิเบศร์ จ.นนทบุรี ใกล้กับจุดทางขึ้นลงบันไดเลื่อน หน้าร้าน iStudio เบื้องต้นพบว่ามีผู้ได้รับบาดเจ็บ 3 คน อย่างไรก็ตาม ยังไม่ทราบถึงสาเหตุในการก่อเหตุ แต่เหตุดังกล่าวสร้างความตื่นตกใจแก่ลูกค้าและพนักงานในห้างสรรพสินค้า
ความคืบหน้าล่าสุด พล.ต.ต.สุศักดิ์ ปรักกมะกุล ผู้บังคับการตำรวจภูธรจังหวัดนนทบุรี ได้ลงพื้นที่ตรวจสอบเหตุดังกล่าว พร้อมกับเปิดเผยว่า จากการสอบสวนพบว่า ผู้ก่อเหตุเป็นชายอายุประมาณ 40 ปี ได้เดินทางมาเคลียร์ปัญหาความรักกับหญิงสาว ซึ่งเป็นพนักงานอยู่ที่ห้างดังกล่าว แต่ตกลงกันไม่ได้ ทำให้ชายฝ่ายชักอาวุธปืนออกมายิงใส่ น.ส.วิจักขณา อายุ 43 ปี
ก่อนที่ชายผู้ก่อเหตุจะใช้อาวุธปืนกระบอกเดียวกันนั้น จ่อยิงตัวเองเสียชีวิตตาม น.ส.วิจักขณา ถูกนำตัวส่งโรงพยาบาล แต่ปรากฏว่าเสียชีวิตลงในเวลาต่อมา ทำให้เหตุดังกล่าวมีผู้เสียชีวิต 2 คน ส่วนเด็กหญิงอายุ 9 ขวบ ถูกลูกหลงระหว่างที่เกิดเหตุ กระสุนเฉียดเข้าที่ลำคอได้รับบาดเจ็บ อย่างไรก็ตาม ขณะนี้จำเป็นต้องปิดพื้นที่ชั้น 2 ของห้างเป็นการชั่วคราว เพื่อดำเนินการพิสูจน์หลักฐาน
ขอบคุณข้อมูลและภาพจากทวิตเตอร์ @js100radio @narumol @amChoCokaTs

