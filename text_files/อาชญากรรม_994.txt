(4 ส.ค.) เจ้าหน้าที่ตำรวจ สภ.โพธิ์ทอง จ.อ่างทอง ได้รับแจ้งจากชาวบ้านได้ช่วยเหลือเด็กสาวคนหนึ่งเอาไว้ได้ หลังจากที่หลบหนีออกมาจากบ้าน เพราะถูกพ่อแท้ๆ ข่มขืนกระทำชำเรามาหลายปี ตัดสินใจวิ่งหนีขอความช่วยเหลือ
เจ้าหน้าที่นักพัฒนาสังคมฯ และเจ้าหน้าที่ตำรวจ จึงเดินทางไปรับตัว น.ส.แพรว (นามสมมติ) อายุ 16 ปี ในสภาพที่ตกใจกลัวและร้องไห้ตลอดเวลา หลังจากที่เมื่อช่วงกลางดึกที่ผ่านมาได้หนีออกมาจากบ้าน นางนก (นามสมมติ) ให้การว่า เมื่อคืนนี้เด็กสาวคนดังกล่าวได้โทรศัพท์มาขอความช่วยเหลือ จึงได้ไปรับตัวมาอยู่ที่บ้านตนเองก่อน
เมื่อสอบถาม น.ส.แพรว เล่าให้ฟังว่า อดทนที่จะอยู่บ้านไม่ไหวแล้ว เนื่องจากถูกพ่อแท้ๆ ข่มขืนกระทำชำเรามาเกือบ 5 ปี ตั้งแต่สมัยเรียนอยู่ชั้น ป.6 ปัจจุบันไม่ได้เรียนต่อและลาออกจากโรงเรียนมาตั้งแต่ชั้น ม.2 เพราะบางครั้งจะถูกพ่อขังเอาไว้ในบ้านอยู่หลายวัน เวลาอาบน้ำก็มักถูกพ่อแอบดู และสบได้โอกาสก็จะลงมือข่มขืนตนอยู่เสมอ เมื่อนำเรื่องไปบอกแม่ แม่กลับบอกว่า 'อย่าทำให้เป็นเรื่องใหญ่'
จนกระทั่งเมื่อ 2 คืนก่อน พ่อกลับมาบ้านด้วยอารมณ์โมโห ไม่ทราบว่าไปทะเลาะกับผู้ใดมา พร้อมกับสั่งให้ตนไปรออยู่ที่ห้องนอน ก่อนจะเข้ามาลงมือข่มขืนตน แม้ว่าตนจะเอ่ยปากขอร้อง ถามว่า 'ยังเห็นหนูเป็นลูกอยู่หรือไม่?' พ่อตอบกลับมาว่า 'เห็นเป็นทั้งลูกทั้งเมีย' และลงมือข่มขืน จนต้องตัดสินใจหนีออกจากบ้านมาเมื่อคืนวานนี้
อย่างไรก็ตาม ล่าสุดเจ้าหน้าที่ประจำบ้านพักเด็กและครอบครัวจังหวัดอ่างทอง ได้นำตัว น.ส.แพรว เข้าแจ้งความกับเจ้าหน้าที่ตำรวจเอาไว้แล้ว เพื่อเตรียมดำเนินคดีกับพ่อของ น.ส.แพรว โดยหลังจากนี้ น.ส.แพรว จะต้องอยู่ในความดูแลของบ้านพักเด็กและครอบครัวจังหวัดอ่างทอง เพื่อฟื้นฟูสภาพจิตใจที่ยังอยู่ในภาวะย่ำแย่