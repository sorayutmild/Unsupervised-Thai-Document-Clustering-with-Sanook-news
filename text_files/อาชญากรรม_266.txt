
รวบดาราดัง "เอมี่ อาเมเรีย" พร้อมของกลางยาไอซ์ 70 กรัม ยาอี 16 เม็ด และอุปกรณ์การเสพ ได้ที่บ้านพักย่านสุขาภิบาล 5 กับแฟนหนุ่ม
(18 ก.ย.)  พล.ต.ต.สุรเชษฐ์ หักพาล รักษาราชการแทนรองผู้บัญชาการตำรวจท่องเที่ยว มอบหมายสั่งการให้ พ.ต.อ.จักรเพชร เพชรพลอยนิล ผกก. สายตรวจ นำกำลังเจ้าหน้าที่ชุดปฏิบัติการงานเข้าจับกุม น.ส.อาเมเรีย จาคอป หรือ เอมี่ อายุ 28 ปี ดารานักแสดงชื่อดัง ยึดของกลางเป็นยาไอซ์ 70 กรัม พร้อมอุปกรณ์การเสพ 5 ชุด เครื่องชั่ง และยาอี 16 เม็ด โดยจับกุมภายในบ้านพักย่านสุขาภิบาล 5 พร้อมแฟนหนุ่ม เมื่อช่วงกลางดึกที่ผ่านมา
เบื้องต้นผู้ต้องหายังคงให้การวกไปวนมา อ้างว่ายาเสพติดดังกล่าวมีไว้เพื่อเสพเท่านั้น และเพิ่งเริ่มเสพได้ไม่นานเนื่องจากเพื่อนชักชวน ตำรวจนำตัวไปสอบสวนอย่างละเอียดและเตรียมแถลงข่าวในเร็วๆนี้
สำหรับ เอมี่ อาเมเรีย ผู้ชนะการประกวดมิสทีนไทยแลนด์ ปี 2006 มีชื่อเสียงจากละครดัง "ธิดาวานร" กับวลีเด็ด แม่มาๆ ก่อนจะหายไปจากวงการเนื่องจากประสบอุบัติเหตุทางรถยนต์บาดเจ็บสาหัส ก่อนกลับสู่วงการบันเทิงอีกครั้ง ผลงานล่าสุดแสดงละครเรื่อง กามเทพหรรษา ทางช่อง 3
