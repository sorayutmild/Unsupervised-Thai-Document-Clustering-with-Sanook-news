      คอลัมน์ คาร์ทิปส์
      หลายคนมักจะใจร้อน เมื่อสตาร์ตรถแล้วออกตัวทันที 

      ยานยนต์ มติชนขอแนะนำว่า ไม่เป็นผลดีต่อเครื่องยนต์และเกียร์ในระยะยาว 
      เพราะเมื่อสตาร์ตรถใหม่ๆ น้ำมันเครื่องยังสูบมาเลี้ยงไม่ทั่วถึง ชิ้นส่วนต่างๆ ยังไม่เข้าที่ เพราะอุณหภูมิต่ำกว่าระดับทำงาน ถ้าฝืนให้วิ่งออกไปเลย จะทำให้เครื่องยนต์สึกหรอมากกว่าปกติ แม้จะไม่ทำให้รถยนต์พังทันทีหรือพังในระยะทางไม่กี่พันกิโลเมตรก็ตาม
      ดังนั้นก่อนบิดกุญแจสตาร์ตรถนอกจากควรสำรวจอุปกรณ์ที่ใช้ไฟฟ้าจากแบตเตอรี่ทุกชิ้นว่า ถูกปิดการใช้งานหรือไม่ เช่น ปุ่มปรับอากาศ ปุ่มเปิด-ปิดเครื่องเสียง เพื่อช่วยให้เครื่องยนต์สตาร์ตติดง่ายขึ้น ไม่ถูกอุปกรณ์ชิ้นอื่นๆ ดึงกำลังไฟในการสตาร์ต
 

      เมื่อสตาร์ตรถแล้ว ไม่ควรเหยียบคันเร่งออกรถไปทันที เพราะเครื่องยนต์จะทำงานหนัก สึกหรอมาก อาจทำให้เครื่องยนต์เสียหาย เนื่องจากชิ้นส่วนในเครื่องยนต์ยังไม่มีการขยายตัว และมีความฝืดอยู่มาก
      ยิ่งกรณีจอดรถไว้นานๆ จอดข้ามคืนหรือสตาร์ตรถในอุณหภูมิต่ำ ควรอุ่นเครื่องยนต์ประมาณ 2-3 นาที เพื่อให้เครื่องยนต์มีความร้อนมากพอจะลดความหนืดของน้ำมันเครื่อง ทำให้น้ำมันเข้าไปหล่อลื่น ลดการเสียดสีของชิ้นส่วนต่างๆ ในเครื่องยนต์ที่มีการเคลื่อนที่สัมผัสกันได้ง่ายขึ้น
      วิธีที่ถูกต้อง คือต้องอุ่นเครื่องยนต์สักหน่อยก่อนออกรถจะดีกว่า เพราะเมื่อเครื่องยนต์ทำงานขณะที่ยังเย็นอยู่ เช่น ขณะออกรถจากบ้านไปทำงานตอนเช้าหรือติดเครื่องยนต์ เมื่องานเลิกเพื่อกลับบ้าน ไอของเชื้อเพลิงเข้มข้นจะเกาะผนังกระบอกสูบ และละลายปนกับฟิล์มน้ำมันเครื่องที่ฉาบผนังอยู่ ทำให้การหล่อลื่นแหวนลูกสูบกับผนังกระบอกสูบไม่เพียงพอ สร้างความสึกหรอในเครื่องยนต์มากกว่าปกติ
 
      ที่มา :  มติชนรายวัน 16 พฤษภาคม พ.ศ. 2558  
 
 