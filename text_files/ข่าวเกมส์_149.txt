10 อันดับฉากสุดระทึกจากเกมสยองขวัญต่างๆ
10 อันดับฉากสุดระทึกจากเกมสยองขวัญ
จุดขายของเกมแนวสยองขวัญ แน่นอนว่ามันก็ต้องเป็นฉากสยองขวัญต่างๆ แต่ว่าในความจริงแล้ว ทุกครั้งที่เราเล่นเกมสยองขวัญเนี่ย เราไม่ได้กลัวเจ้าตัวประหลาดที่มันจะมาขย้ำคอผู้เล่นหรอก แต่กลัวบรรยากาศของเกม มุมกล้อง เสียงดนตรี และอื่นๆโดยรวมต่างหาก คุณลองคิดภาพดู หากคุณเล่นเกมสยองขวัญแล้ว จู่ๆผีมันก็เดินมาจากข้างหน้าให้เราเห็นแต่เนิ่นๆ กับการที่มีบรรยากาศ มีเสียง มีหมอกออกมาก่อน จากนั่นมันก็โผล่มาแบบไม่ให้ตั้งตัวอันไหนจะน่ากลัวกว่ากัน หากมันเป็นผีหรือสัตว์ประหลาดตัวเดียวกัน แน่นอนว่าแบบหลังมันต้องระทึกกว่าอยู่แล้ว ดังนั้นเกมสยองขวัญต่างๆก็จะมีฉากการปรากฏตัวของเหล่าผีและตัวประหลาดไม่เหมือนกัน เพื่อให้ผู้เล่นรู้สึกใจสั่นไปกับมันมากที่สุด และก็ได้มีการคัดเลือกฉากของเกมส์สยองขวัญที่ทำให้ระทึกที่สุดมา 10 อันดับดังนี้
 
10. ฉากเปิดตัวของเจ้าหัวพีรามิด เกม Silent Hill 2
เป็นฉากที่เจมส์ ตัวเอกเข้าไปในห้องแห่งหนึ่งในอพาร์ตเม้นร้าง และได้เจอกับศัตรูตัวฉกาจประจำภาค เจ้าหัวพีรามิด ที่กำลังเชือดเจ้าตัวแมเนควินอยู่ เจมส์เข้าไปแอบในตู้เสื้อผ้า แต่สายไปแล้วเจ้าพีรามิดมันเห็นเขาแล้ว และเดินเข้าไปเชือดเขา ตอนที่เจอฉากนี้ครั้งแรกคนเล่นหลายๆคนคงคิดว่าเอาแล้ว ต้องสู้แล้ว อาวุธก็ไม่มี แต่ทันใดนั้นเจมส์ก็หยิบเอาปืนพกในตู้มาไล่มันไปได้ โล่งอกไปพักหนึ่ง

 
9. ฉากเริ่มต้นในเมือง Rapture เกม Bioshock
Bioshock ภาคแรกสุดเป็นภาคที่หลอนที่สุดในซีรี่ย์เลยก็ว่าได้ และเป็นภาคที่หลายๆคนชื่นชอบ หนึ่งในฉากที่ระทึกสุดของเกมก็คือช่วง Intro เริ่มที่เข้าสู่เมืองใต้ทะเล Rapture ที่กล่าวกันว่าเป็นเมืองใต้ทะเลที่สวยงาม แต่กลับกลายเป็นเมืองสยองไป เมื่อคุณเห็นเจ้าตัว splicer ใครบางคนจากอีกห้อง และมันก็พยายามจะพังประตูเข้ามาฉีกร่างของคุณด้วย

 
8. ฉากผีจับไหล่ (ไม่ใช่ผีจับหัวนะ) เกม Fatal Frame 2
เกมกล้องถ่ายผีที่เป็นหนึ่งในเกมผีที่สยองที่สุด จริงๆแล้วเกมนี้มีฉากสุดระทึกนับไม่ถ้วน แต่ที่หลอนมากก็ฉากที่มีผีมาแตะไหล่มิโอะในภาคสอง พอเธอหันไปดูก็จ๊ะเอ๋! ใครเล่นเกมนี้ครั้งแรกอาจทำเอาฝันร้ายไปหลายวัน แต่ส่วนตัวแล้วผมระทึกตอนฉากเปิดตู้กับฉากมองลงไปในบ่อน้ำมากกว่า

 
7. ฉากห้องหุ่นในเกม Condemned: Criminal Origins
เป็นเกมยิง FPS สยองขวัญอีกซีรี่ย์ที่เกิดมาในยุคเดียวกับ FEAR แต่หายไปจากวงการเลยในปัจจุบัน ฉากห้องหุ่นนี้ ตอนแรกมันก็เป็นหุ่นตั้งโชว์ธรรมดาๆ แต่เมื่อคุณเดินหันหลังให้มันล่ะก็ จู่ๆ มันก็ขยับมาอยู่ข้างหลังคุณได้อย่างไรก็ไม่รู้ ถ้าเป็นในชีวิตจริงล่ะก็เห็นแบบนี้คงเผ่นป่าราบไปข้างแล้ว

 
6. ฉากจ๊ะเอ๋กับ Alma ในเกม FEAR ภาคแรก
Alma สาวน้อยที่มีพลังจิตอันแสนจะน่ากลัวในเกม FEAR เธอจะโผล่มาสร้างความระทึกให้ผู้เล่นหลายต่อหลายครั้งในเกม และมันก็หลอนทุกครั้งเลยด้วย

 
5. หมาตัวแสบ ในเกม Resident Evil
ฉากโคตรระทึกที่คุณพบเจอได้ตั้งแต่ต้นเกม ในทางเดินที่เหมือนจะไม่มีอะไร แต่ทันใดนั้นเจ้าหมาซอมบี้ตัวแสบก็พังหน้าต่างเข้ามาแบบไม่ให้ตั้งตัว เชื่อว่าคนเล่นเจอฉากนี้ครั้งแรกทุกคนต้องตกใจแน่นอน

 
4. The Witch ในเกม Left 4 Dead
ยัยซอมบี้แม่มดตัวแสบจากเกม 4 หน่อต่อกรผี เจ้าผีตัวนี้จะไม่ปรากฏตัวให้เราเห็น แต่มันจะส่งเสียงร้องไห้อันแสนเย็นยะเยือกทำเอาขนลุกขนพองมาก่อน ทันทีที่มันเห็นผู้เล่น มันจะพุ่งเข้ามาตบลงไปนอนอย่างรวดเร็ว ใครเจอมันถ้าไม่แน่จริง หลีกไว้จะดีกว่าไม่งั้นอาจเป็นศพได้ง่ายๆ

 
3. ฉากเจอเนโครมอร์ฟตัวแรกใน Dead Space
เจ้าเอเลี่ยนสิงศพ ศัตรูตัวฉกาจของ Isaac ที่เชื่อว่าผู้เล่นที่เจอมันครั้งแรกต่างก็สู้กับมันไม่เป็น ทำไมยิงมันแล้วยังไม่ตาย เพราะเกมอื่นๆอย่างเกมยิงซอมบี้ แค่ยิงหัวมันก็ตายแล้ว แต่เนโครมอร์ฟใน Dead Space ยิงหัวมันอย่างเดียวไม่ได้ครับ ต้องยิงฉีกมันทุกส่วนให้เป็นชิ้นเล็กชิ้นน้อย เริ่มจากขา แขน และส่วนต่างๆของมันไปเรื่อยๆจนกว่ามันจะตาย ถ้ายิงหัวมันอย่างเดียว ฝ่ายมันแหละจะมาเด็ดหัวเราไปใส่แทนที่เดิม

 
2. ฉากศพในห้องน่้ำเกม Eternal Darkness
เกมสยองขวัญที่หลายคนอาจไม่รู้จัก แต่ก็เป็นเกมที่มีฉากและบรรยากาศสยองไม่ใช่เล่น และในขณะที่ตัวละครผู้เล่นกำลังหาเบาะแสในห้องน้ำอยู่นั้น เมื่อสำรวจอ่างอาบน้ำแทนที่จะได้เบาะแส กลับเป็นฉากภาพย้อนไปตอนที่เหยื่อถูกฆ่าเลือดนองในอ่างอาบน้ำแทน

 
1. ฉากสู้กับพ่อใหญ่ Big Daddy ครั้งแรก ในเกม Bioshock
เกมเดียวแต่ติดอันดับเข้ามาถึง 2 ฉาก เพราะ Bioshock ภาคแรกเป็นภาคที่แฟนชื่นชอบและสยองสุดๆแล้ว พ่อใหญ่ Big Daddy เป็นหนึ่งในบอสที่ปราบค่อนข้างยาก หากไม่รู้วิธีปราบ เนื่องจากมันพุ่งเข้าโจมตีผู้เล่นอย่างรวดเร็วและรุนแรง แถมระหว่างที่สู้หากมันวิ่งเข้าใส่ ตัวผู้เล่นจะติดอาการหวาดกลัว ทำให้วิ่งไม่ออก ยิ่งสู้ยากกว่าเดิม
