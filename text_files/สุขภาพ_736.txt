บุคลิกภาพ สามารถแสดงออกมาได้ทั้งทางกาย จิตใจและอารมณ์ ซึ่งเป็นสิ่งที่ทำให้ผู้คนมองเห็นเราเป็นอันดับแรก สำหรับใครที่มีปัญหา หลังค่อม ชอบเดินห่อไหล่ และนั่งหลังงอเป็นเวลานาน อาการเหล่านี้อาจทำให้คุณสูญเสียความมั่นใจในการพบปะสังคมรวมถึงส่งผลเสียต่อร่างกายได้ในอนาคต วันนี้ Hello คุณหมอ นำท่าบริหารฟื้นฟูอาการหลังค่อมฉบับง่าย ๆ มาฝากกัน
หลังค่อม (Kyphosis) คืออะไร
หลังค่อม เกิดมาจากความโค้งงอมากเกินไปของกระดูกสันหลังส่วนบน (คอ) ร่วมกับกระดูกสันหลังส่วนอก อาการนี้สามารถเป็นได้กับทุกช่วงวัยโดยเฉพาะใน วัยผู้สูงอายุ และวัยทำงาน หรือพันธุกรรมภายในครอบครัว
โดยปกติความโค้งของกระดูกสันหลังจะอยู่ระหว่าง 20 - 45 องศา หากความโค้งนั้นมากกว่า 50 องศา และมีอาการปวดหลัง หรือรู้สึกตึงร่วมด้วย เป็นสัญญาญเตือนว่าคุณอาจกำลังเข้าสู่ภาวะหลังค่อม
ควรเข้าการตรวจอาการในเบื้องต้นจากแพทย์เพื่อป้องกันความเสียหายของกระดูกส่วนอื่น ๆ เพิ่มเติม
หลังค่อม เกิดมาจากสาเหตุอะไรกัน ? สาเหตุทั่วไปของอาการหลังค่อมจนทำให้เราเสียบุคลิกและความมั่นใจ มีดังนี้ ความเสื่อมของกระดูกตามอายุ พฤติกรรมต่างๆ ในการทำกิจวัตรประจำวัน เช่น การนั่งงอหลังทำงานเป็นเวลานาน ท่าทางในการออกกำลังกายที่ไม่ถูกต้อง ความผิดปกติของกระดูกสันหลังตั้งแต่แรกเกิดหรือทางพันธุกรรม อุบัติเหตุที่ส่งผลทำให้เกิดการยุบตัวของกระดูกสันหลัง เช่น หลังกระแทกกับวัตถุอย่างรุนแรง นอกจากสาเหตุข้างต้นแล้วยังมีปัจจัยของโรคอื่นๆ ที่อาจเป็นสาเหตุทำให้เกิดอาการหลังค่อมขั้นรุนแรงได้ คือ โรคกล้ามเนื้ออ่อนแรงส่วนบน โรคข้ออักเสบ โรคกระดูกพรุน โรคปอลิโอ อาการกระดูกสันหลังบกพร่องพัฒนาได้ไม่สมบูรณ์ (Spina Bifida) 4 ท่าบริหารง่ายๆ เสริมบุคลิกแก้อาการหลังค่อม
บริหารกระดูกสันหลังของเราให้กลับมาเรียงตรงไม่โค้งงอ สามารถทำได้ด้วย 4 ท่าง่าย ๆ ดังนี้
ท่าที่ 1 ท่าบริหารต้นคอ
ยืนหลังตรง มือชิดข้างลำตัว ก้มศีรษะลงเล็กน้อยให้ต้นคอพอตึง เงยศีรษะขึ้นกลับเข้าตำแหน่งเดิม อย่างช้าๆ ทำตามขั้นตอน 1 และ 2 ซ้ำกันไปมาเป็นเวลา 30 วินาที โดยรักษาตำแหน่งของการก้ม-เงยศีรษะเอาไว้ให้คงที่
คุณอาจได้รับรู้ถึงเสียงของกระดูกส่วนบนรวมถึงความตึงของต้นคอ นั่นเป็นสัญญาณว่าคุณมีอาการปวดเมื่อยและกำลังเริ่มเข้าสู่ภาวะของหลังค่อม
ท่าที่ 2 ท่าซุปเปอร์แมน
นอนคว่ำราบขนานกับที่นอนหรือพื้นที่รองด้วยแผ่นยางออกกำลังกาย ยื่นแขนของคุณออกไปด้านหน้า เหมือนฮีโร่ที่กำลังบิน ยกแขนและขาขึ้น-ลงพร้อมกัน ประมาณ 10 ครั้ง
ท่านี้สามารถช่วยเรื่องของกระดูกสันหลังส่วนบน อก และเอว ที่มีความโค้งงอในองศาที่เล็กน้อย และยังบรรเทาอาการปวดเมื่อยตึงของหลังได้
ท่าที่ 3 ท่ายืดแขนไปด้านหลัง
ยืนตัวตรง แยกเท้าออกและงอหัวเข่าเล็กน้อย แกว่งแขนของคุณทั้ง 2 ข้าง ขึ้นเหนือศีรษะไปด้านหลัง สังเกตข้อศอกของคุณในขณะแกว่งควรให้ข้อศอกทั้ง 2 ข้างสูงระหว่างสายตาหรือไม่เกินหู แกว่งแขนกลับลงมา ทำซ้ำกันด้วยแรงที่พอเหมาะ
ท่านี้จะช่วยในเรื่องของผู้ที่มีภาวะไหล่ห่อซึ่งก่อให้เกิดอาการหลังค่อม เป็นการยืดกล้ามเนื้อและกระดูกสันหลังส่วนอกให้ตรงไม่โค้งงอ
ท่าที่ 4 ท่าบริหารกระดูกสันหลังส่วนอก
ท่านี้มีการใช้อุปกรณ์ในการช่วย เรียกว่า โฟมกลิ้ง สามารถหาซื้อได้ร้านจำหน่ายอุปกรณ์ออกกำลังกายหรือนำแผ่นยางออกกำลังกายม้วนเพื่อใช้ชดแทนได้
นอนหงายราบกับพื้น ยกตัวขึ้นเล็กน้อยเพื่อนำโฟมกลิ้งรองบริเวณกลางหลังกระดูกสันหลังส่วนอก ยกก้นให้ขนานกับพื้นและยกขาขึ้นตั้งฉากให้เท้าทั้ง 2 ข้าง สัมผัสกับพื้นเพื่อเป็นแรงส่งตัวในการเคลื่อนไหวขึ้น-ลง นำแขนทั้งสองข้างและประสานมือไว้ด้านหลังศีรษะ ใช้แรงส่งตัวจากเท้าทั้ง 2 ข้าง ดันตัวขึ้นลงให้โฟมกลิ้งไปมาบนกระดูกสันหลัง ทำซ้ำกันเป็นเวลา 30 วินาที ถึง 1 นาที
ทำอย่างไร ไม่ให้กลับไปหลังค่อมอีก ?
ในกรณีของผู้ที่มีอาการหลังค่อมไม่รุนแรงมากนัก สามารถนำท่าบริหารข้างต้นไปฝึกอย่างเป็นประจำต่อเนื่องและปรับเปลี่ยนพฤติกรรมรูปแบบการนั่ง ยืน เดิน นอน ในชีวิตประจำวัน ไม่ให้เกิดความโค้งงอของกระดูกสันหลัง และเป็นการเสริมสร้างบุคลิกใหม่ให้กับตัวคุณ หรือใช้วิธีออกกำลังกายที่เพิ่มความยืดหยุ่นให้แก่กระดูกเช่น การเล่นคาร์ดิโอ โยคะ
แต่สำหรับผู้ที่มีอาการหลังค่อมเรื้อรังสะสมเป็นระยะเวลานานหรือได้รับจากพันธุกรรมในครอบครัว สามารถเข้ารับการรักษาด้วยวิธีทางการแพทย์ ดังนี้
การรับประทานยาที่จำหน่ายโดยแพทย์ การเข้ารับการบำบัดตามโปรแกรมของผู้เชี่ยวชาญเกี่ยวกับกระดูก การเข้ารับการผ่าตัดแก้ไขกระดูกด้วยเทคโนโลยีทางการแพทย์