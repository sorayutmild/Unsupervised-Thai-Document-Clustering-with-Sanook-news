รองโฆษก ปชป. "มัลลิกา" จวก นายกฯ เรียกร้องให้หยุดพฤติกรรม ทำตัวเป็นทองไม่รู้ร้อน หยุดหายใจแทน ทักษิณ
น.ส.มัลลิกา บุญมีตระกูล รองโฆษกพรรคประชาธิปัตย์ กล่าวเรียกร้องให้ น.ส.ยิ่งลักษณ์ ชินวัตร นายกรัฐมนตรี หยุดพฤติกรรม 9 ข้อ เพื่อเป็นของขวัญปีใหม่ให้กับประชาชนชาวไทย และเพื่อลดความขัดแย้งในสังคม อาทิ หยุดทำตัวเป็นทองไม่รู้ร้อนและปัดความรับผิดชอบในทุกเรื่อง แล้วอ้างว่าเป็นเรื่องของแต่ละกระทรวง รวมทั้งหยุดหายใจแทน พ.ต.ท.ทักษิณ ชินวัตร อดีตนายกฯ เพราะผู้นำประเทศ ไม่ควรมัวหมองและถูกมองว่าช่วยเหลือนักโทษหนีคดี หยุดใช้ พ.ต.ท.ทักษิณ เดินทางไปในทุกประเทศ ก่อนที่ น.ส.ยิ่งลักษณ์ จะเดินทางไปประเทศนั้น ๆ เพราะไม่ไว้วางใจ เนื่องจากอาจมีการเจรจาแอบแฝงผลประโยชน์ส่วนตัว พร้อมแสดงภาวะผู้นำปกป้องอธิปไตย โดยเฉพาะปัญหาชายแดนไทย-กัมพูชา ขณะเดียวกัน ก็ขอให้หยุดปัญหาอาชญากรรมและความรุนแรงของสังคม และหยุดคิดเรื่อง พ.ต.ท.ทักษิณ และกลับมาคิดเรื่องประชาชน อย่างแท้จริง รวมทั้ง หยุดสร้างภาพว่า พรรคประชาธิปัตย์ หรือ มวลชนกลุ่มใด ขัดขวาง ไม่อยากให้ พ.ต.ท.ทักษิณ กลับบ้าน
 