
พ่อและแฟนหนุ่มของ ครูจุฬารัตน์วัย 27 เหยื่อฆ่าปาดคอ ทำพิธีเรียกวิญญาณกลับบ้านที่ จ.ร้อยเอ็ด บรรยากาศสุดสะเทือนใจ ชาวบ้านนับร้อยเศร้าตาม
(3 ก.ค.) จากกรณีที่คนร้ายบุกเข้าไปก่อเหตุทำร้ายร่างกายและพยายามข่มขืนกระทำชำเรา นางสาวจุฬารัตน์ คุณครูอัตราจ้าง วัย 27 ปี ก่อนจะฆ่าปาดคอเสียชีวิตที่ห้องเช่า ภายในซอยสุดบรรทัด 8 อ.แก่งคอย จ.สระบุรี ต่อมาสามารถจับกุมตัว นายชาตรี อายุ 27 ปี ผู้เช่าห้องตรงข้าม ที่รับสารภาพว่าก่อเหตุ อีกทั้งเพิ่งพ้นโทษคดีกระทำชำเราเมื่อไม่นาน ตามข่าวที่รายงานไปแล้วนั้น
ความคืบหน้าล่าสุด เจ้าหน้าที่ตำรวจยังไม่ได้นำตัว นายชาตรี ไปทำแผนประกอบคำรับสารภาพที่จุดเกิดเหตุ เนื่องจากมีญาติๆ ของผู้เสียชีวิต รวมทั้งชาวบ้านบริเวณใกล้เคียงหลายร้อยคนเดินทางมายังจุดเกิดเหตุ บางคนเรียกร้องให้มีการลงโทษประหารชีวิต เจ้าหน้าที่เห็นว่าสถานการณ์เสี่ยงต่อการเกิดเหตุประชาทัณฑ์ผู้ต้องหา จึงยังเลื่อนการทำแผนฯ ออกไปก่อน
ขณะที่ในเวลาต่อมา ทางญาติๆ และครอบครัวที่เดินทางมา จ.ร้อยเอ็ด ได้ทำพิธีอันเชิญดวงวิญญาณของ นางสาวจุฬารัตน์ เพื่อกลับไปทำพิธีทางศาสนาที่บ้านเกิด ท่ามกลางบรรยากาศโศกเศร้า พ่อของเหยื่อสาวได้จุดธูปทำพิธีและร้องเรียนให้ลูกสาวกลับบ้าน ก่อนจะเรียกแถวกันเคาะประตูห้องที่เกิดเหตุ ตามความเชื่อส่วนบุคคล
นอกจากนี้ แฟนหนุ่มของนางสาวจุฬารัตน์ ซึ่งเป็นนักเรียนนายร้อยตำรวจยังได้เดินทางมาร่วมพิธีด้วย พร้อมกับเคาะประตูห้องเรียกแฟนห้อง ก่อนจะหลั่งน้ำตาออกมาอย่างน่าเศร้าใจ สร้างความเวทนาแก่ญาติๆ และชาวบ้านที่มามุงดูพิธีดังกล่าวด้วยความสะเทือนใจ
ส่วนทางด้านครอบครัวของนางสาวจุฬารัตน์ เปิดเผยว่า การสูญเสียครั้งนี้ยังไม่มีใครทำใจได้ พร้อมกับเรียกร้องให้มีกฎหมายออกที่เด็ดขาดในการจัดการเรื่องนี้ เหตุดังกล่าวเหยื่อต้องแลกด้วยชีวิต แต่ผู้ต้องหากลับได้รับโทษไม่นาน ก็พ้นโทษออกมาและอาจจะย้อนกลับมาก่อเหตุซ้ำๆ อีก
สำหรับร่างของนางสาวจุฬารัตน์ ทางญาติได้เคลื่อนย้ายกลับไปยังบ้านเกิด โดยจะตั้งศพทำพิธีบำเพ็ญกุศลที่วัดบ้านเค้า ต.พระธาตุ อ.เชียงขวัญ จ.ร้อยเอ็ด เป็นระยะเวลา 3 วัน ก่อนจะทำพิธีฌาปนกิจศพในวันที่ 6 กรกฎาคมต่อไป
ขอบคุณภาพและข้อมูลจากเฟซบุ๊กคุณ ‎Auttapon Fame‎