ถือว่าเป็นเรื่องที่ทำให้ครอบครัวของนักแสดงสาวที่มีรอยยิ้มสดใส "เต้ย จรินทร์พร" ถึงกับต้องช็อกเลยทีเดียว เมื่อน้องชายสุดที่รัก "อิก" ถูกตรวจพบว่าป่วยเป็นโรคลูคีเมียฉับพลัน ล่าสุด พอมีโอกาสได้เจอคนใกล้ชิดของสาวเต้ยอย่าง "อเล็กซ์ เรนเดลล์" จึงได้ขออัพเดตถึงอาการของน้องอิกที่ดูท่าทางว่าจะดีขึ้นเรื่อยๆ
ซึ่ง อเล็กซ์ ได้เผยให้ฟังว่า กำลังใจของน้องตอนนี้ดีมาก มีโอกาสที่จะหายขาดร้อยเปอร์เซ็นต์ ส่วนด้านของหวานใจสาวเข้มแข็งมาก ไม่แสดงอาการอ่อนแอให้เห็นแม้แต่น้อย
น้องของเต้ยป่วยมีโอกาสไปเยี่ยมหรือให้กำลังใจบ้างหรือยัง?"ไปครับ ไปในช่วงเวลาที่เราไปได้"
ตอนที่ทราบข่าวตกใจหรือเปล่า?"ตกใจครับ ตอนเต้ยทราบข่าวเขาก็เครียดมากครับ เพราะมีน้องชายเพียงคนเดียว"
เราให้กำลังใจเขาอย่างไรบ้าง?"มันไม่ใช่เรื่องง่ายครับ สำหรับเขา สำหรับครอบครัวเขา สำหรับทุกคนที่อยู่รอบๆ ตัวเขา มันไม่มีคำพูดอะไรที่จะสามารถพูดได้ให้ทุกอย่างมันดีขึ้น แต่การให้กำลังใจ คอยช่วยเหลือ ในตอนที่ครอบครัวเขาค่อนข้างอยู่ในช่วงที่ความรู้สึกแย่มาก เราก็พยายามช่วยในสิ่งที่พอช่วยได้ให้มากที่สุด แต่น้องชายของเต้ยเป็นชนิดที่หายได้ครับ อาทิตย์นี้เขาก็เข้าทำคีโมเป็นครั้งที่สอง หลังจากนี้ก็ต้องทำอีกสองครั้งถึงจะหายขาดได้ ผมเชื่อว่าเขาหายขาดได้แน่นอนครับ"
อาการตอนนี้ดีขึ้นแค่ไหน?"ดีขึ้นครับ ดีขึ้นจากตอนแรกมากๆ ตอนนี้แค่ให้คีโม น้องเขาเซนซิทีปมาก แต่ได้กำลังใจดีจากพี่สาวเขา พ่อแม่เขา ครอบครัวที่อยู่ใกล้ชิดเขามาก ผมคิดว่ากำลังใจเขาดีมากๆ ครับ"
เต้ยตอนนี้กำลังใจดีแค่ไหน?"เต้ยเข้มแข็งมากครับ ตอนแรกผมนึกว่าเขาจะอ่อนแอ แต่พอเจอเหตุการณ์แบบนี้มันไม่ใช่ช่วงที่เขาจะอ่อนแอ เขาต้องเข้มแข็ง และในส่วนตัวผมคิดว่าความเข้มแข็งของเขาและคุณพ่อคุณแม่ทำให้ส่งกำลังใจไปให้น้อง และส่งผมให้น้องหายได้เร็วกว่าที่คุณหมอคาดการณ์ไว้ เพราะตอนแรกบอกตามตรงว่าดูไม่ดีเลย แต่ตอนนี้ดูสดใส แฮปปี้มาก"