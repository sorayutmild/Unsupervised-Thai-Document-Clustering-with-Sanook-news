     Mitsubishi Xpander 2017 ใหม่ ถูกเปิดตัวอย่างเป็นทางการครั้งแรกในโลกที่ประเทศอินโดนีเซียเมื่อวันที่ 10 สิงหาคมที่ผ่านมา เราลองไปดูกันว่าตัวรถคันจริงจะสวยงามขนาดไหน
     Mitsubishi Xpander 2017 เป็นรถเอ็มพีวีขนาด 7 ที่นั่ง ที่พัฒนามาจากรถต้นแบบ XM Concept ที่เคยถูกจัดแสดงในบ้านเราเมื่อปลายปีที่แล้ว ติดตั้งเครื่องยนต์เบนซินขนาด 1.5 ลิตร เพื่อเป็นคู่แข่งของรถกลุ่มเอ็มพีวีในปัจจุบัน เช่น Toyota Sienta, Honda BR-V และ Suzuki Ertiga เป็นต้น ซึ่งรถกลุ่มนี้มีตลาดใหญ่อยู่ในหลายประเทศ เช่น อินโดนีเซีย, ฟิลิปปินส์ และอินเดีย เป็นต้น

     จุดเด่นสำคัญของรถรุ่นนี้ คงหนีไม่พ้นดีไซน์ภายนอกที่ออกแบบภายใต้แนวคิด Dynamic Shield แบบเดียวกับมิตซูบิชิหลายรุ่น ตัวถังที่ออกแบบคล้ายกับเอสยูวี มีความสูงจากพื้นถนนอยู่ที่ 205 มิลลิเมตร ติดตั้งไฟ Daytime Running Light แบบ LED บริเวณฝากระโปรงด้านหน้าเพิ่มความโดดเด่น ขณะที่ด้านท้ายติดตั้งไฟท้ายแบบ LED รูปทรงตัว L พร้อมเสา D-Pillar ที่ออกแบบให้กลืนไปกับกระจกหน้าต่าง
     ห้องโดยสารรองรับได้ 7 ที่นั่ง สามารถปรับพับเบาะได้อย่างหลากหลายตามการใช้งาน มีช่องเก็บของและที่วางแก้วน้ำจำนวนมาก รวมถึงช่องจ่ายกระแสไฟ 12 โวลต์ทุกแถวที่นั่ง ฝั่งผู้ขับขี่ติดตั้งมาตรวัดเรืองแสงพร้อมจอแสดงข้อมูลการขับขี่แบบสี ติดตั้งเครื่องเสียงหน้าจอสัมผัสขนาดใหญ่ รองรับ DVD และกล้องมองหลัง เป็นต้น

     Xpander 2017 ติดตั้งขุมพลังรหัส 4A91 ความจุ 1.5 ลิตร MIVEC ให้กำลังสูงสุด 141 แรงม้า ที่ 4,000 รอบต่อนาที แรงบิดสูงสุด 141 นิวตัน-เมตร ที่ 4,000 รอบต่อนาที ส่งกำลังด้วยเกียร์อัตโนมัติ 4 จังหวะ และเกียร์ธรรมดา 5 จังหวะให้เลือก ช่วงล่างด้านหน้าแบบแม็คเฟอร์สันสตรัทพร้อมคอยล์สปริง ด้านหลังแบบทอร์ชั่นบีม ระบบเบรกหน้าดิสก์ หลังดรัม ทุกรุ่นย่อย
     ตัวถังมีให้เลือกทั้งหมด 5 สี ได้แก่ สีแดง Red Metallic, สีดำ Diamond Black Mica, สีเทา Titanium Grey Metallic, สีเงิน Sterling Silver Metallic และสีขาว Quartz White Pearl

     ราคาจำหน่าย Mitsubishi Xpander 2017 ในอินโดนีเซียอยู่ที่ 472,000 - 611,000 บาท
 