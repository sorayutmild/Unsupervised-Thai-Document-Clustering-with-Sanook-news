กลับมาอีกครั้งสำหรับการรวมมือถือที่มีงบประมาณไม่เกินหมื่นเพราะครั้งนี้ตัวเลือกในตลาดค่อนข้างเยอะและมีความน่าสนใจพอสมควร จนหลายคนเลือกไม่ถูกว่าจะซื้อรุ่นไหนดี วันนี้ทีมงาน Sanook! Hitech ได้รวบรวมทั้งหมด 10 รุ่นที่น่าสอยในราคาไม่แพงจนเกินไป มีอะไรบ้างนั้นมาดูกัน
Sony Xperia XA1

เริ่มต้นด้วยน้องใหม่ที่เพิ่งเปิดตัวไปไม่นาน แถมวางขายไปได้แค่ 2 วันแต่รายละเอียดค่อนข้างมาเต็ม ซึ่ง Sony Xperia XA1 มีความโดดเด่นที่บอดี้ใช้แบบโลหะพร้อมกับระบบชาร์จไฟสุดฉลาด Qnovo Adaptive และมีกล้องหลังใช้ขนาด 23 ล้านพิกเซล ยกมากจาก Sony Xperia Z5 กันเลยทีเดียว เรียกได้ว่าคุณภาพดีสมกับที่รอคอยในราคา 8,490 บาท ถูกกว่ารุ่นก่อนอีก
Huawei GR5 2017

ถ้าใครต้องการมือถือกล้องหลังคู่ที่สเปคคุ้มค่า ราคาไม่แพง Huawei GR5 2017 เป็นอีกตัวเลือกหนึ่งที่น่าสนใจ แม้ว่าระบบปฏิบัติการตอนนี้จะดูเก่าไปสักหน่อยนั่นคือ Android 6.0 แต่การที่ได้กล้องคู่ด้านหลังขนาด 8 + 2 ล้านพิกเซลทำให้สามารถใช้งานโหมดหน้าชัดหลังเบลอได้ดีไม่แพ้กันมือถือรุ่นระดับบน และมีราคาไม่ได้แพงสำหรับรุ่น 32GB ที่ 8,990 บาท
Samsung Galaxy J7 Version 2

เทพแห่งความคุ้มของ Samsung สำหรับคนที่ไม่คิดมากเรื่องสเปค แต่ใช้งานได้ดี ด้วยระบบปฏิบัติการ Android 6.0 มีอัปเดทให้เรื่อย ๆ ความจำในตัว 16GB ก็เพียงพอต่อการใช้งานทั่วไปและมี Mem แถมให้ในตัวอีกทำให้ความจำเยอะขึ้น และสีสันให้เลือกกำลังดีกับอุปกรณ์เสริมที่หาง่าย และได้จอใหญ่ในราคา 8,900 บาท เหลือแค่มันไม่ใช้ Unibody เท่านั้นแต่ที่เหลือถือว่าสอบผ่าน
Lenovo K6 Note

รุ่นใหม่ที่เพิ่งเปิดตัวไปไม่นาน แต่มีการปรับลดราคาเล็กน้อยเพื่อมาสู่ให้ถูกกลุ่ม ซึ่ง Lenovo K6 Note คือรุ่นที่ใหญ่สุดในตระกูล K6 ที่มีขายในเมืองไทย ด้วยหน้าจอ 5.5 นิ้วความละเอียด Full HD มีลำโพงคู่ด้านหลังรองรับระบบเสียง Dolby และมีกล้องหลัง 13 ล้านพิกเซล พร้อมกับ LED Flash คู่ เรียกได้ว่าคุณภาพทั้งภาพและเสียงรวมถึงงานประกอบตัวเครื่องก็ถือว่าคุ้มค่าในราคา 8,990 บาท
Vivo V5 Lite

อีกรุ่นที่คุ้มค่าของ Vivo ต้องยกให้ V5 Lite มีกล้องที่ดีใช้ได้พร้อมกับกล้องหน้าความละเอียดสูงและกล้องหลังขนาด 13 ล้านพิกเซล แต่ใช้ CPU คนละตัวกับ V5 แต่ภาพรวมก็ถือว่าน่าสนใจสำหรับคนที่มองมือถือราคาที่ไม่เกิน 8,000 บาท
ASUS Zenfone 3 Laser

สำหรับ ASUS ในกลุ่มนี้จะมีให้เลือก 2 รุ่น คือ Zenfone 3 Max และ Zenfone 3 Laser ซึ่งจะเน้นเรื่องการถ่ายภาพมากกว่าด้วยกล้องขนาด 13 ล้านพิกเซลจาก Sony พร้อมกับสเปค Qualcomm Snapdragon 652 และ RAM 3GB หน้าจอความละเอียด Full HD และมันบางกว่ารุ่นอื่นจนทำให้มันดูแล้วก็น่าใช้ดีในราคา 8,990 บาท และต่างกับ Zenfone 3 Max แค่แบตเตอรี่ที่รุ่น Zenfone 3 Max จะได้เปรียบกว่า
OPPO F1s

มือถือที่โปรโมทว่าเป็น Selfie Expert ตั้งแต่แรกเกิดจนมาถึงตอนนี้ราคามีการปรับลงเล็กน้อยเพื่อให้รุ่นใหญ่สามารถทำตลาดได้ แต่คุณงามความดีของ OPPO F1s คือกล้องหน้าความละเอียดสูงและมี Beauty Mode ที่ได้รับการยืนยันจากผู้หญิงไทยว่า มันฟรุ้งฟริ้งมาก จนทำให้หลายคนเลือกที่จะเป็นเจ้าของมันไม่ยากนัก ราคาของเครื่อง ณ ตอนนี้เหลือที่ 8,990 บาทเท่านั้น
Moto G4 Plus

จะเรียกได้ว่าเป็นการแนะนำมือถือรุ่นนี้แบบสั่งลาก่อนที่ Moto G5 Plus จะเข้ามาทำตลาดแทนเร็วๆ นี้ แต่ถ้าพูดถึงข้อดีของรุ่นนี้คือความเป็น Pure Google ทำให้การทำงานลื่นไหลและมีประสิทธิภาพดี แถมยังได้อัปเดทเป็น Android 7.0 เป็นที่เรียบร้อยแล้ว และมีกล้องหน้าที่มีระบบ Laser Focus ทำให้ช่วยโฟกัสได้แม่นยำ และ มี LED Flash คู่ ดูน่าสนใจไปอีกแบบ ในราคาอาจจะไม่ถึง 8,000 บาทแล้ว
Wiko U Feel Prime

ถ้าพูดถึงมือถือราคาไม่ถึงหมื่นแล้ว Wiko มีตัวเลือกให้เลือกเยอะมาก และรุ่นนี้ U Feel Prime คือเรือธงที่สุดของ Wiko ที่ได้ CPU ที่ตอบสนองเร็วและมีระบบสแกนลายนิ้วมือ พร้อมกับกล้องหลังขนาด 13 ล้านพิกเซลจาก Sony ทำให้ภาพถ่ายของคุณสวย และยังมีหน้าจอละเอียด Full HD แถมบอดี้โลหะสวยงามราคา 7,990 บาท ถือว่าน่าใช้
Samsung Galaxy J5 Prime

ปิดท้ายกับ Samsung Galaxy J5 Prime ซึ่งเป็นรุ่นต่อจาก J Version 2 ที่แนะนำไปก่อนหน้านี้ โดยจะเปลี่ยนบอดี้ด้านหลังเป็นโลหะ Unibody และตัด NFC ออกให้กล้องไม่นูนขึ้นเยอะจนเกินไป แต่น่าเสียดายที่เอา NFC ออก แต่รุ่นนี้ก็เป็นอีกมือถือที่จัดโปรโมชั่นกับผู้ให้บริการบ่อยมากจนราคาถูกแบบไม่น่าเชื่อ แต่ถ้าซื้อกับผู้ให้บริการมักจะเหลือราคาถูกกว่า 7,900 บาทก็เป็นได้