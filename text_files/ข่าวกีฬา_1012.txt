ชมช็อตเด็ดของ "น้องเมย์-รัชนก" ในแมทช์รอบรองชนะเลิศหญิงเดี่ยว รายการ บีซีเอ อินโดนีเซีย โอเพ่น 2015 เมื่อวานนี้ (6 มิ.ย.58) ที่สื่อดังถึงกับยกให้เป็น "Play of the day" หรือแต้มยอดเยี่ยมประจำวันเลยทีเดียวแชนแนลยูทูป BadmintonWorld.tv ได้โพสต์คลิปวิดีโอแมทช์รอบรองชนะเลิศหญิงเดี่ยว รายการ บีซีเอ อินโดนีเซีย โอเพ่น 2015 เมื่อวานนี้ (6 มิ.ย.58) ซึ่งเป็นการพบกันระหว่าง "รัชนก อินทนนท์" นักแบดมินตันสาวไทย มือวางอันดับ 6 โลก กับ "หวัง ซี เสียน" มือวางอันดับ 5 จากจีนเหตุการณ์นี้เกิดขึ้นในเกมแรกขณะที่นักแบดฯจีนนำน้องเมย์อยู่ 14-11 แต้มนั้น ทั้งคู่ได้ตีตอบโต้กันอย่างสูสี ก่อนที่น้องเมย์จะโชว์ทำแต้มสุดมหัศจรรย์นี้ เอาชนะไปได้ จน BadmintonWorld.tv ได้จัดให้เป็นแต้มยอดเยี่ยมประจำวันหรือ Play of the day ของการแข่งขันเมื่อวานนี้เลยทีเดียวโดยผลการแข่งขันเป็น น้องเมย์-รัชนก เอาชนะสาวจีนไปได้ 2 เกมรวด ด้วยสกอร์ 21-19 และ 21-13 คะแนน ผ่านเข้าไปชิงชนะเลิศกับ "ยูอิ ฮาชิโมโตะ" จากญี่ปุ่น ในวันนี้ซึ่ง ยูอิ ฮาชิโมโตะ ปัจจุบันเป็นนักแบดมินตันมือ 35 ของโลกชาวญี่ปุ่น รอบตัดเชือกพลิกล็อกชนะ "หวัง อี่ หาน" มือ 8 ของโลกชาวจีนไปได้ 2-1 เกม 21-17, 9-21, 21-17สำหรับ รัชนก กับ ฮาชิโมโตะ ในอดีตเคยพบกัน 3 ครั้ง ปรากฏว่า "น้องเมย์" มีสถิติที่ดีกว่า เมื่อเอาชนะไปได้ 2 หน อย่างไรก็ตาม ในการดวลกันครั้งล่าสุดเป็นนักแบดมินตันวัย 25 ปีจากแดนอาทิตย์อุทัยที่ชนะไป 2-0 เกม ในศึก เดอะ สตาร์ ออสเตรเลียน โอเพ่น เมื่อวันที่ 27 พฤษภาคม ที่ผ่านมาการแข่งขันรอบชิงชนะเลิศของ "น้องเมย์-รัชนก" สามารถรับชมได้ทางช่อง True Sport 7, True Sport HD เริ่มตั้งแต่เวลา 13.00 น. โดยน้องเมย์จะลงแข่งเป็นคู่ที่สอง
