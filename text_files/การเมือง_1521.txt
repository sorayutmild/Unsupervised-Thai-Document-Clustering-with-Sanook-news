โลกออนไลน์ชื่นชม หนูน้อยยืนแจกเทียนสีขาวหน้าห้างฯ เพราะไปร่วมร้องเพลงสรรเสริญพระบารมี รอบ 22.00 น. ไม่ได้ 
(22 ต.ค.) กำลังเป็นที่พูดถึงในโลกออนไลน์อยู่ในขณะนี้ หลังจากมีผู้ใช้ทวิตเตอร์ @plapoo0607 ได้โพสต์ภาพเด็กชายรายหนึ่ง ซึ่งมายืนแจกเทียนสีขาว บริเวณหน้าห้างสรรพสินค้า ฟิวเจอร์พาร์ค รังสิต เนื่องจากไปร่วมร้องเพลงสรรเสริญพระบารมีที่บริเวณท้องสนามหลวง ในเวลา 22.00 น. ร่วมกับประชาชนชาวไทยคนอื่นๆ ไม่ได้ เพราะไม่มีผู้ปกครองพาไป โดยระบุข้อความว่า
"น้องคนนี้แจกเทียนขาวอยู่ที่จุดขึ้นรถบริเวณฟิวเจอร์ น่ารักมาก น้องไปสนามหลวงไม่ได้เพราะไม่มีผู้ปกครองพาไป #KingBhumibol #สรรเสริญพระบารมี"
ทั้งนี้ ภาพและข้อความดังกล่าวถูกแชร์ไปทั่วโลกออนไลน์ หลายคนชื่นชมความน่ารักและมีน้ำใจของหนูน้อยคนดังกล่าว
สำหรับการถ่ายทำภาพยนตร์และวิดีทัศน์ เก็บภาพประชาชนร่วมร้องเพลงสรรเสริญพระบารมี ช่วงกลางคืน จะมีขึ้นในเวลา 22.00-23.00 น. โดยในรอบกลางคืนจะไม่มีวงออเคสตร้า Siam Philharmonic Orchestra ร่วมบรรเลง โดยประชาชนที่จะเข้าร่วม มีคำแนะนำให้แต่งกายด้วยชุดสีดำสุภาพ รองเท้าสุภาพ และนำเทียนสีขาวมาร่วมจุดถวายความอาลัย
