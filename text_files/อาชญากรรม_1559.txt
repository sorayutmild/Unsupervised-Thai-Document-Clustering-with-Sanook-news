(23 ก.ย.) ความคืบหน้ากรณีอดีตตำรวจภูธรภาค 2 ฉุดสาวใหญ่ อดีตครูชาวแปดริ้ว ขับรถลงไปภาคใต้ แต่ประสบเหตุเฉียวชนรถจักรยานยนต์ของเด็กชายวัย 14 ปี จึงตัดสินใจชักปืนยิงตัวประกันและฆ่าตัวตาย เหตุดังกล่าวมีผู้เสียชีวิตทั้งสิ้น 3 ศพ ตามที่ได้รายงานไปแล้วเบื้องต้น
ล่าสุด ทางเจ้าหน้าที่่ตำรวจภูธรภาค 7 สืบสวนและพบเบาะแสสาเหตุของการก่อเหตุดังกล่าว หลังจากตรวจสอบพยานบุคคลในครอบครัวของ น.ส.สุภาวดี ศุขจรัส อายุ 58 ปี ซึ่งพบข้อมูลว่า น.ส.สุภาวดี เดิมเคยรับราชการเป็นครูที่ จ.ฉะเชิงเทรา เมื่อ 2 ปีก่อนได้เข้าแจ้งความแจ้งจับ ด.ต.สมบูรณ์ หนูรักษา อายุ 46 ปี เนื่องจากถูก ด.ต.สมบูรณ์ ข่มขืนกระทำชำเรา ศาลพิพากษาให้จำคุกเป็นเวลา 2 ปี แต่กรณีดังกล่าวได้ดำเนินการอย่างเงียบๆ เพราะทางครอบครัวผู้เสียหายไม่ต้องการให้ตกเป็นข่าว
ตามรายงานระบุว่า ด.ต.สมบูรณ์ อาศัยอยู่บริเวณตลาดสนามจันทร์ อ.บ้านโพธิ์ จ.ฉะเชิงเทรา ภายหลังจากที่ศาลพิพากษาสั่งจำคุก ด.ต.สมบูรณ์ ต้องออกจากราชการตำรวจ พร้อมกับยื่นประกันตัวเพื่อต่อสู้คดีในชั้นอุทธรณ์ แต่ที่ผ่านมายังคงวนเวียนตามรังควาญ น.ส.สุภาวดี อยู่บ่อยครั้ง
ก่อนจะเกิดเหตุที่ จ.ประจวบคีรีขันธ์ เมื่อวันที่ 20 ก.ย. ที่ผ่านมา ด.ต.สมบูรณ์ ได้ขี่รถจักรยานยนต์มาดักที่บ้านคู่กรณี ใช้อาวุธปืนข่มขู่ลักพาตัว น.ส.สุภาวดี ขึ้นรถเก๋งและขับออกไป พยานที่เห็นเหตุการณ์ไม่มีใครกล้าเข้าไปช่วยเหลือ เพราะคนร้ายมีอาวุธปืน หลังเกิดเหตุมีแจ้งตำรวจให้วิทยุติดตามสกัดจับแต่ก็ไม่พบร่องรอย จนกระทั่งมาเกิดเหตุขึ้นที่ อ.บางสะพาน ดังกล่าว
เบื้องต้น เจ้าหน้าที่ตำรวจเชื่อว่า ด.ต.สมบูรณ์ ตั้งใจจะฉุด น.ส.สุภาวดี เพื่อมาพูดคุยเคลียร์เรื่องคดีความ เพื่อให้กลับคำให้การว่าเป็นการสมยอม ไม่ใช่การข่มขืนกระทำชำเรา แต่ทั้ง 2 ฝ่ายอาจจะตกลงกันไม่ได้ จึงก่อเหตุลักพาตัวและขับรถลงภาคใต้ เพื่อไปบ้านเกิดของ ด.ต.สมบูรณ์ แต่มาเกิดเหตุขับรถชนเด็กชายระหว่างทางเสียก่อน