เป็นข่าวน่าอิจฉาสำหรับคนไทยที่ยังไปเที่ยวญี่ปุ่นไม่ได้ เมื่อ ดาบพิฆาตอสูร อนิเมะที่กำลังกระแสแรงสุด ๆ ได้มีการจัดกิจกรรมร่วมกับโตเกียวสกายทรี สถานที่ท่องเที่ยวชื่อดังในโตเกียว แถมเป็นการจัดอีเวนท์ระยะยาว โดยจะจัดตั้งแต่วันที่ 21 ตุลาคม ไปจนถึง 21 มกราคมปีหน้า


สถานที่จัดงานนั้นจะอยู่บนชั้นที่ 350 สูง 350 เมตรจากพื้นดิน ตรง Tembo Deck โดยจะมีแบนเนอร์ ถ่ายรูปกับแสตนดี้ตัวละครที่สวมใส่ชุดกิโมโน และร้าน Skytree Cafe จะมีอาหารและเครื่องดื่มในธีมตัวละครอย่างทันจิโร่และเนซึโกะ และแน่นอนว่ามีสินค้าพิเศษขายเฉพาะที่นี่เท่านั้น

สินค้าที่มีขายนั้นได้แก่ อะคริลิกตัวละคร, แก้วรูปตัวละคร, เข็มกลัด, เสื้อยืด, ผ้าขนหนู, สติ๊กเกอร์ และอื่นๆ โดยมีโปรโมชั่นสำหรับซื้อของที่ระลึกด้วย โดยคนไหนที่ซื้อของที่ระลึก (รวมอาหาร) รวม 3,000 เยน (900 บาทไทย) ขึ้นไป จะได้รับของที่ระลึกเป็นกระเป๋าพิเศษอีกด้วย

อย่างไรก็ตามเนื่องจากสถานการณ์ไวรัสโควิด-19 ยังไม่คลี่คลายและทางญี่ปุ่นยังไม่มีนโยบายเปิดประเทศ ซึ่งดูจากสถานการณ์ในเวลานี้มีโอกาสยากที่จะได้ไปเยือน แฟน ๆ ดาบพิฆาตอสูรอยากได้ อาจต้องใช้วิธีหาคนรับหิ้วหรือร้านมือสองแทนเสียแล้ว
สำหรับตอนนี้อนิเมะ ดาบพิฆาตอสูร กำลังฉายตอนพิเศษของ ศึกรถไฟสู่นิรันดร์ โดยจะมีทั้งหมด 7 ตอน สามารถรับชมได้แบบไม่เสียค่าใช้จ่ายทางช่องทางต่าง ๆ อาทิ TrueID และ WETV (มีซับภาษาไทย) และซีซั่นที่ 2 ย่านเริงรมณ์ (โคมแดง) จะตามมาในช่วงปลายปีนี้
 