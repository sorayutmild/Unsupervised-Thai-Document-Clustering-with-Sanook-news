(24 พ.ย.) เมื่อช่วงสายที่ผ่านมา เกิดเหตุระทึกกลุ่มวัยรุ่นไล่ยิงกันอย่างดุเดือด บริเวณตลาดเอี่ยมสมบัติ ถนนศรีนครินทร์ ช่วงใกล้แยกศรีนุช เบื้องต้นมีรายงานผู้ได้รับบาดเจ็บ 2 คน และทราบว่าเป็นเหตุวิวาทกันระหว่างนักเรียนต่างสถาบัน เจ้าหน้าที่ตำรวจ สน.ประเวศ เข้าไปตรวจสอบ
วิทยุ สวพ.91 ได้รายงานและสอบถามกับเจ้าหน้าที่กู้ภัยมูลนิธิป่อเต็กตึ๊ง ที่ผ่านไปพบเห็นเหตุการณ์ดังกล่าว ระบุว่า ก่อนเกิดเหตุมีวัยรุ่นกลุ่มหนุ่ม เข้าไปทำร้ายกลุ่มคู่อริที่ป้ายรถโดยสารประจำทาง ก่อนจะยกพวกวิ่งข้ามถนนเพื่อหลบหนีไป ทำให้มีผู้ได้รับบาดเจ็บ 2 คน อาการสาหัส 1 ราย
ต่อมามีการโบกเรียกรถแท็กซี่ เพื่อจะนำเพื่อนที่ได้รับบาดเจ็บส่งโรงพยาบาล แต่สภาพการจราจรติดขัด จึงต้องทำการช่วยปั๊มหัวใจ หลังพบว่าชีพจรไม่ตอบสนองและมีอาการเสียเลือดเยอะ ก่อนที่เจ้าหน้าที่กู้ภัยจะมารับตัวไปส่งโรงพยาบาลอย่างเร่งด่วน
พ.ต.ท.ศิริ ราชรักษา รองผู้กำกับฝ่ายป้องกันและปราบปราม สน.ประเวศ เปิดเผยว่า ขณะนี้กำลังสอบปากคำกลุ่มเพื่อนของผู้ที่ถูกยิง พร้อมกับค้นตัวพบอาวุธมีด ส่วนในที่เกิดเหตุมีอาวุธปืนตกอยู่ยังไม่ทราบว่าของใคร โดยเหตุดังกล่าวเป็นการวิวาทกันระหว่าง 2 สถาบัน ตอนนี้ยังจับกุมตัวผู้ก่อเหตุไม่ได้
ขอบคุณข้อมูลข่าวจาก สวพ.91 ภาพจากทวิตเตอร์ @ApikunTong