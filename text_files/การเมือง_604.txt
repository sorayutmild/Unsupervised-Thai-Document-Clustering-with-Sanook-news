“ตรีนุช” เข้ากระทรวงศึกษาธิการวันแรก ถือฤกษ์ 08.09 น. สักการะพระพุทธรูป สิ่งศักดิ์สิทธิ์ประจำกระทรวง ตัวแทนนักเรียนเลวนำขนมเค้กมาแสดงความยินดี
(29 มี.ค.64) นางสาวตรีนุช เทียนทอง รัฐมนตรีว่าการกระทรวงศึกษาธิการ เดินทางมาถึงเมื่อเวลา 07.45 น. ซึ่งเป็นการเข้ามาทำงานเป็นวันแรก หลังถวายสัตย์ปฏิญาณตนไปเมื่อวันที่ 27 มี.ค.ที่ผ่านมา โดยมีนางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ปลัดกระทรวง และข้าราชการระดับสูง ให้การต้อนรับ ขณะที่คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ ติดภารกิจจึงไม่ได้อยู่ต้อนรับ
จากนั้นถือฤกษ์ เวลา 08.09 น. สักการะพระพุทธรูปประจำกระทรวง พระพุทธะบารมีศักดิ์สิทธิ์ สยามิศรจักรี สัฏฐีอนุสรณ์ศึกษาทรรังสรรค์ ศาลพระภูมิ และพระบรมราชานุสาวรีย์รัชกาลที่ 6
ทั้งนี้ผู้สื่อข่าวรายงาน ว่า มีกลุ่มนักเรียนที่เรียกตัวเองว่า นักเรียนเลว ได้นำขนมเค้กที่มีรูปกระทรวงศึกษาธิการให้กับรัฐมนตรีว่าการกระทรวงศึกษาธิการ เพื่อเป็นการแสดงความยินดีที่เข้ารับตำแหน่ง ทั้งนี้รัฐมนตรีได้มีการพูดคุยกับกลุ่มนักเรียนเลวเล็กน้อย โดยระบุว่า เดี๋ยวเราคงได้เจอกันอีกในการประชุมกระทรวงศึกษาธิการ พวกหนูก็เหมือนลูกเหมือนหลาน พูดคุยกันได้ไม่มีปัญหา
