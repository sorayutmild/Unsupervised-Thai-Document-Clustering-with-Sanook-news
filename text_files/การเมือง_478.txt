การประชุมสภาผู้แทนราษฎรนัดพิเศษ วันสุดท้ายของสมัยประชุมฯ เริ่มขึ้นแล้ว โดยมีนายชวน หลีกภัย ทำหน้าที่ประธานการประชุม เพื่อพิจารณาเรื่องด่วนญัตติขอเปิดอภิปรายทั่วไป โดยไม่ลงมติ ซักถามข้อเท็จจริงและเสนอแนะปัญหาต่อคณะรัฐมนตรี โดยในวันนี้ (18 ก.ย.) ประเด็นที่หลายคนจับตาคือการอภิปรายปมถวายสัตย์ปฏิญาณไม่ครบถ้วนตามรัฐธรรมนูญ
โดยหลังจากที่ นายชวน ประธานสภาฯ ชี้แจงข้อหารือของนายวีระกร คำประกอบ ส.ส.พลังประชารัฐ ว่า หลังศาลรัฐธรรมนูญมีคำสั่งไม่รับคำร้องในกรณีดังกล่าว การเสนอญัตติอภิปรายนายกฯ ในวันนี้จะขัดต่อกฎหมายหรือไม่ ซึ่งนายชวนยืนยันว่าไม่ขัด เพราะศาลรัฐธรรมนูญมีคำสั่งไม่รับญัตติและให้ความเห็นประกอบ ไม่ใช่คำวินิจฉัยของศาลรัฐธรรมนูญที่จะมีผลผูกพันกับทุกองค์กร
ต่อมา น.ส.ปารีณา ไกรคุปต์ ส.ส.ราชบุรี พรรคพลังประชารัฐ ได้ลุกขึ้นประท้วงคำชี้แจงของนายชวน ก่อนจะถูกค้านว่าประท้วงคำชี้แจงของประธานสภาไม่ได้ แต่ต้องประท้วงว่าประธานทำผิดอะไร ข้อบังคับไหน
น.ส.ปารีณา กล่าวว่า ตนขอเปลี่ยนเป็นหารือ ซึ่งนายชวนก็บอกว่าหารือไม่ได้ และขอให้ น.ส.ปารีณา นั่งลง ก่อนที่ น.ส.ปารีณา จะกล่าวว่า "คือศาลยังไม่มีอำนาจตรวจสอบเรื่องนี้เลย แล้วท่านใช้อำนาจประธานเนี่ยนะ" ก่อนจะถูกตัดเสียงไมค์
ทั้งนี้ นายชวน กล่าวว่า "ขอเชิญให้นั่งนะครับ ถ้าประท้วงต้องเป็นประท้วง"