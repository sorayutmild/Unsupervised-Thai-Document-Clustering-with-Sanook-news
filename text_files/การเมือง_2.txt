คอหวยฮือฮาป้ายทะเบียนใหม่รถนายกฯ "รปภ.-ขรก.-สื่อ" แห่รุมถ่ายรูปเป็นเลขเด็ดลุ้นงวด16 ต.ค.
(16 ต.ค.) เมื่อวันที่ 15 ต.ค. ที่ทำเนียบรัฐบาล  น.ส.ยิ่งลักษณ์ ชินวัตร นายกรัฐมนตรี เดินทางมาเป็นประธานการประชุมคณะรัฐมนตรี (ครม.) โดยก่อนประชุม มีนายพรศักดิ์ เจียรณัย ผู้ว่าราชการจังหวัดชัยภูมิ พร้อมคณะ เดินทางมาพบนายกรัฐมนตรี เพื่อมอบดอกไม้ให้กำลังใจพร้อมกับมอบผ้าไหม อ.บ้านเขว้า จังหวัดชัยภูมิสินค้าโอท็อปของ จ.ชัยภูมิ เพื่อให้นายกรัฐมนตรีช่วยโปรโมตสินค้า
ผู้สื่อข่าวรายงานว่า น.ส.ยิ่งลักษณ์เดินทางด้วยรถตู้โฟล์ก สีดำคันเดิม แต่ได้เปลี่ยนจากป้ายแดง เดิมป้ายทะเบียน ช 3438 กรุงเทพมหานคร มาเป็น ป้ายทะเบียนสีขาว ฮภ 2924 ทันทีที่รถเคลื่อนเข้ามายังบริเวณทางหน้าตึกสำนักเลขาธิการคณะรัฐมนตรี (สลค.) ที่ประชุม ครม. ทั้งเจ้าหน้าที่รักษาความปลอดภัย และสื่อมวลชนต่างจับจ้องรถคันดังกล่าว ว่าเป็นรถของรัฐมนตรีคนใดปรากฏว่าเมื่อนายกรัฐมนตรีก้าวเท้าลงจากรถ และรถได้เคลื่อนไปจอดที่ใต้ถุนอาคาร สลค.นั้น ทั้งเจ้าหน้าที่รักษาความปลอดภัย ข้าราชการและสื่อมวลชน ต่างกรูกันเข้าไปถ่ายรูปรถนายกรัฐมนตรีที่มาพร้อมกับป้ายทะเบียนใหม่ และได้จับกลุ่มวิพากษ์วิจารณ์อย่างกว้างขวาง ว่าจะนำเลขทะเบียนใหม่รถนายกรัฐมนตรีไปเสี่ยงดวง เสี่ยงโชค ซื้อลอตเตอรี่ งวดประจำวันที่ 16 ตุลาคม
รับผลสลากกินแบ่งรัฐบาล ตรวจสลากกินแบ่งรัฐบาล ตรวจหวย หวย Free คลิก !!