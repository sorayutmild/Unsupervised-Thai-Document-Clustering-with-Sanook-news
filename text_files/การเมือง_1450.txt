(26 พ.ย.) น.ส.มัลลิกา บุญมีตระกูล รองโฆษกพรรคประชาธิปัตย์ แถลงว่า ในวันจันทร์ที่จะถึงนี้ (28 พ.ย.) จะดำเนินการยื่นหนังสือถึงนายกรัฐมนตรี และรัฐมนตรีว่าการกระทรวงเทคโนโลยีสารสนเทศและการสื่อสาร ให้แก้ไขปัญหาเว็บไซต์ที่หมิ่นสถาบัน ซึ่งแพร่ระบาดเป็นจำนวนมากในขณะนี้ โดยจะเรียกร้องกระทรวงเทคโนโลยีสารสนเทศและการสื่อสารประสานข้อมูลไปยังกองทัพและตำรวจกองปราบปรามในการประสานงานต่อไปยังประเทศ ซึ่งเป็นที่ตั้งจดทะเบียนของเว็บไซต์ที่หมิ่นสถาบัน ซึ่งจดทะเบียนในต่างประเทศให้ปิดเว็บไซต์เหล่านั้น และหากไม่ได้ผล รัฐบาลควรมีมาตรการเด็ดขาดในการแบนเว็บไซต์ยูทูป และเฟซบุ๊ก ซึ่งเป็นช่องทางที่ใช้เผยแพร่ข้อมูลที่ไม่เหมาะสม
"มีขบวนการที่จงใจเผยแพร่ข้อมูลที่ไม่เหมาะสมจริง จึงอยากให้นายกรัฐมนตรีดำเนินการอย่างจริงจังกับการแก้ปัญหาการหมิ่นสถาบัน ซึ่งพรรคประชาธิปัตย์พร้อมให้ความร่วมมืออย่างเต็มที่ นอกจากนี้ พรรคยังเปิดเฟซบุ๊ก Fightbadweb เพื่อรับเรื่องร้องเรียนที่เกี่ยวข้องกับการกระทำผิดพระราชบัญญัติคอมพิวเตอร์ด้วย ขณะนี้ยังพบว่ามีการขยายผลให้ข้อมูลที่ผิดกับประชาชนไปยังร้านเสริมสวย ร้านข้าวในจังหวัดต่างๆ ของภาคเหนือ อาทิ จังหวัดแพร่ พะเยา และลำปาง จึงอยากให้ผู้บัญชาการตำรวจแห่งชาติส่งเจ้าหน้าที่ไปตรวจสอบและดำเนินการขั้นเด็ดขาดกับบุคคลที่กระทำการไม่เหมาะสม"
ส่วนกรณี นายณัฐวุฒิ ด้วงนิล นั้น น.ส.มัลลิกา เปิดเผยว่า รมว.ไอซีทีก็ออกมายอมรับเองว่า เคยตั้งเป็นคณะทำงานในช่วงแรก แต่ตอนนี้ไม่เกี่ยวข้องกันแล้ว จึงขอให้ตรวจสอบติดตามว่ายังทำอยู่หรือไม่ ทั้งนี้ตนเองก็ยังมีไม้เด็ดที่จะตามจัดการนายณัฐวุฒิ มือโพสต์ข้อความหมิ่นสถาบันต่อไป และขอเสนอแนะให้รัฐบาล หรือ รมว.ไอซีที จัดตั้งคณะทำงานเดินทางไปยังประเทศที่เว็บไซต์ดังกล่าวได้จดทะเบียน เช่นเดียวกับที่รัฐบาลนายอภิสิทธิ์ เวชชาชีวะ เคยทำ โดยขอความร่วมมือจากเจ้าของเว็บและทางการของประเทศนั้นๆ เพื่อให้ห้ามเผยแพร่ข้อความ เว็บหมิ่นสถาบัน ซึ่งต้องเร่งดำเนินการให้เห็นเป็นรูปธรรม