คดีคนร้ายสังหารโหดฆ่าทุบหัว น.ส.อภิชญา หรือ ป้าแดง อายุ 60 ปี เจ้าของร้านขายของชำ ต.ตะเคียนเตี้ย อ.บางละมุง จ.ชลบุรี จนเสียชีวิตอยู่บริเวณเตียงนอนภายในร้าน ก่อนจะชิงทรัพย์สินและรถเก๋งโตโยต้า ยาริส สีแดง ทะเบียน 1กอ-3934 กทม. ของผู้ตายไป กระทั่งมีชาวบ้านไปพบศพที่ขึ้นอืดแล้ว
จากนั้นตำรวจ สภ.บางละมุง ได้สืบสวนจนจับกุมผู้ต้องหาได้ 2 รายคือ น.ส.ฤทัยรัตน์ ผมอุด อายุ 28 ปี และ นายวีรยุทธ จงหาญ อายุ 28 ปี ส่วนผู้ต้องหารายสำคัญที่เป็นผู้ลงมือสังหารคือ น.ส.สุภาพร สีทา อายุ 31 ปี ซึ่งเป็นแฟนสาวของ นายวีรยุทธ ยังอยู่ระหว่างหลบหนีนั้น
ความคืบหน้า (4 เม.ย.) ชุดสืบสวนสามารถติดตามจับกุม น.ส.สุภาพร ได้แล้ว หลังจากทราบว่าหนีไปกบดานที่บ้านเกิดใน อ.พระยืน จ.ขอนแก่น ก่อนจะเร่งคุมตัวมาทำแผนประกอบคำรับสารภาพยังบ้านที่ก่อเหตุ ท่ามกลางไทยมุงจำนวนมากที่ตะโกนสาปแช่งผู้ต้องหา ขณะที่บางรายพยายามกรูเข้าไปประชาทัณฑ์ด้วยความโกรธแค้น เจ้าหน้าที่ต้องตรึงกำลังป้องกันอย่างแน่นหนา
จากการสอบสวน น.ส.สุภาพร รับสารภาพว่า ตนตั้งใจจะเข้าไปขโมยของเท่านั้น แต่บังเอิญเหยื่อตื่นมาเห็น ด้วยความตกใจและกลัวความผิด จึงจำเป็นต้องคว้าค้อนทุบที่ศีรษะอย่างแรงจนเหยื่อล้มลง จากนั้นได้นำผ้าห่มมาปิดคลุมศีรษะและใช้ค้อนทุบซ้ำที่ใบหน้าอีกหลายครั้งจนมั่นใจว่าเสียชีวิตแน่นอน ก่อนร่วมมือกับพวกกวาดรื้อทรัพย์สิน โดยขับรถเก๋งของผู้เสียชีวิตไปจำนำกับคนรู้จักก่อนพากันแยกย้ายหลบหนี จนมาถูกตำรวจจับกุมตัว และขอยืนยันว่าตนเป็นคนลงมือฆ่าคนเดียว ส่วน น.ส.ฤทัยรัตน์ กับ นายวีรยุทธ คอยดูต้นทางอยู่นอกร้าน
ขอบคุณที่มาจาก ข่าวสดออนไลน์