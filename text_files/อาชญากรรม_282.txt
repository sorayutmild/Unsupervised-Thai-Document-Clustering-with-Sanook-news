(28 ก.พ.) ความคืบหน้าล่าสุดของกรณีหวย 30 ล้าน ก่อนที่จะมีการแถลงข่าวจาก พล.ต.อ.จักรทิพย์ ชัยจินดา ผบ.ตร. ในช่วงบ่ายวันนี้นั้น พล.ต.ท.ฐิติราช หนองหารพิทักษ์ ผู้บัญชาการตำรวจสอบสวนกลาง (ผบช.ก.) ได้นำทีมชุดสืบสวนคดีดังกล่าว ยื่นคำร้องที่ศาลอาญา รัชดาฯ เพื่ออนุมัติขอหมายจับผู้ที่เกี่ยวข้องกับคดีนี้
ล่าสุดมีกระแสข่าวอ้างว่า พล.ต.ต.ไมตรี ฉิมเฉิด ผู้บังคับการกองปราบปราม ได้รวบรวมพยานหลักฐานยื่นขอหมายจับศาลอาญา เมื่อช่วงสายที่ผานมา ที่ระบุชื่อพลเรือน 2 ราย คือ นายปรีชา ใคร่ครวญ หรือ ครูปรีชา และ นางรัตนาพร หรือ เจ๊บ้าบิ่น รวม 3 ข้อหา
สำหรับทั้ง 3 ข้อหา ประกอบด้วย ความผิดตามมาตรา 172 ฐานแจ้งความเท็จ ทำให้ผู้อื่นเสียหาย โทษจำคุกไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ ความผิดตามมาตรา 173 ฐานให้การอันเป็นเท็จต่อพนักงานสอบสวน ทำให้ผู้อื่นได้รับโทษทางอาญา โทษจำคุกไม่เกิน 3 ปี และปรับไม่เกิน 60,000 บาท
และ ความผิดตามมาตรา 174 ฐานกระทำการเป็นการเพื่อจะแกล้งให้บุคคลใดต้องรับโทษหรือรับโทษหนักขึ้น โทษจำคุกไม่เกิน 5 ปี และปรับไม่เกิน 10,000 บาท ซึ่งผู้บังคับการกองปราบปราม เปิดเผยว่า จะนำหมายจับไปแสดงต่อผู้ต้องหาทั้ง 2 คน ซึ่งจะต้องนำตัวมาสอบปากคำที่กองปราบปราบต่อไป
อย่างไรก็ตาม สื่อมวลชนยังคงเกาะติดสถานการณ์กรณีนี้อย่างใกล้ชิด คาดว่าจะมีการควบคุมตัวมาสอบสวนต่อไป ภายหลังจากที่การแถลงข่าวเสร็จสิ้นลงในช่วงบ่ายวันนี้ ในขณะที่วันนี้ ครูปรีชายังคงเดินทางไปสอนหนังสือที่โรงเรียนตามปกติ ส่วน เจ๊บ้าบิ่น ก็ยังอยู่ที่บ้านพัก จ.กาญจนบุรี

อ่านเพิ่มเติม --> 
"ครูปรีชา" บอกเมื่อคืนฝันดี มีเทวดามาดูแล โวมีพยานเด็ด
"ลุงจรูญ" ไม่กังวลสรุปปมหวย 30 ล้านวันนี้ เชื่อ ครูปรีชา ไม่ได้ฝันดี
ลุ้นบทสรุปหวย 30 ล้าน ตำรวจแถลงผลบ่ายวันนี้ ใครคือเจ้าของ