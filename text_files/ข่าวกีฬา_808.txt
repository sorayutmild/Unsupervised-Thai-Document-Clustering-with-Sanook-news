หลังจากที่ "ซิโก้-เกียรติศักดิ์ เสนาเมือง" เฮดโค้ชใหญ่ทีมชาติไทย เรียกตัว "มิก้า ชูนวลศรี" ปราการหลังลูกครึ่งไทย-เวลส์ เข้ามาติดทีมชาติเป็นครั้งแรก ในชุดลุยศึกคิงส์ คัพ ที่เมืองย่าโม ช่วงต้นเดือนกุมภาพันธ์นี้กระแสที่ตามมาอย่างรวดเร็ว แบ่งออกเป็น 2 ฝ่ายอย่างชัดเจน คือ "สนับสนุน" และ "ตั้งแง่"ฝ่ายแรกส่วนใหญ่จะเป็นแฟนบอลขาประจำ ที่ติดตามไทยพรีเมียร์ลีกอยู่แล้ว จะทราบดีว่าช่วง 2 ปีหลังมานี้ ฟอร์มในสีเสื้อ สุพรรณบุรี เอฟซี ทีมเก่า และ แบงค็อก ยูไนเต็ด ต้นสังกัดในปัจจุบัน ของกองหลังรูปหล่อรายนี้ว่า "โดดเด่น" แค่ไหน

โชว์ฟอร์มเยี่ยมในสีเสื้อ "แข้งเทพ"
ในขณะที่ฝ่ายหลัง ส่วนใหญ่น่าจะเป็นแฟนบอลที่ไม่ค่อยเห็นฟอร์มการเล่นของมิก้ามาก่อน จึงแคลงใจว่าเพราะ "หน้าตา" และความเป็น "ลูกครึ่ง" หรือเปล่าที่ทำให้เข้ามาติดธง เรียกเรตติ้งจากแฟนบอล โดยเฉพาะบรรดาสาวๆ เหมือนอย่างที่กระแส "ชัปปุยส์ฟีเวอร์" เกิดขึ้นมาแล้วด้วยความเคารพ ว่ากันตามตรง เท่าที่ผมได้ลองอ่านคอมเม้นท์ในโลกโซเชี่ยล แฟนบอลบางท่านอาจจะยังไม่เข้าใจความแตกต่างระหว่าง "นักเตะลูกครึ่ง" กับ "นักเตะโอนสัญชาติ" ด้วยซ้ำนะครับ!ผมไม่มีปัญหาเลย ถ้า "ทีมชาติไทย" จะมีนักเตะลูกครึ่ง เอาแบบภาษาชาวบ้านคือ พ่อหรือแม่เป็นคนไทย มีเชื้อสายไทยจากฝั่งผู้ให้กำเนิด มาติดทีมทั้ง 11 ตัวจริง! ขอให้ฝีเท้าคู่ควร และมีเลือดสยามอยู่ในตัว ผมถือว่า "พวกเขามีสิทธิ์""ชาริล ชัปปุยส์" ชื่อ-นามสกุล แน่นอนไม่ใช่คนไทยชัวร์ แต่ "เลือด" ในกายเขาครึ่งหนึ่งไม่แตกต่างจากเรา เพราะมีคุณแม่เป็นคนไทย ส่วน "มิก้า ชูนวลศรี" นามสกุลชัดซะขนาดนี้ แจ้งให้ทราบเลยว่าคุณพ่อชื่อ ชรินทร์ ชูนวลศรี เคยเป็นอดีตนักฟุตบอลระดับจังหวัดของสุราษฎร์ธานี แล้วตรงไหนครับที่ มิก้า จะเล่นให้ทีมชาติไทยไม่ได้?

ชัปปุยส์ พิสูจน์ให้เห็นแล้วว่าไม่ได้มีดีแค่หน้าตา และทุ่มเทแค่ไหนยามรับใช้ "ช้างศึก"
หลากหลายความเห็นที่ผมไปเจอมา แฟนบอลไทยบางคนบอกว่า "ต่อไปนี้คงแซวฟิลิปปินส์ เรื่องแข้งโอนสัญชาติไม่ได้แล้ว เพราะไทยจะเป็นแบบนั้น", "ตูโคตรภูมิใจเลยว่ะ นักบอลทีมชาติไทยแต่พูดไทยไม่ได้", "ตกลงขายฝีเท้าหรือขายหน้าตากันแน่วะ?" ฯลฯ และอีกสารพัดความเห็น ที่ถ้าผมต้องใช้คำให้เบาที่สุด ณ พื้นที่ตรงนี้ คงต้องเป็นคำว่า "ไร้สาระอิ๊บอ๋าย!"บอกตรงๆ "ผมนี่สตั๊น 10 วิฯเลยครับ!!"ทีมชาติฟิลิปปินส์ที่ว่า น่าจะหมายถึงชุดเอเอฟเอฟ ซูซูกิ คัพ ล่าสุดใช่มั้ย? ที่ประกอบไปด้วยนักเตะอย่าง 2 พี่น้องยังฮัสแบนด์ เจมส์-ฟิล, 2 พี่น้องเกรทวิช คริสโตเฟอร์-ไซม่อน, ไดสุเกะ ซาโตะ, เคนชิโร่ ดาเนี่ยลส์, โรเบิร์ต เกียร์, ซิโมเน่ โรต้า ฯลฯ หูยยย! ชื่อไอพวกนี้ ฝรั่งจ๋า.. ญี่ปุ่นชัดๆ.. อิตาเลียนนี่หว่า..
แต่เห้ย! ก่อนด่านี่หาข้อมูลสักนิดดีมั้ยครับ? พวกที่กล่าวถึงข้างต้นทุกคน ต่างก็มีเลือด "ฟิลิปิโน่" จากฝั่งพ่อหรือแม่ ไม่ได้แตกต่างจาก ชัปปุยส์ ของเราเลย!

"มิก้า" พร้อมแล้วที่จะรับใช้แผ่นดินพ่อ
ถ้าจะโอนสัญชาติแท้ๆต้องโน่นเลย "สิงคโปร์" หรือไม่ก็ "กาต้าร์" คือตัวอย่างที่ชัดเจน ไม่ได้เกิดที่นี่ ไม่มีเลือดเนื้อเชื้อไขสักนิด ชาติแรกฝรั่งเพียบ ส่วนชาติหลังนี่พวกอเมริกาใต้วิ่งกันสลอน ซึ่งถ้าวันนึง "ทัพช้างศึก" ของเราเป็นเช่นนั้น ค่อยออกมาโวยวายหรือตั้งแง่ดีกว่ามั้ยครับ? เพราะผมนี่แหละจะร่วมอุดมการณ์ต่อต้านด้วยเลย!"ชาริล ชัปปุยส์" ไม่ผิดที่หน้าตาดี ไม่ผิดที่เล่นฟุตบอลเก่งจนติดทีมชาติ ไม่ผิดที่มีเชื้อไทยอยู่ในตัวแค่ครึ่งเดียว "มิก้า ชูนวลศรี" ก็เช่นกัน และผมก็มั่นใจว่าพวกเขา "ภาคภูมิใจ" ที่ได้รับใช้แผ่นดินเกิดของบุพการีแน่นอนคนที่สมควรโดนตั้งแง่คือ คนที่ไม่ทำประโยชน์อะไรให้แก่ประเทศชาติ คอยแต่จ้องจับผิด เอาดีเข้าตัว เอาชั่วใส่ผู้อื่น และคิดว่าจักรวาลหมุนรอบตัวเองต่างหากทั้งๆที่ในร่างกายตัวเองมีเลือดไทย 100% ไหลเวียนอยู่แท้ๆ เห้อออ...
เรื่องโดย "น้องเพชร"