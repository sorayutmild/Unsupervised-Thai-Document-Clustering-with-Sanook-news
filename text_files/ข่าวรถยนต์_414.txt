     ปิดฉากลงแล้วสำหรับงานบางกอกอินเตอร์เนชั่นแนลมอเตอร์โชว์ 2016 ซึ่งจัดต่อเนื่องเป็นครั้งที่ 37 แล้ว โดยผู้จัดงานได้สรุปตัวเลขยอดจองรถใหม่ในงานดังกล่าว พบว่าปีนี้ 'ฮอนด้า' นำเป็นอันดับที่ 1
     'ฮอนด้า' ได้อานิสงส์จากการเปิดตัว 'ซีวิค' เจเนอเรชั่นที่ 10 ใหม่ ซึ่งเป็นรถยนต์แฟลกชิพขนาดกลางที่หลายคนเฝ้ารอ รวมถึงรถอเนกประสงค์ 'BR-V' เอาใจตลาดระดับเริ่มต้น ส่งผลให้ยอดจองฮอนด้าในงานพุ่งนำเป็นอันดับ 1 อยู่ที่ 4,308 คัน ขณะที่ 'โตโยต้า' ยังไม่มีโปรดักส์ประเภทโมเดลเชนจ์ออกสู่ตลาดตั้งแต่ช่วงต้นปี จะมีก็เพียงเวอร์ชั่นพร้อมชุดแต่งพิเศษเท่านั้น ส่งผลให้ยอดขายตามหลังอยู่ที่ 4,013 คัน อยู่ในอันดับที่ 2
 

     ขณะที่ตัวเลขของค่าย 'นิสสัน' และ 'มาสด้า' ห่างกันแบบฉิวเฉียด เพราะนำกันอยู่ไม่ถึง 30 คัน แต่ 'นิสสัน' ก็ยังคว้าอันดับที่ 3 ด้วยตัวเลข 3,586 คัน ส่วน 'มาสด้า' อยู่ที่ 3,557 คัน ตามด้วย 'มิตซูบิชิ' ในอันดับที่ 5 อยู่ที่ 3,549 คัน
 

     หากมองตัวเลขในกลุ่มรถยนต์หรูพบว่า 'เมอเซเดส-เบนซ์' ยังคงนำเป็นอันดับที่ 1 ด้วยตัวเลข 1,700 คัน ทิ้งห่างคู่ปรับตลอดกาลอย่าง 'บีเอ็มดับเบิ้ลยู' ซึ่งทำตัวเลขไว้อยู่ที่ 1,107 คัน นอกนั้นตกเป็นของ 'วอลโว่' อยู่ที่ 128 คัน 'มินิ' จำนวน 98 คัน 'เล็กซัส' จำนวน 69 คัน 'ปอร์เช่' อยู่ที่ 68 คัน
     ขณะที่แบรนด์ซุปเปอร์คาร์หรูระดับไฮเอนด์อย่าง 'แม็คลาเรน', 'แลมโบกีนี่', 'แอสตัน มาร์ติน' และ 'โรลส์-รอยส์' ในปีนี้ไม่มียอดจองเลยแม้แต่คันเดียว
 
20 อันดับยอดจองในงานมอเตอร์โชว์ 2016 (Motorshow 2016) มีดังนี้

Honda - 4,308 คัน
Toyota - 4,013 คัน
Nissan - 3,586 คัน
Mazda - 3,557 คัน
Mitsubishi - 3,549 คัน
Isuzu - 3,429 คัน
Ford - 2,321 คัน
Mercedes-Benz - 1,700 คัน
Chevrolet - 1,385  คัน
BMW - 1,107 คัน
MG - 1,035 คัน
Suzuki - 1,002 คัน
Hyundai - 485 คัน
Subaru - 310 คัน
Tata - 278 คัน
Volvo - 128 คัน
MINI - 98 คัน
Lexus - 69 คัน
Porsche - 68 คัน
LX Mode - 47 คัน

     ทั้งนี้ ยอดจองตลอดการจัดงานตั้งแต่วันที่ 21 มีนาคม - 3 เมษายน 2559 ที่ผ่านมา รวมระยะเวลาทั้งสิ้น 14 วัน อยู่ที่ 32,571 คัน ซึ่งต่ำกว่าที่ตั้งเป้าไว้ที่ 40,000 คัน ส่วนหนึ่งเป็นเพราะเศรษฐกิจที่ยังไม่ฟื้นตัว ตลอดจนภาวะซบเซาในตลาดรถยนต์ที่หลายฝ่ายคาดการณ์ว่าจะกินเวลาไปอีกพอสมควร
 
 