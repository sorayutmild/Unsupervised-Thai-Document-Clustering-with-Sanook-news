เมื่อวันที่ 9 กรกฎาคม ตำรวจกองกำกับการสวัสดิภาพเด็กและสตรี หรือ กก.ดส. นำกำลังเข้าตรวจค้นบ้านพัก ลักษณะเป็นห้องแถวชั้นเดียว เลขที่ 491 ในซอยสามเสน 28 ซอยย่อยองครักษ์ 15 เขตดุสิต ซึ่งเป็นบ้านพักของนายวันชัย แสงขาว ผู้ต้องหาฆ่าข่มขืนน้องแก้มวัย 13 ปี บนรถไฟ เพื่อหาหลักฐานเพิ่มเติม ทั้งนี้จากการตรวจค้นภายในบ้านพบกระเป๋าเดินทาง 1 ใบ, เสื้อแจ๊กเก็ตและกางเกงบ็อกเซอร์ที่คาดว่านายวันชัยใช้ในวันก่อเหตุ นอกจากนี้พบ คอมพิวเตอร์โน๊ตบุ๊ค อุปกรณ์เสพกัญชา ชุดที่คาดว่าเป็นเครื่องแบบของการรถไฟ 1 ชุด พร้อมรองเท้าคัชชู 2 คู่ รวมทั้งพบสายชาร์จโทรศัพท์ไอโฟน 2 เส้น ซึ่งสงสัยเป็นของน้องแก้ม ที่ผู้ต้องหาขโมยมา
ด้านพลตำรวจตรีฐิติราช หนองหารพิทักษ์ รองผู้บัญชาการตำรวจนครบาล เปิดเผยว่าจะนำหลักฐานทั้งหมดส่งเจ้าหน้าที่พิสูจน์หลักฐานเพื่อตรวจสอบว่ามีความเกี่ยวข้องกับคดีหรือไม่ โดยเฉพาะหลักฐานสายชาร์จไอโฟนที่อาจเป็นของผู้ตายต้องนำไปให้ญาติตรวจสอบต่อไป เพราะน้องชายผู้ต้องหาให้การไม่ตรงกับผู้ต้องหาว่าเป็นของใคร ส่วนแท็บเล็ตที่หายไป ทราบว่ามีบุคคลที่อ้างว่าเป็นเพื่อนของนายวันชัย นำมามอบให้ตำรวจ สน.นพวงศ์ กำลังเรียกมาสอบสวนในวันนี้
จากการสอบถามน้องชายผู้ต้องหาวัย 18 ปี ระบุว่าบ้านหลังนี้อาศัยอยู่กับพี่ชาย และพ่อแม่มานาน 4-5 ปีแล้ว พร้อมเล่าว่าพี่ชายกลับมาบ้านช่วงเช้าหลังก่อเหตุ โดยไม่พบท่าทีพิรุธและออกจากบ้านไป ก่อนจะทราบข่าวว่าพี่ชายถูกจับกุม ส่วนพฤติกรรมของพี่ชาย เป็นคนเก็บตัวและติดยาเสพติดทั้งยาบ้าและกัญชา มีแฟนสาวทำงานเป็นพนักงานห้าง มักมีปากเสียงทะเลาะกันเรื่องชู้สาว คาดว่าอาจเป็นสาเหตุให้พี่ชายเขียนข้อความตัดพ้อแฟนสาวในเฟซบุ๊ค แต่ไม่ได้เลิกราโดยยังคบหากันอยู่ นอกจากนี้ยืนยันว่าพี่ชายบรรจุเป็นพนักงานการรถไฟมาได้ระยะหนึ่งแล้ว ขณะที่ไม่ทราบพฤติกรรมพี่ชาย ขณะที่อยู่นอกบ้านหรือตอนออกไปทำงาน และส่วนตัวไม่เชื่อว่าพี่ชายจะลงมือก่อเหตุครั้งนี้เพียงคนเดียว