กองปราบฯ แถลงรวบพ่อค้าไส้กรอก ฆ่าอดีตเจ้าของร้านคาราโอเกะ มัดมือ-เท้า ทิ้งศพเจ้าพระยา ขณะผู้ต้องหายังปฏิเสธ
พล.ต.ต.สุพิศาล ภักดีนฤนาถ ผู้บังคับการกองปราบปราม แถลงผลการจับกุม นายฉัตรชัย สารประดิษฐ์ อายุ 36 ปี ชาวจังหวัดนนทบุรี อาชีพขายไส้กรอกตามตลาดนัด ผู้ต้องหา ฆ่า น.ส.จรินทิพย์ สะทองอื้อ อายุ 42 ปี เจ้าของร้านคาราโอเกะ ซึ่งถูกพบเป็นศพในแม่น้ำเจ้าพระยา พื้นที่ สภ.สามโคก จ.ปทุมธานี สภาพศพถูกเผาหุ้มด้วยผ้าคลุมรถ และมีเชือกมัดข้อมือข้อเท้า
จากการสืบสวนของเจ้าหน้าที่ เชื่อว่า นายฉัตรชัย น่าจะเป็นผู้ก่อเหตุ เนื่องจากการให้ปากคำของน้องสาวผู้ตาย อ้างว่า นายฉัตรชัย ได้มาแอบชอบพี่สาวและคบหารู้จักกันมาประมาณ 1 ปี นอกจากนี้เจ้าหน้าที่ยังสืบสวนทราบว่า นายฉัตรชัย มีหนี้สินต้องผ่อนบ้าน ผ่อนรถ และจากการตรวจสอบทรัพย์สินของผู้ตาย พบว่า เงินสด 30,000 บาท ถูกกดออกจากบัญชี เมื่อวันที่ 20 มิ.ย.ที่ผ่านมา หลังจากผู้ตายหายตัวไป 4 วัน
อนึ่ง วัตถุพยานที่ตรวจพบ ทั้งเชือกที่ใช้รัดศพ สายรัดข้อมือ ถุงปุ๋ย มีลักษณะเดียวกันที่ใช้ก่อเหตุ รวมถึง โน้ตบุ๊กผู้ตาย ก็ถูกพบอยู่ในบ้านของผู้ต้องหาด้วย  โดยเจ้าหน้าที่เชื่อว่า ผู้ร่วมก่อเหตุน่าจะมีมากกว่า 1 คน เนื่องจากสถานที่เกิดเหตุ มีการเคลื่อนย้ายศพ ซึ่งไม่น่าจะเป็นฝีมือของคน ๆ เดียว
อย่างไรก็ตาม ผู้ต้องหายังให้การปฏิเสธ อ้างว่าไม่ได้มีส่วนเกี่ยวข้อง แต่เจ้าหน้าที่เชื่อว่า มีหลักฐานเพียงพอที่จะดำเนินคดีกับผู้ต้องหารายนี้ได้
 