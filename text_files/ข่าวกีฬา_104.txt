เชื่อเหลือเกินว่าแฟนกีฬาบ้านเราไม่น่าจะมีใครที่ไม่รู้จัก "ซูเปอร์บอล" ภราดร ศรีชาพันธุ์ อดีตนักเทนนิสชาวไทย ที่เดินทางไปสร้างผลงานในระดับโลกได้อย่างยอดเยี่ยม ถึงขนาดที่ติดอันดับท็อปเทนของโลก และเคยได้รับการยกย่องว่าเป็นนักเทนนิสมือหนึ่งของเอเชียโดยเจ้าตัวเริ่มต้นการเทิร์นโปรเมื่อปี 1997 ก่อนสามารถคว้าแชมป์ระดับเอทีพีทัวร์ได้ถึง 5 ครั้ง จนก้าวขึ้นไปเป็นมืออันดับที่ 9 ของโลกในปี 2003 ซึ่งถือเป็นตำแหน่งที่สูงที่สุดที่เคยมีนักกีฬาชาวไทยทำได้ อย่างไรก็ตามด้วยอาการบาดเจ็บเรื้อรังทำให้เจ้าตัวตัดสินใจประกาศอำลาคอร์ทไปเมื่อปี 2010ขณะที่ผลงานในนามทีมชาติก็จัดว่าไม่ธรรมดา คว้าเหรียญทองในระดับซีเกมส์ (2 สมัย) และเอเชียนเกมส์ (1 สมัย) มาครองได้ทั้งสองรายการ นอกจากเจ้าตัวยังได้รับเกียรติให้เป็นตัวแทนประเทศไทยถือธงชาติในพิธีเปิดการแข่งขันกีฬาโอลิมปิก เกมส์ 2004 ที่เอเธนส์ ประเทศกรีซหลังตัดสินใจแขวนแร็กเกต เจ้าตัวก็หันไปเล่นกีฬากอล์ฟอยู่พักหนึ่งจนสามารถเทิร์นโปรได้สำเร็จ แต่กับปัจจุบันในวัย 39 ปี ภราดร ศรีชาพันธุ์ ผันตัวเองจากนักกีฬามาเป็นผู้ฝึกสอนเทนนิส เพื่อถ่ายทอดประสบการณ์และทักษะระดับโลกให้กับเยาวชนรุ่นใหม่ส่วนเรื่องครอบครัว หลังพบรักครั้งใหม่กับ น้องป๊อป ภรรยาสาวนอกวงการที่เข้ามาเติมเต็มชีวิตให้กับเจ้าตัวด้วยการมีบุตรด้วยกันหนึ่งคนคือ น้องเฌอลีน สาวน้อยสุดน่ารักที่ดูท่าคุณพ่อบอลจะเห่อลูกเป็นพิเศษ เห็นภาพครอบครัวของเจ้าบอลแล้วบอกเลย มันช่างอบอุ่นจริงๆ
