โดยทั่วไปแล้วการจะซื้อรถใหม่สักหนึ่งคัน หากไม่ซื้อด้วยเงินสด การซื้อแบบผ่อนด้วยการจัดไฟแนนซ์คือทางเลือกที่ได้รับความนิยมมากที่สุด อย่างไรก็ดีในยุคปัจจุบัน เมื่อรถรุ่นใหม่ๆ แข่งขันกันเปิดตัวแบบปีต่อปี ความต้องการเปลี่ยนรถคันใหม่ก็ยิ่งเร็วขึ้น ส่งผลให้พฤติกรรมการซื้อรถของแต่ละคนเปลี่ยนไป

คนเปลี่ยนรถใหม่ทุกกี่ปี
แม้สถิติข้อมูล statista.com จะระบุว่า ประเทศในแถบเอเชีย มีค่าเฉลี่ยระยะเวลาในการใช้รถ 1 คัน นับจากถอยออกจากโชว์รูมจนเปลี่ยนรถคันใหม่ อยู่ที่ประมาณ 8-10 ปี แต่ในทางปฏิบัติแล้วเมื่อเวลาผ่านไป 3-4 ปี การประชาสัมพันธ์รถรุ่นใหม่ของแต่ละยี่ห้อ ไม่ว่าจะเป็นไมเนอร์เชนจ์ หรือโมเดลเชนจ์ กลายเป็นสิ่งล่อใจให้กับผู้ใช้รถ
เพราะนอกจากจะทำให้รถที่คุณขับไม่ตกรุ่นแล้ว ยังรวมถึงกลยุทธ์ของรถแต่ละยี่ห้อ ที่ทยอยนำเทคโนโลยีใหม่ๆ มาใส่ในรถรุ่นใหม่ๆ เพื่อสร้างความเร้าใจให้กับผู้ซื้อ ขณะที่ผู้ใช้รถอีกกลุ่มที่นิยมการเปลี่ยนรถบ่อยก็คือ ความต้องการที่จะให้รถที่ใช้งานคงสมรรถนะและความปลอดภัยในระดับสูงสุดตลอดเวลา ไม่ต้องการเจอปัญหาจุกจิกกวนใจในการขับขี่
ผ่อนรถแบบบอลลูน “รถหรู” ใครๆ ก็ขับได้
ในยุคอดีต รถยุโรปคือยานพาหนะที่บ่งบอกฐานะของผู้ขับได้ในระดับหนึ่ง แต่ยุคปัจจบุัน เราเห็นรถยุโรปป้ายแดงวิ่งกันเต็มท้องถนน ส่วนหนึ่งน่าจะเป็นจะเป็นโปรโมชั่นล่อใจจากแต่ละค่ายรถโดยเฉพาะมิติใหม่ของการผ่อนรถที่เรียกกันว่า “ผ่อนแบบบอลลูน”

โดยการผ่อนรูปแบบนี้ จะแบ่งยอดออกเป็น 2 คือ ยอดเช่าซื้อ (ระยะเวลาผ่อน 48-60 เดือน) และยอดบอลลูน (ประมาณ 40 เปอร์เซ็นต์ของราคารถ) ยกตัวอย่าง ซื้อรถยุโรปราคา 2.5 ล้านบาท คุณสามารถผ่อนเพียงเดือนละ 16,000 ในช่วง 5 ปีแรก ทว่าหลังจากนั้น คุณจะต้องนำเงินก้อนมาปิดยอดบอลลูน หรือหากไม่มี ก็ต้องนำเงินยอดนั้นมาจัดไฟแนนซ์ใหม่ แต่ดอกเบี้ยก็จะเพิ่มขึ้นนั่นเอง
ธุรกิจให้เช่า “รถใหม่” ใช้ยาว 3-4 ปี
การให้บริการเช่ารถ มีบริษัทเอกชนมากมายเปิดให้บริการเช่ารถอยู่ทั่วประเทศ อย่างไรก็ดี ส่วนใหญ่จะเป็นการให้เช่าแบบระยะสั้น เป็นวัน สัปดาห์ หรือเป็นเดือน และรถที่นำมาให้เช่าก็เป็นรถที่ผ่านการใช้งานมาแล้ว ทว่าล่าสุด ค่ายรถยักษ์ใหญ่จากญี่ปุ่นอย่างโตโยต้า ได้เปิดตัว Kinto บริการให้เช่ารถใหม่ป้ายแดง แบบระยะยาว 3-4 ปี

โดยบริการดังกล่าวอำนวยความสะดวกให้ผู้เช่าจ่ายเงินแบบรายเดือนราคาเดียวตลอดอายุสัญญา (3 หรือ 4 ปี) โดยที่ไม่ต้องกังวลเรื่องค่าใช้จ่ายอื่นๆ อาทิ ค่าซ่อมบำรุง ค่าประกัน และภาษี ยกตัวอย่างเช่น แพ็คเกจ เช่ารถโตโยต้า แคมรี 48 เดือน และขับไม่เกิน 15,000 กิโลเมตรต่อปี จะเสียค่าเช่าเดือนละ 29,588 บาท
“รถมือสอง” ราคาตก อาจกลายเป็นภาระเจ้าของรถ
อีกหนึ่งปัจจัยที่ทำให้พฤิตกรรมการซื้อรถยนต์ในยุคนี้เปลี่ยนไป คือราคาขายต่อของรถมือสอง เมื่อคุณต้องการที่จะขายเพื่อนำเงินไปต่อยอดด้วยการ ดาวน์ หรือซื้อรถคันใหม่ เนื่องจากปัจจุบันราคาของรถมือสองไม่ว่าจะเป็นยี่ห้อดังในตลอด หรือยี่ห้ออื่นๆ ที่ลดฮวบจากราคาป้ายแดงแบบครึ่งต่อครึ่งถูกมองว่าเป็น “ภาระ”
จากที่เคยสามารถทำเงินก้อนโตเพื่อนำมาดาวน์ และเก็บอีกบางส่วนเอาไว้ผ่อน ปัจจุบันไม่สามารถทำแบบนั้นได้เนื่องจากราคาขายต่อที่ผู้ขายยากจะยอมรับ ฉะนั้นทำให้พฤติกรรมในการซื้อรถยุคนี้เปลี่ยนไป รถหลายคนขับอยู่ทุกวันนี้อาจเป็นจำเป็นต้องซื้ออีกต่อไป ขึ้นอยู่กับการวางแผนการใช้เงินของผู้ใช้รถว่าจะเลือกแบบใด