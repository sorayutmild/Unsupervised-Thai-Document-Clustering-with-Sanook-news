ผู้พันตึ๋ง ผู้ต้องขังโทษประหารชีวิต คดีฆาตกรรมผู้ว่าราชการ จ.ยโสธร เมื่อปี 44 ล่าสุดออกจากเรือนจำบางขวาง หลังได้รับสิทธิพักโทษ
วันที่ 2 ต.ค. 58 นายสุรพล แก้วภราดัย ผู้บังคับเรือนจำกลางบางขวาง เปิดเผยว่า ขณะนี้ พ.ต.เฉลิมชัย มัจฉากล่ำ หรือ ผู้พันตึ๋ง ได้รับการพิจารณาพักการลงโทษ และถูกปล่อยตัวออกจากเรือนจำกลางบางขวางแล้ว ตั้งแต่วันที่ 30 ก.ย.ที่ผ่านมา
ทั้งนี้ ผู้พันตึ๋งเป็นผู้ต้องขังโทษประหารชีวิต แต่ได้รับการพระราชทานอภัยโทษมาแล้ว 4 ครั้ง เหลือโทษ 17 ปี 24 วัน ทั้งนี้ถูกจำคุกมาแล้ว 14 ปี โดยผู้พันตึ๋งได้รับการพักการลงโทษตามเงื่อนไข คือเป็นผู้ต้องขังชั้นเยี่ยม ได้รับโทษมาแล้วเกิน 2 ใน 3 เหลือระยะเวลาพักการลงโทษ 2 ปี 9 เดือน 15 วัน แต่ในกรณีนี้ ตามหลักเกณฑ์พักการลงโทษ หลังจากนี้ ผู้พันตึ๋งต้องไปรายงานตัวกับเจ้าหน้าที่คุมประพฤติ จนครบกำหนดเวลาคุมประพฤติในช่วงพักการลงโทษ
ย้อนเหตุการณ์ ฆาตกรรมโหด นายปรีณะ ลีพัฒนะพันธ์ ผู้ว่าราชการ จ.ยโสธร ในสมัยนั้น ถูกฆาตกรรมที่โรงแรมรอยัลแปซิฟิก ถ.พระราม 9 กรุงเทพมหานคร เมื่อวันที่ 4 มี.ค. 44 โดยมีชนวนเหตุมาจากการทุจริตโครงการก่อสร้างบ่อบำบัดน้ำเสีย ซึ่งเชื่อมโยงมาถึงเขา ต่อมาศาลชั้นต้นพิพากษาให้ประหารชีวิต เฉลิมชัย ฐานร่วมกันฆ่าผู้อื่น และศาลอุทธรณ์เห็นตามศาลชั้นต้น กระทั่งในปี 49 ศาลฎีกามีคำพิพากษาเป็นที่สิ้นสุด ยืนตามศาลอุทธรณ์ ให้ประหารชีวิต
จนปี 50 เขาได้รับพระราชทานอภัยโทษลดวันต้องโทษ ได้ลดโทษจากโทษประหารชีวิตเป็นจำคุกตลอดชีวิต ในปี 53 ได้รับพระราชทานอภัยโทษลดวันต้องโทษอีกครั้ง จากจำคุกตลอดชีวิต เหลือจำคุก 50 ปี และในปี 54 ได้รับพระราชทานอภัยโทษลดวันต้องโทษเช่นเดียวกัน จากจำคุก 50 ปี ได้ลดวันต้องโทษ 13 ปี จนได้รับอิสรภาพออกมา