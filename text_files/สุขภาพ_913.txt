ในปัจจุบันนี้ การรับประทานอาหารไขมันต่ำได้รับความนิยมกันอย่างแพร่หลาย เนื่องจากเป็นตัวช่วยสำคัญ ที่ทำให้เราสามารถควบคุมปริมาณของไขมันที่บริโภคในแต่ละวัน  ช่วยลดน้ำหนัก และช่วยลดความเสี่ยงในการเกิดโรคต่างๆ ได้
Hello คุณหมอ จะมาแนะนำ สุดยอด อาหารไขมันต่ำ ที่ไม่ควรพลาด เพื่อสุขภาพที่ดียิ่งขึ้นของคุณ
6 อาหารไขมันต่ำ ที่ควรรับประทาน


ผักใบเขียว


สารพันผักใบเขียวต่างๆ ไม่ว่าจะเป็น ผักคะน้า ผักกาดหอม กะหล่ำปลี ปวยเล้ง หรือผักบุ้ง ล้วนแล้วแต่ก็เป็นสุดยอดอาหารไขมันต่ำกันทั้งสิ้น นอกจากนี้ ในผักใบเขียวทั้งหลายยังเป็นแหล่งสำคัญของวิตามินและแร่ธาตุต่างๆ เช่น แคลเซียม โพแทสเซียม วิตามินเอ และใยอาหาร ที่ช่วยป้องกันอาการท้องผูก และช่วยควบคุมน้ำหนักตัวได้อีกด้วย


ธัญพืชเต็มเมล็ด


ผลิตภัณฑ์ธัญพืชที่ผ่านการขัดสีน้อย เช่น ข้าวสาลี ข้าวกล้อง ข้าวโอ๊ต หรือสามารถพบได้ในขนมปังโฮลวีทต่าง ๆ ธัญพืชเหล่านี้จะอุดมไปด้วยวิตามินและแร่ธาตุมากกว่าธัญพืชตามปกติ เนื่องจากไม่ผ่านกระบวนการขัดสีที่ต้องเจอกับความร้อน ทำให้เป็นแหล่งสำคัญของวิตามินอี วิตามินบี แมกนีเซียม ซิงค์ และใยอาหาร นอกจากจะเป็นอาหารไขมันต่ำแล้ว ยังอาจสามารถช่วยลดระดับน้ำตาลในเลือด ช่วยลดความเสี่ยงในการเกิดโรคเบาหวานได้อีกด้วย


อกไก่


อกไก่นั้นอาหารไขมันต่ำที่เป็นแหล่งชั้นยอดของโปรตีน อกไก่ 3 ออนซ์ จะมีไขมันอยู่แค่เพียง 3 กรัมเท่านั้น ในขณะที่ให้โปรตีนมากถึง 26 กรัม อีกทั้งยังมีวิตามินบี2 วิตามินบี 6 ซีลีเนียม (Selenium) และฟอสฟอรัส แถมยังมีราคาไม่แพง หากินง่าย จึงทำให้อกไก่นั้นจัดได้ว่าเป็นอาหารที่ได้รับความนิยมในกลุ่มผู้ที่ต้องการควบคุมน้ำหนัก และผู้ที่กำลังสร้างกล้ามเนื้อนั่นเอง


ปลาเนื้อขาว


ในขณะที่ปลาเนื้อแดงขึ้นชื่อในเรื่องไขมันสูง ปลาเนื้อขาวกลับขึ้นชื่อว่าเป็นหนึ่งในสุดยอดอาหารไขมันต่ำที่ได้รับความนิยมกันมาอย่างยาวนาน ปลาเนื้อขาวต่างๆ ไม่ว่าจะเป็นปลาดุก ปลากะพง ปลาช่อน หรือปลาน้ำจืดที่เรานิยมรับประทานนั้นนอกจากจะมีไขมันต่ำแล้ว ยังเป็นแหล่งสำคัญของสารอาหารต่าง ๆ ทั้งโปรตีน วิตามินบี 12 วิตามินบี 2 และฟอสฟอรัส นอกจากนี้ยังมีแคลอรี่ต่ำอีกด้วย เพราะปลาเนื้อขาวปริมาณ 3 ออนซ์ มักจะให้พลังงานระหว่าง 70-100 แคลอรี่เท่านั้น


มันหวาน


มันฝรั่งหวาน หรือที่เรารู้จักกันในชื่อของมันหวาน เป็นหนึ่งในอาหารไขมันต่ำที่ไม่ควรพลาด มันหวานขนาดกลาง 1 หัว จะมีไขมันอยู่แค่ประมาณ 1.4 กรัมเท่านั้น แต่จะอุดมไปด้วยวิตามินเอ และสารเบต้าแคโรทีน (Beta carotene) ช่วยบำรุงสายตา ต้านอนุมูลอิสระ และลดความเสี่ยงในการเกิดโรคเกี่ยวกับดวงตาต่าง ๆ เช่น โรคต้อกระจก เป็นต้น นอกจากนี้ยังมีวิตามินซี วิตามินบี โพแทสเซียม และคาร์โบไฮเดรตสูง ช่วยให้พลังงาน และทำให้เราอิ่มได้นานอีกด้วย


เห็ด


เห็ดต่างๆ ไม่ว่าจะเป็น เห็ดหูหนู เห็ดหอม เห็ดกระดุม หรือเห็ดโคน ล้วนแล้วแต่ก็เป็นอาหารไขมันต่ำ ที่มีรสชาติอร่อย มีคุณค่าทางสารอาหารสูง อีกทั้งยังได้รับความนิยมในการนำมาประกอบอาหารกันอย่างแพร่หลาย คุณค่าทางโภชนาการจะแตกต่างกันออกไปตามชนิดของเห็ด แต่โดยส่วนใหญ่แล้ว การรับประทานเห็ดจะทำให้ร่างกายได้รับใยอาหาร โพแทสเซียม วิตามินบี และแร่ธาตุอื่นๆ อีกมากมาย
สุดท้ายนี้ ก็อยากให้ทุกคนอย่าลืมว่า แม้ว่าการรับประทานอาหารไขมันต่ำจะเป็นเรื่องดี แต่เราก็ควรรับประทานไขมันให้เพียงพอต่อความต้องการของร่างกาย เพราะไขมันนั้นก็ยังมีความจำเป็นต่อร่างกาย โดยเฉพาะสำหรับการให้พลังงาน และช่วยในการดูดซึมวิตามินเอ วิตามินดี วิตามินอี และวิตามินเค หากเราไม่รับประทานอาหารที่มีไขมันเลย อาจทำให้ร่างกายสารวิตามินเหล่านี้ และส่งผลต่อสุขภาพได้