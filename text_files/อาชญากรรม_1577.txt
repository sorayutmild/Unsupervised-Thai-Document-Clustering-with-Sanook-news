รวบโชเฟอร์แท็กซี่แทงตัวประกอบบางระจันดับสยองคาห้องเช่า ฉุนถูกเย้ยกลางวงเหล้าเรื่องเป็นคนเสื้อเหลือง
ผู้สื่อข่าวรายงานว่า เมื่อเวลา 12.00 น. (21 มิ.ย.) นายภัทรชัย เวียงคำ อายุ 51 ปี พ่อค้าขายไอศครีม อดีตนักแสดงตัวประกอบภาพยนตร์เรื่องบางระจัน ถูกเพื่อนโชเฟอร์แท็กซี่แทงเสียชีวิตคาห้องเช่า ย่านหนองค้างพลู เพราะถกเถียงกันเรื่องการเมืองกลางวงเหล้า สภาพศพนอนหงายจมกองเลือดไม่สวมเสื้อ นุ่งกางเกงขายาวสีดำ มีบาดแผลถูกฟันเข้าลำคอข้างซ้าย และแทงเข้าใต้รักแร้ซ้าย 2 แผล คราบเลือดสาดกระเซ็นเป็นทางยาวลงไปถึงบันไดทางขึ้น 
ต่อมา เมื่อเวลา 16.00 น. เจ้าหน้าที่ตำรวจ สน.หนองค้างพลู นำกำลังเจ้าหน้าที่ฝ่ายสืบสวน จับกุมตัว นายวิเชียร สุขไสยาสน์ อายุ 50 ปี อาชีพโชเฟอร์แท็กซี่และเป็นมือมีดผู้ก่อเหตุได้ ขณะหลบหนีไปกบดานอยู่ในปั๊มน้ำมันพีที ซอยเพชรเกษม 81/2 แขวงหนองค้างพลู เขตหนองแขม กทม. 
สอบสวนผู้ต้องหา ซึ่งยังอยู่ในอาการมึนเมา ให้การรับสารภาพว่า ลงมือฟันและแทงผู้ตายเพราะความโมโห ที่ถูกเย้ยหยันว่าเป็นคนเสื้อเหลือง ซึ่งอยู่ฝั่งตรงกันข้ามกับรัฐบาล เบื้องต้น เจ้าหน้าที่ได้ควบคุมตัวผู้ต้องหา ไปที่ สน.หนองค้างพลู เพื่อดำเนินคดีต่อไป