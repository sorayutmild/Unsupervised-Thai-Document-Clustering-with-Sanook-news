ศึกฟุตบอลซีเกมส์ รอบแรก กลุ่มเอ นัดสุดท้าย "เจ้าภาพ" สิงคโปร์ ลงสนามพบ  "อิเหนา" อินโดนีเซีย เกมนี้เป็นการแย่งกันรอบตัดเชือก โดย สิงคโปร์ ต้องการชัยชนะเพียงสถานเดียว เพื่อเข้ารอบรองชนะเลิศ  แต่แฟนบอล "แดนลอดช่อง" ต้องอกหักไปตามๆกัน เมื่อผลการแข่งขันหลังจบ 90 นาที  สิงคโปร์ แพ้ อินโดนีเซีย  0-1 จอดป้ายเพียงรอบแรกส่วน อินโดนีเซีย ผ่านเข้ารอบรองชนะเลิศ ด้วยการเป็นทีมอันดับที่ 2 ของกลุ่ม เอ ตามหลัง เมียนมา ที่เข้ารอบด้วยการเป็นแชมป์กลุ่ม ทั้งนี้ ในรอบรองชนะเลิศ ทั้ง 2 คู่ จะแข่งขันในวันเสาร์ที่ 13 มิถุนายน โดยคู่แรก เมียนมา พบ เวียดนาม  เตะเวลา 13.00 น. ส่วนคู่ที่สอง ทีมชาติไทย พบ อินโดนีเซีย จะแข่งขันในเวลา 19.30 น. ตามเวลาประเทศไทย ถ่ายทอดสดทาง ช่อง 9   
 