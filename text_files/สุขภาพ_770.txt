ยาจีนเหลียนฮัวชิงเหวินแคปซูล ไม่สามารถป้องกันโรคโควิด-19 ได้ อย.ไทย ชี้แจงว่าอนุมัติสรรพคุณเฉพาะช่วยขจัดพิษ ลดไข้ บรรเทาอาการหวัด ไข้หวัดใหญ่ นอกจากนี้ยังพบการลักลอบขายผลิตภัณฑ์สมุนไพรไม่มีทะเบียนทางออนไลน์ เตือนอย่าซื้อ เสี่ยงได้ยาปลอม
ยาจีนเหลียนฮัวชิงเหวิน คืออะไร?
เภสัชกรหญิงสุภัทรา บุญเสริม รองเลขาธิการคณะกรรมการอาหารและยา เปิดเผยว่า ตามที่มีข่าวในสื่อสังคมออนไลน์ว่าหน่วยงานด้านอาหารและยาของประเทศจีนได้อนุมัติให้ยาจีน ชื่อเหลียนฮัวชิงเหวินแคปซูล (Lianhua Qingwen Capsule) มีข้อบ่งใช้เพิ่มเติมสำหรับผู้ป่วยที่ติดเชื้อไวรัสโคโรนา 2019 หรือโควิด-19 นั้น สำนักงานคณะกรรมการอาหารและยา (อย.) ขอชี้แจงว่าผลิตภัณฑ์ดังกล่าวได้รับอนุมัติทะเบียนตำรับผลิตภัณฑ์สมุนไพร จาก อย. ในชื่อ เหลียนฮัวชิงเหวินแคปซูล (Lianhua Qingwen Capsule) โดยสรรพคุณที่อนุมัติ ตามความรู้แพทย์แผนจีน คือ

ช่วยขจัดพิษ ลดไข้ บรรเทาอาการหวัด ได้แก่ ไข้ ปวดเมื่อยตามร่างกาย คัดจมูก ไอ น้ำมูก เจ็บคอ
ใช้บรรเทาอาการจากไข้หวัดใหญ่ ได้แก่ ไข้ ปวดเมื่อยตามร่างกาย น้ำมูก ไอ เจ็บคอ ปวดหัว

โดยผลิตภัณฑ์เหลียนฮัวชิงเหวินแคปซูล เป็นผลิตภัณฑ์สมุนไพรที่ให้จำหน่ายเฉพาะในร้านขายยาและสถานพยาบาลเท่านั้น โดยปัจจุบันผู้ได้รับอนุญาตนำเข้า คือบริษัท เอินเวย์ กรุ๊ป จำกัด แต่เพียงผู้เดียว 
ซื้อขายยาเหลียนฮัวชิงเหวินผ่านออนไลน์ ผิดกฎหมาย เสี่ยงได้ของปลอม
ทั้งนี้กฎหมายไม่อนุญาตให้ขายผลิตภัณฑ์สมุนไพรผ่านทางสื่อออนไลน์ และห้ามโฆษณาผลิตภัณฑ์โดยไม่ได้รับอนุญาต ซึ่งหากผู้บริโภคสั่งซื้อผลิตภัณฑ์ดังกล่าวที่มีการลักลอบขายทางสื่อออนไลน์ เสี่ยงต่อการได้รับผลิตภัณฑ์สมุนไพรปลอมและไม่ได้คุณภาพ และอาจได้รับอันตรายถึงแก่ชีวิตได้ 
ผู้ใดโฆษณาผลิตภัณฑ์สมุนไพรหรือคุณประโยชน์ของผลิตภัณฑ์สมุนไพรโดยไม่ได้รับอนุญาต มีโทษจำคุก ไม่เกิน 1 ปี และปรับไม่เกิน 100,000 บาท หรือทั้งจำทั้งปรับ ผู้ใดนำเข้าหรือขายผลิตภัณฑ์สมุนไพรโดยไม่ได้รับใบอนุญาต มีโทษจำคุกไม่เกิน 3 ปี หรือปรับไม่เกิน 300,000 หรือทั้งจำทั้งปรับ และผู้ใดนำเข้าผลิตภัณฑ์สมุนไพรปลอม มีโทษจำคุกไม่เกิน 10 ปี และปรับไม่เกิน 1,000,000 บาท หากมีปัญหาหรือข้อสงสัยในการใช้ยา ควรปรึกษาบุคลากรทางการแพทย์ ซึ่งผู้บริโภคควรศึกษาฉลากและเอกสารกำกับผลิตภัณฑ์สมุนไพรก่อนใช้ โดยสามารถดูเอกสารที่ อย. อนุมัติไว้ในเว็บไซต์ 
วิธีดูยาเหลียนฮัวชิงเหวินของปลอม
บริษัท เอินเวย์ กรุ๊ป จำกัด แจ้งข้อมูลการตรวจสอบผลิตภัณฑ์ว่าเป็นของจริงหรือไม่ ดังนี้

ต้องมีโลโก้บริษัท
ต้องมีชื่อยาภาษาไทยกำกับ
ต้องมีเลขทะเบียนยา
ต้องมีฉลากภาษาไทย

หากมีข้อสงสัยหรือต้องการแจ้งเบาะแสผลิตภัณฑ์สุขภาพใดๆ ที่มีการโอ้อวดสรรพคุณเกี่ยวกับการรักษาโรคโควิด-19 ขอให้แจ้งมาได้ที่สายด่วน อย. 1556 หรือ อย. Smart Application