กาแฟมีประโยชน์มากก็จริง แต่ต้องกินให้ถูกวิธีด้วย เพราะอาจมีโทษต่อร่างกายได้เช่นกัน
เป็นที่ทราบกันดีกว่ากาแฟเป็นเครื่องดื่มยอดนิยมที่มาพร้อมกับรสชาติขมแต่กลมกล่อมและอร่อยนุ่มนวลในแบบที่หาไม่ได้ในรสชาติของเครื่องดื่มชนิดอื่นๆ อีกทั้งยังมีประโยชน์ต่อร่างกาย และราคาเข้าถึงได้ชนิดที่สามารถดื่มได้ทุกวันแบบสบายๆ
นอกจากรสชาติอันเป็นเอกลักษณ์แล้ว กาแฟยังมีประโยชน์ที่โดดเด่นและหาไม่ได้ง่ายๆ ในเครื่องดื่มชนิดอื่นๆ ด้วยเช่นกัน แต่ก็มาพร้อมกับอันตรายแฝงหากดื่มอย่างไม่ระมัดระวังด้วย
9 ประโยชน์ของ "กาแฟ"

เพิ่มระดับพลังงาน

คาเฟอีนในกาแฟเข้าไปเปลี่ยนระดับสารสื่อประสาทบางชนิดในสมอง จึงช่วยกระตุ้นพลังงาน และลดความเหนื่อยล้าได้เป็นอย่างดี จึงไม่น่าแปลกใจหากใครจะถามหากาแฟทุกเช้าหลังตื่นนอนในเช้าที่ยังง่วงๆ เพลียๆ 

อาจช่วยลดความเสี่ยงโรคเบาหวานชนิดที่ 2 ได้

การดื่มกาแฟเป็นประจำ อาจช่วยลดความเสี่ยงของโรคเบาหวานชนิดที่ 2 ได้ในระยะยาว อาจเป็นเพราะกาแฟช่วยรักษาการทำงานของเซลล์เบตาในตับอ่อน ซึ่งมีหน้าที่ในการผลิตอินซูลินเพื่อควบคุมระดับน้ำตาลในเลือดนั่นเอง

บำรุงสมอง

จากงานวิจัยบางชิ้นพบว่า การดื่มกาแฟช่วยป้องกันการเกิดของโรคอัลไซเมอร์ได้ รวมถึงโรคพาร์กินสัน และป้องกันความสามารถในการเรียนรู้และเข้าใจลดลงด้วย

อาจช่วยควบคุมน้ำหนักได้

กาแฟอาจช่วยให้ร่างกายควบคุมน้ำหนักได้ และอาจช่วยลดไขมันในร่างกายได้อีกด้วย รายงานวิจัยชิ้นหนึ่งระบุว่า คนที่ดื่มกาแฟมักเป็นคนที่ชอบทำกิจกรรมต่างๆ ทำให้ร่างกายได้ขยับเขยื้อนบ่อยๆ และนั่นอาจเป็นอีกเหตุผลหนึ่งที่ทำให้กาแฟช่วยควบคุมน้ำหนักได้ทางอ้อมอีกด้วย

อาจช่วยลดความเสี่ยงในการเป็นโรคซึมเศร้า

รายงานวิจัยหลายชิ้นพบว่า การดื่มกาแฟอาจช่วยลดความเสี่ยงในการเกิดโรคซึมเศร้าได้ และยังอาจช่วยลดอัตราการเสียชีวิตจากการฆ่าตัวตายได้อีกด้วย

อาจช่วยปกป้องสภาพของตับได้

การดื่มกาแฟอาจช่วยลดการเสียชีวิตจากโรคตับเรื้อรัง รวมไปถึงโรคอื่นๆ ที่เกี่ยวข้องกับตับได้ เช่น ตับอักเสบ และมะเร็งตับ เป็นต้น

บำรุงหัวใจ

รายงานวิจัยบางชิ้นพบว่า การดื่มกาแฟช่วยลดความเสี่ยงในการเกิดโรคหัวใจ หัวใจเต้นผิดจังหวะ และหัวใจวายได้

ช่วยให้อายุยืน

กาแฟอาจเกี่ยวข้องกับลดความเสี่ยงของการเสียชีวิตจากหลายๆ สาเหตุ เช่น อายุ น้ำหนัก หรือการดื่มแอลกอฮอล์ อย่างไรก็ตาม ยังต้องการข้อมูลจากรายงานวิจัยเพิ่มเติมสำหรับประโยชน์จากกาแฟในข้อนี้

อาจเพิ่มความสามารถด้านกีฬา

อาจฟังดูแปลกไปสักหน่อย แต่กาแฟสามารถเพิ่มความสามารถในการทำกิจกรรมทางร่างกายได้ และสามารถทำให้ร่างกายทานทนต่อการออกกำลังกายได้ด้วย อย่างไรก็ตาม ยังต้องการข้อมูลจากรายงานวิจัยอย่างละเอียดเพิ่มเติมอีกเช่นกัน
ดื่มกาแฟอย่างไรถึงจะดีต่อสุขภาพ

ดื่มกาแฟในช่วงเวลาที่เหมาะสม หากอยากได้รับประโยชน์จากคาเฟอีนในการช่วยให้ร่างกายตื่นตัวมากที่สุด ควรดื่มในช่วง 30-11.30 น. จะดีที่สุด
ไม่ควรดื่มกาแฟมากเกินไป ซึ่งปริมาณที่เหมาะสมของร่างกายแต่ละคนไม่เหมือนกัน อาจต้องลองดื่มดูว่าปริมาณเท่าใดที่ร่างกายรับได้และไม่ทำให้ใจสั่น ตื่นเต้น นอนไม่หลับ หรือเกิดผลข้างเคียงอื่นๆ แต่โดยทั่วไปกำหนดไว้ให้คร่าวๆ ที่ไม่เกิน 300 มิลลิกรัมต่อวัน
ไม่ควรดื่มกาแฟตอนท้องว่าง เพราะอาจเร่งให้กระเพาะอาหารผลิตกรดออกมามากเกินไป หรืออาจดื่มกาแฟและกินอาหารเล็กๆ น้อยๆ ร่วมด้วย
ไม่ควรดื่มกาแฟหลัง 14.00-16.00 น. เพราะปริมาณคาเฟอีนที่ยังเหลืออยู่อาจทำให้นอนไม่หลับได้
เลือกดื่มกาแฟไม่ใส่น้ำตาล ครีมเทียม และอื่นๆ หรือถ้าอยากใส่ ควรใส่ปริมาณน้อยๆ
ดื่มกาแฟก่อนออกกำลังกาย อาจช่วยให้ร่างกายตื่นตัว และได้ออกแรงเผาผลาญพลังงานในร่างกายได้มากขึ้น
ไม่ควรดื่มกาแฟหากอยู่ในช่วงที่มีอาการท้องเสีย ท้องร่วง หรือลำไส้แปรปรวน
ผู้ที่มีโรคประจำตัว ควรปรึกษาแพทย์ก่อนดื่มกาแฟ เพื่อให้ทราบถึงปริมาณที่ควรดื่มอย่างเหมาะสม
