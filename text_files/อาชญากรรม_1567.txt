รวบอดีตพระข่มขืนถ่ายคลิปวิดีโอนักเรียนสาววัย 17 แฉพฤติกรรมขณะบวชเป็นพระวางแผนกับเพื่อนลวงเหยื่อให้มาหาที่วัด ก่อนผลัดเปลี่ยนกันขืนใจถ่ายคลิป หลังก่อเหตุหนีมาทำงานโรงงานเกือบปี สุดท้ายโดนจับได้ 
เมื่อเวลา 10.30 น. วันที่ 5 มีนาคม ที่ศูนย์พิทักษ์เด็ก เยาวชนและสตรี ตำรวจภูธรภาค 2 (ส่วนหน้า สภ.บางละมุง) พ.ต.ท.กรีฑา ตันภณารัตน์ รองผู้กำกับการ กลุ่มงานสวัสดิภาพเด็ก เยาวชนและสตรี ศูนย์สืบสวนสอบสวนตำรวจภูธรภาค 2 (รอง ผกก.สด.ศสส.ภ.2) พ.ต.ท.ปรีชา สมสถาน สว.สด.ศสส.ภ.2 นายศุภกร โนจา ผอ.โครงการศูนย์คุ้มครองสวัสดิภาพและพัฒนาเด็ก พร้อมกำลัง ได้นำหมายศาลจังหวัดพัทยาที่ จ 123/2552 ลงวันที่ 5 กุมภาพันธ์ 2552 เข้าจับกุมนายธวัชชัย เอี่ยมองค์ อายุ 23 ปี อยู่บ้านเลขที่ 260/18 หมู่ 2 ต.นาเกลือ อ.บางละมุง จ.ชลบุรี พนักงานโรงงานไทยอุตสาหกรรมยิปซัม สาขาชลบุรี ในนิคมอุตสาหกรรมแหลมฉบัง ผู้ต้องหาร่วมกันข่มขืนกระทำชำเรา 
นายธวัชชัยให้การรับสารภาพว่า ร่วมกับนายแสงเพชร เพื่อนที่อยู่ระหว่างหลบหนีการจับกุมข่มขืน น.ส.แหววเมื่อกลางเดือนกรกฎาคม 2551 ที่ผ่านมา โดยก่อนหน้านี้ได้บวชเป็นพระ และรู้จักชอบพอกับ น.ส.แหวว จึงวางแผนให้นายแสงเพชรไปรับผู้เสียหายมาจากบ้าน พร้อมกับออกอุบายว่าจะคืนเงิน 200 บาท ที่เคยยืมไปก่อนหน้า ทำให้ น.ส.แหวว หลงเชื่อยอมมาหาที่วัด จากนั้นได้บังคับ น.ส.แหวว ขึ้นไปบนกุฏิแล้วใช้กำลังบังคับขืนใจ โดยให้นายแสงเพชรถ่ายคลิปวิดีโอไว้เพื่อแบล็กเมล์
"เมื่อสำเร็จความใคร่ นายแสงเพชรเปลี่ยนมาข่มขืน น.ส.แหวว โดยผมเป็นถ่ายคลิปวิดีโอแทน ผมได้ข่มขู่ไม่ให้นำเรื่องไปบอกใคร หากไม่เชื่อจะนำคลิปวิดีโดไปเผยแพร่ จากนั้นนายแสงเพชรได้ขับรถพา น.ส.แหวว ไปส่งทางเข้าบ้านพัก ผมหลบหนีตำรวจไปทำงานอยู่โรงงานไทยอุตสาหกรรมยิบซั่มในนิคมอุตสาหกรรมแหลมฉบังได้เกือบปี กระทั่งมาถูกจับกุมได้ในที่สุด" นายธวัชชัยสารภาพ
พ.ต.ท.กรีฑากล่าวว่า หลังจาก น.ส.แหวว เข้าแจ้งความ จึงนำกำลังเข้าจับกุม แต่ปรากฏว่าผู้ต้องหาหลบหนี กระทั่งผ่านไปหลายเดือน ตำรวจสืบทราบว่าผู้ต้องหาหลบหนีไปทำงานอยู่ที่โรงงานไทยอุตสาหกรรมยิบซั่ม สาขาชลบุรี ในนิคมอุตสาหกรรม แหลมฉบัง จึงขออนุมัติหมายจับจากศาล ก่อนวางแผนจับกุมตัวดังกล่าว
 
 
