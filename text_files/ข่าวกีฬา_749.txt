สุดยอดจริงๆสำหรับ "ซาร่า-นุศรา ต้อมคำ" มือเซตทีมชาติไทย หลังช่วยต้นสังกัด "เฟเนร์บาห์เช่" คว้าแชมป์วอลเลย์บอลถ้วยของตุรกี ด้วยการเอาชนะทีมแกร่งอย่าง "วาคีฟแบงค์ อิสตันบูล" ไปได้ 3-0 เซตการแข่งขันวอลเลย์บอลคูปา วอลเล่ย์ ไฟนั่ล มาซี่ 2016-17 ของประเทศตุรกี (ใช้ระบบแพ้ตกรอบเหมือนฟุตบอลถ้วยเอฟเอ คัพ ของอังกฤษ) คู่ชิงชนะเลิศเป็นการพบกันระหว่าง เฟเนร์บาห์เช่ ทีมอันดับ 3 ของลีก ที่มี นุศรา ต้อมคำ และ คิม ยอน-คุง มือตบทีมชาติเกาหลีใต้ นำทัพลงสนามพบกับเต็งแชมป์ และจ่าฝูงของลีกที่เพิ่งทำสถิติชนะรวด 11 นัด อย่าง วาคีฟแบงค์ อิสตันบูล ที่มีดาวดังอย่าง จู ถิง ซุปตาร์ทีมชาติจีน, คิมเบอร์ลี่ ฮิลล์ ตัวเก่งของทีมชาติสหรัฐอเมริกา และ ลอนเนเก้ สโลตเยส ของทีมชาติเนเธอร์แลนด์โดยผลการแข่งขันปรากฏว่า เฟเนร์บาห์เช่ หักปากกาเซียนด้วยการเอาชนะ วาคีฟแบงค์ ไปได้ 3-0 เซต 25-22, 25-15 และ 25-19 คว้าแชมป์ถ้วยนี้ไปครองเป็นสมัยที่ 3 ของสโมสร หลังเคยได้มาสองสมัยเมื่อปี 2010 และ 2015
 