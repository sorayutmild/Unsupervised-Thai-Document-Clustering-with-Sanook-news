จากกรณีที่นายชูวิทย์ กมลวิศิษฎ์ หัวหน้าพรรครักประเทศไทย ถูกชายฉกรรจ์บุกเข้ามารุมทำร้าย ขณะเดินทางไปเลือกตั้งที่หน่วยเลือกตั้งที่ 84 ซอยรัชดาภิเษก 3 ย่านดินแดง โดยนายชูวิทย์ได้รับบาดเจ็บเล็กน้อย ซึ่งหลังจากมีเหตุชุลมุน การ์ดของนายชูวิทย์ได้จับชายที่ก่อเหตุไว้ได้ แต่ก็ปล่อยก็ให้ขึ้นรถจยย.ไป โดยไม่ได้เข้าแจ้งความ
ผู้สื่อข่าวรายงานว่า (3 ก.พ.) เมื่อช่วงกลางดึกที่ผ่านมา นายชูวิทย์ กมลวิศิษฎ์ หัวหน้าพรรครักประเทศไทย โพสต์ข้อความผ่านเฟซบุ๊กส่วนตัว ชูวิทย์ I'm No.5 โต้จัดฉากตะลุมบอนขณะไปเลือกตั้ง โดยมีข้อความดังนี้
เรื่องจริง หรือ จัดฉาก ? เหตุการณ์ตะลุมบอนเมื่อเช้าวันอาทิตย์ขณะที่ผมเดินทางไปหน่วยเลือกตั้ง ผมไม่เห็นว่าเป็นเรื่องใหญ่โตถึงขนาดต้องไปแจ้งความแต่อย่างใด เพราะผมมีบาดแผลเพียงเล็กน้อยจากการล้มลง เรื่องแบบนี้สำหรับผมถือว่าเป็นเรื่องเล็ก
การจะให้ผมจับคนที่เห็นต่างมารุมซ้อม จับตัวส่งตำรวจ หรือแม้แต่แจ้งความ ทำไมผมต้องทำ? ในเมื่อคนอื่นที่ปิดล้อมเขต ยึดบัตรเลือกตั้ง ปิดถนน ยิงปืน ปาระเบิด ยังไม่มีใครสามารถทำอะไรได้เลย กับแค่คนสาดน้ำ ผลักอก ชกต่อยแค่นี้ ต้องไปแจ้งความตามตัวมาปรับ 500 บาทหรือ?
ส่วนใครหาว่าผมจัดฉาก ผมว่าคงไม่ได้เกิดขึ้นกับพ่อแม่พี่น้องของคุณ ถึงไม่รู้สึกรู้สา แล้วยังมากล่าวหาผม สันดานผมเป็นแบบนี้ ทำผิดผมยอมรับ แต่ใครแรงกับผม ผมแรงกลับ หายกันจบกันตรงนั้น ไม่ติดค้างคาใจ เพราะไม่ได้เอากันถึงชีวิต
ผมเป็นคนไทยคนหนึ่งที่ไปทำหน้าที่ ไม่ได้เลวระยำจัดฉากสร้างภาพได้ถึงขนาดนั้น แค่ไปปกป้องสิทธิของผม ไม่ได้ไปหาเรื่องใคร ตราบใดที่ผมยังมีลมหายใจอยู่ สิทธิเป็นของผม และจะตายไปพร้อมกับผม
เมื่อผมไปถึงหน่วยเลือกตั้ง ผมได้พบแต่ความว่างเปล่า ไม่มีเจ้าหน้าที่ และอุปกรณ์ใดๆอยู่เลย ผมมาเพื่อให้เห็นกับตาของผมเอง จากนั้นผมจึงกลับบ้าน
ผมจะอดทนรอดูว่า กฎหมายบ้านเมืองนี้จะศักดิ์สิทธิ์สักแค่ไหน?