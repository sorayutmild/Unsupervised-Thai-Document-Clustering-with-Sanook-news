     เจ้าของรถหลายคนอาจไม่เคยสังเกตเห็นเลยว่าบริเวณใกล้กับเข็มน้ำมัน จะมีสัญลักษณ์รูปสามเหลี่ยมอยู่ในรถแทบทุกคัน แล้วรู้ไหมว่าสัญลักษณ์ดังกล่าวหมายถึงอะไร?
     สัญลักษณ์รูปสามเหลี่ยมที่ปรากฏอยู่ใกล้กับเข็มน้ำมัน แสดงถึงตำแหน่งของฝาถังน้ำมันว่าอยู่ทางฝั่งซ้ายหรือฝั่งขวาของตัวรถ ซึ่งกรณีใช้รถคันเดียวอยู่แล้วก็คงไม่มีปัญหาอะไร แต่หากที่บ้านมีรถหลายคัน และต้องสลับใช้อยู่บ่อยๆ สัญลักษณ์ดังกล่าวจะมีประโยชน์มากเมื่อขับรถเข้าไปเติมน้ำมัน เพราะหากไม่แน่ใจว่าฝาถังน้ำมันของรถคันที่กำลังขับอยู่ฝั่งไหน ก็สามารถดูทิศทางที่สัญลักษณ์รูปสามเหลี่ยมชี้ไปได้

แล้วทำไมฝาถังน้ำมันของรถทุกคันจึงไม่อยู่ฝั่งเดียวกัน?
     มาถึงตรงนี้หลายคนคงสงสัยว่าแล้วทำไมผู้ผลิตรถยนต์จึงไม่ออกแบบฝาถังน้ำมันให้อยู่ฝั่งเดียวกันทุกคันไปเลยล่ะ? ซึ่งอันที่จริงไม่มีกฎตายตัวว่าผู้ผลิตจะต้องติดตั้งฝาถังน้ำมันไว้ฝั่งใดของตัวรถ แต่จะสังเกตได้ว่ารถยนต์สัญชาติญี่ปุ่นมักจะติดตั้งฝาถังน้ำมันไว้ทางด้านซ้าย ตรงกันข้ามกับตำแหน่งของพวงมาลัยที่อยู่ทางด้านขวา ขณะที่รถยุโรปมักติดตั้งฝาถังน้ำมันไว้ทางฝั่งขวา ตรงกันข้ามกับตำแหน่งพวงมาลัยดั้งเดิมที่อยู่ทางฝั่งซ้าย
     แต่สำหรับประเทศไทยที่ใช้รถยนต์พวงมาลัยขวา ผู้ผลิตจากทางยุโรปมักจะไม่เปลี่ยนตำแหน่งฝาถังน้ำมันมาอยู่ฝั่งซ้ายเพื่อให้ตรงข้ามกับตำแหน่งพวงมาลัย เนื่องจากการออกแบบตำแหน่งฝาถังน้ำมันจะต้องคำนึงถึงตำแหน่งการติดตั้งท่อไอเสีย รวมถึงจะต้องมีการออกแบบคอถังน้ำมัน และตัวถังน้ำมันเสียใหม่ จึงเลือกติดตั้งฝาถังน้ำมันเอาไว้ตำแหน่งเดิม ทีนี้ก็กลายเป็นการเพิ่มความสะดวกให้กับเจ้าของรถ เพราะแทนที่จะต้องรอคิวหัวจ่ายฝั่งซ้ายเหมือนกับรถญี่ปุ่น ก็สามารถเติมหัวจ่ายฝั่งขวาได้ที่มีคิวน้อยกว่าได้ ถือเป็นการเฉลี่ยความแออัดกันไปนั่นเอง
     ทีนี้ไม่ว่าคุณจะสลับไปขับรถคันไหนก็ไม่สับสนเวลาเติมน้ำมันแล้วล่ะครับ
 