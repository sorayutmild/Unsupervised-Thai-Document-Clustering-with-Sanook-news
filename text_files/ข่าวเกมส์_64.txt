Top 10 เกมของเครื่อง PS4 ที่ควรหามาลองเล่นกัน
Top 10 อันดับเกมของเครื่อง PS4 ที่ควรหามาลองเล่นกัน
ในยุคที่เหล่านักล่าได้เริ่มเข้ามาล่ามอนสเตอร์กันทำให้เครื่อง PS4 มียอดขายสูงขึ้นในไทย เพราะมีนักล่าจำนวนมากที่เพิ่งมาซื้อ PS4 เพื่อล่ามอนสเตอร์โดยเฉพาะ แต่การจะซื้อเครื่อง PS4 เพื่อมาเล่นเกมล่ามอนสเตอร์อย่างเดียวก็คงจะไม่คุ้ม วันนี้เราก็เลยจะมาแนะนำ 10 อันดับเกมของเครื่อง PS4 ที่คนที่เพิ่งซื้อเครื่อง PS4 ควรจะหามาลองเล่นกันดู
 
10. The Last Guardian
เริ่มกันที่อันดับ 10 กับเกมที่รอกันมาถึง 10 ปี ถึงตัวเกมอาจจะออกมาไม่คุ้มกับที่รอคอยถึง 10 ปีเท่าไรนัก ไม่ว่าจะเป็นปัญหาเรื่องกราฟิกและเฟรมเรต อย่างไรก็ตาม เนื้อหาของเกมก็ถือว่าทำออกมาได้สนุก ตามสไตล์ของเกมจาก Team ICO ที่เน้นการดำเนินเรื่องโดยต้องไขปริศนาระหว่างฉากไปด้วย โดยอาศัยความร่วมมือระหว่างตัวละครหลักกับ Trico ที่เป็นลูกนกกริฟฟิน

9. Alienation
เกมยิงบู๊กับเอเลี่ยนแบบมุมสูงที่มีให้เล่นในเครื่อง PS4 เท่านั้น เป็นเกมยิงคลายเครียดที่เล่นแบบบู๊ล้างผลาญไม่ต้องคิดอะไรมาก เพียงแต่ยิงๆ และหลบเอาตัวรอดจากฝูงเอเลี่ยนให้ได้เท่านั้น แต่เกมนี้ก็ยังมีดีที่เนื้อเรื่องที่น่าติดตามไม่น้อย ถ้าจะหาเกมยิงคลายเครียดสักเกมเล่นกับเพื่อนๆ ต้องลองเลย

8. Nioh
เกมส์แอคชั่นแนวเดียวกับเกมตระกูล Dark Soul แต่ทำเป็นธีมซามูไรแทนจาก Koei Tecmo เป็นเรื่องราวของซามูไรลูกครึ่งตะวันตก ในยุคสงครามเซนโงกุของญี่ปุ่น ผสมผสานความเป็นญี่ปุ่นเข้ากับการเล่นเกมแนวแอคชั่นแฟนตาซี จึงทำให้ได้รับความนิยมมากไม่แพ้ต้นตำรับอย่างเกม Dark Soul เลย

7. Nier Automata
หนึ่งในสุดยอดเกมจากปี 2017 ที่ไม่ได้มีดีแค่นางเอก แต่ระบบการต่อสู้ของเกมก็ทำออกมาได้สนุกเช่นกัน เพราะได้การช่วยเหลือระบบต่อสู้จากทีม platinum games ที่ทำ Bayonetta รวมกับเนื้อเรื่องของเกมที่น่าติดตามและมีฉากจบที่หลากหลาย ทำให้คนเล่นกันได้นาน

6. Until Dawn
เกมดราม่าเรื่องราวเกี่ยวกับฆาตกรรมสยองขวัญ ที่ผู้เล่นจะต้องเอาตัวรอดจากปีศาจฆาตกรจนกว่าจะถึงตอนฟ้าสาง รวมทั้งมีฉากจบหลายแบบมากขึ้นกับว่าผู้เล่นไขปริศนาในเกมได้แค่ไหน และมีคนรอดกี่คน เกมนี้แนะนำให้เล่นสำหรับคนที่ยังไม่ไปดูคลิป Spoiled หรือพวกคลิปแคสเกมไปแล้ว เพราะถ้าดูก็หมดความสนุกไปเลยทันที

5. Persona 5
ภาคล่าสุดจากซีรี่ส์ปีศาจอหังการ ในธีมโลกยุคปัจจุบัน ซึ่งก็ได้รับความนิยมอย่างมากตามคาด จากที่สร้างชื่อไว้ในภาค Persona 4 เพราะจุดเด่นของระบบเกมที่มีอะไรให้ทำหลากหลายมาก ไม่ว่าจะเป็นการเลือกทำเนื้อเรื่อง เหตุการณ์พิเศษ รวมไปถึงการจีบสาวๆ ในเกม โดยมีระบบเวลาและวันมาเป็นตัวกำหนดเหตุการณ์แต่ละอย่างในเกม

4. Horizon Zero Dawn
สุดยอดเกมที่มีกราฟิกที่สวยที่สุดของ PS4 ตอนนี้ เรียกว่าแค่ซื้อมาเดินเล่นชมวิว ไปกับฉากสวยๆในโลก Open World กว้างๆ ก็ดูคุ้มแล้ว แต่เรื่องราวของเกมก็น่าติดตามด้วยเช่นกัน เรื่องราวเกี่ยวกับโลกที่ล่มสลายเต็มไปด้วยจักรกล โดยยังมีกลุ่มมนุษย์ที่เป็นนักล่าหลงเหลือเพียงกลุ่มเล็กๆ

3. inFamous: Second Son
เกมดีของ PS4 ที่คนมักจะไม่นึกถึงกัน อาจจะเพราะตัวเกมออกมาตั้งแต่ตอนที่ PS4 ออกมาใหม่ๆ เป็นเกมภาคต่อจากภาคใน PS3 เรื่องราวของตัวเอกที่มีพลังไฟฟ้าอยู่ในตัว ผู้เล่นสามารถเลือกเส้นทางเดินเรื่องได้ว่าจะเป็นฮีโร่เดินเส้นทางคนดี หรือจะใช้พลังไปในทางชั่วร้าย

2. Bloodborne
เป็นอีกผลงานเกมจาก FromSoftware ผู้สร้างเกมตระกูล Dark Soul ที่ทำเป็นเกม Exclusive ให้กับ PS4 เท่านั้น โดยตอนแรกก็กะว่าจะทำออกมาคล้ายกับ Dark Soul แต่พอออกมาจริงๆเกมเพลย์กลับต่างกันมาก ไม่ว่าจะเป็นเรื่องฉากโลกในเกม เนื้อเรื่อง บรรยากาศ โดยตัวเอกของเกมเป็นนักล่าผู้โดนคำสาป จึงได้เดินทางไปยังเมือง Yharnam เพื่อตามหายาวิเศษในตำนาน แต่เมืองนี้กลับเต็มไปด้วยปีศาจและคำสาปเต็มไปหมดเช่นกัน

1. Uncharted 4: A Thief's End และ Uncharted The Lost Legacy
ภาคสรุปของตำนานนักล่าสมบัติผู้ดวงกุด นาธาน เดรค เกมที่ชาว PS4 ไม่ควรพลาดอย่างยิ่ง ไม่ว่าจะเป็นเรื่องเนื้อหาของเกมที่น่าติดตามบวกกับกราฟิกและคัทซีนที่สวยงาม ทั้งสนุกและยังเหมือนได้ชมภาพยนตร์ โดยแนะนำให้ซื้อภาคเสริม Uncharted The Lost Legacy มาเล่นไปด้วย เพื่อจะได้ทราบเนื้อเรื่องสมบูรณ์ยิ่งขึ้น แม้จะสั้นกว่าภาคหลักพอสมควรก็เถอะ
