(28 มิ.ย.) เจ้าหน้าที่ตำรวจ สภ.บางละมุง ได้รับแจ้งเหตุจากชาวบ้านว่า มีสาวประเภทสองถูกคนร้ายลวงมาข่มขืนกระทำชำเรา บริเวณสะพานต่างระดับหนองปรือ ฝั่งขาเข้าเมืองพัทยา จึงได้เดินทางไปตรวจสอบ
เมื่อไปถึงที่เกิดเหตุ เจ้าหน้าที่ตำรวจพบเพียงรถจักรยานยนต์ยามาฮ่าทีทีเอ็กซ์ สีดำ ไม่ติดป้ายทะเบียนรถ จอดล้มตะแคงข้างอยู่ริมถนน ซึ่งพลเมืองดีรายหนึ่งที่สัญจรผ่านมาบริเวณจุดเกิดเหตุเปิดเผยว่า ขณะที่กำลังขับรถยนต์ผ่านตรงจุดเกิดเหตุ พบสาวประเภทสอง รูปร่างหน้าตาดี ยืนร้องไห้ฟูมฟาย เนื้อตัวสะบักสะบอมคล้ายถูกทำร้ายร่างกาย โดยมีคนร้ายเป็นชายคนไทยขับรถจักรยานยนต์ตามมาติดๆ
เมื่อสาวประเภทสองคนดังกล่าวเห็นว่ามีรถยนต์ขับผ่าน จึงได้ตะโกนร้องขอความช่วยเหลือและบอกว่าถูกคนร้ายจี้และบังคับข่มขืน พลเมืองดีจึงได้พยายามเบียดรถชายคนร้ายชิดขอบทาง เพื่อต้องการให้หยุดรถ แต่คนร้ายเร่งเครื่องแซง ก่อนจะกลับรถย้อนศรกลับมา พลเมืองดีจึงตัดสินใจขับรถชนคนร้าย จนรถจักรยานยนต์ล้มคว่ำ ก่อนที่คนร้ายจะได้รับบาดเจ็บและวิ่งหนีเข้าดงหญ้าข้างทางไป
ต่อมาพลเมืองดีจึงได้เข้าไปสอบถาม สาวประเภทสองคนดังกล่าว ซึ่งบอกเพียงว่าถูกคนร้ายใช้มีดจี้ชิงทรัพย์ และถูกจี้ลวงไปข่มขืนจนสำเร็จความใคร่ในป่า ก่อนคนร้ายจะขู่ห้ามไปแจ้งความและขับรถติดตามหลังมาตลอดทาง เมื่อเห็นรถยนต์วิ่งมาจึงได้ขอความช่วยเหลือทันที ภายหลังจากที่พลเมืองดีช่วยเหลือ สาวประเภทสองที่ตกใจกลัวคนร้ายกลับทำร้ายอีก จึงได้รีบขับรถจักรยานยนต์ออกจากจุดเกิดเหตุ ไม่รอให้ปากคำกับเจ้าหน้าที่ตำรวจแต่อย่างใด
อย่างไรก็ตาม เจ้าหน้าที่ตำรวจได้นำการตรวจยึดรถจักรยานยนต์ที่จอดล้มคว่ำอยู่ในที่เกิดเหตุ ตรวจสอบพบว่าพวงกุญแจหลายดอก ทั้งกุญแจรถยนต์และรถจักรยานยนต์ อีกทั้งยังพบเอกสารบัตรประจำตัวประชาชน นายสมศักดิ์ จิตรสุภาพ อายุ 34 ปี ภูมิลำเนาอยู่ในเมืองชลบุรี ซึ่งเจ้าหน้าที่ตำรวจจะเร่งติดตามตัวมาสอบสวน เพื่อชี้ชัดว่าเป็นคนร้ายในการก่อเหตุดังกล่าวหรือไม่