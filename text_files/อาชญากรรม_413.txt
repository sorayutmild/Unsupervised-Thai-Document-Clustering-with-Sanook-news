เมื่อเวลา 14.00 น. วันที่ 9 กรกฎาคม มารดาของเด็กหญิงแก้ม(นามสมมติ) ซึ่งถูกพนักงานปูเตียงการรถไฟ ข่มขืนฆ่าบนขบวนรถไฟได้เดินทางมาสำนักงานตำรวจแห่งชาติ เพื่อมอบดอกไม้ขอบคุณตำรวจและหน่วยงานที่เกี่ยวข้อง ที่ได้เร่งรัดจับกุมคนร้ายได้โดยเร็ว โดยมีพลตำรวจเอก เอก อังสนานนท์ รองผู้บัญชาการตำรวจแห่งชาติ เป็นตัวแทนรับมอบ จากนั้นพันตำรวจเอกณรัชต์ เศวตนันท์ อธิบดีกรมคุ้มครองสิทธิ ได้มอบเงินเยียวยาช่วยเหลือให้กับญาติผู้เสียหายจำนวน 100,000 บาท โดยมารดาน้องแก้มกล่าวขอบคุณที่สามารถจับกุมตัวคนร้ายได้โดยเร็ว และขอไม่ให้สัมภาษณ์ถึงเหตุการณ์ที่เกิดขึ้นแต่อย่างไร
ด้านพลตำรวจเอก กล่าวยืนยันว่าตำรวจได้เข้าไปดำเนินการค้นหาตั้งแต่ต้นโดยผ่านทาง พันตำรวจเอก คึกฤทธิ์ พิทักษ์จำนงค์ ผู้กำกับกองอุทธรณ์สำนักงานตำรวจแห่งชาติ สำหรับมาตราการป้องกันเหตุร้ายที่อาจจะเกิดขึ้นบนรถไฟนั้น ยังมีข้อจำกัดทางด้านกำลังพล ทำให้ประสิทธิภาพการดูแลรักษาความปลอดภัยไม่ดีเท่าที่ควร แต่จะเร่งปรับปรุงพัฒนาเพื่อความปลอดภัยของผู้โดยสารโดยเร็ว ส่วนการพิจารณาการปรับอัตราโทษสำหรับผู้ที่กระทำความผิดฐานข่มขืน กระทำชำเรานั้น จะต้องให้หลายหน่วยงานที่เกี่ยวข้องร่วมพิจารณา
ผู้สื่อข่าวรายงานว่า สำหรับบรรยากาศขณะที่มอบดอกไม้แสดงความขอบคุณตำรวจนั้น ญาติส่วนหนึ่งได้แสดงความไม่พอใจ เมื่อญาติผู้ใหญ่ของน้องแก้ม เริ่มกล่าวขอบคุณชื่นชมตำรวจ พี่สาวน้องแก้มและแฟนหนุ่ม แสดงอาการไม่พอใจ เดินออกจากห้องรับรองทันที ต่อมาเมื่อมีการถ่ายภาพมอบดอกไม้และรับเงินช่วยเหลือพี่สาวน้องแก้ม แสดงอาการเบือนหน้าหนี ซึ่งก่อนหน้านี้ได้มีกระแสข่าวจากกลุ่มญาติของน้องแก้ม แสดงความรู้สึกไม่พอใจผ่านโซเชี่ยลมีเดีย ถึงการทำงานของตำรวจที่ไม่ช่วยดำเนินการในการค้นหาร่างน้องแก้มอย่างเต็มที่แต่แรก ซึ่งคืนวันที่พบร่างของน้องแก้มเป็นเพียงญาติ และเจ้าหน้าที่มูลนิธิที่เป็นผู้ช่วยกันค้นหาเท่านั้น แต่กลับเอาความดีความชอบ
ทั้งนี้เมื่อเสร็จภารกิจการให้สัมภาษณ์สื่อฯและการขอบคุณ พี่สาวของน้องแก้มคนหนึ่งได้เดินร้องไห้ออกมาจากห้องรับรอง และโผเข้ากอดญาติ พร้อมกับพูดว่า "นั่นน้องสาวหนูทั้งคน ตำรวจพูดโกหกทั้งหมดเลย และไม่ได้ช่วยอะไรเลย พี่ชายหนูเป็นคนไปตามหาจนเจอ" สร้างความสะเทือนใจแก่ผู้พบเห็นและตั้งคำถามถึงการแสดงความขอบคุณที่เกิดขึ้นในวันนี้