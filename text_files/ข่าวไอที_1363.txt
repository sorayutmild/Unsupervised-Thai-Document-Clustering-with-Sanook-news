อุทาหรณ์ หนุ่มวัยรุ่นสุดคลั่ง-เสพติด"เซลฟี่"พยายามฆ่าตัวตาย หลังเครียด"ถ่ายรูปไม่เพอร์เฟ็ค"
สำนัก ข่าวต่างประเทศรายงานเมื่อวันที่ 25 มี.ค.หนุ่มวัยรุ่นอังกฤษรายหนึ่ง ได้พยายามก่อเหตุฆ่าตัวตาย จากอาการเสพติดการถ่ายรูปอวดตัวเอง หรือ"เซลฟี่" โดยเจ้าตัวคลั่งพฤติกรรมดังกล่าว ถึงขนาดถ่ายรูปตัวเองวันละ 200 ครั้งผ่านโทรศัพท์สมาร์ทโฟน

รายงานระบุว่า นายแดนนี่ โบว์แมน หนุ่มอังกฤษวัย 19 ปี ได้ใช้เวลากว่า 10 ชม. ถ่ายภาพตัวเองกว่า 200 ภาพในแต่ละวันผ่านโทรศัพท์ไอโฟน และถึงขนาดหยุดเรียน และไม่ยอมออกจากบ้านเป็นเวลากว่า 6 เดือน และพยายามลดน้ำหนักให้มากที่สุด เพื่อให้ตัวเองดูดีเวลาถ่ายภาพ และมีอาการก้าวร้าวต่อพ่อแม่ตัวเองที่พยายามจะให้เขาเลิกพฤติกรรมเสพติดนี้ และหลังจากไม่สามารถแก้ปัญหาเสพติดนี้ได้ นายแดนนี่ได้พยายามกินยาตาย และเคราะห์ดีที่แม่ของเขาช่วยเหลือได้ทัน โดยเจ้าตัวถูกนำตัวส่งโรงพยาบาล และเข้าห้องฉุกเฉินอย่างทันท่วงที
รายงานระบุว่า ขณะนี้ นายแดนนี้ต้องพยายามฟื้นสภาพตัวเองให้กลับมาสู่ภาวะปกติ และต้องรับการบำบัดจากโรงพยาบาล จากอาการที่เรียกว่า OCD หรืออาการกระวนกระวายเกี่ยวกับภาพลักษณ์ตัวเอง ขณะที่เจ้าตัวกล่าวว่า ที่ผ่านมา เขาพยายามถ่ายรูปเซลฟี่ที่สมบูรณ์ให้ได้ และเมื่อทำไม่ได้ เขาก็รู้สึกอยากตาย และตอนนี้เขาต้องสูญเสียเพื่อน เสียการเรียน เสียสุขภาพ และเกือบเสียชีวิต ด้านแพทย์ผู้รักษาหนุ่มรายนี้บอกว่า เคสของหนุ่มแดนนี่ ถือว่ารุนแรงเป็นพิเศษ เพราะเป็นเรื่องของปัญหาด้านสุขภาพจิตที่ทำให้คนเรามีเปอร์เซนต์จะฆ่าตัวตาย สูง และว่า สำหรับวงการแพทย์ ถือว่า พฤติกรรมเซลฟี่ ที่กำลังแพร่ระบาดนี้ เป็นอาการป่วยทางจิตประเภทหนึ่ง