(29 ก.ค.) ความคืบหน้ากรณีคลิปวิดีโออื้อฉาวที่เกิดขึ้นใน สน.ลาดกระบัง หญิงสาวกับเจ้าหน้าที่ตำรวจเกิดกระทบกระทั่งกันอย่างรุนแรง จนมีคลิปภาพแชร์ในโลกออนไลน์และถูกวิพากษ์วิจารณ์อย่างหนัก ล่าสุดทั้งสองฝ่ายได้เดินทางมาให้ปากคำที่ สน.ลาดกระบัง ต่างฝ่ายต่างยืนยันจะดำเนินคดีฐานทำร้ายร่างกาย
ด.ต.หมวกแดง (ขอสงวนนามสกุล) ผบ.หมู่ (ป.) สน.ลาดกระบัง ได้ชี้แจงเกี่ยวกับกรณีดังกล่าวว่า ช่วงเวลาเกิดเหตุเป็นเวลาประมาณ 02.00 น. หญิงสาวที่อยู่ในคลิปวิดีโอ พยายามเข้าไปหาแฟนหนุ่มที่ห้องขัง ซึ่งช่วงเวลานั้นไม่ใช่เวลาเยี่ยม จึงได้เชิญตัวออกมา แต่กลับถูกต่อว่าด่าทอกลับมาอย่างหยาบคาย เขวี้ยงรองเท้าใส่และกระทบกระทั่งกันตามภาพที่เห็นจากคลิปวิดีโอ
ด.ต.หมวกแดง ยังเล่าอีกว่า หลังจากนั้นหญิงสาวได้เดินทางมาตบหน้าถึงห้องพนักงานสอบสวน ท่ามกลางประชาชนที่ติดต่อเจ้าหน้าที่อยู่ จนกระทั่งมีนายทหารชื่อ เสธ.ตุ้ม เข้ามาขอโทษแทนหญิงสาวและขอให้จบเรื่องดังกล่าวแต่โดยดี ตนไม่ยอมจึงได้เดินทางไปตรวจร่างกายที่โรงพยาบาล นำหลักฐานมาแจ้งความข้อหาทำร้ายร่างกายในเวลาต่อมา
ขณะที่ทางด้าน น.ส.จิราพร (ขอสงวนนามสกุล) หญิงสาวที่ปรากฎอยู่ในคลิปวิดีโอ ได้เดินทางมาพบพนักงานสอบสวนเช่นเดียวกัน โดยได้ชี้แจงว่า วันเกิดเหตุได้มาเยี่ยมเพื่อนที่โรงพัก แต่ไม่มีใครบอก ด้วยความไม่รู้จึงเดินเข้ามาหาเพื่อนที่ห้องขังเอง จนพบว่า ด.ต.หมวกแดง เข้ามาเชิญออกจากบริเวณห้องขังด้วยถ้อยคำที่ไม่สุภาพ ตนจึงหยิบโทรศัพท์ขึ้นมาถ่ายไว้ และเป็นไปตามภาพในคลิปวิดีโอที่บันทึกเอาไว้ จนรู้สึกโมโหมาก จึงเขวี้ยงรองเท้าใส่และเดินตามไปตบหน้า
ทั้งนี้ น.ส.จิราพร ยอมรับว่า ช่วงเวลาเกิดเหตุอยู่ในอารมณ์โทสะ ยอมรับว่าดื่มสังสรรค์มากับเพื่อน แต่ไม่ได้เมา ยังมีสติรับรู้เรื่องราวทั้งหมด ส่วนเรื่องนายทหารที่มาขอโทษแทน ตนไม่เคยรู้จักกับทหารคนไหน เพิ่งศึกษาจบมาจากต่างประเทศ ล่าสุดได้ตรวจสอบร่างกายที่โรงพยาบาลมาแล้วเช่นกัน พร้อมจะดำเนินคดีให้ถึงที่สุด