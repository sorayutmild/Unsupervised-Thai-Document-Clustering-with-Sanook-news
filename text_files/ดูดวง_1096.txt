หากใครที่กำลังหาต้นไม้กระถางเล็กๆ มาประดับบ้าน หรือประดับโต๊ะทำงาน แต่ยังไม่รู้ว่าจะดูแลต้นอะไรดี วันนี้ Sanook Horoscope มี 5 ต้นไม้ที่ปลูกในกระถางเล็กได้ และเชื่อว่ายังช่วยเสริมในเรื่องของโชคลาภมาแนะนำด้วย จะมีต้นอะไรบ้างไปดูกัน

ไผ่กวนอิม

เป็นอีกหนึ่งต้นไม้ที่ขึ้นชื่อในด้านต้นไม้มงคลมากๆ สำหรับไผ่กวนอิม ด้วยขนาดที่เล็กกะทัดรัด ดูแลง่ายแล้ว หากนำมาประดับบ้านก็เชื่อว่าจะช่วยเรียกโชค เรียกทรัพย์ได้ด้วย สำหรับการดูแลนั้น หากปลูกในน้ำควรเปลี่ยนน้ำทุก 7 - 10 วัน แต่ถ้าหากปลูกในดินให้สังเกตที่บริเวณลำต้นที่โผล่พ้นจากดิน หากเห็นว่าลำต้นแห้งแล้วให้หมั่นรดน้ำ ควรตั้งที่ร่ม ให้โดนแสงบ้างเล็กน้อย แต่อย่าให้โดนแสงตรงๆ นะคะ


ว่านเศรษฐีเรือนใน

แค่ชื่อก็คงบอกแล้วว่าเป็นต้นไม้มงคลที่โดดเด่นในด้านใด โดย ว่านเศรษฐีเรือนใน เป็นพืชที่มีความเชื่อว่าปลูกแล้วจะช่วยเสริมความร่ำรวย สำหรับว่านเศรษฐีเรือนในนั้น มีลักษณะเป็นกอไม้ขนาดเล็ก มีความสามารถในการฟอกอากาศได้ ส่วนการดูแลนั้นควรรดน้ำอาทิตย์ละ 2 ครั้ง หรือเมื่อเห็นว่าหน้าดินแห้งก็สามารถรดน้ำได้เลย และถึงแม้ว่าเศรษฐีเรือนในจะเป็นพืชที่ปลูกในร่มได้ แต่การจัดวางก็ควรจะให้แสงแดดเข้าถึงด้วยเล็กน้อย


โป๊ยเซียนแคระ

เป็นอีกหนึ่งต้นไม้แห่งโชคลาภ สำหรับโป๊ยเซียนแคระ ไม้มงคลที่ขึ้นชื่อเรื่องของความอึด โดยมีความเชื่อว่าหากต้นโป๊ยเซียนออกดอก 8 ดอกขึ้นไป ก็จะช่วยเสริมในเรื่องของโชคคลาภมากขึ้น ช่วยให้เงินทองไหลมาเทมา


กระบองเพชร

ต้นไม้ยอดฮิตที่นิยมนำมาแต่งบ้าน หรือวางไว้บนโต๊ะทำงาน ด้วยขนาด และรูปร่างของแต่ละสายพันธุ์ที่มีความโดดเด่นเฉพาะตัวแตกต่างกันออกไป ทำให้หลายคนหลงรัก และนำมาเลี้ยงดู ทั้งยังมีความเชื่อด้วยว่าหากมีต้นกระบองเพชรไว้ในบ้านก็จะช่วยเสริมในเรื่องโชคลาภ สำหรับการดูแลนั้นก็ไม่ยากเกินไปนัก เพราะกระบองเพชรเป็นพืชที่ทนต่อความแล้ง ไม่ต้องการน้ำเยอะมาก แต่ไม่ใช่ว่าจะวางทิ้งไว้เฉยๆ ก็ได้นะ ควรสังเกตด้วยว่าหน้าดินของต้นกระบองเพชรแห้งเกินไปหรือไม่


ต้นคลาสซูล่า

ต้นคลาสซูล่า หรือจะเรียกว่าต้นไม้สวรรค์ หรือต้นใบเงิน โดยพืชชนิดนี้เป็นไม้อวบน้ำที่ดูแลง่าย ไม่จำเป็นต้องให้น้ำบ่อย และเป็นต้นไม้อีกชนิดหนึ่งที่ขึ้นชื่อเรื่องของการส่งเสริมด้านการเงิน ความร่ำรวย และเชื่อกันว่ายิ่งต้นคลาสซูล่าที่เราเลี้ยงไว้นั้นมีใบมากเท่าใดก็จะยิ่งดี
