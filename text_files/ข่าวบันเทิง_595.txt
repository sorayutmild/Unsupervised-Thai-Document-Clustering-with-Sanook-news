อูย...เป็นลูกทุ่งสาวที่มีคนจ้องจับผิดเยอะจริงๆ "กระแต อาร์สยาม" ที่ต้นสังกัดเพิ่งปล่อยทีเซอร์เพลงใหม่ "ตื๊ด" ลงบนเว็บไซต์ยูทูป แต่เพียงไม่กี่ชั่วโมง ก็ต้องลบออกจากระบบ เพราะชาวเน็ตแห่กันเข้ามาโพสต์ต่อว่า ด่ากระหน่ำ เสียๆ หายๆ แบบไม่ต้องแจ้งเกิดกันเลยทีเดียว
เผื่อใครยังไม่รู้ เมื่อคืนวานนี้ (4 ก.ค.) มีการปล่อยทีเซอร์เพลง "ตื๊ด" เพลงใหม่ของลูกทุ่งสาว กระแต อาร์สยาม ลงในยูทูป เป็นคลิปสั้นๆ แค่ 19 วินาที แต่ก็มีชาวเน็ตกลุ่มใหญ่แห่กันมากด Unlike พร้อมกับเข้ามากระหน่ำคอมเม้นท์ด่าชนิดวินาทีต่อวินาที จนทางต้นสังกัดต้องขอลบคลิปวิดีโอ "ตื๊ด" ออกจากระบบไปก่อน
ทั้งนี้ คอมเม้นท์ที่โพสต์ส่วนใหญ่ต่อว่าโยงไปถึงกรณีข่าวฉาวๆ ของสาวกระแต ซึ่งบางคนเชื่อว่าเป็นฝีมือของ "กลุ่มแอนตี้กระแต" อีกทั้งยังมีบางส่วนวิจารณ์ทีเซอร์เพลงดังกล่าวว่า "นี่หรือเพลงลูกทุ่งไทย?" หรือมีการตั้งข้อสังเกตว่า เอ็มวีเลียนแบบศิลปินต่างประเทศ
สำหรับเพลง "ตื๊ด" เป็นเพลงใหม่ของ กระแต อาร์สยาม ที่กำลังจะเริ่มโปรโมท เป็นเพลงลูกทุ่งซาวน์ประยุกต์ ผสมจังหวะแดนซ์ตื๊ดๆ ร่วมด้วยทำนองฮิพฮอพ จนทำให้หลายคนตั้งข้อครหาว่า เพลงใหม่ของ กระแต ไม่ใช่เพลงลูกทุ่งไทย! โธ่...น่าสงสารนาง
(คลิกที่ภาพเพื่อชมคลิปวิดิโอ)
