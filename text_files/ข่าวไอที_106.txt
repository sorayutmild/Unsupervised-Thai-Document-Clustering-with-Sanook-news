วิธีลงทะเบียนซิมเติมเงิน ก่อนซิมดับ พร้อมวิธีตรวจสอบซิมเติมเงินของท่านว่าลงทะเบียนแล้วหรือยัง ทำอย่างไร?
จากการที่ กสทช. (สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ) ได้ออกมาประกาศขีดเส้นตายสำหรับการลงทะเบียนซิมการ์ดแบบเติมเงิน (Prepaid) เอาไว้ภายในวันที่ 31 กรกฎาคม 2558 (เริ่มลงทะเบียนได้ตั้งแต่วันที่ 1 กุมภาพันธ์ 2558 ถึงวันที่ 31 กรกฎาคม 2558) โดยมีวัตถุประสงค์เพื่อการระบุตัวตนของผู้ใช้งานซิมเติมเงินนั้นๆ 

ซึ่งจะเป็นการช่วยป้องกันการนำซิมเติมเงินไปใช้กระทำความผิดเกี่ยวกับกฏหมาย หรือความมั่นคง ในรูปแบบต่างๆ อันจะก่อให้เกิดความเสียหายต่อตัวบุคคล หรือสาธารณะ และรู้หรือไม่ว่า ณ ปัจจุบัน มีซิมการ์ดระบบเติมเงินที่ยังไม่ได้ลงทะเบียนมากถึง 90 ล้านเลขหมาย ในขณะที่มีซิมการ์ดระบบเติมเงินที่ลงทะเบียนแล้วอยู่เพียงแค่ 1 ล้าน 6 แสน เลขหมายเท่านั้น ซึ่งเห็นได้ชัดว่านี่เป็นเรื่องเร่งด่วนที่ต้องรีบดำเนินการ
ซึ่งหากซิมการ์ดระบบเติมเงินหมายเลขใดไม่ได้ลงทะเบียนภายในระยะเวลาดังกล่าว ตั้งแต่วันที่ 1 สิงหาคม 2558 เป็นต้นไป ซิมการ์ดนั้นก็จะถูกระงับการใช้งาน หรือที่เรียกว่า "ซิมดับ" คือจะไม่สามารถใช้โทรออก, รับสาย, ใช้งานอินเทอร์เน็ต หรือส่งข้อความได้อีกต่อไป ดังนั้นหากท่านใดที่ยังไม่ได้ลงทะเบียนซิมการ์ดเติมเงินของท่านเอง ก็ควรจะศึกษาวิธีการลงทะเบียนเอาไว้แต่เนิ่นๆ เพื่อที่ท่านจะได้สามารถทำการลงทะเบียนได้อย่างราบรื่น แต่ก่อนอื่นหากท่านใดยังไม่ทราบว่าซิมเติมเงินของท่านเคยถูกลงทะเบียนเอาไว้แล้วหรือไม่ ก็มีวิธีตรวจสอบง่ายๆ ดังนี้
วิธีตรวจสอบซิมการ์ดเติมเงินของท่านว่าลงทะเบียนซิมแล้วหรือยัง
หากท่านอยากทราบว่าซิมเติมเงินของท่านได้รับการลงทะเบียนไว้แล้วหรือยัง ให้ยกโทรศัพท์มือถือ หรือสมาร์ทโฟน ของท่านขึ้นมา แล้วเข้าไปที่ฟังก์ชันสำหรับการโทรออก จากนั้นให้กด *151# แล้วกดปุ่มโทรออก รอสักครู่เดียว ระบบก็จะส่งข้อความตอบกลับมา ซึ่งหากมีการลงทะเบียนซิมการ์ดไว้เรียบร้อยแล้วแล้ว จะมีข้อความตอบกลับมาว่า ซิมการ์ดนี้มีการลงทะเบียนแล้ว พร้อมกับปรากฏหมายเลขประชาชนของผู้ใช้งานซิมการ์ดนั้นๆ ด้วย แต่หากกด *151# แล้วมีข้อความตอบกลับเป็นรหัส นั้นก็จะหมายความว่าซิมการ์ดของท่านยังไม่ได้รับการลงทะเบียนซิม ซึ่งท่านสามารถทำการลงทะเบียนซิมการ์ดของท่านด้วยวิธีดังต่อไปนี้
วิธีลงทะเบียนซิมการ์ดแบบเติมเงิน
ก่อนอื่นท่านต้องพิจารณาว่าท่านสะดวกจะเดินทางไปลงทะเบียนซิมการ์ด ณ ที่ใด โดยมีทางเลือก 2 แบบดังนี้
ทางเลือกที่ 1 : นำรหัสที่ได้จากการกด *151# ข้างต้น พร้อมกับบัตรประชาชน, พาสปอร์ต หรือใบขับขี่ตัวจริง ไปที่ศูนย์บริการเครือข่ายของท่าน ไม่ว่าจะเป็น เอไอเอส (AIS Shop), ดีแทค (dtac Shop), ทรูมูฟ (True Shop), กสท โทรคมนาคม (CAT), ทีโอที (TOT) และอื่นๆ
ทางเลือกที่ 2 : นำรหัสที่ได้จากการกด *151# ข้างต้น พร้อมกับบัตรประชาชน, พาสปอร์ต หรือใบขับขี่ตัวจริง ไปที่ร้านค้า หรือตัวแทนจำหน่าย กว่า 50,000 ราย ที่มีสัญลักษณ์ "กสทช. โทรคมนาคม 2 แชะ แวะลงทะเบียนซิม" โดยร้านค้าที่มีสัญลักษณ์นี้คือร้านที่ได้รับการรับรองจาก กสทช. ซึ่งร้านค้าเหล่านี้จะไม่นำข้อมูลบัตรประชาชนของเราไปใช้กระทำการใดๆ นอกเหนือจากการส่งต่อให้ กสทช. และผู้ให้บริการเครือข่าย เพื่อทำการลงทะเบียนซิมการ์ด


เมื่อท่านเตรียมรหัส และหลักฐานยืนยันตัวตนไว้พร้อมแล้ว ทางเจ้าหน้าที่จะใช้แอปพลิเคชัน "2 แชะ" ของ กสทช. ในการลงทะเบียนยืนยันตัวตนของเลขหมายโทรศัพท์แบบเติมเงิน ซึ่งหากไม่มีอะไรผิดพลาด แอปพลิเคชันก็จะแสดงข้อความว่า "คุณได้รับการลงทะเบียนซิมการ์ดเรียบร้อยแล้ว" 
โดยขั้นตอนเหล่านี้ใช้เวลาเพียงแค่น้อยนิด อาจไม่ถึง 1 นาทีเสียด้วยซ้ำ เนื่องจากรวดเร็วง่ายดาย ไม่ต้องยุ่งยากกับการกรอกเอกสารใดๆ รวมถึงฟรีไม่เสียค่าใช้จ่าย หรือค่าบริการใดๆ เพียงเท่านี้ ท่านก็จะสามารถใช้งานโทรศัพท์มือถือของท่านได้อย่างสบายใจ ไม่ต้องกลัว "ซิมดับ" อีกต่อไป
นำเสนอ ทิป&ทริค โดย : Thaimobilecenter.com


