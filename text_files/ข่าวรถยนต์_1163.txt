     รถยนต์เป็นปัจจัยสำคัญของใครหลายคน จึงไม่แปลกที่คนเพิ่งเริ่มต้นทำงาน ก็ขวนขวายที่จะซื้อหารถยนต์มาไว้ใช้งาน แล้วเงินเดือนเท่าไหร่จึงจะเริ่มซื้อรถเองได้?
     การซื้อรถยนต์ด้วยระบบเช่าซื้อไม่ใช่เรื่องยากเย็นอะไรนัก หากคุณมีเงินเดือนประมาณ 15,000 บาท ก็เพียงพอที่จะผ่อนรถยนต์ระดับ 1,500 ซีซีได้แล้ว เนื่องจากไฟแนนซ์จะคิดยอดผ่อนต่อเดือนต้องไม่เกิน 50 เปอร์เซ็นต์ ของรายรับที่ได้ในแต่ละเดือน นั่นหมายความว่า หากยอดผ่อนแต่ละเดือนประมาณ 7,500 บาท ก็สามารถเป็นเจ้าของรถได้

     แต่ทั้งนี้ การที่ยอดผ่อนแต่ละเดือนจะลดลง นั่นหมายถึง คุณจะต้องเพิ่มเงินดาวน์ให้มากกว่าปกติด้วย ยกตัวอย่างเช่น หากรถมีราคาประมาณ 654,000 บาท คุณควรดาวน์ไม่ต่ำกว่า 25 เปอร์เซ็นต์ หรือคิดเป็นเงิน 163,500 บาท และผ่อนชำระเป็นระยะเวลา 72 งวด จะทำให้ค่างวดอยู่ที่ประมาณ 7,800 บาท ซึ่งก็ต่ำพอให้ไฟแนนซ์สามารถพิจารณาอนุมัติให้ได้
     อย่างไรก็ดี บริษัทไฟแนนซ์มักพิจารณารายรับต่อเดือนที่แน่นอน โดยเฉพาะ "ฐานเงินเดือน" ขณะที่รายรับอื่นๆ เช่น ค่าคอมมิชชั่น, โบนัส ฯลฯ บริษัทไฟแนนซ์บางแห่งอาจไม่นำมาพิจารณาเลยก็เป็นได้ ขณะที่อายุงานก็เป็นสิ่งสำคัญ ที่บ่งบอกว่าคุณมีความมั่นคงเพียงพอ ไม่เปลี่ยนงานบ่อยเกินไปจนอาจทำให้รายได้ไม่มั่นคง

     การซื้อรถยนต์ใหม่ ไม่เพียงแต่พิจารณาถึงรายรับเพียงฉาบฉวยเท่านั้น หากคุณเป็นคนมีเงินเก็บเหลือเฟือหรือมีรายได้จากช่องทางอื่นอยู่เสมอ แม้จะได้เงินเดือนไม่มาก ก็ยังถือว่าไม่ตึงเกินไปนักที่จะผ่อนรถ แต่หากมีรายรับเพียงช่องทางเดียว และยังมีภาระอีกหลายอย่างที่ต้องรับผิดชอบ การซื้อรถยนต์อาจส่งผลให้คุณเกิดการชักหน้าไม่ถึงหลังได้
     เพราะอย่าลืมว่ารถยนต์ นำไปสู่ค่าใช้จ่ายอื่นๆ ตามมาอีกมากมาย เช่น ค่าประกันภัย, พ.ร.บ., ค่าภาษี, ค่าบำรุงรักษาตามระยะ, ค่าซ่อม ฯลฯ จึงควรพิจารณาอย่างรอบคอบก่อนซื้อรถยนต์ใหม่

     และที่สำคัญ อย่าเข้าข้างตัวเองว่าจ่ายไหวอยู่แล้ว ควรลองหักรายได้ประจำเป็นจำนวนเท่าค่างวดในแต่ละเดือนเก็บเข้าบัญชี หากเก็บได้สัก 3 เดือน โดยไม่ทำให้ตัวเองเดือดร้อน ก็พอที่จะบ่งบอกว่าคุณพร้อมซื้อรถใหม่ได้ครับ
 