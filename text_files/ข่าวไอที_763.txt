Apple เตรียมส่ง iPhone 5 มาพร้อมกล้องหลัง 13 ล้านพิกเซลและบอดี้สุดบางเฉียบ! iPhone 5 - อัพเดทข่าวล่าสุดกับ ป๋าเอก TechXcite ดูเหมือนว่าใครที่ยังคงประทับใจกับความสุดยอดของกล้องหลังใน iPhone 4S ที่ดีที่สุดจาก iPhone ที่ดีที่สุดของ Apple เตรียมได้เฮกันยาวๆเลยกับ iPhone 5 สมาร์ตโฟนรุ่นต่อไปจาก Apple ที่เตรียมจะเปิดตัวกันในช่วงไตรมาสที่ 3 ของปีนี้ซึ่งล่าสุดดูเหมือนว่าตัวเครื่อง iPhone 5 อาจจะมาพร้อมกับกล้องหลังความละเอียดระดับพระกาฬสูงถึง 13 ล้านพิกเซลกันเลยทีเดียว

โดยในเวลานี้บริษัท Sony ซึ่งเป็นผู้ผลิตเซนเซอร์กล้องหลังให้กับ iPhone 4S ของ Apple ได้ทำการเปิดตัวเซนเซอร์ CMOS รุ่นใหม่สำหรับอุปกรณ์ขนาดพกพาพร้อมๆกันถึง 2 รุ่นในระดับความละเอียด 8 ล้านพิกเซลและ 13 ล้านพิกเซลซึ่งจะมาพร้อมกับขนาดที่บางลงกว่าเดิมมากรวมถึงรองรับการบันทึกวิดีโอความละเอียดสูงแบบ HDR Movie ด้วย

ขณะเดียวกันเซนเซอร์กล้องหลังตัวใหม่นี้ยังจะมีอีกหนึ่งจุดขายที่สำคัญนั่นก็คือระบบประมวลผลภาพแบบใหม่ RGBW Coding ซึ่งจะช่วยเพิ่มแสงขาวให้ภาพที่ได้รับการถ่ายขึ้นในสถานที่ที่มีแสงน้อยมีความชัดเจนมากขึ้นกว่าเดิมเช่นเดียวกับวิดีโอที่ถ่ายในที่มืดก็จะมี distortion ลดลงและให้ภาพที่คมชัดขึ้นตามไปด้วย

แน่นอนว่าค่ายที่สนใจจะนำเซนเซอร์กล้องหลังตัวใหม่จาก Sony ไปใช้งานก่อนใครเพื่อนก็คือ Apple ที่ยังคงประทับใจไม่หายกับเซนเซอร์กล้องหลังใน iPhone 4S ซึ่งหาก Apple นำมาใช้งานกันจริงใน iPhone 5 ก็จะทำให้ตัวเครื่องมีขนาดบางลงกว่าเดิมชนิดหน้ามือเป็นหลัง (อย่างที่ Apple ชอบพร่ำบอกว่า iPhone 5 จะเป็น major change ครั้งสำคัญ) ขณะเดียวกันการที่ตัวเครื่อง iPhone 5 จะมาพร้อมกับชิปเซ็ต Apple A6 แบบ Quad Core CPU ก็น่าจะช่วยให้การประมวลผลภาพในระดับความละเอียดนี้เป็นไปได้อย่างไหลลื่นไม่มีสะดุดด้วยเช่นเดียวกัน
บทความโดย: ป๋าเอก TechXciteที่มา: appleinsider