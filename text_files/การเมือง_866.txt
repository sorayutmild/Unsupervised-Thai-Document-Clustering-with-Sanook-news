คำพูดของนายกษิดิ์เดช ชุติมันต์ ส.ส. กรุงเทพมหานคร ของพรรคพลังประชารัฐ สร้างความตกใจอย่างมาก เพราะเมื่อค่ำคืนนี้ (5 มิ.ย.) ตนพูดกลางที่ประชุมรัฐสภา โดยมีท่อนหนึ่งระบุว่า ตนไม่เชื่อว่าคนเราเท่าเทียมกัน และไม่มีทางเท่าเทียมกันได้ไม่ว่าเรื่องไหนๆ เพื่อโจมตีวิสัยทัศน์ของนายธนาธร จึงรุ่งเรืองกิจ หัวหน้าพรรคอนาคตใหม่ ที่อยากเห็นคนไทยเท่าเทียมกัน และคนไทยเท่าทันโลก
"คนเราไม่มีทางเท่ากันหรอกครับ หน้าตาก็ไม่เหมือนกันแล้ว แล้วก็สิ่งที่เรียกร้องกันอยากให้เท่าเทียมกัน การศึกษาก็ไม่ได้เท่ากัน การมีมนุษยสัมพันธ์ก็ไม่ได้เท่ากัน ไม่มีอะไรเท่ากันหรอกครับ" นายกษิดิ์เดช ชุติมันต์ กล่าว
ทั้งนี้ นายกษิดิ์เดช เป็นตัวแทนของประชาชนชาวเขตลาดพร้าวและเขตวังทองหลาง (ยกเว้นแขวงพลับพลา) กรุงเทพมหานคร ชนะการเลือกตั้งด้วยคะแนน 29,090 คะแนน ขณะที่คู่แข่งจากพรรคเพื่อไทยได้คะแนน 26,122 คะแนน น้อยกว่าเพียง 2,968 คะแนน
เมื่อ ส.ส. รายนี้อภิปรายเสร็จ นายปิยบุตร แสงกนกกนุล ส.ส. แบบบัญชีรายชื่อ สังกัดพรรคอนาคตใหม่ก็ขึ้นพูดว่า การที่นายกษิดิ์เดช กล่าวเช่นนั้น ก็เป็นเรื่องของนายกษิดิ์เดช เอง แต่พรรคอนาคตใหม่และพรรคแนวร่วม รวมทั้งหมด 7 พรรค เชื่อว่า คนเราเท่าเทียมกันได้
สิ่งนี้ไม่ได้สร้างความไม่สบายใจในสภาเท่านั้น แต่ยังสร้างกระแสในโลกออนไลน์ด้วย
