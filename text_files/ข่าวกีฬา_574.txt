“ช้างศึก” ทีมชาติไทยแชมป์เอเอฟเอฟ ซูซูกิ คัพ 2014 ร่วงลงมาอยู่อันดับที่ 144 ในการจัดอันดับฟีฟ่า แรงกิ้ง ประจำเดือนมกราคม ปี 2015 ขณะที่ “อินทรีเหล็ก” เยอรมนี ยังคงครองอันดับ 1 ของโลกสำนักข่าวต่างประเทศ รายงานวันที่ 8 ม.ค. ว่า สหพันธ์ฟุตบอลนานาชาติ หรือ “ฟีฟ่า” ได้ประกาศผลการจัดอันดับทีมฟุตบอลของแต่ละชาติทั่วโลก ประจำเดือนมกราคม ปี 2015 ออกมา โดย “ช้างศึก” ทีมชาติไทย ร่วงจากอันดับ 142 ลงมาอยู่ที่ 144สำหรับ เดือนธันวาคม ไทยเก็บแต้มได้จากเกมรอบชิงชนะเลิศของศึก เอเอฟเอฟ ซูซูกิ คัพ นัดแรกที่ ไทย เปิดบ้านชนะ มาเลเซีย 2-0 และไม่มีคะแนนติดมือในนัดที่บุกไปแพ้ “เสือเหลือง” 2-3 ซึ่งการคว้าแชมป์ ซูซูกิ คัพ มาครองเป็นครั้งแรกในรอบ 12 ปี ไม่มีความสำคัญเท่ากับเกมที่ชนะ เนื่องจากฟีฟ่านับทุกเกมที่เหลือในรายการนี้เป็นแค่แมตช์อุ่นเครื่องทำให้เมื่อนำมาเฉลี่ยคะแนนรวมในเดือนนี้ ไทย มี 182 คะแนน อยู่ในอันดับที่ 144 ของโลก อยู่อันดับที่ 23 ของเอเชีย และเป็นที่ 4 ของอาเซียน ตามหลัง ฟิลิปปินส์ ที่อยู่ในอันดับ 129, เวียดนาม อันดับที่ 133 และ เมียนมาร์ อันดับที่ 141ขณะที่ในอันดับโลก “อินทรีเหล็ก” เยอรมนี แชมป์ฟุตบอลโลก 2014 ยังคงเป็นอันดับ 1 มีคะแนนรวม 1,725 คะแนน อันดับ 2 เป็นของ “ฟ้าขาว” อาร์เจนตินา ทีมรองแชมป์ฟุตบอลโลก 2014 มีคะแนนรวม 1,538 คะแนน อันดับ 3 เป็น โคลอมเบีย มี 1,450 คะแนน ด้าน บราซิล อยู่อันดับ 6 มี 1,316 คะแนน ส่วน สเปน อยู่อันดับ 9 มี 1,142 คะแนน และ อังกฤษ มี 1,032 คะแนน อยู่อันดับ 13ส่วนทีมที่มีอันดับก้าวกระโดดมากที่สุดเป็นของ บาห์เรน ที่ขึ้นมา 12 อันดับ อยู่อันดับที่ 110 มี 292 คะแนน ส่วน จอร์แดน ร่วงลงมา 12 อันดับ อยู่อันดับที่ 93 มี 346 คะแนน