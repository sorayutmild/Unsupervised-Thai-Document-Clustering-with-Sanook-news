     2017 Honda City ไมเนอร์เชนจ์ใหม่ถูกเปิดตัวอย่างเป็นทางการครั้งแรกที่ประเทศไทย ชูจุดแข็งยอดขายอันดับหนึ่งปี 2559 เคาะราคาจำหน่าย 5.5 - 7.51 แสนบาท
     นายพิทักษ์ พฤทธิสาริกร ประธานเจ้าหน้าที่บริหารปฏิบัติการ บริษัท ฮอนด้า ออโตโมบิล (ประเทศไทย) จำกัด กล่าวว่า “ในปี 2560 นี้ ฮอนด้ายังคงนำเสนอยนตรกรรมอีกหลายรุ่น เริ่มต้นด้วยการปรับโฉม ฮอนด้า ซิตี้ ซึ่งเป็นยนตรกรรมซับคอมแพคท์ยอดนิยมที่มียอดขายสูงที่สุดในเซกเมนต์ โดย ฮอนด้า ซิตี้ ใหม่ นี้ ได้มีการยกระดับความหรูหราและความสปอร์ตยิ่งขึ้นทั้งดีไซน์ภายนอกและภายใน รวมถึงอุปกรณ์อำนวยความสะดวกที่ทันสมัย และมาตรฐานความปลอดภัยที่ครบครัน เพื่อช่วยเติมเต็มความสมบูรณ์แบบให้กับชีวิตยิ่งขึ้น”

     2017 ฮอนด้า ซิตี้ ไมเนอร์เชนจ์ ติดตั้งไฟส่องสว่างสำหรับการขับขี่ในเวลากลางวันแบบ LED (LED Daytime Running Lights) ในทุกรุ่นย่อย พร้อมไฟหน้าแบบ LED และไฟตัดหมอกคู่หน้าแบบ LED โฉบเฉี่ยวและสปอร์ตยิ่งขึ้นด้วยกระจังหน้าแบบโครเมียมดีไซน์ใหม่ พร้อมกันชนหน้า-หลังดีไซน์ใหม่ และล้ออัลลอยลายใหม่ดีไซน์สปอร์ต

     ภายในห้องโดยสารของ ฮอนด้า ซิตี้ ใหม่  มาพร้อมการออกแบบที่สปอร์ตและหรูหรายิ่งขึ้นด้วยแผงคอนโซลสีกันเมทัลลิก (Gun Metallic) เบาะนั่งลายใหม่สไตล์สปอร์ต พร้อมอุปกรณ์อำนวยความสะดวกสบายที่ครบครันเหนือระดับ อาทิ ไฟอ่านแผนที่ด้านหน้าแบบ LED และไฟส่องสว่างภายในห้องโดยสารแบบ LED เป็นต้น
     รวมถึงเทคโนโลยีเพื่อการควบคุมอัจฉริยะ อาทิ ระบบเครื่องเสียงหน้าจอสัมผัสที่รองรับการเชื่อมต่อโทรศัพท์แบบไร้สายผ่าน Bluetooth สามารถเชื่อมต่อได้ทั้งระบบปฏิบัติการ Andriod และ iOS ระบบควบคุมการเปลี่ยนเกียร์ที่พวงมาลัยแบบ 7 สปีด และสวิตช์ควบคุมเครื่องเสียงที่มาพร้อมปุ่มรับ-วางสายโทรศัพท์บนพวงมาลัย ระบบแสดงผลการขับขี่แบบประหยัดน้ำมัน ระบบสตาร์ทเครื่องยนต์อัจฉริยะ และระบบควบคุมประตูแบบอัจฉริยะ เป็นต้น

     ฮอนด้า ซิตี้ ใหม่ ติดตั้งเครื่องยนต์เบนซิน SOHC i-VTEC 1.5 ลิตร ให้กำลังสูงสุด 117 แรงม้า ที่ 6,000 รอบต่อนาที แรงบิดสูงสุด 146 นิวตัน-เมตร ที่ 4,700 รอบต่อนาที มาพร้อมระบบเกียร์ CVT ที่พัฒนาภายใต้เทคโนโลยีเอิร์ธดรีม ให้อัตราการประหยัดน้ำมันที่ 17.9 กิโลเมตรต่อลิตร และรุ่นเกียร์ธรรมดา ให้อัตราการประหยัดน้ำมันที่ 18.2 กิโลเมตรต่อลิตร ทั้งยังรองรับพลังงานทางเลือก E85 ได้

     ด้านความปลอดภัยใน 2017 City ใหม่ ติดตั้งถุงลม 6 ตำแหน่ง ได้แก่ ถุงลมคู่หน้า ถุงลมด้านข้างคู่หน้าแบบอัจฉริยะ และม่านถุงลมด้านข้าง ระบบช่วยควบคุมการทรงตัวขณะเข้าโค้ง (VSA) ระบบช่วยการออกตัวขณะอยู่บนทางลาดชัน (HSA)  สัญญาณไฟฉุกเฉินอัตโนมัติขณะเบรกกะทันหัน (ESS) และกล้องส่องภาพด้านหลังปรับมุมมอง 3 ระดับ เป็นต้น
     ตัวถังมีให้เลือกทั้งหมด 6 สี ได้แก่ สีเทาโมเดิร์นสตีล (เมทัลลิก) สีดำคริสตัล (มุก) สีเงินลูนาร์ (เมทัลลิก)สีขาวทาฟเฟต้า สีขาวออร์คิด (มุก) และใหม่ สีน้ำเงินคอสมิก (เมทัลลิก) พร้อมสีภายในห้องโดยสารสีดำ

ราคาจำหน่าย 2017 Honda City ไมเนอร์เชนจ์ใหม่ มีดังนี้
รุ่น SV+ CVT ราคา 751,000 บาทรุ่น SV CVT ราคา 736,000 บาทรุ่น V+ CVT ราคา 689,000 บาทรุ่น V CVT ราคา 649,000 บาทรุ่น S CVT ราคา 589,000 บาทรุ่น S MT ราคา 550,000 บาท
 