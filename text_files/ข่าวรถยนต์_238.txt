     หากไม่เคยสังเกตก็คงไม่รู้เลยว่ารถยนต์แทบทุกคันจะมีช่องสี่เหลี่ยมเล็กๆ พร้อมฝาปิดบริเวณกันชนหน้าและหลัง แล้วทราบหรือไม่ว่าช่องดังกล่าวนี้มีไว้เพื่อประโยชน์อะไรกันแน่ ไปดูคำตอบกันเลยครับ
     โดยปกติแล้วหากเป็นรถยนต์ยุคก่อน (ว่ากันตั้งแต่ 20 ปีขึ้นไปเป็นอย่างต่ำ) จะมี “หูลากรถ” ยื่นออกมาจากกันชนหน้า-หลัง หรือรถบางรุ่นอาจออกแบบให้ยื่นลงมาด้านล่างแทน ซึ่งหูลากรถนี้มีประโยชน์ในกรณีรถเสียที่ต้องการลากจูงนั่นแหละครับ เนื่องจากเป็นส่วนที่ยึดอยู่กับแชสซีซ์ของตัวรถ ทำให้มีความแข็งแรงเป็นพิเศษ สามารถรองรับแรงดึงได้สูง แต่การออกแบบในลักษณะนี้จะทำให้มองเห็นส่วนที่ยื่นออกมาตลอดเวลา ไม่ว่าจะใช้งานหรือไม่ก็ตาม ดูไม่สวยงามเท่าไหร่นัก

     รถยนต์รุ่นใหม่ๆ จึงมีการออกแบบหูลากรถให้ดูเนียนไปกับกันชนมากยิ่งขึ้น ด้วยการออกแบบให้เหลือเพียงรูยึดขนาดเล็กอยู่ภายในกันชน พร้อมฝาปิดสีเดียวกับตัวรถ จนทำให้เจ้าของรถบางคนแทบไม่เคยรู้เลยว่ามีช่องแบบนี้ติดอยู่ที่รถของตัวเองด้วย จะรู้อีกทีก็ต่อเมื่อจำเป็นต้องใช้งานนั่นแหละครับ
     เนื่องจากหูลากในรถยนต์รุ่นใหม่ๆ ถูกออกแบบให้เหลือเพียงรูยึดเท่านั้น จึงจำเป็นต้องมีอุปกรณ์เสริมเป็นหูลากรถอีกชิ้นหนึ่ง ซึ่งโดยมากแล้วจะถูกเก็บไว้อย่างดีในฝากระโปรงท้ายรถ โดยปลายข้างหนึ่งจะมีลักษณะเป็นห่วงกลม และอีกข้างหนึ่งจะเป็นเกลียวสำหรับยึด ซึ่งวิธีการใช้งานก็แสนจะง่ายดายเพียงแค่นำไปติดตั้งกับรูยึดที่ซ่อนอยู่บริเวณกันชนหน้าหรือหลังเท่านั้นเอง แต่อย่าลืมว่าต้องขันเกลียวให้แน่นสนิทก่อนทำการลากจูงด้วยเพื่อความปลอดภัย

     ทางที่ดีแนะนำเพิ่มเติมว่าการเปิดฝาจุดยึดสำหรับลากจูงนั้น ควรใช้ผ้าบางๆ รองปลายไขควงปากแบนไว้ชั้นหนึ่งก่อนแล้วจึงค่อยงัดออก จะช่วยป้องกันรอยขีดข่วนที่อาจเกิดขึ้นได้ครับ
     ถ้าหากว่าโชคร้ายฝาปิดรูยึดเกิดหายขึ้นมา ก็สามารถหาซื้อใหม่กับศูนย์บริการ หรือจะสั่งซื้อผ่านช่องทางออนไลน์ก็ได้เช่นกัน ซึ่งโดยมากแล้วจะมีให้เลือกแทบทุกรุ่น-ทุกยี่ห้อ ส่วนราคา (ไม่รวมทำสี) ก็ตกอยู่ราวหลักร้อยบาทเท่านั้นครับ