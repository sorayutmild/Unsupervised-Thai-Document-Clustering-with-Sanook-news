 
DAYBREAK
ครั้งก่อนเพิ่งแนะนำตัวอย่างดีๆ ของพรีเซ็นเตอร์ไปหมาดๆ (http://game.sanook.com/952476) มาถึงตอนนี้อกอีแป้นจะแตกเมื่องานแถลงข่าวเกมใหม่ DAYBREAK ของค่าย WINNER ONLINE ที่เพิ่งจัดแถลงข่าวเปิดตัวแบบเป็นเรื่องเป็นราวเพิ่งจบไปที่ ผับชื่อดังย่านสุขุมวิท  มีสื่อมวลชนหลากหลายแขนงทั้งชายและหญิงแห่มาร่วมงานพร้อมผู้เล่นระดับเซเล็ป กลุ่มหนึ่ง ประเด็นหลักมันอยู่ที่ไฮไลท์ของงานนี้ เพราะมีหนุ่มๆ สาวๆ  มาใส่บิกีนีน้อยชิ้น เดินแฟชั่นโชว์กลางงาน เด้งบน เด้งล่าง  ให้คนที่มางานได้ดูกัน แถมยังมีภาพหวือหวาแพร่กระจาย ทั้ง LIKE ทั้ง SHARE  ว่อนไปตาม social media แบบแพร่หลาย
DAYBREAK
ถามว่าชอบมั้ย?? ในทัศนะส่วนตัวของชายอกสามศอกอย่างผม มีสาวๆ  นุ่งน้อยห่มน้อยมาเดินผ่านแบบนี้ หากบอกไม่ชอบผมคงต้องขอลาไปบวช  หรืออีกอย่างนึงก็คือผมผิดปกติเป็นแน่แท้ แต่…ครับแต่  ถ้าหากจับเข่านั่งคุยกันถึงเรื่องของความเหมาะสมโดยเฉพาะกับวงการเกมบ้านเรา ที่ทุกวันนี้ ผู้ใหญ่เค้าถึงกับกาหัวเอาไว้ว่ามีแต่แง่ลบ เป็นสีเทาบ้าง  ไม่สร้างสรรค์บ้างล่ะ แล้วยิ่งมาเจอประเด็นแบบนี้เข้าไป  ก็เหมือนกับเปิดแผลรอให้เค้าเอาแอลกอฮอล์มาราดซ้ำทำให้ช้ำกันไปทั้งวงการ
ประเด็นนี้ถึงขนาดต้องต้มมาม่ารอชม เพราะมีทั้งพนักงาน  ไล่ลำดับไปจนถึงผู้บริหารบางค่ายออกมาแสดงทัศนะต่างๆ นาๆ  แน่นอนว่าส่วนใหญ่แล้วจะออกไปในแง่ลบถึงขนาดฝากข้อความด่าข้ามค่ายกันเลยก็ มี (แหม่ อะไรมันจะเดือดขนาดนั้น) จับต้นชนปลายมานั่งบวกลบคูณหารกันแล้ว  ประเด็นอยู่ที่ความเหมาะสมของการนำเสนอและห่วงเรื่องภาพพจน์ของวงการเกม  เพราะเกรงว่าจะได้รับผลกระทบกันถ้วนหน้า
ตัวอย่างของความคิดเห็นจากคนในวงการเดียวกัน
DAYBREAK
DAYBREAK
DAYBREAK
DAYBREAK
DAYBREAK
DAYBREAK
ว่าไปแล้วงานนี้ไม่ได้เป็นงานแรกที่ใช้พริตตี้ พรีเซ็นเตอร์ แบบวับๆ  แวมๆ มาโชว์อึ๋ม ถ้าหากลองย้อนกลับไปดูแล้วก็มีให้เห็นอยู่หลายค่าย  เพียงแต่ครั้งนี้ออกจะโจ๋งครึ่มเกินไป  โดยเฉพาะกระบอกข้าวหลามที่พริตตี้บอยพกออกมา  อาจทำให้ใครบางคนถึงกับเป็นลมช็อคเลยก็ได้ มองในมุมกลับกันเรื่องการทำ Viral Marketing ยิ่งน้อยชิ้น ยิ่งเอ็กซ์ได้แบบมีศิลปะ ยิ่งทำให้คนพูดถึงได้มากเท่าไหร่ ก็ยิ่งประสบความสำเร็จ แล้วถ้าเป็นในแง่ของความเหมาะสมล่ะครับแบบนี้จะเอาอะไรมาวัด? อย่าลืมนะครับบ้านเราเป็นเมืองพุทธ ย่อมมีความรู้สึกที่เปราะบางกับเรื่องพวกนี้ โดยเฉพาะเรื่องของเพศ
จริงๆ แล้วไอ้เรื่องพวกนี้ใครๆ  เขาก็รู้กันทั้งนั้นว่าแหล่งสถานที่บริการมันมีให้เข้าเที่ยวสังสรรค์กัน เกลื่อนบ้านเกลื่อนเมือง หลายคนอาจจะมองเป็นเรื่องปกติธรรมดาของสังคม  แต่ที่มันไม่ปกตินั่นคือ  การจัดงานครั้งนี้มันเข้าไปเจาะลึกใจกลางความรู้สึกของคนในวงการเกมเข้า อย่างจัง แบบที่เรียกได้ว่ารับกันไม่ได้อย่างแรง  ซึ่งนั่นมันก็แสดงให้เห็นว่า ขนาดคนในวงการเดียวกันยังไม่เห็นด้วย  แล้วนับประสาอะไรกับคนภายนอกที่จะมองเข้ามา  ขนาดเพียงแค่ปัญหาเด็กติดเกมทุกวันนี้เขาก็มองเราไม่ดีเท่าไหร่แล้ว  พอมาเจอเข้าแบบนี้ก็ต้องร้องยี้กันเป็นแถว หลายฝ่ายที่ร่วมกันผลักดัน  พยายามทำให้วงการเกมเป็นสีขาว  แต่ก็ออกมาตัดพ้อว่าทำแทบตายกลับมีคนเอาสีดำเข้ามาสาด  ดูแย่ในสายตาคนทั่วไปในช่วงข้ามคืน
ในส่วนของสื่อเอง ก็ต้องเสนอข่าวตามจริง เพราะงานนี้คืองานเปิดตัวเกม ที่เราก็ต้องนำเสนอข่าวในวงการเกมว่าเขาทำอะไรที่ไหนอย่างไร  หลายท่านอาจติติงว่าเราไปสนับสนุนการแสดงออกในด้านนี้  ขอบอกตรงนี้เลยครับว่าแล้วแต่มุมมองของแต่ละคน เราไปร่วมเพื่อทำข่าว  และก็เสนอข่าวในแบบสร้างสรรค์และมีจรรยาบรรณไม่เฉพาะเจาะจงว่าเป็นค่ายใด  ผมเชื่อว่าสื่อฯ ทุกท่านที่ไปร่วมงานก็คิดไปในมุมมองเดียวกัน และสื่อฯ  เองก็มีจรรยาบรรณในการพิจารณาและนำเสนอข่าว แม้ในงานอาจจะดูไม่เหมาะไม่ควรแก่เด็กและเยาวชน แต่ข่าวที่ลงไปไม่มีการเอารูปข้าวหลาม โชว์โจ๋งครึ่งให้เห็นกันแม้แต่น้อย บอกตามตรงว่าเราเองก็ยังเห็นไม่สมควรที่จะมีการแสดงออกเช่นนี้ให้เด็กได้ดู  และก็ต้องยอมรับว่างานนี้เกินไปจริงๆ แต่ยังไง  เราก็ต้องนำเสนอในขอบเขตแบบที่สมควรจะเป็น
ตอนแรกก็ยังนึกว่าการแสดงโชว์ในงานเปิดตัวครั้งนี้ดึงจุดเด่นของเกมตรงส่วนไหนออกมา ซึ่งคิดเท่าไหร่ก็ยังคิดไม่ออก แต่หากพูดถึงตัวเกม Daybreak ถือเป็นเกม MMO ที่มีเนื้อหาน่าเล่น มีจุดเด่นที่หลากหลาย  อีกทั้งทางทีมพัฒนายังทำการบ้านมาเป็นอย่างดีเก็บเอาข้อบกพร่อง จุดอ่อน  ของเกมคู่แข่งที่เป็นแนวเดียวและใกล้เคียงกันเก็บมาพัฒนาเพิ่มและสร้างความ แตกต่างของตัวเองขึ้นมาอย่างที่ Winner Online ได้หยิบยกมาพูดถึงไม่ว่าจะเป็น ความสมจริง สมส่วนของตัวละคร  สัตว์ขี่อลังการ เอาบอสมาเลี้ยงได้ มอนสเตอร์เยอะกว่า  เก็บเลเวลได้ทั้งนอกและในดันเจี้ยน นี่แค่ยกตัวอย่างแค่คร่าวๆ จริงๆ  แล้วยังมีอีกเยอะที่จะหยิบยกเอามาชูประเด็นให้เด่นและดึงคนเล่นได้มากกว่า โชว์ข้าวหลาม หรือ หน้ม น้ม เป็นไหนๆ เชื่อสิครับ
โดยส่วนตัวผมชอบแนวทางการทำงานของ Winner Online   กับการเปิดเกมรัวๆ มีเกมให้เราได้เลือกเล่นเยอะ ถึงแม้หลายๆ  ท่านอาจจะมองว่าเปิดทิ้งเปิดขว้างก็เถอะ แต่สุดท้ายยอดผู้เล่นจากหลายๆ  เกมมารวมกันยังเยอะกว่าบางเกมด้วยซ้ำ  แต่ถึงตอนนี้ผมไม่ได้หมดความนับถือในหลักของการทำงาน  เพียงแต่เราพูดกันตามหน้าเสื่อ อะไรที่ดีเราก็ชม  อะไรที่ไม่ดีเราก็ต้องมีติติงกันตามเนื้อผ้า จากเหตุการณ์ครั้งนี้  ผมเชื่อว่าจะเป็นบทเรียนราคาแพง และเป็นตัวอย่างสำหรับอีกหลายๆ ค่าย  ว่าการใช้เนื้อหนังมังสาเข้ามามีส่วนกับเกม  มันจะมีผลในทางลบในแง่ของความรู้สึกและสามัญสำนึก ใน แง่การตลาดอาจจะถือว่าประสบผล เพราะเวลาเอารูปพวกนี้ลงทีไร ยอด View  มักถล่มทลายทุกครั้ง สุดท้ายก็แค่อยากฝากพี่ๆ จากค่ายต่างๆ ว่าหลังจากนี้  เวลาทำอะไร ขอให้คำนึงถึงความเหมาะสมเป็นหลัก ผลการตลาดเป็นรอง  เพราะสุดท้ายคนจะเล่นเกมเราหรือไม่เล่นไม่ใช่ที่การแสดงที่โชว์เนื้อหนัง มังสา แต่จะเป็นตัวเกมที่ทำออกมาดี บริการเยี่ยมมากกว่า ซึ่งผมคิดว่าสำหรับเกม DAYBREAK มีคุณสมบัติครบถ้วนทุกอย่างอยู่แล้ว