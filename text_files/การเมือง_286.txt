ผู้สื่อข่าวรายงานว่า พล.ต.ต.วิชัย สังข์ประไพ รองจเรตำรวจ หรือมือปราบหูดำ เตรียมนัดสื่อมวลชนแถลงการลาออกจากราชการตำรวจ หลังคณะกรรมการป้องกันและปราบปรามการทุจริตแห่งชาติ หรือป.ป.ช.ชี้มูลความผิดวินัยและปฏิบัติหน้าที่มิชอบ กรณีกล่าวหาเมื่อครั้งดำรงตำแหน่ง ผบก.น.1 ใช้ตำแหน่งโดยทุจริตร่วมกับพวกจับกุมผู้กล่าวหาแล้วบีบบังคับให้ใช้หนี้เจ้าหนี้พนัน
โดย พล.ต.ต.วิชัย เปิดเผยว่า ได้ยื่นใบลาออกจากราชการแล้ว ส่วนเหตุผลในการตัดสินใจครั้งนี้ ก็เพราะมองว่าไม่ได้รับความเป็นธรรม ตั้งข้อสังเกตว่าเพราะเหตุใด ทาง ป.ป.ช. จึงฟังแต่ฝ่ายผู้ร้องที่มีเพียงคนเดียว และเมื่อฝ่ายตนเองชี้แจงในข้อเท็จจริงต่างๆ จึงกลับไร้น้ำหนักในการให้ความเชื่อถือ ทำให้เกิดความน้อยใจ และหมดความศรัทธาในระบบต่างๆ ไม่รู้จะทำหน้าที่ในราชการต่อไปทำไม แต่ก็จะขอต่อสู้คดีตามกระบวนการ เพื่อแสดงความบริสุทธิ์ต่อไป ซึ่งจะแถลงช่าวที่สำนักงานจเรตำรวจ ศูนย์ราชการแจ้งวัฒนะ เวลา 12.00 น. วันที่ 21 ก.ย.นี้