จับแล้วมือปืนยิงดาราประกอบช่อง 3 ส่งเจ้าพนักงานสอบสวนเพื่อดำเนินคดีตามกฎหมายต่อไป
พล.ต.ต.สมิทธิ มุกดาสนิท ผบก.ภ.จว.ปทุมธานี พร้อมชุดสืบสวนร่วมแถลงข่าวจับกุม นายกิตติชัย หรือ กิต สวัสดี อายุ 22 ปี และ นายธวัชชัย หรือ เหม่ง ไม้จันทร์ อายุ 21 ปี ข้อหาร่วมกันฆ่าผู้อื่นและพยายามฆ่าผู้อื่นโดยเจตนา พร้อมของกลางปืนพกกึ่งอัตโนมัติ ยี่สมิธแอนด์เวสสัน ขนาด .45 นิ้ว 1 กระบอก ปืนพกกึ่งอัตโนมัติแบบประดิษฐ์เอง ขนาด 9 ม.ม. เครื่องกระสุนปืนขนาด .45 ม.ม. จำนวน 49 นัด เครื่องกระสุนปืน ขนาด 9 ม.ม.จำนวน 36 นัด ซองพกหนังสีดำ จำนวน 2 อัน ยาบ้าจำนวน 180 เม็ด เหล็กปีกเครื่องบินจำนวน 4 อัน โทรศัพท์มือถือยี่ห้อไอโมบาย จำนวน 1 เครื่อง โทรศัพท์ยี่ห้อโนเกียจำนวน 1 เครื่อง กางเกงยีนส์ขายาวสีน้ำเงิน จำนวน 1 ตัว กระเป๋าสะพายสีดำจำนวน 1 ใบ หมวกนิรภัยเต็มใบ ยี่ห้ออินเด็กซ์ สีดำ จำนวน 1 ใบ เสื้อคลุม ยี่ห้อแฮมเมล สีดำ จำนวน 1 ตัว
โดยสืบเนื่องจาก เมื่อวันที่ 5 พ.ค. 2557 เวลาประมาณ 22.00 น. ได้มีคนร้ายไม่ทราบว่าเป็นใคร จำนวน 2 คน สวมใส่หมวกปิดบังใบหน้าใช้อาวุธปืนขนาด .45 ม.ม. ยิง น.ส.จุฑามาศ เคียงศรี เสียชีวิต นักแสดงประกอบช่อง 3 และ นายชูชาติ ธิบดี ได้รับบาดเจ็บ จากนั้น ได้หลบหนีไป เจ้าหน้าที่ตำรวจได้เชื่อมโยงความสัมพันธ์ของบุคคล กลุ่มแก๊งลักทรัพย์รถจักรยานยนต์ และเฝ้าซุ่มดูพฤติกรรมของ นายกิตติชัย และ นายธวัชชัย จนทราบที่อยู่และกิจวัตร รวบรวมพยานหลักฐานทางคดีเสนอต่อศาลออกหมายจับ นายกิตติชัย และ นายธวัชชัย และเข้าจับกุมในวันที่ 23 พ.ค. 2557 พร้อมของกลาง ส่งเจ้าพนักงานสอบสวนเพื่อดำเนินคดีตามกฎหมายต่อไป
สำหรับ นางสาวจุฑามาศ เคียงศรี อายุ 21 ปี เป็นนางแบบและดารานักแสดงตัวประกอบช่อง 3 เรื่องหัวใจใกล้รุ่ง ได้เสียชีวิตลง หลังประสบเหตุวัยรุ่นไล่ยิงกันวิ่งหนีเข้ามาที่ลานจอดรถห้างสรรพสินค้าแห่งหนึ่งย่านคลองสอง เขตพื้นที่ สภ.คูคต อ.ลำลูกกา จ.ปทุมธานี ขณะนั้นผู้ตายนั่งรอเพื่อนอยู่ท้ายรถกระบะ และถูกลูกกระสุนยิงเข้ากลางหน้าผาก แต่ยังไม่เสียชีวิต พลเมืองดีนำส่ง รพ.บีแคร์ ต้องนอนพักห้อง ไอซียู โรงพยาบาลบีแคร์ จนกระทั่งเวลา 19.40 น. วันที่ 7 พ.ค. จึงได้เสียชีวิตลง