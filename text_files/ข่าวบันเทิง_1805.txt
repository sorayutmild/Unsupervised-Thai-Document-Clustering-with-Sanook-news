เรียกได้ว่าเป็นประเด็นฮอตประเด็นร้อนที่ถูกหยิบขึ้นมาพูดถึงตลอดทั้งสัปดาห์กันเลยทีเดียว สำหรับกรณีของกลุ่มนักแสดงวัยรุ่นชื่อดังจากทีวีซีรี่ย์ตีแผ่สังคม "ฮอร์โมน วัยว้าวุ่น" แสดงพฤติกรรมไม่น่าพิสมัยบนขบวนรถไฟใต้ดินในประเทศญี่ปุ่น จนเป็นเหตุให้ผู้ใหญ่ตันสังกัดออกมาประกาศลงดาบแบนทีมนักแสดงยกชุดเพื่อเป็นการเตือนสติ!!
ซึ่งถ้าหากพิจารณาดูแล้วตลอดระยะเวลาหลายปีที่ผ่านมาวงการบันเทิงบ้านเราก็มีดารา นักแสดง และนักร้อง จำนวนไม่น้อยที่เคยสร้างวีรกรรมฉาวให้กับตัวเองจนต้องถูกต้นสังกัดสั่งแบนหรือสั่งพักงาน...

ไม่ว่าจะเป็นกรณีเมาแล้วขับของหนึ่งในเกิร์ลกรุ๊ปสุดเซ็กซี่ "กิ๊ฟซ่า ปิยา พงศ์กุลภา" หรือ "กิ๊ฟซ่า เกิร์ลลี่ เบอร์รี่" หลังเจ้าตัวดื่มแอลกอฮอล์ในงานปาร์ตี้และตัดสินใจขับรถกลับบ้านด้วยตัวเอง ซึ่งเหตุการณ์ทั้งหมดนั้นจบลงตรงที่สาวกิ๊ฟซ่าถูกผู้ใหญ่พักงานทันทีเป็นระยะเวลา 3 เดือน และมีคำสั่งศาลให้เจ้าตัวบำเพ็ญประโยชน์ 12 ชั่วโมง พร้อมถูกควบคุมความประพฤติตลอด 1 ปีเต็ม

ขณะที่นักร้องหนุ่มค่ายเดียวกัน "ฟิล์ม รัฐภูมิ โตคงทรัพย์" ก็เคยมีเรื่องฉาวจนต้องถูกต้นสังกัดสั่งพักงานอย่างไม่มีกำหนดเช่นเดียวกัน หลังแม่ม่ายลูกอ่อนที่เจ้าตัวเคยมีสัมพันธ์ลึกซึ้งด้วย ออกมาแฉผ่านสื่อว่าหนุ่มฟิล์มคือพ่อของเด็กและต้องการให้ตรวจดีเอ็นเอ แม้หนุ่มฟิล์มจะสามารถพิสูจน์ได้ว่าตัวเองเป็นผู้บริสุทธิ์ แต่ข่าวฉาวที่เกิดขึ้นนั้นก็กินระยะเวลานานเกินกว่าที่ใครจะสามารถได้ลืมลง

นอกจากเรื่องราวอื้อฉาวที่กล่าวมาข้างต้นแล้ว ก็ยังมีกรณีร้ายแรงอย่าง "ยาเสพติด" ที่เหล่าคนดังไม่ว่าจะรุ่นเล็กหรือรุ่นใหญ่เคยตกเป็นเหยื่อ จนถูกต้นสังกัดและคนสังคมพร้อมใจกันแบนมาแล้วนับไม่ถ้วน ไม่ว่าจะเป็น "นก วนิดา", "ทัช ณ ตะกั่วทุ่ง", "ต๊ะ ฌานิศ", "น้ำฝน กุณณัฏฐ์" และอีกมากมาย
ซึ่งทีมข่าว Sanook! News ก็ได้แต่หวังว่าทุกเหตุการณ์ในอดีตจะช่วยเตือนสติให้คนบันเทิงทั้งที่อยู่ในวงการอยู่แล้วหรือกำลังจะก้าวเท้าเข้ามา ตระหนักได้ว่าอาชีพในวงการนั้นก็เปรียบเสมือนดาบสองคม หากสามารถใช้ชื่อเสียงที่ได้มาในทางที่ถูกต้อง เป็นแบบอย่างที่ดีให้กับเยาวชน คุณก็จะได้รับการยอมรับและมีคนชื่นชมคุณไปตราบนานเท่านาน
แต่ถ้าหากคุณมัวหลงระเริงอยู่กับชื่อเสียง แสงสีและเงินทองที่ได้มาจนขาดสติ คุณก็อาจจะต้องเจอกับบทลงโทษที่แม้แต่ตัวคุณเองก็ไม่คิดอยากจะจำ...