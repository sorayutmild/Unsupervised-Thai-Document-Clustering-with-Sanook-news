ผมปั่นงานคืนวันเสาร์ขณะที่ เชลซี เพิ่งจะแต่งตั้ง กุส ฮิดดิ้งค์ เข้ารับหน้าที่กุนซือชั่วคราวเป็นคำรบ 2และขณะที่สิงโตน้ำเงินครามเองออกนำซันเดอร์แลนด์ 3-1 ในครึ่งเวลาหลังไปแล้วแน่นอนว่า เป็น "ข่าวดี" เพราะกุนซือดัตช์ได้รับการแต่งตั้ง และเป็นข่าวอย่างเป็นทางการก่อนแมตช์นี้แค่ชั่วโมงเศษ ๆและนักเตะต่างมี "ปฏิกิริยา" ที่ดีทันทีแม้กุนซือใหม่จะทำหน้าที่แค่นั่งบนอัฒจรรย์ก็ตามฟุตบอลบางครั้งเป็นแบบนี้ครับ ฟุตบอล "เปลี่ยนโค้ช!" หรือจะอะไรก็แล้วแต่ทว่า มันชัดเจนว่า ตอนต้องการผลการแข่งขันแทบตาย โจเซ่ มูรินโญ่ ทำอย่างไรก็เหนื่อย และประสบความยากลำบาก
ก่อนจะจากทีมไปหลังแพ้ 9 จาก 16 นัดในลีก และมีคะแนนเหนือโซนหนีตายเพียง 1 แต้มเท่านั้นแต่ในยามจะ "ชนะ" จังหวะเวลา มันไม่เข้าใครออกใคร และมันโหดร้ายกับ มูรินโญ่ มาก ๆที่ต้องเห็นลูกทีมชุดเดิม ๆ ที่ล่าสุดเพิ่งคุมทีมเช้าวันพฤหัสบดีที่ 17 ธ.ค.นี้เอง เก็บ "ชัยชนะ" ได้ทันทีที่ตัวเค้าโดนปลด!ครับ ทุกอย่างในโลก และจริง ๆ แล้วกับ "ฟุตบอล" มันผ่านไปเร็วเช้าคุมซ้อม, เที่ยงมีงานปีใหม่สโมสรฯ, บ่าย 2 โมงโดนปลด, บ่าย 4 โมงเก็บข้าวของออกออฟฟิศ, เช้ารุ่งขึ้นไปอำลานักเตะ และเจ้าหน้าที่(ตามรายงานแจ้งว่า มีหลายคนเหมือนกันไม่มา --- แต่ในยุค เรอัล มาดริด มีเพียง 2 นักเตะเท่านั้นที่มาร่วมอำลา)
วันศุกร์ ฮิดดิ้งค์ เดินทางถึงกรุงลอนดอน, วันเสาร์ ก่อนบ่าย 2 นิดเดียวประการแต่งตั้งฮิดดิ้งค์, หลังจากนั้นชนะซันเดอร์แลนด์และหลังจากนั้นอีกประมาณครึ่งทางหลังของฤดูกาล ผลงานของเชลซีจะมีแต่ขึ้น กับขึ้น!?ซึ่งก็น่าจะเป็นแบบนั้นครับ เพราะต่ำกว่านั้น คือ โซนตกชั้นจากนั้นไปอีก คือ การแต่งตั้งกุนซือถาวรคนใหม่หลังจบฤดูกาลที่ "แคนดิเดท"คาดว่าจะเป็น ดิเอโก้ ซิเมโอเน่, เป๊ป กวาร์ดิโอล่า หรือแม้แต่ คาร์โล อันเชล็อตติ คัมแบ็กอีกรอบชอยส์ในฝันคงหนีไม่พ้น เป๊ป ที่ตามรายงานระบุว่า แมนฯซิตี้ น่าจะซิวตัวไปขณะที่อันเชล็อตติ จะไปบาเยิร์น มิวนิค อันทำให้คงเหลือเพียง ซิเมโอเน่ ที่มีค่าฉีกสัญญากับตราหมี 15 ล้านปอนด์
แม้ว่า เหนือสิ่งอื่นใด คือ ซิเมโอเน่ ยังไม่ได้เตรียมพร้อมเรื่องภาษาอังกฤษ และวัฒนธรรมผู้ดีมากนักก็ตามไล่ทีละเรื่องนะครับ และหากให้ "ย้อนรอย" บ้าง ผมคงไม่ลงลึกอีกครั้งเรื่อง มูรินโญ่ โดนไล่ออกเพราะเชื่อว่า คอลัมนนิสต์ท่านอื่น ๆ น่าจะวิเคราะห์เจาะลึกจนปรุหมดแล้วสิ่งสำคัญสำหรับผม และที่ส่วนตัวยังคิดว่าเป็น "ปริศนา" คือ ใครกันแน่สมควรรับผิดชอบมากกว่ากันระหว่าง "ผู้เล่น" และ "น้ามู"?เพราะรวม ๆ แล้ว มูรินโญ่ แม้จะจากไป แต่นักเตะก็ต้องร่วมรับผิดชอบด้วยต่อผลงาน "ห่วยแตก" เยี่ยงนี้ก่อนเกมกับแมวดำในหนังสือโปรแกรมสโมสรฯ จอห์น เทอร์รี ยืนยันว่า ผู้เล่นไม่ได้มีส่วนกดดันหรือร่วมเขี่ย "น้ามู" แต่เป็น โรมัน อบราโมวิช และทีมผู้บริหารเท่านั้น
มูรินโญ่เองก็แถลงผ่านเอเยนต์ว่า พร้อมรับงานทันที ยังจะอยู่ลอนดอน แต่จะไม่โผล่ไปดูเกมใหญ่ เพราะไม่ต้องการให้มี "ข่าวลือ" เกิดขึ้นในอังกฤษ ตามทรงแล้ว หากหลุยส์ ฟาน ฮัล ยังผลงานไม่ดี มูรินโญ่ มีสิทธิ์เข้าเสียบตำแหน่งที่โอลด์ แทรฟฟอร์ด ได้หาไม่แล้ว เรอัล มาดริด กับตำแหน่งอันดับ 3 ตามหลังจ่าฝูงบาร์เซโลน่า 5 แต้มกับ ราฟาเอล เบนิเตซ ที่ผลงานไม่ดีกุนซือโปรตุกีสมีสิทธิ์ กลับไปซานติอาโก้ เบอร์นาบิว ได้แทบจะทุกเวลา ขึ้นกับฟลอเรนติโน่ เปเรซ ว่าจะปลดราฟา เมื่อไหร่เท่านั้นเองนั่นจึงเท่ากับว่า "ชื่อเสียง" แม้จะโดนดิสเครดิตไปบ้าง แต่ในฐานะกุนซือเชลซีที่ประสบความสำเร็จสูงสุดในประวัติศาสตร์มูรินโญ่ ยังขายได้สบาย ๆ ไม่นับที่ "ไข่ทิ้ง" ประเด็นนักเตะทรยศเอาไว้กองเบ้อเริ่ม
งานนี้จึงเท่ากับว่า หากเชลซีด้วยนักเตะชุดเดิมที่ได้แชมป์พรีเมียร์ลีกปีก่อน และห่วยบรมปีนี้เล่นได้ดีขึ้นภายใต้กุนซือดัตช์วัย 69 ปีนักเตะชุดนี้ "ทรยศ" จริง ๆ !?หรือเป็นเพราะ มูรินโญ่เองไม่สามารถบริหารจัดการผู้เล่นให้เล่นเพื่อเค้าไม่ว่าจะ "เหตุผล" ใด ๆโดยมีรายงานชี้ว่า นักเตะชุดแชมป์พรีเมียร์ลีก 2014/15 ต้องการย้ายออกประมาณ 10 คน แต่สุดท้ายอยู่กันครบตัวหลัก ๆขณะที่การซื้อไม่เปรี้ยงปร้าง และไม่ได้ใครเข้ามาร่วมทีมชัดเจนไปกว่า ราดาเมล ฟัลเกา, อัสเมียร์ เบอร์โควิช ฯลฯ โดย จอห์น สโตนส์ เป้าหมายสูงสุด "แห้วไป"ทำให้มูรินโญ่ เจองานไม่ง่ายในซีซั่นนี้ไม่นับ "ปัจจัย" อื่น ๆ เช่น ความพร้อมนักเตะตอนรายงานตัว ดิเอโก้ คอสต้า อ้วนฉุ เป็นต้นทว่านั่นคืองานของกุนซือระดับโลก และเมื่อเค้าไม่ได้ และไม่สามารถ "ได้ใจ" นักเตะอีกครั้งขณะที่ทีมอื่น ๆ ดีขึ้นเด่นชัด ผลงานเชลซีจึงดร็อปลงเต็ม ๆโดย "สมมตฐาน" จะถูก หรือผิด คงต้องมองที่เกมต่อ ๆ ไป และผลงานการคุมทีมของ กุส ฮิดดิ้งค์ นะครับว่าจะดีขึ้นผิดหูผิดตา "รวดเร็ว" หรือเปล่า?หากเป็นเช่นนั้น ผมมองว่า นักเตะทรยศมากกว่าอื่นใด เพราะแค่วัน สองวัน หรือไม่กี่อาทิตย์ ทีมคงดีขึ้นทันทีไม่ได้หรอกครับ