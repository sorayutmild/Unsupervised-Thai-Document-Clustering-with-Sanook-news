เมื่อวานนี้ (25 พ.ย.) นางสาวสมจิตต์ นวเครือสุนทร ผู้สื่อข่าวสถานีโทรทัศน์กองทัพบกช่อง 7 ได้โพสต์ข้อความผ่านแฟนเพจเฟซบุ๊คส่วนตัวชื่อ "สมจิตต์ นวเครือสุนทร" ชี้แจงถึงกรณีที่มีผู้นำรูปภาพของตัวเอง ใส่เสื้อยืดสีเทา ใส่แว่นดำ สวมหมวกแก็ป ทับด้วยหมวกกันน็อค นั่งถือขวดน้ำ จับกระเป๋าเป้สีดำ อยู่ในสถานที่ที่คาดว่าน่าจะเป็น ระหว่างการชุมนุมของกลุ่มองค์การพิทักษ์สยาม เมื่อวันที่ 24 พฤศจิกายน ที่ผ่านมา ที่มีการระบุข้อความว่า "ดูออกกันไหมว่าเธอคือใคร? จะบอกว่ามาทำข่าวก็คงไม่ใช่เพราะไม่ได้ใส่ปลอกแขนนักข่าว"  ทั้งนี้ น.ส.สมจิตต์ ได้เขียนข้อความชี้แจง ซึ่งมีเนื้อหาดังนี้ "ไม่คิดว่าจะเป็นที่สนใจขนาดนี้ ดิฉันเดินทางไปที่สะพานมัฆวานรังสรรค์ ซึ่งเป็นจุดที่ตึงเครียดที่สุด และได้ลงทะเบียนสื่อมวลชนเรียบร้อยแล้ว แต่ที่ไม่ติดปลอกแขนสื่อเป็นเพราะเพื่อนสื่อมวลชนคนอื่นเตือนให้ปลดออก เนื่องจากปลอกแขนดังกล่าวคล้ายกับของการ์ดองค์การพิทักษ์สยาม จะทำให้ตำรวจเข้าใจผิดและเกิดอันตรายได้ จึงแนะนำให้แขวนบัตรนักข่าวแทน จะเห็นได้จากสายที่ห้อยคอ แต่บังเอิญว่าป้ายนักข่าวถูกแขนทับอยู่ และถ้าผู้นำภาพนี้มาโพสต์มีจิตใจที่บริสุทธิ์ควรถ่ายภาพมุมกว้าง ซึ่งจะเห็นชัดเจนว่าเป็นบริเวณที่สื่อมวลชนเฝ้าสังเกตการณ์อยู่ ไม่ใช่บริเวณที่ผู้ชุมนุมรวมตัวกัน
ทั้งนี้ ผู้ที่ถ่ายภาพย่อมอยู่ในบริเวณดังกล่าว ซึ่งจะเห็นอิริยาบถของดิฉันได้อย่างละเอียด และแน่นอนว่าย่อมเห็นป้ายนักข่าวที่ห้อยคออยู่ แต่ผู้ถ่ายมีเจตนาที่จะเลือกภาพที่มองไม่เห็นป้ายมาโพสต์เพื่อให้คนเกิดความเข้าใจผิด
ความจริงมีหนึ่งเดียวและทั้งหมดที่กล่าวข้างต้นคือความจริง ทั้งนี้หากดิฉันจะไปชุมนุมจริงก็มีสิทธิตาม รธน. ถ้าคุณห้ามสื่อมวลชนไม่ให้เขาได้แสดงออกซึ่งสิทธิเสรีภาพทางความเห็นไม่ว่าจะเป็นเรื่องใดก็ตามโดยอ้างคำว่าเป็นกลาง เท่ากับว่า สถานะความเป็นสื่อมวลชนยังมีเสรีภาพน้อยกว่าคนไทยธรรมดาด้วยซ้ำ เพราะเขาจะไม่มีสิทธิแสดงความเห็นอะไรเลย และดิฉันยืนยันมาตลอดว่า ไม่เคยเชื่อความเป็นกลาง แต่ต้องมีความเป็นธรรมและนำเสนอแต่ความจริงเท่านั้น"
อย่างไรก็ตาม ก่อนหน้านี้ รูปภาพดังกล่าว มีการถูกส่งต่อเผยแพร่ ไปยังเฟซบุ๊กกลุ่มของกลุ่มประชาชนที่สนับสนุนรัฐบาล โดยมีการวิพากษ์วิจารณ์รูปถ่ายน.ส.สมจิตต์ ที่อยู่ในสถานะสื่อมวลชน จากการส่งต่อโดยที่ไม่มีใครเห็นภาพบรรยากาศโดยรอบอย่างละเอียด ขณะที่เมื่อ น.ส.สมจิตต์ได้เขียนข้อความชี้แจง ก็มีผู้ใช้เฟซบุ๊กหลายคน เข้าไปเขียนข้อความให้กำลังใจนักข่าวสาวช่อง 7 ผู้นี้จำนวนมาก