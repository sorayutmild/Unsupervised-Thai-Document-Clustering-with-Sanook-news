กลายเป็นอีกหนึ่งกรณีวิพากษ์วิจารณ์อย่างหนักหน่วงทั้งในสังคมออนไลน์และตามสภากาแฟ รวมถึงวงสนทนาต่างๆ หลังการปรากฏตัวของสาวสวมเสื้อสีแดง บนเวที "ต้านกฎหมายล้างโกง" ของพรรคประชาธิปัตย์ "ปาริชาติ ภูนกยูง" หรือ "ปาริชาติ บุญสร้อย" เมื่อค่ำวันที่ 17 พฤศจิกายนที่ผ่านมา
ในคืนวันลอยกระทงนั้น หญิงสาวรูปร่างเล็ก ผอมบาง ตัดผมเกรียนสั้น มัดผมจุก สวมเสื้อยืด สกรีนตัวอักษรว่า "กูรักคนที่มึงเกลียด กูเกลียดคนที่มึงรัก" ชาว จ.กาฬสินธุ์ ได้ขึ้นพูดบนเวทีที่เบื้องหลังคือ อนุสาวรีย์ประชาธิปไตย สัญลักษณ์ทางการเมืองของประชาชน กลางถนนราชดำเนิน พร้อมน้ำตา โดยอ้างว่า เป็นอดีตคนเสื้อแดง ที่ตกเป็นจำเลยจำเลยที่ 7 ในคดี บุกเข้าไปในธนาคารกรุงเทพ และก่อเหตุเผาทำลายทรัพย์สินของทางธนาคารกรุงเทพ สาขาขอนแก่น และอีกหลายๆสถานที่สำคัญ ด้วยเพราะความโลภของตนเองที่เชื่อคำสั่งของ "จตุพร พรหมพันธุ์" แกนนำคนเสื้อแดง ที่บอกว่าถ้าไปเผา จะได้รับเงินว่าจ้างจำนวน 1.5 ล้านบาท
ปาริชาติ ยอมรับว่าเป็นคนโลภ เลยลงมือเผาหลายๆ สถานที่ กระทั่งถูกดำเนินคดีต้องโทษเป็นเวลา 1 ปี แต่รับสารภาพจึงลดเหลือติดคุก 3 เดือน แต่กลับไม่มีแกนนำคนไหนของเสื้อแดงที่มาเยี่ยม หรือยื่นมือเข้าช่วยเหลือใดๆ แม้แต่น้อย มีได้รับแค่เงินไม่กี่บาท จากพรรคเพื่อไทยและแกนนำเสื้อแดง ซึ่งเอาไปใช้หนี้ทั้งหมดที่กู้ยืมนอกระบบ หนำซ้ำพ่อแม่ก็ตายจากไประหว่างที่ติดคุก ส่วนที่ดินและที่นา รวมถึงทรัพย์สมบัติต่างๆ ก็ต้องขายไปหมดจนไม่เหลืออะไร ตอนนี้มีหนี้ทั้งหมด 3 แสนบาท พร้อมฝากบอกให้ ยิ่งลักษณ์ ทักษิณ พรรคเพื่อไทย และแกนนำคนเสื้อแดง ช่วยเธอด้วย เมื่อสาวเสื้อแดง ที่อ้างว่า ตาสว่างแล้ว ขึ้นเวทีที่ราชดำเนิน ไม่ทันจะพ้นชั่วโมงดี ก็มีบรรดากลุ่มคนเสื้อแดงที่รับชมการถ่ายทอดสด ต่างพากันโกรธแค้น "ปาริชาติ" อย่างมาก และได้ตามไปสืบประวัติ หญิงสาวคนดังกล่าว ที่มีบัตรประจำตัว นปช. มายืนยันเป็นหลักฐาน จนกระทั่งไปจนพบเฟซบุ๊กส่วนตัว ที่ใช้ชื่อว่า "ปาริชาติ บุญสร้อย" พร้อมกับเข้าไปแสดงความเห็นด้วยข้อความเชิงด่าทอ และขู่อาฆาต อดีตสาวเสื้อแดง ที่ยังคงขึ้นข้อความด่าทอ พรรคประชาธิปัตย์ และด่าคนเสื้อเหลืองอยู่ใน ไทม์ไลน์ ของตัวเธอเอง และโพสต์รูปที่เป็นการทำกิจกรรมต่างๆ ของคนเสื้อแดง อยู่ตลอด ต่อมา วันที่ 18 พฤศจิกายนที่เวที "ภาคีเครือข่ายพลังประชาชน (ภปช.)" วงเวียนอนุสาวรีย์พิทักษ์รัฐธรรมนูญ เขตบางเขน แกนนำเสื้อแดงได้มีการเชิญ "พูนทรัพย์" บุญสร้อย" ที่ระบุว่า เป็นสามีของ "ปาริชาติ บุญสร้อย" อย่างถูกต้องตามกฏหมาย พร้อมชูทะเบียนสมรส ที่เพิ่งจดไปเมื่อ 14 กุมภาพันธ์ที่ผ่านมา ณ เขตบางรัก นี้เอง เป็นการยืนยัน  พูนทรัพย์ ซึ่งเป็นคนเสื้อแดง ชาว จ.ศรีสะเกษ บอกบนเวทีว่า ไม่ทราบเช่นกันว่า ภรรยาไปขึ้น เวทีของพรรคประชาธิปัตย์ได้อย่างไร ทราบแค่ว่า คืนวันลอยกระทงนั้น ขี่รถจักรยานยนต์ออกไปจากห้องพักย่านรามคำแหง พร้อมอ้างว่า ภรรยาสติไม่ดี เนื่องจากเคยประสบอุบัติเหตุรถคว่ำมาก่อน และกระทั่งถึงตอนขึ้นเวทีเสื้อแดงนี้ ก็ยังไม่สามารถติดต่อได้ ไม่ทราบว่าอยู่ที่ไหน พร้อมฝากบอกไปยัง นายสุเทพ เทือกสุบรรณ คืนภรรยาให้ได้แล้ว และจะไปแจ้งความ แกนนำฝ่ายตรงข้าม ให้จับกุม ข้อหาลักพาตัว และกักขังหน่วงเหนี่ยวภรรยาของตนเองด้วย
ทั้งนี้ มติชนออนไลน์ ได้ทำการตรวจสอบในเฟซบุ๊ก "ปาริชาติ บุญสร้อย" ก็พบว่า มีการอัพเดทล่าสุด ด้วยการ เปลี่ยนรูปโปรไฟล์ล่าสุด เมื่อ 18 พ.ย. เป็นรูปสุนัข พันธุ์ปั๊ก และเปลี่ยนรูปหน้าปก เป็น นาข้าวสีเขียวขจี ซึ่งได้มีกลุ่มคนเสื้อแดงที่ไม่พอใจการขึ้นเวที ของ ปาริชาติ ใช้ข้อความด่าทอ หยาบคายและสาปแช่ง กล่าวหาต่างๆ จำนวนมาก อย่างต่อเนื่อง
ขณะที่โพสต์ข้อความก่อนหน้านั้นในเฟซบุ๊กดังกล่าว เป็นการอัพเดทเรื่องราวในชีวิตทั่วไป เช่น การแจ้งเบาะแสการเสพยาบ้าของวัยรุ่นแถวรามคำแหง และมีข้อความที่ด่าการชุมนุมของกลุ่มมวลชนต่อต้านรัฐบาล น.ส.ยิ่งลักษณ์ ชินวัตร ที่ ถ. ราชดำเนิน รวมถึงด่าทอนายสุเทพอยู่หลายอัน ในส่วนของภาพถ่าย ก็เป็นรูปภาพการเข้าร่วมชุมนุมกับกลุ่มคนเสื้อแดง ในเวทีต่างๆ ซึ่งส่วนใหญ่ จะเป็นการถ่ายภาพกับธีมต่างๆ ที่เกี่ยวข้องกับความเป็นเสื้อแดงทั้งสิ้น...