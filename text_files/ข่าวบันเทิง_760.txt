ตกเป็นประเด็นแรงให้เคลียร์กันอีกแล้ว สำหรับสาว "แตงโม ภัทรธิดา พัชรวีระพงษ์" หลังมีสื่อบันเทิงชื่อดังตีข่าวบุคคลปริศนาโดยมีเนื้อหาเชิงว่า "นางเอกตกอับทำตัวเป็นกิ้งก่าเปลี่ยนสี พร้อมขุดพฤติกรรมเหวี่ยงวีนในอดีตออกมาแฉ" จนหลายคนโยงไปว่าบทความดังกล่าวนั้นหมายถึงเจ้าตัวใช่หรือเปล่า !?
ซึ่งล่าสุดทางด้านของสาว แตงโม ภัทรธิดา ก็ได้ออกมาเปิดใจให้เราฟังว่า ตนเองยังไม่มีโอกาสได้เห็นบทความดังกล่าว แต่ก็พอสันนิษฐานได้ว่าอาจเป็นผลมาจากการโพสต์ภาพถ่ายพร้อมข้อความบอกรัก ทักษิณ ในอินสตาแกรม ก่อนยืนยันส่วนตัวแล้วไม่ได้รู้สึกโกรธเคืองใครทั้งนั้นเนื่องว่าจากตนเองมีสันติสุขในหัวใจ...
วันวาเลนไทน์ที่ผ่านมาเป็นยังไงบ้าง ?"วาเลนไทน์ปีนี้ไม่มีอะไรพิเศษค่ะ เพราะเราทั้งคู่หมดวัยหวานแหว๋วแล้ว ไม่จำเป็นต้องขอหรือซื้ออะไรให้กัน คือเรามองว่าความรู้สึกเป็นสิ่งสำคัญมากกว่าแค่คนสองคนเป็นห่วงกันก็พอแล้ว แต่ว่าเอาจริง ๆ ตัวพี่โน่เขาก็มีเขียนการ์ดอวยพรกับมอบกุหลาบให้หนึ่งดอก"
ล่าสุดมีสื่อที่หนึ่งเขาเขียนข่าวนางเอกตกอับ หลายคนมองว่าเป็นเรา ?"เอ่อ...อันนี้โมมองว่ามันอาจเป็นผลมาจากการที่โมแสดงความรักถึงคนบางคน ที่คนอื่นอาจจะไม่เห็นด้วยในไอจีค่ะ"
ส่วนตัวเราเห็นข่าวนี้หรือยัง ?"ยังนะคะ แต่ก็มีคนเข้ามาถามจากหลาย ๆ ทางว่ามันเกิดอะไรขึ้น ซึ่งโมก็ได้แต่อธิบายไปว่าสิ่งที่โมเขียนมันคือเรื่องของวาเลนไทน์ เรื่องของความรัก มันไม่ได้เป็นเรื่องของการเมือง หรือเรื่องอื่น ๆ เลย ดังนั้นถ้ามาถามโม โมก็ตอบได้แค่เฉพาะความรักที่พระเจ้ามีต่อโมและโมแสดงออกยังไงบ้างแค่นั้น ส่วนเรื่องการเมืองโมไม่ขอแสดงความคิดเห็นใด ๆ ค่ะ"
เรารู้สึกว่าแรงไปไหมเพราะสิ่งที่เขาเขียนเหมือนจะบอกว่าหมดยุคของเราแล้ว ?"ไม่เลยค่ะ เพราะโมเคยเจอหนักกว่านี้มาเยอะมาก ดังนั้นพวกประโยคเม้าท์มอยหรือการพาดหัวข่าวมันก็แค่ประโยคที่ทำเพื่อดึงความสนใจให้คนอ่านอยากเข้ามาอ่านเท่านั้นเอง"
เสียใจไหมที่คนจะมองว่าพอเป็นผลงานเราแล้วเขาไม่อยากดู ?"แล้วแต่เลยค่ะโมยังไงก็ได้โมเข้าใจทุกคน เพราะคนที่บริโภคเขามีสิทธิ์เลือกสิ่งที่เขาต้องการอยู่แล้ว อีกอย่างโมอยู่วงการมา 11 ปี โมคิดว่าโมเข้าใจเรื่องพวกนี้ดีค่ะ"
แสดงว่าเราก็ไม่ได้รู้สึกโกรธหรือนอยด์กับสิ่งที่เขาเขียน ?"ใช่ค่ะ โมไม่ได้รู้สึกอะไรเลยเพราะโมมีสันติสุขในใจ และในทางกลับกันตัวโมเองก็รู้สึกว่าโมอยากขอบคุณพระเจ้า เพราะไม่ว่าเรื่องดีหรือเรื่องร้ายที่เข้ามามันทำให้โมโตขึ้น"
จริงไหมที่ล่าสุดช่อง 7 เรียกตัวเราไปเล่นละคร ?"อันนี้เป็นข่าวคลาดเคลื่อนค่ะ เพราะช่อง 7 ไม่ได้เรียกตัวโมกลับไปเลย แค่บังเอิญว่า พี่เอ ศุภชัย เขากำลังทำละครป้อนให้ช่อง 7 แล้วเขาก็เข้ามาพูดคุยมาขอคำปรึกษาโมเนื่องจากเราสองคนสนิทกัน ซึ่งพอคนได้ยินข่าวก็เลยเอาไปเล่าต่อ ๆ จนสุดท้ายข้อมูลมันเลยคลาดเคลื่อนค่ะ"
เห็นว่าเราเพิ่งไปฟอลโล่ว์ไอจีปุ๊กลุก ?"นานแล้วค่ะ เพราะโมบอกมาตลอดว่าโมไม่เคยมีปัญหา ไม่เคยคิดอะไรไม่ดีกับเขา อย่างที่เคยมีข่าวออกมา อีกอย่างคำพูดใครก็พูดได้ แต่การกระทำมันก็ต้องสอดคล้องไปกับคำพูดด้วย ดังนั้นถ้าโมจริงใจและไม่มีอะไรติดใจกับใครจริง ๆ การฟอลโล่ว์น้องมันก็คงเป็นการบอกให้เขารู้แล้วว่าเราเป็นมิตรกับเขาก่อน (ยิ้ม)"
หลังจากฟอลโล่ว์แล้วน้องเขามีฟีดแบคยังไงบ้าง ?"ไม่มีเลยค่ะ คือโมไม่ทราบเหมือนกันว่าน้องเขารู้หรือเปล่านะ (ยิ้ม)"
ถือว่าตอนนี้เราก็ได้แสดงความบริสุทธิ์ใจ ?"โมบริสุทธิ์ใจมาตั้งแต่ไหนแต่ไรแล้วค่ะ สมัยเราถ่ายแบบด้วยกันโมก็ยังโพสต์รูปแล้วก็แท็กให้น้องเขาเลย โมไม่ได้มีปัญหาอะไรกับใครอยู่แล้ว เพราะพระเจ้าบอกไว้ว่าเราต้องรักเพื่อนบ้านเหมือนรักตัวเอง"