ยังมีข่าวของวัยรุ่นที่นำเอายาแก้ปวด ทรามาดอล มาผสมกับยาอื่นๆ จนกลายเป็นของมึนเมา ออกมาให้เราเห็นกันได้อยู่เรื่อยๆ ที่น่าสงสัยคือ ทรามาดอล เป็นยาควบคุมพิเศษ ที่แม้แต่แพทย์ยังสามารถสั่งจ่ายให้กับผู้ป่วยด้วยจำนวนจำกัด แต่กลับพบยาทรามาดอลวางขายเกลื่อนตามในออนไลน์ โดยที่ไม่มีการสั่งจ่ายอย่างถูกต้องจากแพทย์ หรือมีการจำหน่ายอย่างถูกต้องจากเภสัชกรแต่อย่างใด
เรื่องการซื้อขายอย่างไม่ถูกต้อง ขอให้เป็นหน้าที่ของผู้ที่เกี่ยวข้องไปแล้วกันเนอะ แต่สำหรับเราที่เป็นผู้บริโภค เรามาทำความรู้จักยาทรามาดอลกันให้มากขึ้นกว่านี้อีกนิดจะดีกว่า
 
ยาทรามาดอล คืออะไร?
ยาทรามาดอล ตามปกติแล้วเป็นยาแก้ปวด ที่ใช้รักษาอาการปวดระดับปานกลาง ถึงขั้นรุนแรง แพทย์จะสั่งจ่ายให้กับผู้ป่วย ที่มีอาการปวดจากโรคต่างๆ เช่น มะเร็ง ที่ไม่สามารถบรรเทาอาการปวดได้จากการใช้ยาแก้ปวดจำพวกพาราเซตามอล หรืออื่นๆ ทั่วไป นอกจากใช้ยาตัวนี้เดี่ยวๆ แล้ว อาจมีการใช้ร่วมกันกับยาแก้ปวดตัวอื่น เพื่อให้ออกฤทธิ์แก้ปวดได้ดียิ่งขึ้น
 
ทำไม ทรามาดอล ถึงกลายเป็นส่วนผสมของสารที่ทำให้มึนเมา?
เมื่อทรามาดอลเป็นยาแก้ปวดที่มีฤทธิ์กดการทำงานของประสาท และมีผลทำให้เกิดอาการเคลิ้มสุข คล้ายกันกับการใช้ยามอร์ฟีน (แต่มีความแรงน้อยกว่ามอร์ฟีนประมาณ 10 เท่า) ด้วยความรุนแรงที่น้อยกว่า ถึงทำให้ยาทรามาดอล ไม่ถูกจัดอยู่ในกลุ่มของยาเสพติดให้โทษเหมือนมอร์ฟีน และยังสามารถจำหน่ายตามร้านขายยาได้ แต่อย่างไรก็ตาม ยาทรามาดอลยังจัดว่าเป็นยาควบคุมพิเศษ ที่ถูกจำกัดการสั่งจ่ายจากแพทย์ และเภสัชกร
 
อันตรายจากการใช้ยาทรามาดอล
นอกจากยาทรามาดอลจะมีฤทธิ์กดการทำงานของประสาทแล้ว ยังเพิ่มการทำงานของสารสื่อประสาท อย่างเซโรโทนิน และ นอร์อิพิเนฟริน เมื่อสารทั้งสองตัวนี้มีปริมาณเพิ่มขึ้นที่บริเวณไขสันหลัง ก็จะช่วยลดอาการปวดได้เช่นกัน
แต่หากรับปริมาณของยาทรามาดอลมากจนเกินไป อาจส่งผลข้างเคียงทำให้เกิดอาการมือไม้สั่น มีไข้ กลืนลำบาก กล้ามเนื้อเกร็งตัว หรืออาจเกิดอาการทางประสาท เช่น สับสน ประสาทหลอน และหวาดระแวง นอกจากนี้ยังอาจมีอาการใจสั่น ปวดศีรษะ และหากรุนแรงอาจมีอาการชัก หรือเสียชีวิตได้
ความรุนแรงมากน้อยของการใช้ทรามาดอลในปริมาณและวิธีที่ไม่เหมาะสม ขึ้นอยู่กับสภาพร่างกายของแต่ละคน ว่าในพันธุกรรมมียีนส์ที่สามารถทำลายยาทรามาดอลได้หรือไม่ ไตทำงานได้ดีมากน้อยแค่ไหน ปริมาณของยาที่ทานเข้าไป และการใช้ยาทรามาดอลร่วมกับยาอื่นๆ ที่อาจเพิ่มการออกฤทธิ์ของยาให้รุนแรงขึ้นมากกว่าเดิม เช่น การใช้ยาทรามาดอลกับแอลกอฮอล์ หรือยาแก้แพ้ อาจทำให้เกิดอาการข้างเคียงต่อระบบประสาท อาจกดประสาทจนไม่รู้สึกตัวได้
 
ดังนั้นจะเห็นได้ว่า ตัวของยาทรามาดอลเอง มีประโยชน์ต่อผู้ป่วยที่ต้องการระงับความเจ็บปวดจากโรคภัยไข้เจ็บได้ดี แต่หากมาใช้ในทางที่ผิด อาจมีผลทำให้เกิดอาการผิดปกติทางประสาท สูญเสียการควบคุม ไปจนถึงหมดสติ หรือเสียชีวิตได้เช่นกัน หยุดการใช้ยาผิดประเภท เพื่อตัวคุณเอง และคนที่คุณรักกันดีกว่าค่ะ