เรียกได้ว่าใช้เวลาอยู่นานหลายปีเอามากๆ สำหรับ บ้านหรูหลังใหม่ของครอบครัว "วรรธนะสิน" ที่ทั้งสร้างทั้งปรับแบบแก้ไขอยู่หลายรอบ จนในที่สุดคุณพ่อขาแดนซ์ "เจ เจตริน" ก็มีเรื่องให้ยิ้มออกกับเขาสักที เพราะขณะที่เดินทางมาร่วมงานแถลงข่าว "Studio7 The best move" เจ้าตัวก็ได้ออกมาอัพเดทกับเราว่า ภายในเวลาไม่เกิน 2 เดือนนับจากนี้ทุกคนในครอบครัวก็จะได้ย้ายเข้าไปอยู่ในบ้านหลังใหม่แล้ว โดยงบที่ตั้งไว้ก็ยังไม่บานปลาย แถมเงินที่จ่ายไปก็ไม่สูงถึง 50,000,000 บาท อย่างที่มีกระแสเม้าท์มอยด้วย...
"ผมต้องบอกก่อนว่าบ้านหลังนี้เราทำมานานมากแล้ว เพราะมันมีการเปลี่ยนแบบ คือแบบแรกที่ออกแบบไว้มันโอเวอร์ไปไกล 200 เปอร์เซ็นต์ เราก็เลยต้องซ่อมแบบใหม่ แต่สุดท้ายก็ใกล้จะเสร็จแล้ว ภายใน 2 เดือนนับจากนี้ ลูกๆ ที่จะกลับมาช่วงสิ้นปีเขาต้องอยู่ได้แล้ว ถามว่าถึง 50 ล้าน อย่างที่เป็นข่าวไหม เอาจริงๆ ผมไม่อยากให้ตีมูลค่าอะไรเยอะ คือเราเอาให้สมฐานะ เอาให้ปิ่นเขาอยู่สบาย เราไปขอลูกสาวเขามาแต่งงาน เราก็ต้องทำให้สมฐานะเขาหน่อย ส่วนตัวบ้านเราก็เน้นสร้างให้ทุกคนอยู่อย่างมีความสุข และมีความเป็นส่วนตัวแค่นั้นเอง"
"หลายคนอาจสงสัยว่าผมไปเอาเงินมาจากไหน คือมันก็เป็นน้ำพักน้ำแรงของผม ผมอยู่วงการมาเป็นปีที่ 25-26 แล้ว และปีๆ หนึ่งผมขึ้นเวที 100-200 เวที ผมเก็บเงินมาทั้งหมดก็เพื่อวันนี้ วันที่จะซื้อบ้าน วันที่จะส่งลูกไปเรียนเมืองนอก ส่งครอบครัวเราให้มีความสุข"
ขณะที่กระแสข่าวฮือฮากับคลิปหลุดของลูกชายคนกลาง น้องเจ้าขุน ที่หลายคนให้ความสนใจนั้น หนุ่มเจก็ได้เผยว่า ทุกคนในครอบครัวถือเป็นเรื่องขำๆ อีกทั้งตัวเจ้าขุนเองก็ยังเด็กมากจึงไม่ได้รู้สึกซีเรียสอะไร พร้อมยืนยันว่าเหตุการณ์ในวันนั้นไม่ใช่การสร้างสถานะการณ์หรือจงใจทำอย่างแน่นอน...
"โอเคนะครับ คือบ้านผมไม่มีอะไรจริงๆ และก็อยากให้ทำความเข้าใจก่อนว่าน้องเขาเพิ่งจะอายุ 12-13 ปีเอง เด็กมาก มันเป็นธรรมชาติของเขา เป็นธรรมชาติของบ้านผม ขนาดตัวผมเองก็ยังเป็น เพราะบ้านเราสบายๆ กันหมด ยืนยันเลยครับว่าไม่ได้ตั้งใจ ไม่มีใครอยากจะตั้งใจอย่างนี้หรอก เราอยู่เฉยๆ ก็โอเคดีแล้ว ส่วนตัวเจ้าขุนเขาก็อย่างที่บอกเลยว่าเขาเด็กจริงๆ คำถามแรกเลยนะที่เขาถามคือ "รูปมันโอเคไหม" (หัวเราะ) เขาไม่แคร์เลยครับ ทางด้านปิ่นเขาตกใจเป็นธรรมดา ตกใจด้วยฮาด้วย จากนี้เจ้าขุนเขาก็คงจำไปจนวันตายว่าต้องใส่กางเกงอยู่บ้าน (หัวเราะ)"
"สำหรับเรื่องสาวๆ ก็มีเจ้าขุนนี่แหละที่เป็นตัวเริ่ม ตอนแรกเขามาบอกว่าเขาคบกับสาวฝรั่ง แต่คบได้แค่ 7 วันก็เลิก (หัวเราะ) ซึ่งเหตุผลที่เขาให้มาก็คือมันไม่สนุก มันไม่เป็นอิสระ คือเขายังบริสุทธิ์เหลือเกินที่จะเข้าใจเรื่องพวกนี้ และสำหรับตัวปิ่นกับผม เราสองคนก็จะคอยสอนเขาตลอดครับว่าเขาควรใช้ชีวิตยังไง ควรให้เกียรติผู้หญิงยังไง ถ้าจะคบก็ต้องคบแค่คนเดียว ส่วนเรื่องอื่นๆ อย่างเรื่องเพศเรื่องอะไรก็ไม่ต้องคิดมาก เพราะถ้าถึงเวลาจริงๆ เราจะรู้เอง"
นอกจากนี้เมื่อผู้สื่อข่าวถามถึงกรณีอินสตาแกรมนิรนาม ออกมาตั้งเป้าจับผิดความสัมพันธ์ของเจ้าตัวกับสาวสวยนอกวงการ ที่ดูเหมือนว่าจะมีทีท่าสนิทสนมเป็นพิเศษจนส่อกลายเป็นเรื่องดราม่า ทางด้านของหนุ่มเจเองก็ได้ชี้แจงให้เราฟังแบบชัดเจนเช่นเดียวกันว่า...
"ไม่มี (หัวเราะ) ไม่เกี่ยว อันนี้เป็นเพื่อน เพื่อนกันมา 10 กว่าปีแล้ว ไม่เกี่ยว ไม่มีประเด็นไร้สาระมากครับ ถามว่ารู้จักกันมานานไหม ก็อย่างที่บอกเลยรู้จักนานแล้ว เขาเป็นเพื่อนของเพื่อนในกลุ่มเจ็ตสกี ปิ่นก็รู้จัก เขายังเคยซื้อของมาฝาก ซื้อของมากินกันที่บ้านเลย เป็นเพื่อนครับไม่ได้มีอะไร อย่าไปจุดประเด็นเลยไม่ติดๆ แหม...ผมมีเมียสวยขนาดนี้ยังจะไปอะไรกับใครอีก (ยิ้ม)"