เวิร์คพ้อยท์ เข้าใจเหตุรายการอมตะอยู่ทน ชิงร้อยชิงล้าน หลุดฟรีทีวีช่อง 3 ยันจากกันด้วยดี  
หลังจากที่เป็นประเด็นฮือฮากรณี "ช่อง 3" ปรับผังใหม่และรายการชื่อดังที่อยู่คู่กับฟรีทีวีมา 25 ปีอย่าง "ชิงร้อยชิงล้าน" มีอันต้องหลุดผังไป หลายคนคาดการณ์เดาได้ถูกว่า "ชิงร้อยชิงล้าน" ต้องหลุดผังแน่นอนเพราะ "เวิร์คพ้อยท์" มีบ้านเป็นของตัวเองแล้วในทีวีดิจิตอล
แต่ยังเป็นที่ข้องใจว่า "เสี่ยตา ปัญญา" จะมีปัญหากับช่อง 3 หรือไม่???
 ทีมข่าวบันเทิง Sanook! News ได้สายตรงสอบถามถึงเรื่องดังกล่าวทันที  
ซึ่งทาง ฝ่ายประชาสัมพันธ์บริษัทเวิร์คพ้อยท์ ได้เปิดเผยถึงเรื่องราวดังกล่าว โดยบอกว่ารายการชิงร้อยชิงล้านได้หลุดผังออกจากช่อง 3 แล้ว เป็นเรื่องจริง เนื่องจากส่วนหนึ่งเป็นนโยบายของช่อง 3 ที่ถ้าหากรายการของค่ายไหนมีช่องที่สามารถออกอากาศในพื้นที่บ้านของตัวเองได้ ก็ให้ไปออกอากาศที่ช่องของตนเอง
ซึ่งฝ่าย ปัญญา นิรันดร์กุล ผู้บริหารค่ายเวิร์คพ้อยท์ ได้เข้าใจนโยบายดังกล่าวเป็นอย่างดี พร้อมกับได้รับการเปิดเผยว่าชิงร้อยชิงล้านไม่ได้ออกอากาศช่อง 3 ถือเป็นการจากกันด้วยความเข้าใจ และไม่ได้มีปัญหาใดๆ กับช่อง 3 ทั้งสิ้น
นอกจากนี้ทาง ฝ่ายประชาสัมพันธ์เวิร์คพ้อยท์ ยังได้เปิดเผยอีกว่าต้นเดือนกรกฎาคมนี้ ชิงร้อยชิงล้าน จะออกอากาศที่ช่องเวิร์คพ้อยท์ และจะมีการเปลี่ยนแปลงแบบปล่อยหมัดเด็ด
ส่วนจะเป็นอย่างไร ยิ่งใหญ่ขนาดไหนต้องติดตามกัน... 
 