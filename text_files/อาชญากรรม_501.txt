(ภาพประกอบไม่เกี่ยวกับเนื้อหา)
ตำรวจทองหล่อโชว์จับแก๊งหนุ่มหื่น ฉุดสาวเสริฟ์จากผับ รุมโทรมยับคาโรงแรม จับได้แล้ว 3 คน แต่หัวโจกยังหลบหนี อนุมัติออกหมายจับแล้ว
(25 ก.ค.) เจ้าหน้าที่ตำรวจ สน.ทองหล่อ ได้เปิดแถลงข่าวการจับกุมตัว นายวิทยา แท่นธัญลักษณ์ อายุ 26 ปี ผู้ต้องหาคดีปล้นชิงทรัพย์และก่อเหตุรุมโทรมกระทำชำเราเหยื่อสาว โดยร่วมมือกันก่อเหตุกับพรรคพวกอีก 3 ราย
จากการสอบสวน นายวิทยา ให้การรับสารภาพว่า ได้ลงมือข่มขืนรุมโทรมเหยื่อสาวจริง ร่วมกับผู้ต้องหาอีก 3 คน คือ นายวสันต์ สมบูรณ์ทรัพย์ อายุ 32 ปี และ นายบรรพต ขุนทอง อายุ 22 ปี ทั้ง 2 รายถูกเจ้าหน้าที่จับกุมตัวได้แล้วก่อนหน้านี้ และ นายคุณานนท์ มะรินทร์ อายุ 27 ปี ที่ยังคงหลบหนีการจับกุมอยู่
นายวิทยา สารภาพอีกว่า ในวันเกิดเหตุได้รับโทรศัพท์จาก นายคุณานนท์ ให้ตามมาหาที่โรงแรมแห่งหนึ่งย่านห้วยขวาง เมื่อไปถึงก็พบ นายคุณานนท์ กับ นายบรรพต อยู่ภายในห้องพักกับหญิงสาวที่มึนเมาไม่ได้สติ ก่อนที่ นายคุณานนท์ จะชักชวนให้ร่วมกันรุมโทรมเหยื่อสาวจนสำเร็จความใคร่และแยกย้ายกันหลบหนีไป ส่วนเรื่องทรัพย์สินของเหยื่อที่สูญหาย นายคุณานนท์ เป็นผู้นำไปด้วยทั้งหมด หลังก่อเหตุตนก็กลับมาทำงานตามปกติที่ จ.ลำปาง
อย่างไรก็ตาม ทางด้านเจ้าหน้าที่ตำรวจ สน.ทองหล่อ ได้เปิดเผยว่า เหตุดังกล่าวเกิดขึ้นตั้งแต่วันที่ 27 พ.ค. ที่ผ่านมา มีเหยื่อสาวเป็นสาวเสิร์ฟมาร้องทุกข์ว่าถูกคนร้ายรุมโทรมและชิงทรัพย์ไปจำนวนหนึ่ง ต่อมาเจ้าหน้าที่จึงได้ติดตามหาเบาะแสของคนร้าย จนพบว่ามีผู้ต้องหา 4 คน กระทั่งติดตามจับกุมตัว นายวสันต์ กับ นายบรรพต ได้เมื่อเดือนมิถุนายนที่ผ่านมา แต่พบว่า นายวสันต์ เป็นเพียงผู้ขับรถพาเหยื่อมาส่ง ไม่มีส่วนก่อเหตุข่มขืนรุมโทรมเหยื่อ ต่อมาจึงขยายจับกุมตัว นายวิทยา ได้ในที่สุด
เบื้องต้นได้แจ้งข้อหาร่วมกันข่มขืนกระทำชำเราผู้อื่น อันมีลักษณะเป็นการรุมโทรม ร่วมกันพาผู้อื่นไปกระทำการอนาจาร โดยใช้กำลังประทุษร้าย ร่วมกันหน่วงเหนี่ยวผู้อื่น โดยปราศจากเสรีภาพในร่างกาย ควบคุมตัวดำเนินคดีตามกฎหมายต่อไป ส่วน นายคุณานนท์ ที่ยังคงหลบหนีอยู่ เจ้าหน้าที่ได้ขออนุมัติออกหมายจับแล้ว คาดว่าน่าจะจับกุมตัวได้เร็วๆ นี้