ผู้สื่อข่าวรายงานว่าคลิปภาพอุบัติเหตุที่เกิดขึ้นบนถนนมอเตอร์เวย์ กรุงเทพฯ-ชลบุรี เมื่อวานนี้ (31 ก.ค.) กำลังเป็นที่กล่าวถึงในโลกโซเชียลเน็ตเวิร์ก มีการแชร์ส่งต่อคลิปดังกล่าวเพื่อเตือนเป็นอุทาหรณ์ ภาพรถเก๋งคันดังหนึ่งเกิดเสียหลักระหว่างขึ้นสะพานกลับรถ รถเก๋งร่วงตกลงมาจากสะพาน
ตามรายงานระบุว่า คลิปวิดีโอเหตุการณ์ดังกล่าว เกิดขึ้นเมื่อบ่ายวานนี้ (31 ก.ค.) บริเวณทางหลวงพิเศษหมายเลข 7 มอเตอร์เวย์ กรุงเทพฯ-ชลบุรี ช่วงหลักกิโลเมตรที่ 14+700 ภาพเหตุการณ์เผยให้เห็นรถยนต์มิซูบิชิ สีบรอนซ์เงิน หมายเลขทะเบียน พอ 4699 กรุงเทพฯ อยู่บนสะพานกลับรถ รถคันดังกล่าวเสียหลักระหว่างช่วงทางเข้าโค้ง เป็นเหตุทำให้รถวิ่งขึ้นเกยขอบทาง ก่อนที่รถจะพุ่งตกลงมาที่เกาะกลางถนนมอเตอร์เวย์ โชคดีที่ถนนข้างล่างไม่มีรถขับมาพุ่งชนซ้ำ
อย่างไรก็ตาม เหตุการณ์ดังกล่าวเบื้องต้นพบว่า ผู้ขับรถคันที่เกิดเหตุได้รับบาดเจ็บเล็กน้อย สามารถปีนออกจากรถได้หลังจากที่ประสบเหตุตกลงมาจากสะพาน เจ้าหน้าที่ตำรวจทางหลวงได้เข้าให้การช่วยเหลือ ส่วนในช่วงเวลาที่เกิดเหตุส่งผลให้การจราจรติดขัด เนื่องจากประชาชนขับชะลอดูเหตุการณ์ ซึ่งภายหลังหนึ่งชั่วโมงต่อมา ได้ทำการเคลื่อนย้ายรถคันที่เกิดเหตุและเปิดเส้นทางการจราจรตามปกติ
