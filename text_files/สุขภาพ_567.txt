ไม่เชื่อก็ต้องเชื่อว่า “น้ำเปล่า” สามารถรักษาโรคได้สารพัดจริงๆ นะ ไม่ได้เป็นศาสตร์มนต์ดำหรือเกี่ยวข้องกับศาสนาใดๆ ทั้งนั้น แต่เป็นหลักวิทยาศาสตร์ และกลไกมนุษย์ธรรมดาๆ นี่แหละ แถมยังเป็นโรคที่ใครหลายคนประสบพบเจอมาด้วย จะต้องดื่มน้ำเปล่าอย่างไร เท่าไร แล้วรักษาโรคอะไรได้บ้าง ตามมาดูกันเลยค่ะ
 
1. ท้องผูก
ง่ายๆ ก็เริ่มที่อาการท้องผูกที่ใครหลายคนต้องเคยประสบกับปัญหานี้มาไม่มากก็น้อย สาเหตุของอาการท้องผูกมักมาจากอาหารการกินที่เราทานเข้าไป ทำให้อุจจาระของเราขาดความอ่อนนุ่ม อัดรวมเป็นก้อนแข็งใหญ่ ทำให้ถ่ายลำบาก (หรือไม่ถ่าย) การดื่มน้ำเปล่าให้มากขึ้น จะช่วยให้อาการท้องผูกลดลงได้อย่างแน่นอน โดยเฉพาะการดื่มน้ำอุ่น (อาจจะแช่มะนาวฝานบางๆ ลงไปในแก้ว 1 ชิ้นด้วย) ในตอนเช้า และดื่มน้ำตามหลังจากทานอาหาร ไปจนถึงน้ำเปล่าอีก 1 แก้วก่อนนอน รับรองได้ผลแน่
 
2. โรคริดสีดวงทวาร
ต่อจากอาการท้องผูก หากอุจจาระอ่อนนุ่มลง เราก็จะมีโอกาสเป็นโรคริดสีดวงทวารน้อยลงเช่นกัน เพราะฉะนั้นหากไม่อยากเป็นโรคริดสีดวงทวาร นอกจากการเลือกทานอาหารที่มีกากใยอาหารสูง ลดการทานอาหารที่มีแป้ง และไขมันสูงแล้ว ควรดื่มน้ำเปล่าให้เพียงพอในแต่ละวันด้วย
 
3. ปวดศีรษะ/ไมเกรน
ใครที่มีอาการปวดศีรษะ หรือปวดไมเกรนเป็นโรคประจำตัวอยู่แล้ว หากไม่อยากมีอาการปวดบ่อยๆ หรือไม่อยากทานยาบ่อย สามารถจิบน้ำเปล่าดื่มระหว่างวันได้ ช่วยลดอาการปวดศีรษะได้ดีเลยทีเดียว
 
4. ความดันโลหิตสูง
การดื่มน้ำน้อยเกินไป ทำให้เลือดของเราข้น ทำให้ระบบไหลเวียนโลหิตในร่างกายทำงานหนักขึ้นไปด้วย นั่นจึงทำให้หลอดเลือกมีความดันมากขึ้น จนอาจทำให้ความดันโลหิตสูงขึ้น หรือคนที่มีอาการความดันโลหิตสูงอยู่แล้วก็อาจมีอาการหนักขึ้นได้ เพราะฉะนั้นหากเราดื่มน้ำให้เพียงพอในแต่ละวัน ก็จะช่วยให้ระบบไหลเวียนโลหิตทำงานได้ง่ายขึ้น
 
5. โรคอ้วน
ไม่เชื่อก็ต้องเชื่อว่าแค่น้ำเปล่าธรรมดาๆ นี่แหละที่ช่วยลดโอกาสในการเป็นโรคอ้วนได้ นอกจากนี้ใครที่ต้องการลดน้ำหนัก ลองดื่มน้ำเปล่าระหว่างวันให้มากขึ้น จะช่วยให้เราไม่หิวบ่อยระหว่างวัน และดื่มเปล่าแทนน้ำหวานไปได้เลย จะเติมความสดชื่นด้วยการแช่ผลไม้สดลงไปในน้ำเปล่าด้วยก็ได้ หรือที่เราเรียกว่า Defused water ช่วยลดความอยากน้ำหวานของเราไปได้เยอะเลยล่ะ แพทย์แนะนำว่า ใครที่เป็นโรคอ้วนอยู่แล้ว ลองดื่มน้ำให้ได้ 2-3 ลิตรต่อวัน ควบคู่ไปกับการลดทานแป้ง น้ำตาล ไขมันไม่ดี และออกกำลังกายด้วย ช่วยลดน้ำหนักได้แน่นอน
 
6. ปวดข้อ
อาการปวดข้อมักตามมากับโรคอ้วน เพราะน้ำหนักตัวที่มากเกินไป และน้ำในข้อน้อย จึงทำให้ข้อต่างๆ เช่น ข้อเข่า ข้อเท้า ข้อไหล่แห้ง ฝืดเคือง ขยับได้ไม่คล่อง การเติมความชุ่มชื้นให้กับเนื้อเยื่อบริเวณข้อต่อ ทำได้ง่ายๆ เพียงดื่มน้ำให้มากขึ้น อาการอักเสบ หรือบวมปวดก็จะน้อยลง
 
7. กระเพาะปัสสาวะอักเสบ
จากประสบการณ์ส่วนตัว นอกจากการทำงานที่รีบเร่ง ที่ทำให้เราดื่มน้ำน้อย และต้องกลั้นปัสสาวะเป็นเวลานาน ทำให้มีโอกาสเป็นโรคกระเพาะปัสสาวะอักเสบได้มากขึ้น เพราะฉะนั้นหากคุณดื่มน้ำให้มากขึ้น และลุกไปเข้าห้องน้ำทันทีที่ปวดปัสสาวะ ก็จะไม่เป็นโรคนี้อย่างแน่นอน
ทั้งนี้ ไม่ได้หมายความว่าน้ำเปล่าเป็นยาวิเศษที่ดื่มปุ๊บ อาการของโรคต่างๆ จะหายปั๊บ หากแต่จะช่วยป้องกันการเกิดโรค หรือช่วยบรรเทาให้อาการของโรคเหล่านั้นลดน้อยลง หากเป็นโรคอะไรควรปรึกษากับแพทย์ผู้เชี่ยวชาญ เพื่อรับการรักษาอย่างถูกต้องจะดีกว่าค่ะ