รอง ผบ.ตร.ฝ่ายความมั่นคง ปัดตอบ นายตำรวจ ยศ พ.ต.อ. พาอดีตนายกฯ "ยิ่งลักษณ์" หนี แฉแผนชิ่ง ออกจากบ้าน เปลี่ยนรถย่านมีนบุรี ถึงสระแก้ว หลัง 4 ทุ่ม ชี้ผู้ต้องสงสัยนำพา มากกว่า 2 คน
ผู้สื่อข่าวรายงานว่า (12 ก.ย.) พล.ต.อ.ศรีวราห์ รังสิพราหมณกุล รองผู้บัญชาการตำรวจแห่งชาติ (รองผบ.ตร.) ด้านความมั่นคง กล่าวถึงความคืบหน้าการติดตามตัว นางสาวยิ่งลักษณ์ ชินวัตร อดีตนายกรัฐมนตรี ผู้ต้องหาตามหมายจับศาลฎีกาแผนกคดีอาญาของผู้ดำรงตำแหน่งทางการเมือง
หลังหลบหนีไม่มารับฟังคำพิพากษา ในคดีที่ถูกกล่าวหาว่า ปฏิบัติหน้าที่มิชอบ ละเลย ไม่ระงับยับยั้ง ปล่อยให้มีการทุจริตในโครงการรับจำนำข้าว ว่า ขณะนี้มีความคืบหน้า โดยในวันที่ 23 ส.ค. พบรถเข้าออกบ้านพัก นางสาวยิ่งลักษณ์ ในซอยโยธินพัฒนา 3 รวม 20 คัน แต่ขณะนี้พบรถยนต์ต้องสงสัยในการพานางสาวยิ่งลักษณ์หลบหนี 2 คัน
โดยในวันที่ 23 ส.ค. เวลาประมาณ 14.00 น. พบรถคันแรก ออกจากบ้านพักในซอยโยธินพัฒนา 3 มีผู้หญิงโดยสารในรถมีคนขับให้ แล้วขับไปที่ย่านมีนบุรี กรุงเทพมหานคร โดยผู้หญิงลงจากรถคันที่นั่งออกจากบ้าน เปลี่ยนขึ้นรถคันใหม่ที่มารอรับ มีคนขับอีกคน มุ่งหน้าไปยังจังหวัดสระแก้วในทันที แต่ขณะนี้ยังไม่สามารถระบุได้ชัดว่า ผู้หญิงคนดังกล่าว คือ นางสาวยิ่งลักษณ์ ใช่หรือไม่ เพียงแต่สงสัย เพราะกล้องวงจรปิดทีได้อยู่ไกล มองเห็นไม่ชัด
พล.ต.อ.ศรีวราห์ กล่าวว่า รถคันดังกล่าวออกจากมีนบุรี ไปถึงจังหวัดสระแก้ว หลังเวลา 22.00 น. ซึ่งเป็นเวลาที่ด่านตรวจคนเข้าเมืองปิดแล้ว หลังจากนั้นก็ยังไม่สามารถระบุได้ว่า นางสาวยิ่งลักษณ์ ไปไหนต่อ เช่นเดียวกันยังไม่สามารถยืนยันว่า ออกนอกประเทศแล้วหรือไม่
ส่วนรถคันต้องสงสัยที่ว่าพาหนี จะใช่รถคันเดียวกับที่สื่อมวลชนนำเสนอ อ้างว่ากล้องวงจรปิดที่จังหวัดสระแก้วจับภาพได้หรือไม่ ยังไม่สามารถระบุได้ เพราะตนยังไม่เห็นภาพรถที่สื่อเสนอ รถที่ตามอยู่จะเป็นรถอะไรก็บอกไม่ได้ บอกแค่ว่าติดตามอยู่ ทั้ง 2 คัน และไม่ขอตอบว่า ขณะนี้พบรถต้องสงสัยแล้วหรือไม่ เรื่องอยู่ในสำนวน ทั้งนี้ รถคันต้องสงสัยผ่านเส้นทางด่านตรวจหลายจุด ซึ่งทำให้เราได้ข้อมูลจากจุดตรวจเหล่านี้
รองผู้บัญชาการตำรวจแห่งชาติ กล่าวว่า จากการที่พบรถต้องสงสัย 2 คัน ทำให้ขณะนี้มีบุคคลต้องสงสัยพาหลบหนี อย่างน้อย 2 คน เพราะรถ 2 คันใช้คนขับคันละคนแต่ก็ย้ำว่า การพาหนีก่อนมีหมายจับในวันที่ 25 ส.ค. ไม่มีความผิด มีฎีกาอยู่ หากจะพบผู้ใดมีความผิดตามกฎหมายในเรื่องนี้ก็คงเป็นเรื่องของการพาออกนอนประเทศ ผิดตาม พ.ร.บ.คนเข้าเมือง ฯ แต่ตอนนี้ยังไม่มีพยานหลักฐานที่จะเอาผิดผู้ใดได้ หากมีหลักฐานตนก็คงดำเนินคดีไปแล้ว
ผู้สื่อข่าวถามถึงกรณีมีรายงานระบุว่า มีนายตำรวจยศ พ.ต.อ. พาหนี นั้น พล.ต.อ.ศรีวราห์ กล่าวว่า ตรงนี้ไม่ขอตอบ แต่ใครที่เกี่ยวข้องก็ตามหมด ไม่เว้นอยู่แล้ว ไม่ว่าจะเป็นทหาร หรือตำรวจ หากสาวไปถึงใครก็เอาคนนั้นการสืบสวนติดตาม นางสาวยิ่งลักษณ์
"ยืนยันว่า ยังไม่ถึงทางตัน ยังสืบสวนหาตัวต่อเนื่อง มีการเชิญนายตำรวจใกล้ชิดมาให้ข้อมูลหมดแล้ว ตรวจสอบด้วยว่า ใครหายไปในช่วงเวลานั้นหรือไม่ ก็ยังไม่มีข้อมูลว่า ใครหายไป และคดีนี้ไม่มีตอแน่นอน ตนทำคดีไม่มีตอ ทำตามกฎหมายไม่กลัวอะไรทั้งนั้น" พล.ต.อ.ศรีวราห์ กล่าว