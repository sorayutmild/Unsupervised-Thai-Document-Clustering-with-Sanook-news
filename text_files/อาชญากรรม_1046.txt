เมื่อเวลา 10.00 น. (15 ม.ค.) พ.ต.อ.ภาสกร กลั่นหวาน ผกก.สภ.หาดใหญ่ จ.สงขลา รับแจ้งมีผู้เสียชีวิตภายในบ้านเลขที่ 360/3 ซอย 11 หมู่บ้านฉัตรแก้ว หมู่ 4 ต.ควนลัง อ.หาดใหญ่ หลังรุดไปตรวจสอบพร้อมชุดสืบสวน เจ้าหน้าที่พิสูจน์หลักฐานและหน่วยกู้ภัยมูลนิธิมิตรภาพสามัคคี
ที่เกิดเหตุเป็นบ้านเดี่ยว 2 ชั้น ภายในห้องนอนชั้นสอง พบศพนางดวงแข ขุนทองเพชร อายุ 52 ปี ผู้อำนวยการโรงเรียนวิริยะเธียรวิทยา ตั้งอยู่ถนนประชาธิปัตย์ เขตเทศบาลนครหาดใหญ่ ซึ่งเป็นโรงเรียนระดับอนุบาลและประถมศึกษา นอนเสียชีวิตอยู่ภายในห้องนอนชั้นสอง สภาพนอนจมกองเลือดอยู่บนพื้นข้างเตียงนอนถูกคลุมด้วยผ้าห่ม เบื้องต้นคาดน่าจะถูกฆาตกรรม โดยเจ้าหน้าที่ตำรวจและเจ้าหน้าที่พิสูจน์หลักฐานกำลังอยู่ระหว่างการตรวจที่เกิดเหตุและชันสูตรศพ
นางบุษบา บุญเรือง ครูโรงเรียนเดียวกัน เปิดเผยว่า ปกตินางดวงแข จะไปโรงเรียนตั้งแต่เวลา 07.30 น. ของทุกวัน แต่วันนี้ไม่ได้ไป เพื่อนครูจึงได้มาตามก็พบว่ากุญแจรั้วบ้านถูกล็อกไว้ด้านใน จึงให้คนปีนขึ้นไปดู พบว่านอนเสียชีวิตจมกองเลือดอยู่ในห้องนอน ทั้งนี้นางดวงแข จะพักอยู่ที่บ้านพักเพียงคนเดียว เนื่องจากได้เลิกรากับสามีไปนานแล้ว และลูกทั้งสองคนไปทำงานอยู่ที่ จ.ชลบุรี
ขณะที่ พ.ต.อ.ภาสกร กลั่นหวาน ผกก.สภ.หาดใหญ่ จ.สงขลา กล่าวว่า ขณะนี้ เจ้าหน้าที่ตำรวจยังอยู่ระหว่างการสอบสวนพยานแวดล้อม ยังไม่สามารถสรุปสาเหตุได้การเสียชีวิตได้
ขอบคุณภาพประกอบจาก สำนักข่าวไทย