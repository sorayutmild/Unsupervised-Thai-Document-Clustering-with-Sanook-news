“ไข่ดองน้ำปลา” เป็นอีกหนึ่งเมนูที่คนที่ชอบกินเมนูแปลกๆ ชื่นชอบในรสชาติที่ไม่เหมือนเมนูใดๆ ที่เคยกินมา และสามารถกินไข่ดิบได้น่าจะเคยลิ้มลองกันมาบ้างแล้ว แต่จริงๆ แล้วไข่ดองน้ำปลามีประโยชน์ หรืออันตรายอะไรแฝงอยู่หรือไม่?
 
ไข่ดองน้ำปลา เมนูฮิตที่อาจแฝงอันตราย?
หากจะพูดถึงความเสี่ยงอันตรายของเมนูไข่ดองน้ำปลา สาเหตุสำคัญน่าจะมาจากวัตถุดิบหลักอย่าง “ไข่ดิบ” ที่จะเป็นตัวกำหนดว่าไข่ดองน้ำปลาถ้วยนั้นอันตรายต่อร่างกายของเราหรือไม่
 
ไข่ เป็นปัจจัยที่ผู้นำมาปรุงอาจมองข้าม เพราะกว่า 90% ของคนที่ทำเมนูไข่ดองน้ำปลาซื้อไข่จากร้านสะดวกซื้อทั่วไป ไข่เหล่านั้นอาจเป็นไข่ที่ไม่ได้ผ่านการฆ่าเชื้อ หรือเลี้ยงในระบบเปิด เท่ากับเป็นไข่ที่ไม่ได้สะอาดนัก หากจะทำเมนูไข่ดองน้ำปลา ควรเป็นไข่ไก่ที่ผ่านการฆ่าเชื้อแล้วเท่านั้น โดยต้องเป็นไข่ได่ที่ผ่านการผลิตมาโดยพิเศษตั้งแต่สายพันธุ์พ่อไก่แม่ไก่ ที่ได้รับการป้องกันเชื้อโรคมาอย่างดี ปลอดภัยจากสารตกค้างที่ทำให้เกิดการดื้อยาในมนุษย์ ดังนั้นหากอยากกินเมนูไข่ดองน้ำปลาให้ปลอดภัย ต้องพิถีพิถันในการเลือกซื้อไข่ เพราะเราต้องกินดิบ
 
ไข่ดิบ มีประโยชน์?
จริงๆ แล้วไข่ดิบ หรือสุกต่างก็มีประโยชน์ร่างกาย แต่อยากแนะนำให้กินไข่ปรุงสุกมากกว่า เพราะการกินไข่ดิบจะทำให้ร่างกายของเราได้รับสารอาหารจากไข่ไม่เต็มที่ เพราะไข่ดิบลื่นมาก ไข่ดิบจะลำเลียงผ่านลำไส้เล็กไปอย่างรวดเร็วก่อนที่ร่างกายจะได้ดูดซึมสารอาหารที่มีประโยชน์ไปใช้งาน สั้นๆ ก็คือลำไส้เล็กดูดซึมสารอาหารจากไข่ดิบไปไม่ทันนั่นเอง นอกจากนี้เมือกของไข่ขาวอาจเข้าไปขัดขวางการทำงานของน้ำย่อยในกระเพาะอาหาร ทำให้ย่อยอาหารได้ยากมากยิ่งขึ้น
นอกจากนี้ ในไข่ดิบยังมีสารที่เรียกว่า สารอะวิดิน ที่อาจส่งผลทำให้ร่างกายขาดไบโอติน และเกิดผลเสียต่อร่างกาย เช่น อ่อนเพลีย ไม่มีเรี่ยวแรง ผมขาดหลุดร่วง เบื่ออาหาร ระบบประสาทผิดปกติ เป็นต้น
>> “ไบโอติน” วิตามินหลากประโยชน์ที่ไม่ควรมองข้าม
 
ควรกินไข่ดองน้ำปลาหรือไม่?
คนที่เคยกินไข่ดิบแล้วไม่มีปัญหาเรื่องท้องอืด อาหารไม่ย่อย อาจจะสามารถกินไข่ดองน้ำปลาได้บ้าง แต่เราไม่แนะนำให้กินบ่อยๆ เพราะนอกจากจะเสี่ยงติดเชื้อโรคบางอย่างที่อาจมากับไข่ดิบที่ไม่สะอาดแล้ว ยังได้รับโซเดียมจำนวนมากต่อเมนูไข่ดองน้ำปลา 1 ถ้วย ซึ่งส่งผลเสียต่อร่างกายทั้ง โรตไต และความดันโลหิตสูงได้ ดังนั้นหากมั่นใจในคุณภาพของไข่ดิบที่ใช้ สามารถกินได้บ้างนานๆ ครั้ง แต่ถ้าเลี่ยงได้ก็กินไข่ปรุงสุดธรรมดาๆ และไม่ปรุงรสเพิ่มเติมมากนักจะดีกว่า