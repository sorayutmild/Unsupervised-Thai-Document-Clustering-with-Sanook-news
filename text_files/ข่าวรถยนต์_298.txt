     ชิ้นส่วนของรถแต่ละชิ้น มีความสำคัญแตกต่างกันไปตามแต่หน้าที่ที่มันได้รับมอบหมาย และเราเองก็คงไม่อยากให้ชิ้นส่วนต่างๆ เหล่านี้สึกหรอ หรือพังไปตามกาลเวลา และการใช้งาน แต่ในเมื่อไม่สามารถห้ามไม่ให้มันเกิดความเสียหายได้ เราจึงต้องคอยสังเกตอาการต่างๆ ที่มันแสดงออกมา เพื่อจะได้รู้ทัน ก่อนที่อาการของมันจะแย่ไปกว่านี้ อย่างเช่น โช๊คอัพ
     รถยนต์ทุกคันต้องมี โช๊คอัพ หรือก็คือ อุปกรณ์ที่คอยรับแรงกระแทก แรงสั่นสะเทือน รวมไปถึงเป็นตัวช่วยหน่วงการเคลื่อนที่ขึ้น หรือลงของตัวรถยนต์ ฯลฯ  และเมื่อโช๊คอัพมีปัญหา มันอาจจะทำให้รถเกิดอาการเสียศูนย์ ร่อนไปมา ขณะเข้าโค้งด้วยความเร็วรถจะโคลงเคลงควบคุมยาก และความนุ่มนวล ยืดหยุ่นจะขาดหายไป จนถึงขั้นอาจทำให้เกิดอุบัติเหตุก็เป็นได้
 
     ซึ่งถ้าไม่อยากให้เกิดเหตุการณ์แบบนี้ขึ้น มาสำรวจ สังเกต และตรวจสอบอาการของโช๊คอัพรถยนต์ของคุณกัน ว่ามันมีอาการเหล่านี้หรือไม่
     1. รถเกิดอาการร่อน หากขับรถมาด้วยความเร็ว แล้วรถเกิดเสียการทรงตัว ร่อนไปร่อนมา เพราะมีแรงลมปะทะ สาเหตุเกิดจากโช๊คอัพต้นใดต้นหนึ่งทำงานผิดปกติ ไม่สัมพันธ์กับกระบอกอื่น
     2. รถเกิดอาการโคลงเคลงผิดปกติ ขณะที่จอดแล้วขับรถออกตัวมาด้วยความเร็วปกติ หน้ารถกลับเชิดขึ้นมากกว่าเดิม และในขณะที่ขับรถมาด้วยความเร็วต่ำแล้วเบรก หน้ารถทิ่มลงไปมาก สาเหตุเกิดจากโช๊คอัพเริ่มเสื่อมสภาพแล้ว
     3. ดอกยางสึกไม่เท่ากัน หากมั่นใจว่าตั้งศูนย์-ถ่วงล้อรถมาตรง ให้ตรวจดูหน้ายางรถยนต์ หากดอกยางสึกผิดปกติ สึกไม่สม่ำเสมอกัน เป็นบั้ง แสดงว่าโช๊คอัพมีปัญหาแล้วแน่นอน
     4. ห้องโดยสารสั่นสะเทือนผิดปกติ เมื่อขับรถผ่านเนิน ลูกระนาด หรือคอสะพาน รถมีอาการกระเด้งกระดอนขึ้นลง สั่น แข็งกระด้าง และไม่นิ่มนวล
     5. การคืนตัวของโช๊คอัพ ให้ออกแรงกดรถยนต์ที่ฝากระโปรงหน้า และฝากระโปรงท้าย หรือท้ายรถ โดยให้ออกแรงกดพอประมาณ กดจนรถจมลงแล้วปล่อย จากนั้นสังเกตดูว่ารถมีการเด้งขึ้นลงหลายครั้งหรือไม่ ถ้าหากมีการเด้งขึ้นลงหลายครั้ง แปลว่าโช๊คอัพมีปัญหา แต่ถ้ากดลงไปแล้ว รถคืนตัวทันทีโดยไม่มีอาการเด้งขึ้นลงแบบที่ว่า โช๊คอัพยังดีอยู่
     6. โช๊คอัพเบี้ยว หรือผิดรูปทรง ให้เช็กดูที่ตัวโช๊คอัพ ว่ามีอาการแบบนี้ หรือมีความผิดปกติ บิดเบี้ยวของกระบอกโช๊ค แกนโช๊คหรือไม่
     7. มีรอยน้ำมันรั่วจากกระบอกโช๊คอัพ ให้ตรวจดูตรงซีลของโช๊คอัพ หากมีรอยน้ำมันรั่ว หรือน้ำมันซึมออกมา แสดงว่าโช๊คเสื่อมสภาพแล้ว
     8. ไม่มีความร้อนจากโช๊คอัพหลังการใช้งาน ให้ตรวจสอบดูทันทีหลังจากใช้งานปกติ โดยใช้มือสัมผัสที่โช๊คอัพว่ามีความร้อนหรือไม่ หากมีความร้อนแปลว่าโช๊คอัพปกติดี แต่ถ้าสัมผัสแล้วไม่มีความร้อน แสดงว่าโช๊คอัพเสื่อมสภาพ
 
     หากรถของคุณเกิดอาการตามที่กล่าวมานี้ อย่าชะล่าใจ ให้รีบนำรถไปเข้าอู่ เข้าศูนย์ ตรวจเช็กโช๊คอัพ ซ่อมแซมแก้ไข หรือเปลี่ยนใหม่ไปเลยก็ได้ เพื่อความปลอดภัยบนท้องถนนของตัวเราเอง และผู้ร่วมทางคนอื่นๆ
 

 