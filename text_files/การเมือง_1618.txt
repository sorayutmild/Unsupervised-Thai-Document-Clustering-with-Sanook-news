นายสุทิน คลังแสง สมาชิกสภาผู้แทนราษฎร (ส.ส.) จ.มหาสารคาม พรรคเพื่อไทย อภิปรายนโยบายของรัฐบาลเมื่อวันศุกร์ที่ผ่านมา (26 ก.ค.) ได้อย่างดุเด็ดเผ็ดมันและทำให้เรื่องยากๆ สำหรับคนจำนวนไม่น้อย อย่าง ภาษี ให้เป็นเรื่องที่เข้าใจง่าย จนทำให้ประชาชนให้ความสนใจอีกครั้ง หลังจากที่เคยพูดเรื่องเหมืองอัครา เมื่อวันที่ 5 มิ.ย. ในวันเลือกตั้งนายกรัฐมนตรี
คนจนแบกภาษีทางอ้อม
แต่การอภิปรายครั้งนี้ของนายสุทิน กลับโดน พล.อ.ประยุทธ์ จันทร์โอชา นายกรัฐมนตรี มองด้วยสายตาที่แสดงความหงุดหงิด เพราะนายสุทินกล่าวแย้งว่า คนจนเสียภาษี และเสียภาษีมากกว่าคนรวย แต่ไม่ได้ถูกจัดเก็บภาษีโดยตรง แต่เป็นภาษีทางอ้อม เพราะเมื่อรัฐบาลต้องการเก็บภาษีผู้ประกอบการ ผู้ประกอบการก็ต้องเพิ่มราคาสินค้า เพื่อให้มีกำไรเท่าเดิมหรือมากขึ้น
"ท่านบอกว่าคนจนไม่ได้เสียภาษีหรอก ชาวบ้านไม่ค่อยได้เสียภาษีนะ มีคนเสียภาษีไม่กี่พัน ชาวบ้านไม่ค่อยเสียเลย เสียมากกว่าคนรวย ท่านฟังผมนะ ท่านประธานครับผมฝากไปถึงคณะรัฐมนตรีนะ ชาวบ้านเสียภาษีมากกว่าคนรวย ทำไม ภาษีมี 3 ประเภทครับ ภาษีทางตรง ท่านก็เก็บเอาสิ ภาษีรายได้ ภาษีเงินได้ ท่านก็ว่าไป ภาษีทางอ้อมครับท่านประธาน ที่ชาวบ้านเสียจนจน แล้วที่ความจนกับความรวยมันถ่างออกจากกันเยอะที่สุดคือ ชาวบ้านแบกภาษีทางอ้อม" นายสุทิน กล่าว
พ่อค้าผลักภาษีให้ชาวบ้าน หนีกำไรหด
ส.ส. จ.มหาสารคามรายนี้กล่าวต่อไปว่า "ท่านขึ้นภาษีทางตรงกับพ่อค้าปั๊บ ท่านคิดว่าพ่อค้าเขาจะโง่เหรอครับ บวกใส่ราคาสินค้าทันที สบู่ ยาสีฟัน น้ำมันขึ้นหมด ท่านขึ้นภาษีสรรพสามิตในรถยนต์ปั๊บ ขึ้นน้ำมันดีเซลปั๊บ ท่ายขึ้นลิตรหนึ่งเท่านี้ปั๊บ เอาล่ะครับ รถอีแต๊ก เครื่องสูบน้ำ จ่ายภาษีแทนคนรวยหมด" 
นอกจากนี้ นายสุทิน ยังพูดถึงภาษีบุหรี่และสุรา และราคาประเมินที่ดินที่สูงขึ้น ก็ทำให้คนจนต้องแบกรับค่าใช้จ่ายที่สูงขึ้น
ทั้งนี้ นายสุทิน คลังแสง เป็นตัวแทนของชาว อ.กันทรวิชัย อ.เชียงยืน อ.ชื่นชม และ อ.โกสุมพิสัย (เฉพาะ ต.หนองบัว ต.แห่ใต้ ต.เลิงใต้ และ ต.เขื่อน) จ.มหาสารคาม ชนะมาด้วยคะแนน 51,230 คะแนน ขณะที่พรรคภูมิใจไทย ซึ่งตามมาเป็นอันดับ 2 ได้ 23,826 คะแนน
