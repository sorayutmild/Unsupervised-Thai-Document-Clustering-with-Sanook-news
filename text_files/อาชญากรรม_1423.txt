(27 ธ.ค.) โลกโซเชียลเน็ตเวิร์กกำลังกล่าวถึงคลิปภาพเหตุการณ์ คนร้ายราดน้ำมันและจุดไฟใส่ร่างชายวัยรุ่นคนหนึ่ง ได้รับบาดเจ็บอยู่ริมถนนเศรษฐกิจ 1 จ.สมุทรสาคร ช่วงลำตัวถูกไฟไหม้จนเป็นแผลพุพอง ชาวบ้านบริเวณใกล้เคียงรีบให้การช่วยเหลือและสอบถามเหตุการณ์ที่เกิดขึ้น
เพจเฟซบุ๊กชื่อดัง YouLike (คลิปเด็ด) ได้เผยแพร่ภาพเหตุการณ์คนถูกจัดไฟเผาร่างทั้งเป็น ซึ่งสมาชิกผู้ใช้เฟซบุ๊กคนหนึ่งได้โพสต์เอาไว้ คลิปความยาวประมาณ 3 นาที ชื่อว่า "ล่อมาเผา เกิดเหตุ ณ กระทุ่มแบน สมุทรสาคร" เผยให้เห็นชาวบ้านจับกลุ่มยังพูดคุยและสอบถามเหตุการณ์ไฟไหม้ร่างคนที่เกิดขึ้นอยู่ฝั่งตรงข้ามถนน ซึ่งชาวบ้านได้ช่วยกันดับไฟและช่วยเหลือเอาไว้ได้
นอกจากนี้ ภาพจากคลิปวิดีโอยังเผยให้เห็นอาการได้รับบาดเจ็บของชายวัยรุ่น ที่ถูกไฟไหม้ช่วงลำตัว จนกลายเป็นแผลพุพอง ผิวหนังลอกออกมาเป็นแผ่นๆ ชาวบ้านบริเวณใกล้เคียงได้เข้ามาช่วยเหลือและโทรแจ้งเจ้าหน้าที่ฉุกเฉินมาจุดเกิดเหตุ โดยที่ชายวัยรุ่นที่ถูกไฟไหม้ร่างยังคงมีสติเป็นอย่างดี
ชายวัยรุ่นระบุว่า ทราบดีว่าใครเป็นผู้ก่อเหตุ เป็นเพื่อนรุ่นพี่ที่โรงเรียนแห่งหนึ่ง เป็นผู้ใช้น้ำมันราดใส่ตัวและจุดไฟเผาตน ซึ่งก่อนเกิดเหตุมีหญิงสาวได้เรียกให้ออกมาพบที่ศาลาป้ายรถประจำทาง และมีชายคนอีกหนึ่งโผล่ออกมาจากพงหญ้าด้านหลัง ก่อเหตุล็อกเข้าที่คอ ราดน้ำมันและจุดไฟเผาร่างทันที จึงเชื่อว่าน่าจะเป็นปมประเด็นชู้สาว
อย่างไรก็ตาม หลังจากคลิปดังกล่าวถูกเผยแพร่ออกไป มีผู้คนเข้ามาแสดงความคิดเห็นเป็นจำนวนมาก พร้อมกับกล่าวตำหนิและประณามการกระทำครั้งนี้ของผู้ก่อเหตุ หวังว่าเจ้าหน้าที่ตำรวจในท้องที่จะทราบจับกุมตัวได้โดยเร็ว เนื่องจากเหยื่อรู้ตัวเป็นอย่างดี อีกทั้งยังมีชาวบ้านเป็นพยานพบเห็น การกระทำเช่นนี้ไม่ต่างกับการพยายามฆ่าผู้อื่น