ศาลจำคุก ณัฎฐ์ เทพหัสดิน ณ อยุธยา นักแสดงชื่อดัง เป็นเวลา 1 ปีโดยรอลงอาญา 2 ปี คดีทำร้ายร่างกายผู้หญิง โดยคดีนี้เกิดขึ้นเมื่อปี 2549
ตามคำฟ้องระบุพฤติการณ์สรุปว่า วันที่ 1 ก.พ.49 เวลาหลังเที่ยงคืน จำเลยใช้กำลังประทุษร้าย น.ส.มาริสา สุธรรมพงษ์ ผู้เสียหาย ด้วยการตบที่ใบหน้า 1 ครั้ง และต่อยที่ใบหน้าอีก 1 ครั้ง ถูกที่เบ้าตาซ้าย ข้างจมูกด้านซ้าย ทำให้กระดูกจมูกร้าว มีเลือดกำเดาไหล ทำให้ผู้เสียหายได้รับอันตรายแก่ร่างกายเสียหาย ต้องป่วยเจ็บเป็นทุกขเวทนาเกินกว่า 20 วัน จนไม่สามารถประกอบกิจตามปกติได้ เหตุเกิดที่แขวงจอมพล เขตจตุจักร กทม.ชั้นสอบสวนให้การปฏิเสธ  ขณะที่ก่อนหน้านี้จำเลยได้เยียวยาผู้เสียหายจนเป็นที่พอใจแล้ว โดยได้รับเช็ค ธนาคารกสิกรไทย สาขาแยกวังหิน ลงวันที่ 27 ก.พ.52 จำนวน 500,000 บาท ผู้เสียหายจึงประสงค์ที่จะถอนแจ้งความ ไม่ติดใจดำเนินคดีแก่จำเลย  ทั้งนี้ ศาลอ่านและอธิบายคำฟ้องให้จำเลยฟังแล้วสอบคำให้การ จำเลยรับสารภาพ พิเคราะห์พยานหลักฐานโจทก์ และคำรับสารภาพของจำเลยแล้ว เห็นว่า กระทำความผิดจริงตามฟ้อง จึงพิพากษาให้จำคุกจำเลย เป็นเวลา 2 ปี แต่จำเลยให้การรับสารภาพ เห็นควรลดโทษให้กึ่งหนึ่ง คงจำคุกเป็นเวลา 1 ปี โดยโทษจำคุกให้รอลงอาญา 2 ปี พร้อมมีคำสั่งให้คุมประพฤติจำเลยเป็นเวลา 1 ปี
ภายหลังศาลมีคำพิพากษาและได้รายงานตัวต่อพนักงานคุมประพฤติแล้ว พระเอกหนุ่มเดินทางกลับทันทีโดยไม่ได้ให้สัมภาษณ์แต่อย่างใด
 