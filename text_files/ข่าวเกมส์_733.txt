อลังการ! บ่าวสาวฟิลิปปินส์จัดงานแต่งสไตล์เกม Final Fantasy
แต่งงาน Final Fantasy
การแต่งงาน พิธีแห่งความสุขที่แสดงถึงการเริ่มต้นชีวิตคู่ที่ดีของคู่รัก ซึ่งในชีวิตหนึ่งของคนเราอาจจะมีได้เพียงครั้งเดียวเท่านั้นก็ต้องจัดกันอย่างยิ่งใหญ่หน่อย ปกติแล้วงานแต่งงานคนทั่วไปก็มักจัดแบบธรรมดาตามธรรมเนียมประเพณีของแต่ละประเทศ แต่ก็มีคู่บ่าวสาวบางคู่ที่รักสนุกจัดพิธีแต่งงานพิลึกไม่เหมือนใครก็เยอะ ไม่ว่าจะเป็นงานแต่งใต้น้ำ งานแต่งบนท้องฟ้า และอื่นๆ แต่ในเมื่อเป็นข่าวเกมส์ทั้งทีเราก็จะพาไปชมงานแต่งงานที่เกี่ยวข้องกับเกมส์กัน โดยล่าสุดเป็นพิธีแต่งงานที่ทำเลียนแบบเกมส์ Final Fantasy เกมส์แนว RPG ที่โด่งดังระดับโลกนั่นเอง จากคราวก่อนเราเคยนำเสนอพิธีแต่งงานจากเกมส์ World of Warcraft ไปแล้ว
พิธีแต่งงานนี้จัดขึ้นที่ Fernwood Gardens, Quezon City, Metro Manila, ประเทศฟิลิปปินส์ เจ้าบ่าวเป็นคนที่ชอบเกม Final Fantasy อย่างมากจึงได้คิดจัดพิธีแต่งงานนี้ขึ้น โดยการตกแต่งสถานที่แต่งงานให้เป็นแบบเกมส์ Final Fantasy ลงทุนตัดชุดแต่งงานเป็นชุด Squall จาก FF8 ซึ่งเป็นพระเอกที่เขาชอบ ทว่าชุดของเจ้าสาวกลับไม่ใช่ Rinoa ที่เป็นนางเอกภาคเดียวกัน เพราะเจ้าบ่าวเขาว่าไม่ชอบ Rinoa เท่าไหร่ ก็เลยตัดชุดแต่งงานให้เจ้าสาวเป็นนักเวทย์ขาวและถือไม้เท้าแบบ Yuna ตัวละครที่เขาชอบแทน (น่าสงสาร Rinoa จัง)
 





ส่วนชุดคอสเพลย์ของแขกที่มาร่วมงานนั้น ทางเจ้าบ่าวขอให้ผู้ร่วมงานแต่งชุดคอสเพลย์เรื่องอะไรก็ได้ตามใจชอบ เพราะคงไม่มีคนรู้จักเกมส์ Final Fantasy กันทุกคน ซึ่งแขกผู้ร่วมงานก็เลยแต่งคอสเพลย์เป็นตัวละครจากภาพยนตร์ซะส่วนใหญ่ อย่างเช่น Darth Vader, Mother of the bride - Alice in Wonderland และ Cybermen จาก Doctor Who ดูแล้วไม่เข่้ากับธีมงานเท่าไหร่เลยแฮะ
จีนก็จัด World of Warcraft ไปแล้ว ฟิลิปปินส์ก็จัด Final Fantasy ไปแล้ว ตอนนี้รอว่าจะมีคู่บ่าวสาวไทยจัดงานแต่งเลียนแบบเกมส์บ้างหรือไม่ เอาธีม Ragnarok Online ก็ไม่เลวนะ