เพื่อเสริมชะตา พยากรณ์ดวง เดือนมิถุนายน ปี 2560 ผลมาจากการเปลี่ยนแปลงของดวงดาวสำคัญหลายดวง แต่เชื่อว่าหากใครได้อ่าน เสริมชะตาพยากรณ์ดวง และปฏิบัติตามคำแนะนำของ อาจารย์ช้าง-ทศพร ศรีตุลา ก็จะสามารถก้าวผ่านอุปสรรคปัญหา อีกทั้งยังมีชีวิตที่ประสบความสำเร็จราบรื่น และเจริญก้าวหน้ามากยิ่งขึ้นได้ และเป็นคู่มือ การวางแผนที่ดี ที่จะทำให้คุณสามารถเตรียมรับมือกับการเปลี่ยนแปลงของดวงดาว วางแผนชีวิตตามคำแนะนำกันค่ะ
 

ชะตาพยากรณ์ดวง ประจำเดือนมิถุนายนปี 2560 มีดังต่อไปนี้
 
ราศีเมษ ( 14 เมษายน – 14 พฤษภาคม )
เดือนมิถุนายนเป็นเดือนที่ต้องระวังเรื่องเพื่อนร่วมงาน ลำพัง ชาวราศีเมษเองอาจจะไม่ได้มีปัญหาอะไร แต่บางครั้งคนใกล้ชิด หรือเพื่อนร่วมงานอาจจะทำให้เกิดความขัดแย้งกันได้ง่าย ดังนั้น เดือนนี้ขอให้ระวังเรื่องการกระทบกระทั่งกัน นอกจากนี้การไปติดต่อประสานงาน ขอความช่วยเหลือ จากคนใกล้ตัว หรือไปเจรจากับลูกค้า ก็อาจจะทำให้เกิดเรื่องราวปวดหัวหรือเกิดอุปสรรคปัญหาได้ง่าย ขอให้หลีกเลี่ยงคำพูดที่เสียดสี ประชดประชัน เหน็บแนมในช่วงนี้ เดือนนี้เป็นเดือนที่มีข่าวดีเรื่องความรักเข้ามามากขึ้น หลังจากที่ชีวิตรักดูเหมือนลุ่ม ๆ ดอน ๆ มาตั้งแต่ช่วงต้นปี เดือนนี้เป็นช่วงที่จังหวะดวงดาวความรักเริ่มมีโอกาสเข้ามา สำหรับคนที่ตั้งใจอยากจะเริ่มต้นความรักครั้งใหม่หรือคบหา ดูใจกันในแบบเป็นเพื่อนไปก่อน นอกจากนี้คุณอาจจะเจอเนื้อคู่หรือตัวจริงในช่วงเดือนนี้ สำหรับคนที่ตั้งใจเริ่มต้นธุรกิจก็เช่นเดียวกัน เดือนนี้เป็นจังหวะที่ดีเรื่องการเจรจาติดต่อไว้ล่วงหน้า อาจจะเป็นการดูทำเลหาที่ทางสำหรับเริ่มต้นการเปิดร้านค้า
 
ราศีพฤษภ ( 15 พฤษภาคม – 14 มิถุนายน )
เดือนมิถุนายนนั้นดวงดาวค่อยๆ คลี่คลายไปในทิศทางที่ดีขึ้น แต่ยังมีเรื่องปวดหัว คือในช่วงนี้ราศีคุณอาจต้องรับผิดชอบงานหลาย ๆ อย่างพร้อมกันในเวลาเดียวกัน ดังนั้นขอให้ระมัดระวังสุขภาพของตัวเองและข้อผิดพลาดจากการทำงาน โดยเฉพาะอย่างยิ่งถ้าคุณต้องดูแลเรื่องการเงิน เช่น เซ็นเอกสารทางด้านการเงิน ดูแลเงินจำนวนมาก ๆ ในช่วงเดือนนี้ ก็ถือว่าเป็นจังหวะที่อาจจะมีปัญหา มีข้อผิดพลาด ตกหล่นสูญหาย ทำให้เกิดความวุ่นวายตามมาได้ แต่ถ้าคุณบริหารจัดการหรือเตรียมตัวล่วงหน้าดี ๆ จังหวะดวงดาวในช่วงเดือนมิถุนายนก็จะกลายเป็นโชคลาภให้กับคุณได้ คือแม้จะมีเรื่องปวดหัวก็จริง แต่จะทำให้คุณมีรายได้ที่ดีหรือรายได้พิเศษอื่น ๆ เพิ่มเติมเข้ามา
 
ราศีเมถุน ( 15 มิถุนายน – 16 กรกฎาคม )
เดือนมิถุนายนเป็นเดือนแห่งความใจร้อน เพราะดวงดาวธาตุไฟโคจรเข้ามาในราศี คุณจะขี้หงุดหงิดโมโห ใจร้อน อารมณ์เสียได้ง่าย และสิ่งที่จะเป็นปัญหามากที่สุดก็คือเรื่องคำพูด คุณจะขัดแย้ง ทะเลาะกับคนรอบข้าง อาจจะโต้เถียงกันด้วยคำพูดแรง ๆ หรือบางคนถึงขั้นพูดคำหยาบคายออกมา ดังนั้นเดือนนี้ให้ระมัดระวังคำพูด บางเรื่องที่ได้ยินไม่จำเป็นต้องตอบโต้กลับไปก็ได้ ขอให้คุณคิดทุกครั้งก่อนที่จะพูดออกไป ก็น่าจะช่วยลดปัญหาในช่วงเดือนนี้ลงได้ นอกจากนี้ดวงดาวธาตุไฟยังทำให้เกิดปัญหาต่อเนื่องมาในเรื่องสุขภาพ อาการเจ็บป่วยที่เกิดจากภูมิแพ้หรือโรคที่อยู่ในช่องปาก ไม่ว่าจะเป็นฟันผุ ปวดฟัน เป็นสิ่งที่ต้องระมัดระวังให้มากเป็นพิเศษในเดือนนี้ ส่วนเรื่องของการทำงานนั้น ช่วงนี้แนะนำให้ทำงานเป็นเบื้องหลัง คอยรับผิดชอบหรือดูแล สิ่งต่าง ๆ ให้กับคนรอบตัว เช่น เป็นหน่วยงานที่ออกไปสนับสนุนช่วยเหลือคนก็จะเป็นสิ่งที่ดี งานใดก็ตามที่คุณฉายเดี่ยวหรือออกหน้าคนเดียวอาจทำให้เกิดปัญหาตามมาได้ ในเรื่องของโชคลาภ การเงิน ยังพอมีให้ลุ้นอยู่บ้าง แต่ยังคงเป็นลักษณะของทุกขลาภอยู่ คือมีเข้ามาแล้วก็มีเรื่องปวดหัวตามมาด้วย ดังนั้นถ้าจะให้ดี ในเดือนนี้อย่าลืมวางแผนทำบุญอย่างต่อเนื่องหรือทำงานสาธารณกุศล ทำตัวให้เป็นประโยชน์กับสังคม สิ่งเหล่านี้จะช่วเสริมพลังในเรื่องของการเงินหรือจังหวะโชคลาภที่ดีให้กับคุณอย่างต่อเนื่อง
ราศีกรกฎ ( 17 กรกฎาคม – 16 สิงหาคม )
เดือนมิถุนายนเป็นเดือนแห่งความเครียดของราศีคุณเพราะจังหวะของดวงดาวอยู่ในจุดที่มีแรงกดดันค่อนข้างสูง คุณอาจถูกตั้งความหวังและเป้าหมายในการทำงานที่มากเกินกว่าจะทำได้ หรืองานบางอย่างที่คุณทำออกมาแล้วอาจจะไม่ได้ผลลัพธ์อย่างที่ต้องการ อาการท้อแท้ หมดกำลังใจจึงมีสิทธิ์จะเกิดขึ้นได้ นอกจากเรื่องงานที่เครียดแล้ว เรื่องการสื่อสารก็มีปัญหา ความรักก็ไม่ค่อยดี แถมเรื่องการเงิน ยังมีรายจ่ายหนัก ๆ เข้ามาพร้อม ๆ กันในเวลาเดียวกัน บางคนเมื่อเจอหลายปัญหาหลายอย่างเข้ามารุมเร้าก็อาจจะเกิดอาการเซขึ้นมาได้ ต้องย้ำว่าผิดหวังเสียใจได้ แต่ว่าอย่านาน เพราะหลังจากนี้ ไปอีก 1 - 2 เดือน ดวงของคุณกำลังจะมีสิ่งที่ดีเกิดขึ้นตามมาแน่นอน ช่วงนี้การทำงานในลักษณะที่เป็นเบื้องหลังจะดีมาก คุณอาจหาโอกาสปลีกวิเวก ให้กำลังใจตัวเองด้วยการทำบุญ สวดมนต์ไหว้พระ ขอให้อดทนอย่างมีความหวัง และใช้ธรรมะเป็นเครื่องขัดเกลาจิตใจ เชื่อว่าข้อแนะนำเหล่านี้จะเป็นสิ่งที่ให้ทั้งพลังใจและพลังกาย ที่ดีสำหรับชาวราศีกรกฎได้
 
ราศีสิงห์ ( 17 สิงหาคม – 16 กันยายน )
เดือนนี้จัดว่าเป็นเดือนที่ดวงดาวส่งผลในเรื่องโชคคุณเป็นราศีที่จะได้เงิน ได้โชคลาภในทางที่ดีขึ้น มีโอกาส มีเงินหมุนมากขึ้น มีรายได้พิเศษรายได้จรเข้ามาเยอะ โชคจากการเดินทางก็ดีเช่นกัน ใครตั้งใจเดินทางไกลหรือแม้กระทั่งศึกษาต่อ ในช่วงเดือนนี้จะมีข่าวดีเข้ามา สิ่งที่อยากจะให้ดูแลมากขึ้นก็คือเรื่องสุขภาพของญาติผู้ใหญ่หรือคนในครอบครัว เพราะเดือนนี้ดวงดาวแห่งความวุ่นวายเข้ามาในบ้านของคุณบางคนอาจมีเรื่องให้ต้องซ่อมแซม เช่น ที่ดิน ในบ้านทรุด แตกร้าว หรือน้ำไม่ไหล ก็ให้ใช้จังหวะ เดือนเหล่านี้เป็นการซ่อมไปเลย จะถือว่าเป็นการแก้เคล็ดและลดปัญหาความวุ่นวายให้น้อยลงไปได้ด้วยเช่นกัน ส่วนเรื่องความรักนั้น ทุก ๆ อย่างค่อย ๆ ปรับเปลี่ยนไปในทิศทางที่ดีขึ้น คนที่ยังโสดอาจจะยังไม่ได้สละโสดหรือเริ่มต้นความรักครั้งใหม่ แต่สำหรับคนมีคู่มีแฟนที่เคยมีปัญหากัน ก็มีโอกาสจะได้พูดคุยปรับความเข้าใจหรือกลับมาคืนดีกันในช่วงเดือนนี้
 
ราศีกันย์ ( 17 กันยายน – 17 ตุลาคม )
เดือนมิถุนายนเป็นจังหวะเดือนที่ดวงดาวเปลี่ยนแปลงไปในทางที่เป็นบวกมากขึ้นเรื่อยๆ ชาวราศีกันย์จัดว่าเป็นราศีที่มีความสำเร็จความลงตัวเรื่องงานมากขึ้น แต่ต้องย้ำว่าดาวที่ดีนั้นไม่ได้อยู่กับเราไปตลอด ช่วงเปลี่ยนแปลงของราศีกันย์ผ่านมาเกือบจะครบ 1 ปีแล้ว ดังนั้นในปีที่ผ่านมาหรือช่วงปีใหม่ หากใครตั้งใจอะไรไว้แล้วยังไม่ได้เริ่ม ก็ขอให้ลงมือทำได้แล้ว เพราะถ้าปล่อยให้เลยจากช่วงนี้ไป คุณอาจพบเจออุปสรรคปัญหาหรือความยากลำบาก ในการเริ่มต้นได้ นอกจากนี้ช่วงเดือนมิถุนายนยังเป็นเดือนที่มีความขัดแย้งกับสภาพแวดล้อมหรือบรรยากาศใน การทำงาน มีการโต้เถียงกันระหว่างเพื่อนร่วมงาน ค่อนข้างมาก แต่ก็ไม่ค่อยมีปัญหามากระทบต่อตัวคุณ ยกเว้นว่าคุณจะไปเข้าข้างฝ่ายใดฝ่ายหนึ่ง อย่างออกหน้าออกตาจนเกินไป ก็อาจเกิดเรื่องราวตามมาได้ ส่วนเรื่องเงินทองนั้น เดือนนี้ชาวราศีกันย์เป็น ราศีหนึ่งที่มีโชคเข้ามา ในช่วงก่อนหน้านี้จังหวะ ดวงดาวการเงินของคุณอาจจะเจอกับรายจ่ายหนัก ๆ แต่ช่วงนี้จะเป็นช่วงที่คุณได้เงินทองกลับคืนมา จะมีโชคลาภแบบไม่คาดฝัน หรือเงินบางอย่างที่คิดว่าคงหมดสิทธิ์ได้แล้ว อยู่ดี ๆ ก็จะได้เงินกลับคืนมาอย่างฟลุค ๆ
 
ราศีตุลย์ ( 18 ตุลาคม – 16 พฤศจิกายน )
เดือนมิถุนายนนั้นเป็นเดือนที่ดวงดาวต่างๆ ค่อนข้างคลี่คลายไปในทิศทางที่ดีขึ้น ชาวราศีตุลจะมีโอกาสที่ดีเรื่องความก้าวหน้าและตำแหน่งงานที่ดีขึ้น มีโชคในเรื่องการเรียน การศึกษาต่อ การสมัครงาน และการสอบแข่งขันจะส่งผลดี ส่วนเรื่องความรักมีการเปลี่ยนแปลงไปในทางที่ดีขึ้น คุณจะมีเวลาและความเข้าอกเข้าใจให้กับความรักมากขึ้น เรื่องที่เคยเป็นประเด็นปัญหาความขัดแย้งกันมาก่อนหน้านี้ก็จะได้รับข่าวดีเข้ามามากขึ้น ในช่วงเดือนนี้ข้อระมัดระวังในเดือนนี้คือเรื่องคำพูด คุณอาจได้ยินเรื่องไม่ดีมากระทบหู หรือได้ยินเรื่องการถูกนินทาใส่ร้าย หากตอบโต้ก็อาจจะทำให้ปัญหายิ่งแย่ลงไปกว่าเดิม ดังนั้นสิ่งไหนก็ตามที่คุณคิดและมั่นใจว่าไม่ได้เป็นความจริง หรือไม่ได้เกี่ยวกับเรา ก็อย่าไปสนใจ นอกจากนี้คุณต้องระมัดระวังปัญหาที่จะเกิดกับผู้หลักผู้ใหญ่ในที่ทำงาน การพูดตรงไปตรงมาบางครั้งก็เป็นเหมือนดาบสองคม คนที่ชอบก็ชอบเลย ส่วนคนที่ไม่ชอบก็อาจจะทำให้เกิดปัญหาตามมาได้ อย่างไรก็ดี มั่นใจว่าดวงของคุณนั้นเป็นราศีที่กำลังจะมีความก้าวหน้าและการเปลี่ยนแปลงที่ดีขึ้นในเร็ววันนี้ ดังนั้นเดือนนี้ต้องพยายามประคับประคองตัวให้ดี ๆ
ราศีพิจิก (17 พฤศจิกายน – 15 ธันวาคม )
เดือนนี้ดวงดาวยังไม่ดีขึ้นเท่าไหร่ ชาวราศีพิจิกยังคงมีปัญหาเรื่องสุขภาพ โดยเฉพาะโรคเกี่ยวกับกล้ามเนื้อ กระดูก หรือการหกล้มหรืออุบัติเหตุจากความประมาท ความซุ่มซ่าม ต้องระมัดระวังให้ดี ๆ หากมีโอกาสได้เดินทางไกลไปต่างจังหวัดหรือต่างประเทศในช่วงนี้ ก็อาจจะเป็นวิธีการแก้เคล็ดหรือเปลี่ยนดวงได้ หรือหากมีโอกาสไปไหว้พระตามโบราณสถาน วัดเก่า ๆ อายุร้อยปีหรือพระธาตุ ก็จะช่วยเสริมดวงชาวราศี พิจิกได้เป็นอย่างดี ในเรื่องการทำงานอาจจะมีข้อเปลี่ยนแปลงถูกเลื่อน ยกเลิก หรือการเจรจามีปัญหา ดังนั้นบางเรื่องอาจจะต้องฝากคนที่เกิดในราศีอื่นช่วยพูดคุยหรือติดต่อแทนให้ เพื่อเป็นการแก้เคล็ดดวงและทำให้ปัญหาหนัก ๆ เบาลงได้ นอกจากนี้คุณอาจเกิดข้อผิดพลาดทางการเงินต้องระมัดระวังเรื่องเอกสาร บัญชี ตัวเลข เพราะคุณอาจจะมีรายจ่ายจรหรือมีเงินตกหล่นสูญหายไปได้
 
ราศีธนู ( 16 ธันวาคม – 14 มกราคม )
เดือนมิถุนายนนั้นเป็นเดือนที่คุณจะมีโอกาสได้เซ็นสัญญาร่วมหุ้น ลงทุน เจรจาธุรกิจ ซึ่งถือเป็นสิ่งที่ดี เพียงแต่ว่าบางครั้งคุณจะเจอกับคนขวานผ่าซากหรือพูดอะไรไม่ค่อยเข้าหู แต่ขอให้มองเรื่องเจตนาของคนพูดเป็นหลัก จะได้ไม่มีปัญหาเกิดขึ้น เรื่องความรักกลับมาคึกคักมากขึ้น อาจจะไม่ถึงขั้นสละโสด แต่น่าจะเป็นข่าวดีสำหรับคนที่มีคู่มีแฟนอยู่แล้วจังหวะดวงดาวส่งผลให้มีโอกาสเรื่องดูแลความสัมพันธ์มีเวลาให้กันมากยิ่งขึ้น ส่วนใครที่วางแผนไปท่องเที่ยวพักผ่อนหรือฮันนีมูน ในช่วงนี้ก็เป็นโอกาสที่ดีด้วย สิ่งที่ต้องระมัดระวังในเดือนนี้คือเรื่องสุขภาพ คุณจะเป็นโรคจุกจิกหยุมหยิม ไม่ได้เป็นอะไรที่น่าเป็นกังวล เช่น ภูมิแพ้ ผื่นคัน โรคผิวหนัง
 
ราศีมังกร ( 15 มกราคม – 12 กุมภาพันธ์ )
เดือนมิถุนายนเป็นเดือนสบายๆ ไม่มีการเปลี่ยนแปลงของดวงดาวที่น่าเป็นห่วง ความวุ่นวาย ความเครียด เรื่องการทำงานจะลดน้อยลง คุณจะมีอิสระในการทำงานหรือความคิดมากยิ่งขึ้น และที่สำคัญคือปัญหาจากเพื่อนร่วมงานหรือคนที่ไม่ค่อยถูกชะตาก็จะลดน้อยลง บางทีเขาอาจจะถูกย้ายออกไปหรือคุณอาจจะเป็นฝ่ายย้ายเอง แต่เชื่อว่าน่าจะเป็นการเปลี่ยนแปลงไปในทิศทางที่ดีสำหรับตัวคุณแน่นอน เดือนนี้เป็นเดือนแห่งการบุกเบิก ท้าทาย ดังนั้นถ้าคุณตั้งใจอยากจะเริ่มอะไรใหม่ ๆ เช่น ศึกษาหาความรู้ในรูปแบบใหม่ หรือเริ่มต้นงานที่ไม่ถนัดก็สามารถทำได้ เพราะจังหวะดวงดาวเหล่านี้จะนำมา ซึ่งความสำเร็จ เพียงแต่ว่าอาจจะยากและดูเหมือนมีปัญหา มีเรื่องจุกจิกกวนใจในเดือนนี้เท่านั้น ส่วนเรื่องความรักนั้นดูเฉย ๆ ช่วงนี้เป็นช่วงที่เหมาะสำหรับการใช้ชีวิตและทุ่มเทเรื่องงานเสียมากกว่า แต่ถ้าใครมีคู่มีครอบครัวแล้วก็ไม่น่าเป็นห่วงจังหวะดวงดาวความรักยังอยู่ในเกณฑ์ที่สามารถจะประคับประคองความสัมพันธ์ไปได้อย่างดี
 ราศีกุมภ์ ( 13 กุมภาพันธ์ – 14 มีนาคม )
เรื่องที่ต้องเตือนในเดือนมิถุนายนนั้นคือเรื่องบริวารเพราะเป็นปัญหาจุกจิกกวนใจของชาวราศีกุมภ์ การลงทุนอะไรใหม่ ๆ ทำธุรกิจลงทุนเปิดร้านอาจจะมีปัญหา คุณควรต้องหาที่ปรึกษาหรือหาผู้เชี่ยวชาญ หรืออาจจะให้หุ้นส่วนของคุณหรือเพื่อนร่วมงานบางคนออกหน้าแทนไปก่อน เพราะถ้าเราเป็นด่านหน้าไปปะทะก็จะทำให้เกิดเรื่องตามมาอย่างแน่นอน นอกจากนี้คุณอาจจะมีเรื่องที่ทำให้เสียชื่อเสียง ถูกใส่ร้ายกลั่นแกล้งจากคู่แข่งหรือศัตรูได้ แนะนำว่าในเดือนนี้ทำงานได้ แต่อย่าไปออกสังคมหรือทำอะไรที่โดดเด่นข้ามหน้าข้ามตาคนอื่นมากจนเกินไป ส่วนเรื่องความรักนั้นยังไปได้เรื่อย ๆ พอมีเข้ามาให้ลุ้นบ้างเล็กน้อย ซึ่งเป็นลักษณะของเพื่อนหรือคนที่คุณเคยรู้จักมาแล้วในอดีต
ราศีมีน ( 15 มีนาคม – 13 เมษายน )
ข่าวดีสำหรับเดือนนี้คือจังหวะดวงเรื่องการเงินจะส่งผลไปในทิศทางที่ดีขึ้น คุณจะมีโอกาสเรื่องรายได้และการทำธุรกิจ มีเงินส่วนแบ่ง เงินปันผล โชคก้อนโตเข้ามาให้ลุ้น แนะนำว่าเมื่อมีโชคมาก ๆ ก็ควรบริจาคทำบุญด้วย ไม่เช่นนั้นเมื่อได้เงินมาแล้วก็อาจจะมีเรื่องทำให้ต้องเสียอย่างอื่นไป นอกจากนี้ชาวราศีมีนต้องวางแผนจัดการรายรับรายจ่ายให้ดีด้วยส่วนสิ่งที่ต้องเตือนในเดือนนี้คือเรื่องภายในครอบครัวคุณอาจจะมีเรื่องจุกจิกกวนใจเกี่ยวกับญาติพี่น้อง คนในบ้าน บางคนอาจจะเกิดปัญหากับหุ้นส่วนหรือเพื่อนร่วมงานแต่เป็นเพียงผลในระยะสั้นเท่านั้น พยายามหลีกเลี่ยงการปะทะได้จะดีที่สุด