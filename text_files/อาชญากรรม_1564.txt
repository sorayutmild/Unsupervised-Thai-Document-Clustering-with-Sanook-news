คนบ้านโป่งอาลัย ร.ต.อ.สายัณห์ ถูกตำรวจใต้บังคับบัญชายิงบนโรงพัก เผยเสียดายตำรวจดี ชอบช่วยเหลือประชาชน
จากกรณี ร.ต.อ.สายัณห์ ชัยโชค รองสารวัตรจราจร สภ.บ้านโป่ง ถูกตำรวจผู้ใต้บังคับบัญชา จ.ส.ต.ธีรพงษ์ โพธิ์ทอง ผู้บังคับการหมู่งานจราจร สภ.บ้านโป่ง ใช้อาวุธปืนยิงเสียชีวิตอย่างโหดเหี้ยมกลางสถานีตำรวจ เมื่อเวลาประมาณ 22.29 น. (16 ก.ค.) ที่ผ่านมา สาเหตุเนื่องจาก ร.ต.อ.สายัณห์ เข้าไปห้ามปรามเหตุทะเลาะวิวาทของ จ.ส.ต.ธีรพงษ์ กับตำรวจอีกนาย (อ่านข่าว : จ.ส.ต.ชักปืนไล่ยิงรองสารวัตร ดับกลางโรงพักสภ.บ้านโป่ง)
ทั้งนี้ หลังจากที่ประชาชนในพื้นที่ อ.บ้านโป่ง ได้ทราบข่าวว่า ร.ต.อ.สายัณห์ ถูกยิงเสียชีวิต ต่างร่วมโพสต์แสดงความไว้อาลัย โดยระบุว่า ร.ต.อ.สายัณห์ ถือเป็นตำรวจที่ดี ชอบช่วยเหลือประชาชนด้วยใบหน้าที่ยิ้มแย้มแจ่มใส ปฎิบัติหน้าที่อย่างขยันขันแข็ง จนได้รับการยกย่องและยอมรับจากชาวบ้านคนบ้านโป่ง
