สื่อต่างประเทศลงข่าว "แก้ว" แพ้ "ซู ซิหมิง" ในศึกมวยสากลสมัครเล่น ลอนดอนเกมส์ 2012 และความไม่ชอบมาพากลของไอบาสำนักข่าวต่างประเทศ อาทิ บีบีซี และ รอยเตอร์ส ของอังกฤษ ได้ตั้งคำถามเกี่ยวกับระบบการให้คะแนนของการแข่งขันมวยสากลสมัครเล่นชายในการแข่งขันโอลิมปิก 2012 ที่กรุงลอนดอน ประเทศอังกฤษ
โดยเฉพาะคู่ของ แก้ว พงษ์ประยูร นักชกชาวไทย ที่แพ้คะแนน  "ซู ซิหมิง" นักชกจีน ไปแบบน่ากังขา 10-13 คะแนน นัดชิงชนะเลิศ รุ่นไลท์ ฟลายเวท 49 กิโลกรัมชาย และมีเสียงโห่จากแฟนมวยในสนาม หลังจบการชกทั้งนี้ บีบีซีเคยรายงานก่อนโอลิมปิกเกมส์ว่า ลอนดอนเกมส์ 2012 ครั้งนี้ อาจจะมีการซื้อเหรียญรางวัลกันเกิดขึ้น รวมทั้งเสนอข่าวว่า อาร์เซอร์ไบจานยอมจ่ายเงินจำนวน 9 ล้านดอลลาร์สหรัฐ หรือประมาณ 280 ล้านบาทให้แก่สหพันธ์มวยสากลสมัครเล่นนานาชาติ หรือไอบา เพื่อให้อาร์เซอร์ไบจานได้รับ 2 เหรียญทองในการแข่งขัน แต่ไอบาปฏิเสธ และได้ฟ้องบีบีซีกลับฐานทำให้เสื่อมเสียชื่อเสียง ขณะที่คณะกรรมการจัดงานโอลิมปิกก็ไม่พบหลักฐานอย่างเป็นทางการใดๆ เกี่ยวกับการจ่ายเงินเพื่อซื้อเหรียญรางวัล นอกจากนี้ บีบีซียังทำสกู๊ปว่า นายชิง กัวะ วู ประธานไอบาชาวไต้หวัน ยังเป็นบิดาบุญธรรมของซู ซิ หมิง ด้วยส่วนรอยเตอร์สรายงานว่า ซู ชิ หมิง เอาชนะไปท่ามกลางเสียงวิพากษ์วิจารณ์เกี่ยวกับการให้คะแนนของกรรมการ พร้อมระบุด้วยว่า เมื่อมีการประกาศผลว่า ซู ซิ หมิง ได้รับชัยชนะก็มีเสียงโห่จากผู้ชมในสนามแข่งดังขึ้นกึกก้องอย่างไม่เห็นด้วย โดยการให้คะแนนมวยสากลสมัครเล่นลอนดอนเกมส์ครั้งนี้ยังถูกวิจารณ์อย่างหนัก โดยเฉพาะไฟต์ที่นักชกจากญี่ปุ่นเจอกับนักมวยจากอาเซอร์ไบจาน ซึ่งฝ่ายหลังเป็นฝ่ายเอาชนะในการแข่งขันรุ่นแบนตัมเวท ทั้งๆ ที่นักชกของอาเซอร์ไบจานล้มลงกับพื้นถึง 6 ครั้งในยกสุดท้าย ก่อนที่ญี่ปุ่นจะประท้วงประสบความสำเร็จ และมีการส่งกรรมการชาวเติร์กเมนิสถานกลับบ้านส่วน ชิง กัวะ วู ปฏิเสธที่จะให้สัมภาษณ์ หรือแสดงความคิดเห็นเฉพาะการชกไฟต์ใดไฟต์หนึ่งเท่านั้น โดยระบุภาพรวมของการตัดสินการชกในโอลิมปิก 2012 ไอบาพอใจมาก มีเพียงการตัดสินเพียงแค่ 2 ไฟต์จาก 270 ไฟต์ ที่ต้องมีการกลับคำตัดสิน และจะปรับปรุงการทำงานให้ดียิ่งขึ้นไปอีก ขณะที่ภายหลังจบการแข่งขันในเกมนี้ จะทำการทบทวนระบบการให้คะแนนเพื่อพัฒนาให้การตัดสินบริสุทธิ์ยุติธรรมกว่านี้