ลุงข่มขืนหลานสาวอายุ 15 ปี จนตั้งท้อง ทั้งยังขู่ฆ่าหากบอกให้พ่อแม่รู้ ที่ จ.เลย ตำรวจจ่อออกหมายเรียกสอบ
นางสาวเอ (นามสมมติ) อายุ 40 ปี ชาว อ.วังสะพุง จ.เลย พร้อมด้วยญาติจูงมือ เด็กสาวอายุ 15 ปี 9 เดือน เข้าแจ้งความต่อ พ.ต.ท.นิธิศ แสงนภากาศ สว.(สอบสวน) สภ.วังสะพุง จ.เลย ว่าลูกสาวตนเองถูกนายสน อายุ 50 ปี ญาติ ซึ่งมีบ้านอยู่ติดกัน ได้บังคับข่มขืนจนลูกสาวตั้งท้องได้ 8 เดือน
โดย เด็กสาววัย 15 ปี ให้การกับตำรวจว่า ตนเองถูกนายสนเข้ามาที่ห้องนอน ระหว่างที่พ่อแม่ออกไปกรีดยางช่วงเวลา 3-4 ทุ่ม ก่อนจะบังคับข่มขืนครั้งแรกเมื่อวันที่ 3 ต.ค. 2559 และวันที่ 4 ต.ค. 2559 รวม 2 ครั้ง เดือนพฤศจิกายน 2559 ถูกข่มขืน 3 ครั้ง เดือนธันวาคม 2559 อีก 3 ครั้ง รวมเป็น 8 ครั้ง
โดยนายสนอาศัยช่วงกลางคืนย่องเข้ามาปลดกลอนแล้วเข้ามาบังคับข่มขืน พร้อมไม่ให้ไปบอกใคร ถ้าไม่เชื่อก็จะฆ่าให้ตาย ด้วยความกลัวจึงไม่กล้าบอกพ่อแม่ กระทั่งได้สารภาพกับแม่ว่าถูกนายสนข่มขืนมานานแล้ว
ด้าน แม่ของเด็ก ระบุว่า ญาตินายสนได้มาเจรจาขอไม่ให้แจ้งความ โดยจะให้เงินสดเป็นค่าทำขวัญ 150,000 บาท เป็นการผ่อนชำระและจะรับดูแลเลี้ยงเด็กในท้อง ตนเองพร้อมญาติผู้ใหญ่ไม่ยอม จึงเข้าแจ้งความให้ดำเนินคดีกับนายสน พร้อมให้ช่วยประสานขอความช่วยเหลือไปไปยังมูลนิธิปวีณา หงสกุล
ส่วนทางด้านนางปวีณา หงสกุล เมื่อทราบเรื่องได้ประสานไปยัง พ.ต.อ.สุจิน นาวเรือน ผกก.สภ.วังสะพุง ช่วยตรวจสอบเรื่องดังกล่าว และช่วยเหลือเด็ก โดยพ.ต.อ.สุจิน เปิดเผยว่า วันนี้ได้เรียกร้อยเวรมาร่วมสอบปากคำแม่และเด็กในเบื้องต้น พร้อมแจ้งความลงบันทึกประจำวัน และส่งตัวน้องฟ้าไปตรวจร่างกายที่รพ.วังสะพุง
 ส่วนการสอบปากคำเด็กจะมีขึ้นในวันจันทร์ที่ 29 พ.ค.60 จากนั้นก็จะออกหมายเรียกนายสนมารับทราบข้อกล่าวหา ถ้าครั้งแรกไม่มีจะออกหมายเรียกครั้งที่ 2 ถ้าไม่มาอีกก็จะขอศาลออกหมายจับทันที