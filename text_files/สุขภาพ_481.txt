อาหาร 5 ชนิดที่แพทย์ระบุว่า สามารถทำลายผนังหลอดเลือดได้อย่างรวดเร็ว และเป็นอาหารที่คนไทยนิยมรับประทาน
นพ.นันทพล พงศ์รัตนามาน อาจารย์ที่ปรึกษา แผนกศัลยศาสตร์หลอดเลือด ร.พ.พระมงกุฎเกล้า หรือ หมอท็อป ระบุว่า ในผนังหลอดเลือดจะมีเซลล์อยู่ เมื่อเซลล์ถูกทำลายลงไปทีละเล็กละน้อย ในผนังหลอดเลือดจะเกิดพังผืดขึ้น และทำให้หลอดเลือดค่อยๆ ตีบมากขึ้นทีละนิดเช่นกัน เมื่อไรก็ตามที่หลอดเลือดตีบมากกว่า 75% นั่นหมายความว่าร่างกายกำลังเกิดอันตราย หากเป็นหลอดเลือดสมอง เสี่ยงอัมพาต หากเป็นหลอดเลือดหัวใจ เสี่ยงหัวใจขาดเลือด หากเป็นหลอดเลือดที่ไปหล่อเลี้ยงไต เสี่ยงไตวายเรื้อรังนั่นเอง
ดังนั้น การหลีกเลี่ยงอาหารที่เพิ่มความเสี่ยงในการทำลายผนังหลอดเลือด จึงเป็นการลดความเสี่ยงโรคร้ายอย่างหลอดเลือดสมองตีบ หลอดเลือดหัวใจตีบ อัมพาต หัวใจขาดเลือด รวมไปถึงโรคไตวายเรื้อรังด้วย
5 อาหารที่ทำลาย “ผนังหลอดเลือด” อย่างรุนแรง
อาหารที่ทำลายผนังหลอดเลือดหากรับประทานเป็นประจำ หรือรับประทานมากเกินไป ได้แก่


อาหารแปรรูป


อาหารแปรรูป หรืออาหารที่ผ่านกระบวนการต่างๆ อาหารที่มีการผลิตเพื่อลอกเลียนแบบเนื้อสัตว์ เช่น เนื้อเทียม หมูเทียม รวมถึงอาหารรมควันต่างๆ เช่นไส้กรอกรมควัน โบโลน่า แฮม เบคอน อาหารแปรรูปทำลายเซลล์ผนังหลอดเลือด และยังส่งผลไปยังส่วนอื่นๆ ของร่างกายอีกด้วย เช่น เซลล์สมอง เซลล์ไขมัน เซลล์ตับ รวมถึงระบบการเผาผลาญในร่างกายด้วย


เครื่องทรีอินวัน


กาแฟ โกโก้ และเครื่องดื่มทรีอินวันต่างๆ ที่มีส่วนผสมของ “ครีมเทียม” ซึ่งครีมเทียมมีผลต่อเซลล์ต่างๆ ของหลอดเลือด รวมทั้งทำให้ร่างกายเสี่ยงภาวะดื้ออินซูลิน ก่อให้เกิดโรคต่างๆ ตามมามากมาย ทั้งโรคที่เกี่ยวกับสมอง หัวใจ หลอดเลือด ไต และเมื่อไรที่เกิดภาวะดื้ออินซูลินนานๆ อาจเสี่ยงโรคเบาหวาน และตามมาด้วยน้ำตาลสูง ไขมัน โรคไต ฯลฯ สามารถรับประทานได้แต่อย่ารับประทานนานๆ หรือมากเกินไป


บะหมี่กึ่งสำเร็จรูป


บะหมี่กึ่งสำเร็จรูปเป็นอาหารประเภท ultra-processed food เป็นอาหารที่ผ่านกระบวนต่างๆ มากมาย เป็นอาหารที่มีแป้ง และน้ำตาแฝงสูง รวมถึงผงชูรสจำนวนมาก อาจเสี่ยงภาวะดื้ออินซูลิน ทำให้ระบบเผาผลาญในร่างกายทำงานได้ไม่ดีเพียงพอ หลอดเลือดมีปัญหา เซลล์ต่างๆ ในร่างกายเกิดการอักเสบ และเมื่อไรก็ตามที่เซลล์ในผนังหลอดเลือดเกิดการอักเสบบ่อยๆ อาจเสี่ยงหลอดเลือดตีบหรือตันได้ สำหรับมื้ออาหารราคาถูกที่กินตอนปลายเดือน ควรหลีกเลี่ยงบะหมี่กึ่งสำเร็จรูป แล้วกินไข่ต้มกับผักอื่นๆ แทน


ผงชงลดน้ำหนัก อาหารเสริมต่างๆ


ผงชงลดน้ำหนัก อาหารเสริม รวมถึงผงโปรตีนเพื่อการลดน้ำหนัก อาหารที่มารูปแบบของผงๆ เป็น ultra-processed food เป็นอาหารแปรรูปสูง ซึ่งทำให้ผนังหลอดเลือดเกิดการอักเสบ และเกิดหลอดเลือดตีบตันได้ และยังกระตุ้นการเกิดของอินซูลิน เสี่ยงที่จะทำให้เกิดภาวะดื้ออินซูลิน เสี่ยงเบาหวาน ความดันโลหิตสูง ไขมันสูง โรคไต และโรคอันตรายอื่นๆ ตามมาได้


น้ำผลไม้ น้ำอัดลม รวมถึงน้ำอัดลม 0 แคลอรี่


น้ำผลไม้ น้ำอัดลม รวมถึงน้ำอัดลม 0 แคลอรี่ เป็นอันตรายต่อร่างกาย โดยน้ำผลไม้ และน้ำอัดลมมีน้ำตาลสูง อาจเข้าไปกระตุ้นการหลั่งอินซูลินในร่างกายได้ ส่วนน้ำอัดลม 0 แคลอรี่ หรือสูงที่ไม่มีน้ำตาล แต่มีสารให้ความหวานแทนน้ำตาล ก็สามารถกระตุ้นการหลั่งของอินซูลินได้ด้วยเช่นกัน ทำให้ร่างกายเสี่ยงต่อภาวะดื้ออินซูลิน เสี่ยงต่อเบาหวาน ระบบเผาผลาญทำงานไม่มีประสิทธิภาพ ความดันโลหิตสูง ไขมันสูง ไปจนถึงโรคไตได้อีกเช่นกัน