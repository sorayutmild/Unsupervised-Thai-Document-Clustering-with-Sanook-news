               มาจนถึงขนาดนี้แล้วเราเชื่อว่า ตอนนี้คงไม่มีใคร ไมรู้จักสะพานรัชวิภาฯ กัน อีกต่อไป โดยเฉพาะเมื่อวันที่ 9 สิงหาคมที่ผ่านมา เมื่อมีเหตุการณ์รถยนต์ประสบอุบัติเหตุตกลงมาจากสะพานในช่วงบริเวณ ต่างระดับที่จะแยกลงออกไป ถนนวิภาวดีรังสิต จนเป็นเหตุให้ น้อง มายด์ ลูกสาวของดาราใหญ่ นายโกวิท วัฒนกุล เกิดเสียชีวิตแม้จะถูกนำส่งโรงพยาบาลอย่างทันท่วงทีแล้วก็ตาม
                "อุบัติเหตุ" ไม่ใช่เรื่องที่ใครอยากให้เกิดขึ้น แต่สิ่งที่หลายคนตั้งคำถามต่อเหตุการณ์ที่เกิดขึ้น ก้คงไม่พ้นที่จะเริ่มด้วยว่า นี่คืออีกจุดที่ต้องใช้ความระมัดระวังในการสัญจรหรือไม่ และวันนี้ เราเองก็จะขอพาเพื่อนๆ ไปรู้จักกับที่เกิดเหตุการณ์นี้ ที่จะคลายปมสงสัย

                สะพานรัชวิภาฯ เป็นสะพานต่างระดับข้ามแยกขนาดใหญ่เปิดใช้งานมาอย่างยาวนาน โดยถือเป็นจุดตัดหนึ่งที่สำคัญในการสัญจร โดย สะพานแห่งนี้จะเชื่อมถนนรัชดาภิเษก ทั้งสองฝั่งเข้าด้วยกัน โดยตัดผ่านข้ามถนนวิภาวดีรังสิต  ถนนทั้งคู่ต่างก็มีการจราจรที่คับคั่งอยู่แล้วตลอดวัน
                จุดเกิดเหตุเจ้าปัญหานี้เป็นทางออกบนสะพานในฝั่งขาเข้ามุ่งหน้าสู่แยกประชานุกูล โดยเป็นจุดทางออกเดียวบนสะพานแห่งนี้ ที่จะให้รถม้วนลงไปพบกับถนนวิภาวดีรังสิต และสามารถทะลุไปยังถนนกำแพงเพชรเพื่อมุ่งหน้าสู่สถานีขนส่งหมอชิตใหม่ได้

                การใช้ทางแยกดังกล่าวนี้ มีป้ายบอกที่ชัดเจนก่อนในระยะ 100-200 เมตร  โดยผู้ขับขี่ที่ประสงค์จะลงทางออกดังกล่าวต้องขับรถชิดซ้ายเพื่อเตรียมพร้อมในการลงทางออก ที่จะมีลักษณะเป็นทางโค้งบังตาแคบชัน ทำให้เป็นการยากที่จะทำความเร็วในการขับขี่ ในขณะที่หากผู้ขับขี่ต้องการมุ่งหน้าตรงไปแยกประชานุกูลเอง ก็จะยังมี 2  ช่องทางด้านซ้ายรองรับให้ใช้ความเร็วได้ตามปกติ โดยไม่รบกวนและยุ่งเกี่ยวกับผู้ที่ต้องการใช้ทางแยกลง

                เมื่อมองตามข้อเท็จจริงการที่ทางลงดังกล่าวประกอบด้วยทางโค้งแคบชันนี้ ก็ทำให้เป็นการยากอยู่แล้วที่จะใช้ความเร็วในการขับขี่ ซึ่งโดยปกติ ในยามค่ำคืนที่ทางแยกแห่งนี้ก็จะมีการติดตั้งป้ายเตือนเพื่อบอกผู้ขับขี่ และ เมื่อมองตามความจริงที่มีการแบ่งช่องทางการจราจรอย่างชัดเจน นี่ไม่ใช่จุดที่อันตรายเลยแม้แต่น้อยเลยด้วยซ้ำ เว้นแต่จะเผลอหรือประมาท
                แน่นอนว่า เราอาจจะยังไม่สามารถบอกได้ว่า อะไรที่ทำให้รถของน้องมายด์ พุ่งตกลงไปยังเบื้องล่าง แต่อย่างน้อยๆ สำหรับใครที่ต้องขับรถยามค่ำคืนแล้วต้องผ่านเส้นทางนี้ ก็มั่นใจได้ว่า เส้นทางไม่ได้อันตรายอย่างที่คิด แต่ก็อย่าลืมว่าคุณเอง ต้องมีสติในการขับขี่ด้วย
ภาพจาก  google Street View         
 