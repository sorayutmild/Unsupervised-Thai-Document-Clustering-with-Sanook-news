อธิบดีกรมควบคุมโรค ชี้แจง ปรับวิธีการฉีดวัคซีนป้องกันโควิด เป็นสูตรไขว้ทั้งประเทศ ชี้ ฉีดซิโนแวค ตามด้วยแอสตร้าเซนเนก้า สร้างภูมิคุ้มกันได้สูงเท่ากับฉีดแอสตร้าเซนเนก้า 2 เข็ม แต่ใช้เวลาเร็วกว่า 
(11 ก.ย.) นพ.โอภาส การย์กวินพงศ์ อธิบดีกรมควบคุมโรค กล่าวถึงกรณีที่โรงพยาบาลศิริราช ออกประกาศชี้แจงการฉีดวัคซีนป้องกันโควิด-19 จากที่ก่อนหน้านี้ จะฉีดสูตรแอสตร้าเซนเนก้า 2 เข็ม เปลี่ยนเป็นสูตรไขว้ ซิโนแวค และแอสตร้าเซนเนก้า เพื่อให้เป็นไปตามนโยบายของกระทรวงสาธารณสุข
นพ.โอภาส ยืนยันว่า ไม่ได้มีประเด็นอะไร เพียงแต่โรงพยาบาลศิริราช ขึ้นอยู่กับโควตาของกรุงเทพมหานคร (กทม.) เมื่อมีการเปลี่ยนเป็นฉีดสูตรไขว้ SA คือเข็มที่ 1 เป็นซิโนแวค และอีก 3 สัปดาห์ มาฉีดเข็ม 2 เป็นแอสตร้าเซนเนก้า เพื่อให้ภูมิต้านทานโรคที่เกิดขึ้นเร็วกว่า การฉีดแอสตร้าเซนเนก้า 2 เข็ม ที่ใช้เวลาห่างกันถึง 12 สัปดาห์ ทางโรงพยาบาลก็เปลี่ยนตาม
อธิบดีกรมควบคุมโรค บอกด้วยว่า จากการศึกษาผลวิจัยฉีดสูตรไขว้ SA พบว่า ประสิทธิภาพในการสร้างภูมิต้านทานโรคสูง เทียบเท่ากับการฉีดแอสตร้าเซนเนก้า 2 เข็ม แต่ใช้เวลาที่สั้นกว่า ซึ่งด้วยสถานการณ์แพร่ระบาดในขณะนี้ ที่ส่วนใหญ่เป็นเชื้อไวรัสโควิดกลายพันธุ์ สายพันธุ์เดลตา ก็จะไม่ใช้การฉีดแอสตร้าเซนเนก้า 2 เข็ม เพราะต้องใช้เวลากว่า 12 สัปดาห์ จึงใช้สูตรไขว้ในการฉีด เพื่อเร่งสร้างภูมิต้านทานให้ประชาชน

ศิริราช ประกาศยกเลิกจองแอสตร้าฯ เข็มแรก เหตุไม่ตรงกับนโยบาย สธ.ที่ให้ฉีดซิโนแวค
ครม.อนุมัติวงเงินกว่า 4.2 พันล้าน ซื้อวัคซีนซิโนแวคอีก 12 ล้านโดส เพื่อฉีดไขว้กับแอสตร้าฯ
