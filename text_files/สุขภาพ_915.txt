เคยแซวเพื่อนที่รูปร่างผอม แต่ทานเยอะว่า “มีพยาธิเยอะ” แล้วไล่ให้เขาไปถ่ายพยาธิกันบ้างไหมคะ หรือคุณเองนั่นแหละที่อาจจะโดนเพื่อนบอกแบบนั้น จริงๆ แล้วเรื่องของการกินเยอะแต่ไม่อ้วน ขึ้นอยู่กับการเผาผลาญของแต่ละคน ไม่ได้เป็นเพราะเรื่องพยาธิเพียงอย่างเดียว แต่หากพูดถึงการถ่ายพยาธิ คุณอยู่ในกลุ่มที่ควรถ่ายพยาธิหรือไม่ ต้องถ่ายบ่อยแค่ไหน มาลองเช็คกันดูจากข้อมูลจากคุณหมอแมว เฟซบุ๊คเพจ ความรู้สนุกๆ แบบหมอแมว กันค่ะ
____________________
ถ่ายพยาธิปีละครั้ง จำเป็นหรือไม่?
คำถามนี้มีคนถามกันมาบ่อยๆ ว่าจำเป็นหรือไม่ที่ต้องถ่ายพยาธิปีละครั้ง
 

คำแนะนำของ WHO บอกว่าในพื้นที่ที่มีการระบาดของพยาธิที่ติดต่อได้ทางพื้นดิน ควรถ่ายพยาธิปีละ

1 ครั้ง ถ้ามีความชุกของโรค20-50%
2 ครั้ง ถ้าความชุกโรคมากกว่า50%
พยาธิที่ติดต่อได้ทางพื้นดินก็เช่นพวกพยาธิปากขอ พยาธิแส้ม้า พยาธิไส้เดือน
 
ในไทย เท่าที่หา paper ดู ความชุกไม่ถึง 20% ดังนั้นถามว่าจำเป็นไหม ... ก็คงตอบว่า "ไม่จำเป็น"
 

แล้วชอบกินอาหารไม่สุก จะต้องไปซื้อยาถ่ายพยาธิมากินปีละครั้งไหม

บางคนชอบกินเนื้อสัตว์ดิบๆ แล้วกลัวจะเป็นพยาธิในตับ ในทางเดินน้ำดี ในกล้ามเนื้อ พยาธิตัวตืด
เลยถามว่าจะไปซื้อยาจากร้านยามากินปีละครั้งดีไหม
ต้องถามว่า ซื้อยาอะไร และกินกี่วัน แล้วรู้ได้อย่างไรว่าหายหรือไม่
คือถ้าเป็นพยาธิตัวกลมทางเดินอาหาร เวลารักษาไม่ครบ ไม่หาย แต่จำนวนพยาธิไม่มาก ก็มักไม่ก่อโรครุนแรง
แต่ถ้าเป็นตำแหน่งอื่น เช่นพวกพยาธิใบไม้ตับ เวลารักษาไม่หาย มันมีผลเสียระยะยาว ซึ่งถ้าไม่ตรวจอุจจาระก็บอกยากว่าหายหรือยัง
 
ไปหาหมอแล้วคุยกันก่อนน่าจะดีกว่าครับ
 

____________________
 
ทางที่ดี Sanook Health แนะนำว่า ลดความเสี่ยงในการเป็นโรคพยาธิด้วยการหลีกเลี่ยงการทานอาหารสุกๆ ดิบๆ และเลือกวัตถุดิบในการปรุงอาหารที่สะอาด มีคุณภาพ และมาจากแหล่งผลิตที่ได้มาตรฐาน เท่านี้ก็ไม่ต้องกังวลเรื่องพยาธิในร่างกายแล้วล่ะค่ะ