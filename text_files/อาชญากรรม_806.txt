(2 มิ.ย.) พ.ต.อ.ภูวดิท ชนะคชภัทร์ รองผบก.ภ.จว.พระนครศรีอยุธยา ได้รับแจ้งมีเหตุทะเลาะวิวาท มีรถยนต์เสียหาย และผู้บาดเจ็บที่บริเวณริมถนนสาย 347 ปทุมธานี-บางปะหัน หมู่ 10 ต.บ้านป้อม อ.พระนครศรีอยุธยา จึงเดินทางไปตรวจสอบ ที่เกิดเหตุพบรถยนต์กระบะโตโยต้า วีโก้ สีขาว หมายเลขทะเบียน 1ฒณ-4372 กรุงเทพมหานคร ตกอยู่ข้างทาง กระจกด้านหน้าแตก หลังคายุบ กระจกหลังแตก
ใกล้กันพบนางพงษ์พิศณ์ อายุ 56 ปี ได้รับบาดเจ็บที่แขน และ นายภานุมาศ 23 ปี ลูกชาย ได้รับบาดเจ็บที่แขนเช่นกัน โดยทั้ง 2 คน อยู่ในอาการตกใจ
สอบสวนนายภานุมาศ เปิดเผยว่า ก่อนหน้านี้ได้มีรถตู้ หมายเลขทะเบียน ฮน-1125 กรุงเทพมหานคร พร้อมคนในรถจำนวน 10 กว่าคน ได้เข้ามารุมทำร้ายร่างกายตนที่บ้าน ในจ.พระนครศรีอยุธยา จนได้รับบาดเจ็บ พี่ชายของตนจึงได้ใช้อาวุธปืนยิงขู่ขึ้นฟ้า เพื่อป้องกันตัวเอง จนกลุ่มคนร้ายพากันหลบหนี จากนั้นตนพร้อมแม่ได้ขับรถยนต์กระบะคันเกิดเหตุเพื่อพาตนเองไปส่งโรงพยาบาล เมื่อมาถึงบริเวณที่เกิดเหตุ พบรถตู้คันดังกล่าวจอดดักอยู่ ตนจึงขับรถจะหลบหนี แต่ถูกรถยนต์ตู้คันดังกล่าวขวางหน้า จนรถเสียหลักตกข้างทาง
จากนั้นคนในรถตู้กว่า 10 คน ได้ลงมาจากรถ ตรงเข้าทุบรถ ทุบกระจก ขึ้นไปกระทืบหลังคารถตน พยายามที่จะกระชากตนลงจากรถ ตนตะโกนบอกว่าตำรวจมา กลุ่มคนร้ายทั้งหมดจึงได้ขึ้นรถตู้ขับหลบหนีไป ส่วนสาเหตุน่าจะมาจาก ตนมีอาชีพขับรถบัสรับส่งพนักงานโรงงาน แล้วพบเห็นรถบัสขับแข่งขันกันเต็มถนนสายเอเชีย จึงได้โพสต์ข้อความ "เตือนภัยและสอบถามหาความปลอดภัยของพนักงาน หากเกิดอุบัติเหตุขึ้น" ในเพจ "ตลาดซื้อขายรถบัส แชสซี และอะไหล่รถบัสทุกชนิด" เมื่อ 2-3 วันก่อน
ซึ่งจะมีกลุ่มคนขับรถบัสและบริษัทรถบัสอยู่ในกลุ่ม อาจสร้างความไม่พอใจให้กับคนบางกลุ่มจึงตามมารุมทำร้ายตนเอง นางพงษ์พิศณ์ กล่าวว่า ตกใจกับเหตุการณ์ที่เกิดขึ้นมาก เพราะคนร้ายรุมทำร้ายลูกตนที่บ้านยังไม่พอ ยังมาดักทำร้ายลูก ขณะเกิดเหตุ ตนบอกกับลูกไม่ให้ลงจากรถเด็ดขาด พร้อมทั้งกอดลูกเอาไว้ ถ้าหากจะเข้ามาทำร้ายลูก ต้องทำร้ายตนเองก่อน  พ.ต.อ.ภูวดิท ได้สั่งการให้ชุดสืบสวนทั้ง สภ.บางบาล และ สภ.พระนครศรีอยุธยา เร่งสืบสวนหาข้อมูลของกลุ่มคนร้ายว่าเป็นกลุ่มไหน เบื้องต้นทราบว่าเป็นกลุ่มรถบัสบริษัทแห่งหนึ่งในจังหวัดพระนครศรีอยุธยา ซึ่งจะเรียกผู้ประกอบการมาสอบสวนต่อไป
ขอบคุณที่มาและภาพจาก ข่าวสดออนไลน์