ความคืบหน้าล่าสุด เมื่อเวลาประมาณ 10.20 น. นายวรยุทธ์ อยู่วิทยา หรือ บอส ผู้ขับรถเฟอร์รารี่ชนตำรวจสายตรวจเสียชีวิต ได้ยอมเข้ามอบตัวกับเจ้าหน้าที่แล้ว เบื้องต้นส่งตัวเข้าสอบสวนที่ สน.ทองหล่อ
ความคืบหน้า เมื่อเวลาประมาณ 07.30 น. เจ้าหน้าที่ตรวจสอบพบว่ารอยน้ำมันพบคราบน้ำมันเลี้ยวเข้าไปภายในบ้านหลังหนึ่ง ซอยสุขุมวิท 53 ทราบภายหลังว่าเป็นบ้านของ นายเฉลิม อยู่วิทยา ผู้บริหารเครื่องดื่มชูกำลังยี่ห้อดัง ตรวจสอบพบรถเฟอร์รารี่ สีดำ คาดว่าเป็นรถของลูกชายของนายเฉลิม ทาง ผบช.น.ได้สั่งการให้ผู้กระทำผิดออกมามอบตัวก่อนเวลา 12.00 น. วันนี้
(3 ก.ย.) เมื่อเวลาประมาณ 05.30 น. ที่ผ่านมา ผู้สื่อข่าวรายงานว่า เกิดเหตุรถสปอร์ตหรู สีดำ ไม่ทราบยี่ห้อและหมายเลขทะเบียน ขับขี่มาด้วยความเร็วบนถนนสุขุมวิท ฝั่งขาออก ย่านทองหล่อ เป็นเหตุทำให้พุ่งชนกับเจ้าหน้าที่ตำรวจสายตรวจ สน.ทองหล่อ ซึ่งกำลังขับขี่รถจักรยานยนต์ เสียชีวิตทันที
ตามรายงานระบุว่า รถสปอร์ตคันดังกล่าว ขับมาด้วยความเร็วสูง ก่อนจะพุ่งชนเจ้าหน้าที่ตำรวจและลากร่างไปไกลประมาณ 200 เมตร จากจุดเกิดเหตุระหว่างซอยสุขุมวิท 47 และ 49 เบื้องต้นทราบชื่อคือ ดต.วิเชียร กลั่นประเสริฐ เจ้าหน้าที่ตำรวจสายตรวจ สน.ทองหล่อ สภาพคอหัก แขนขาหักผิดรูป เสียชีวิตในที่เกิดเหตุ
พยานผู้ที่เห็นเหตุการณ์ให้การว่า รถสปอร์ตหรูคันดังกล่าว น่าจะมีราคาหลายล้านบาท หลังจากที่พุ่งชนและลากร่างเจ้าหน้าที่ตำรวจจนเสียชีวิตแล้ว ได้ขับหลบหนีไป
ขอบคุณภาพจากทวิตเตอร์ @Reporter_Js1

ผู้ต้องหาเข้ามอบตัวกับเจ้าหน้าที่ตำรวจ

สภาพรถเฟอร์รารี่ สีบรอนซ์เทา คันที่ก่อเหตุ

คราบน้ำมันเป็นทาง เลี้ยวเข้าบ้านเลขที่ 9 บ้านนายเฉลิม อยู่วิทยา