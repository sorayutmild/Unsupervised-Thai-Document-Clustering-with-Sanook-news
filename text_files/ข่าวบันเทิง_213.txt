ในวงการบันเทิงมีคู่เพื่อนซี้ แก๊งเพื่อนสนิทหลายกลุ่ม ที่เวลาเห็นพวกเขาอยู่ด้วยกันแล้วชื่นอกชื่นใจ นอกจากจะได้เห็นมิตรภาพดีๆ แล้ว บางครั้งกลุ่มเพื่อนก็ยังช่วยส่งเสริมในเรื่องงานระหว่างกัน และคอยปกป้องกันในเวลามีข่าวเสียหายอีกด้วย 
แต่เป็นที่น่าเสียดายว่าบางครั้งความสัมพันธ์ก็จบลง ด้วยเหตุผลที่เปิดเผยได้บ้าง ไม่เปิดเผยบ้าง มาดูกันดีกว่าว่ามีใครบ้าง ที่คนเชียร์อยากให้กลับมาคืนดีกันอีกครั้ง 

แหม่ม คัทลียา & แหม่ม สุริวิภา
ถือเป็นพี่น้องซึ่งสนิทกันมากมาย จากรายการในตำนานสมาคมชมดาว สำหรับ "หนูแหม่ม สุริวิภา" และ "แหม่ม คัทลียา" ซึ่งจุดแตกหักมาจาก พี่หนูแหม่มออกโรงจวกสื่อ ยืนยันว่าน้องรักไม่ได้เบนโล
 แต่ในเวลาต่อมาอดีตเจ้าหญิงของวงการบันเทิง ก็ควงไฮโซ "บีบี๋ สงกรานต์ กระจ่างเนตร" ออกมาแถลงข่าวยอมรับว่าท้องได้ 5 เดือนแล้ว ซึ่งเรื่องดังกล่าวทำให้พี่หนูแหม่มต้องออกมาขอโทษสื่อ และไม่พูดถึงน้องคนสนิทอีกเลย แม้คนใกล้ชิดจะพยายามเคลียร์ให้ทั้งคู่กลับมาคืนดีกันอีกครั้งก็ตาม 
ล่าสุด เหมือนแฟนๆ จะมีความหวังอีกครั้ง เมื่อพี่หนูแหม่ม กดไลค์รูป "น้องเนสซี่" ลูกสาวคนสุดท้อง ของแหม่ม คัทลียา และทั้งคู่ยังฟอลโลว์อินสตาแกรมกันด้วย

มิ้นต์ ชาลิดา & คิม คิมเบอร์ลี่  
แม้จะไม่ใช่คู่กรณีโดยตรง จากกรณีแชทกลุ่มของ 7 พระเอกนางเอกสุดฮอต "แก๊งล่ม" กรณีพระเอกหนุ่ม "หมาก ปริญ" หลุดคำหยาบด่าแม่ของนางเอกสาวร่วมแก๊ง "มิ้นต์ ชาลิดา" 
แต่ดูเหมือนมิตรภาพระหว่างสาวมิ้นต์ และ "คิม คิมเบอร์ลี่" ซึ่งในภายหลังสาวคิมดูจะหวานกับหนุ่มหมากมากขึ้น ก็มีรอยร้าวตามไปด้วย และดูจะไม่สามารถกลับมาเป็นเหมือนเดิมได้อีก 
ถึงทุกคนในแก๊งล่มจะยืนยันว่ากลุ่มยังไม่แตกก็ตาม แต่จนถึงขณะนี้แฟนๆ ยังไม่เคยเห็น "คิม มิ้นต์" ถ่ายรูปคู่กันอีกเลย  

บี น้ำทิพย์ & โย ยศวดี 
สองสาวเพื่อนรักจากวงการนางแบบ ที่ผ่านร้อนผ่านหนาวด้วยกันมานาน แต่ "โย ยศวดี" และ "บี น้ำทิพย์" ก็ต้องมาแตกคอกันเพราะเรื่องเงิน จากการทำธุรกิจอาหารเพื่อสุขภาพ ที่มีชื่อว่า YO&BEE Diet Foods Delivery อาหารไดเอทส่งตรงถึงบ้าน 
ก่อนที่จะนำไปสู่กันเปิดศึกน้ำลาย แฉกันผ่านอินสตาแกรมหลายยก จากเรื่องงานเริ่มลามไปเรื่องส่วนตัว จนถึงขณะนี้ปัญหาเรื่องธุรกิจของทั้งคู่ ก็ยังอยู่ในชั้นศาล  

แตงโม ภัทรธิดา & ไอซ์ ณพัชรินทร์
กลายเป็นประเด็นฮอตไปเลยทีเดียว หลังจากที่ "แตงโม ภัทรธิดา" ได้โพสต์ภาพลงบนอินสตาแกรม แสดงความเสียใจ หลังจากพบว่าเพื่อนสนิทของตัวเองเป็นคนปล่อยข่าวว่า แตงโมเคยขายตัว? 
โดยเบาะแสจากสาวแตงโม และเพื่อนซี้อีกรายอย่าง "โม อมีนา" ทำให้หลายคนพุ่งเป้าไปที่สาว "ไอซ์ ณพัชรินทร์" ลูกสาวคนสวยของตลกชื่อดัง ค่อม ชวนชื่น 
แม้ในภายหลัง สาวไอซ์ จะออกมายืนยันชัดเจนว่า ตนเองไม่ได้เป็นคนปล่อยข่าว พร้อมระบุว่าหากทราบว่าเป็นใคร ก็จะแนะนำให้สาวแตงโมตัดเพื่อนไปเลย  แต่หลังจากนั้นภาพระหว่างสองสาวก็ไม่ปรากฏในอินสตาแกรมของทั้งคู่อีกเลย แม้ขณะนี้สาวแตงโมจะเผชิญมรสุมความรักอยู่ก็ตาม

เปิ้ล นาคร,วิลลี่ และ เสนาหอย
หลังจากที่ "เปิ้ล นาคร" ขอถอนหุ้นจากบริษัทลักษ์ 666 ที่ก่อตั้งมาพร้อม เพื่อนซี้ "วิลลี่ แมคอินทอช" และ "เสนาหอย เกียรติศักดิ์" โดยเจ้าตัวบอกเหตุผลว่า เพราะคิดต่างเรื่องระบบการทำงาน และอยากมีเวลาให้ครอบครัวมากขึ้น 
ดูเหมือนรอยร้าวระหว่าง 3 เพื่อนซี้ จะมาถึงจุดแตกหัก เมื่อ "เปิ้ล นาคร" ถูกปลดฟ้าผ่า จากการเป็นพิธีกร รายการสาระแน ที่ทำร่วมกันมากว่า 15 ปี ซึ่งหนุ่มเปิ้ลออกมายอมรับว่าเสียใจ แต่ยังสามารถร่วมงานกันได้ แต่ความสัมพันธ์ในเรื่องส่วนตัวก็ห่างกันไปเลย
ล่าสุด ในงานแต่งสุดฮาของครอบครัวศิลาชัย ก็ไม่ปรากฏภาพ วิลลี่ และ เสนาหอย มาเป็นแขกในงาน  
เข้าใจว่ามิตรภาพระหว่างเพื่อนก็เป็นเรื่องที่บอบบาง แต่เชื่อว่าเวลาน่าจะทำให้อะไรหลายๆ อย่างดีขึ้น ทีมข่าวบันเทิง Sanook! News ก็ขอเป็นส่วนหนึ่ง ที่ร่วมเชียร์ให้อดีตเพื่อนรักทุกคนที่กล่าวมา กลับมาคืนดีกันอีกครั้งนะคะ