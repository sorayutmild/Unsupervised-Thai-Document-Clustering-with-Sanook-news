โลกออนไลน์แห่แชร์ ภาพเด็กน้อยก้มกราบพระบาท ปัจจุบันคือ ผอ.สำนักงานคุ้มครองสิทธิและเสรีภาพ ภาค 4 ข้าราชการใต้ฝ่าละอองธุลีพระบาท
จากกรณีที่โลกออนไลน์มีการแชร์ภาพเด็กน้อยก้มกราบพระบาท ของพระบาทสมเด็จพระปรมินทรมหาภูมิพลอดุลยเดช ขณะเสด็จพระราชดำเนินที่ท่าอากาศยานบ่อทอง จังหวัดปัตตานี เมื่อวันที่ 18 สิงหาคม 2516 นั้น
ล่าสุด (20 ต.ค.) เฟซบุ๊ก Jaroensook Pone Limbanchongkit ได้มีการแชร์ภาพและข้อมูลโดยระบุว่า เด็กน้อยผู้ก้มกราบพระบาทในวันนั้น คือข้าราชการใต้ฝ่าละอองธุลีพระบาทในวันนี้ คุณพยุงศักดิ์ กาฬมิค ผอ.สำนักงานคุ้มครองสิทธิและเสรีภาพ ภาค 4
ผอ.บอกว่าตอนนั้นยังเด็กมากจำความไม่ค่อยได้มีโอกาสไปรับเสด็จกับแม่ แม่ผลักออกไปให้ไปกราบก็เดินออกไปก้มกราบพระบาทท่านดังในภาพ (@LetitbeDontcare)
ป.ล. คุณพยุงศักดิ์ เคยเล่าเมื่อหลายปีก่อน ย้อนถึงความรู้สึกในวัยเด็กว่า คงเป็นเพราะได้รับการปลูกฝังจากแม่ให้จงรักภักดี เมื่อมีโอกาสได้เข้าเฝ้าฯ จึงคลานออกไปก้มลงกราบพระบาท ซึ่งเมื่อผ่านมากว่า 30 ปี ในวันนี้กลับคิดว่า ช่างบังอาจจริงๆ แต่แม้จะรู้สึกผิด เขาก็ปลื้มปีติอยู่ในใจ เพราะถ้าวันนั้นไม่ทำคงไม่มีวันนี้
ยังบอกต่อว่า "จริงๆ ผมไม่เข้าใจคำว่า ใต้ฝ่าละอองธุลีพระบาท พอมานึกจริงๆ ธุลีก็เล็กอยู่แล้ว นี่เป็นละอองธุลีก็ยิ่งเล็กใหญ่ เมื่อเราไปถวายความจงรักภักดีแล้วทรงประทับยืนนิ่งให้เรากราบพระบาท ก็หมายถึงว่าเราเป็นอะไรที่เล็กมากแต่พระองค์ทรงไม่ละเลย เพราะฉะนั้น ละอองธุลีพระบาทคนนี้จะถวายความจงรักภักดีตลอดไป"
ทั้งนี้ ทวิตเตอร์ @LetitbeDontcare ตอบคำถามของผู้ที่เข้ามาสอบถามรายละเอียด ระบุว่า มีโอกาศได้พบกับนายพยุงศักดิ์ เมื่อวันที่ 18 ต.ค.ที่ผ่านมา ก่อนจะนำมาทวีตภาพและข้อความลงทวิตเตอร์