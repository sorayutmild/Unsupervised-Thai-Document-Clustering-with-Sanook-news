ผู้เสียหายแห่ออกมาแฉ “แม่มณี” โกงเงิน หลังชักชวนร่วมลงทุน คืนดอกเบี้ยทุกเดือน แต่กลับเบี้ยวก่อนหายตัว ติดต่อไม่ได้
หลายคนตามหา แม่มณีหายไปไหน? หลังเมื่อวันที่ 25 ต.ค. 62 ที่ผ่านมา เครือข่ายรณรงค์ทวงคืนความยุติธรรมในสังคม พาผู้เสียหายกว่า 10 ราย อ้างว่าถูกหลอกให้ร่วมลงทุนในโครงการออมเงินแม่มณี นำหลักฐานการโอนเงินและข้อความเชิญชวนให้ร่วมลงทุนผ่านทางเฟซบุ๊กเพจ เข้าร้องเรียนต่อ พล.ต.ต.ไมตรี ฉิมเฉิด ผู้บังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ปอศ.) ให้ดำเนินคดีกับเซเลบริตี้ชื่อดัง ที่เชิญชวนให้ร่วมลงทุน โดยอ้างว่าจะได้ผลตอบแทนร้อยละ 93 จากเงินลงทุนในระยะเวลา 1 เดือน เช่น หากลงทุน 1,000 บาท จะได้เงินต้นพร้อมดอกเบี้ยรวม 1,930 บาท
>> แห่แจ้งจับ "แม่มณี" เน็ตไอดอลสาวโกงแชร์เงินออม 100 ล้าน เหยื่อบางคนฆ่าตัวตาย
>> มหกรรมโกงหมื่นล้าน เหยื่อโร่แฉ "แชร์แม่มณี" ได้แต่หัวเราะทั้งน้ำตา
แล้วแม่มณีเป็นใคร? แม่มณี มีชื่อจริงว่า น.ส.วันทนีย์ หรือ เดียร์ สาววัย 30 ปี เป็นคนอุดรธานี มีภูมิลำเนาอยู่เขตตำบลบ้านจั่น อ.เมือง จ.อุดรธานี เคยเป็นข่าวโด่งดังเมื่อวันที่ 8 ก.ค. 62 ที่ผ่านมา กรณีออกมาร้องเรียนกับสื่อมวลชนในจังหวัดอุดรธานีว่า ไปทำศัลยกรรมหน้าอกกับคลินิกแห่งหนึ่งในเขตเทศบาลนครอุดรธานี แล้วเกิดแผลจากการผ่าตัด เรียกร้องให้ทางคลินิกรับผิดชอบเยียวยาชดใช้ให้ เดียร์เคยเป็นพริตตี้ แม่ค้าขายตุ๊กตาออนไลน์ และเน็ตไอดอล มีบ้านทั้งที่อุดรธานี และกรุงเทพฯ 
ในเฟซบุ๊กส่วนตัวของเธอที่ มักโพสต์ไลฟ์สไตล์ชีวิตหรูหราแบบคนดัง มีรถหรูหลายคัน ลงในโซเชียล และเธอมีกลุ่มไลน์ลับ กลุ่มเฟซบุ๊กลับในการทำโครงการออมเงินฝากกับแม่มณี ต่อมาแม่มณีได้เข้าไปอยู่ในวงการบันเทิง เช่น ถ่ายแบบ เป็นนักแสดงสมทบ และมักโพสต์รูปคู่กับดาราและคนดัง ในงานบวงสรวงละครภาพยนตร์ต่าง ๆ กระทั่งเธอลุกขึ้นมาจัดงานเปิดตัวแบรนด์เครื่องสำอางอย่างอลังการ โดยเชิญดาราแม่เหล็ก นักแสดง นางแบบ นายแบบ และไฮโซชื่อดังมาร่วมงานเพียบ ก็ยิ่งทำให้มีคนหลงเชื่อมากขึ้นไปอีก แต่น่าสังเกตว่าเครื่องสำอางของแม่มณีที่เปิดตัวอย่างยิ่งใหญ่อลังการนั้นหาซื้อยาก คาดว่าไม่ได้มีการผลิตจริง หรือผลิตจำนวนน้อยเพื่อให้คนหลงเชื่อเท่านั้น ก่อนจะเริ่มเปิดบ้านออมเงินกับแม่มณี โดยอ้างว่าจะได้ผลตอบแทนร้อยละ 93 จากเงินลงทุนในระยะเวลา 1 เดือน

ความแยบยลของแม่มณีคือ ตอนแรกเธอจะให้ดอกเบี้ยจริงตามที่กล่าวอ้าง เช่น ผู้เสียหายคนหนึ่งลองลงทุนเงินก้อนแรก 19,000 บาท ก็จะได้รับดอกเบี้ยกลับมา 30,000 กว่าบาท เมื่อเหยื่อติดกับและเห็นว่าได้เงินกลับมาจริง ก็จะเพิ่มเงินลงทุนไปเรื่อยๆ จนยอดสูงขึ้นถึงล้านก็มี แต่แล้วก็ไม่ได้เงินคืนอีกเลย เมื่อทวงถามผลตอบแทน แม่มณีจะอ้างไปเรื่อย ๆ เช่น อ้างว่าขึ้นเงินกับธนาคารต่างสาขา ทำให้ยังเคลียร์แคชเชียร์เช็คไม่เสร็จ แล้วผลัดวันไปเรื่อยๆ 
นานวันเข้าเหยื่อเริ่มรู้ตัวว่าถูกหลอก จึงเกิดการรวมตัวกัน ตั้งกลุ่มไลน์ขึ้นมาเพื่อทวงถาม บีบแม่มณีให้คืนเงิน แต่แม่มณีก็จะอ้างไปเรื่อยโดยให้ความหวังเหยื่อต่าง ๆ นานา จนในที่สุดก็มีผู้เสียหายบางส่วน กว่า 20 คน ได้รวมตัวกันนำหลักฐานการโอนเงินไปแจ้งความกับตำรวจกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ปอศ.) นั่นเอง ซึ่งคาดว่ามูลค่าความเสียหายน่าจะราวๆ 100 ล้านบาท หรืออาจถึงพันล้านก็เป็นได้
ขณะเดียวกันที่เริ่มมีกระแสโจมตีแม่มณีว่าโกงเงิน แม่มณีก็ออกมายืนยันผ่านกลุ่มลับต่างๆ ว่าตนไม่ได้โกง แต่ไม่สามารถทำธุรกรรมทางการเงินใด ๆ ได้ในตอนนี้ เพราะมีคนไปแจ้งความทำให้บัญชีของตนถูกอายัด แถมเธอเครียดจนขู่จะฆ่าตัวตายด้วย แต่มีคนพบว่าเรื่องที่แม่มณีอ้างว่าถูกอายัดยัญชีไม่เป็นความจริง เพราะกลุ่มแชร์วงเล็กที่แม่มณีตั้งไว้ที่อุดรธานี ยังมีการโอนเงินตามปกติทว่า คนไม่โกงกลับหายหน้า แม่มณีปิดทุกช่องทางการติดต่อทั้งเฟซบุ๊กส่วนตัว และไลน์ไปเรียบร้อย ก่อนจะเงียบหายเข้ากลีบเมฆ ล่องลอยไปกับคำถามของกลุ่มผู้เสียหายว่า แบบนี้ฉ้อโกงประชาชนหรือไม่
>> มะนาว อดีตเจ้าสาวภาคิน งานเข้า! เจอแฉหลอกออมเงินกินดอกแล้วเบี้ยวไม่จ่าย
>> มะนาว ลั่นอยู่ราชบุรี ไม่ได้หนีไปไหน กำลังตามทวงเงิน "แชร์แม่มณี" มาคืนทุกคน