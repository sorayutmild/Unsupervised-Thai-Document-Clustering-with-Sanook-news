(28 พ.ย.) เมื่อเวลา 15.30 น. ร.ต.อ.อุปถัมภ์ พานแก้ว ร้อยเวร สภ.เมือง ระยอง  ได้รับแจ้งว่าพบศพผู้ชายผู้หญิงรวม2คน ถูกฆาตกรรมที่บ้านหลังหนึ่ง ต.ทับมา อ.เมือง จ.ระยอง จึงรายงานให้ พ.ต.อ.ดำรงค์ อ้วนสูงเนิน ผกก.สภ.เมืองระยอง ทราบ พร้อมประสานเจ้าหน้าที่ตำรวจวิทยาการ จ.ระยอง แพทย์เวร รพ.ระยอง และ กำลังเจ้าหน้าที่ตำรวจสายสืบ เดินทางไปตรวจสอบที่เกิดเหตุทันที
 เมื่อไปถึงที่เกิดเหตุซึ่งเป็นหมู่บ้านหรูหลังที่เกิดเหตุเป็นบ้านเดี่ยว 2 ชั้นมีรั้วรอบขอบชิด พบมีเพื่อนครูและเพื่อนบ้านยืนออกันอยู่เต็มหน้าบ้าน จึงเข้าไปตรวจสอบภายในบ้าน พบว่าตรงหน้าประตูหน้าบ้านมีกระดาษโน้ตที่เขียนข้อความแปะติดไว้ โดยมีข้อความว่า "จะไปไหนก็ไปไม่ต้องมาวุ่นวายกับกูอีก เก็บเสื้อผ้าของมึงไปด้วย ให้น้องมึงเอารถมาคืนกูด้วย กะหรี่ " จึงเก็บไว้เป็นหลักฐาน พร้อมให้ตำรวจวิทยาการตรวจสอบลายนิ้วมือบนกระดาษโน๊ต
ต่อมาจึงเข้าไปตรวจสอบภายในบ้าน พบข้าวของกระจัดกระจายเกลื่อน และ ยังมีรอยเลือดกระเซ็นทั่วพื้นบ้านพบมีดปอกผลไม้ตกอยู่ที่พื้นบ้าน จึงตรวจสอบและเก็บลายนิ้วมือ ต่อมาจึงขึ้นไปตรวจบริเวณห้องแต่งตัวบนชั้นสองของบ้าน ก็ถึงกับผงะเมื่อพบกับศพผู้ชายและผู้หญิงนอนจมกองเลือดอยู่ภายในห้อง เลือดไหลนองพื้นส่งกลิ่นคาวคลุ้งไปทั่วห้อง โดยศพผู้ชายถูกเสื้อผ้าปิดตัวไว้จนมิด จากนั้นเจ้าหน้าที่พิสูจน์หลักฐาน ตรวจสอบพบมีรอยเลือดลักษณะลากจากชั้นล่างขึ้นไปชั้นบน และรอยเท้าของบุคคลอื่น ซึ่งไม่ใช่ของผู้ตายจึงเก็บดีเอ็นเอไปตรวจสอบ
จากการตรวจสอบสภาพศพผู้หญิงถูกมีดแทงกลางศีรษะเป็นแผลขนาดใหญ่ เลือดและมันสมองไหลทะลักตลอดเวลา ส่วนศพผู้ชายถูกมีดปาดคอจนหวิดขาด เลือดพุ่งกระจายไปทั่วบริเวณ หลังจากที่ทางตำรวจวิทยาการ และ แพทย์เวร รพ.ระยอง ได้ตรวจพิสูจน์ เก็บหลักฐานแล้ว คาดว่าเสียชีวิตมาแล้วประมาณ 8- 10 ชม. ต่อมาจึงนำศพส่งสถาบันนิติเวช เพื่อตรวจดีเอ็นเอ และสาเหตุการเสียชีวิต

สำหรับผู้เสียชีวิตทั้งสองรายประกอบด้วย นายอโรชา หรือ ครูเอ็ม อายุ 33 ปี น.ส.ปรียาภรณ์ หรือ ครูแนน อายุ 33 ปี ผู้ตายทั้งสองเป็นสามีภรรยากัน โดยทั้งคู่เป็นครูอยู่โรงเรียนเอกชนแห่งหนึ่งในระยอง โดยฝ่ายชาย หรือที่เด็กนักเรียนเรียกว่า ครูเอ็ม สอนวิชาฟิสิกส์ ส่วนผู้เสียชีวิตผู้หญิง หรือ ครูแนน สอนวิชาคณิตศาสตร์
จากการสอบสวนเพื่อนครู ได้ให้การว่า เห็นว่าทั้งสองหายตัวไปไม่ได้มาสอน และ ยังโทรติดต่อไม่ได้ จึงติดต่อญาติของครูแนน พอมาถึงตัวบ้านก็พบพิรุธเพราะพบโน้ตเขียนข้อความติดไว้ และยังล็อกประตูรั้วที่ด้านนอก พอเปิดประตูบ้านเข้าไปก็พบข้าวของกระจัดกระจาย จึงรีบขึ้นไปดูชั้นบนก็ถึงกับช็อก เมื่อเห็นศพทั้งสองในห้องชั้นบน จึงรีบแจ้งตำรวจทันที
ส่วนโน้ตที่เขียนข้อความติดไว้ ไม่ใช่ลายมือของผู้เสียชีวิตทั้งสองคนแน่นอน เพราะทุกคนจำลายมือได้ และ ต่างก็ไม่เชื่อว่าทั้งสองลงมือฆ่ากันเอง เพราะทั้งสองรักกันมากไม่เคยมีปัญหากันเลยตลอด 10 ปี ก่อนหน้านี้พบว่าเฟชบุ๊กของผู้ตาย ได้มีปัญหาเกี่ยวกับขายรถบิ๊กไบค์ จนมีการโต้เถียงกัน ซึ่งเป็นเหตุการณ์เดียวที่เชื่อมโยงกับข้อความที่เขียนแปะไว้ที่หน้าบ้านเกิดเหตุ จึงเชื่อว่าน่าจะมีเงื่อนงำในการตายแน่นอน จึงต้องการให้ตำรวจตรวจสอบหลักฐานเพื่อหาเบาะแสตัวคนร้ายที่แท้จริง
ขณะที่เพื่อนบ้าน ที่คุ้นเคยกับผู้ตายทั้งสอง บอกว่าเมื่อคืนได้ยินเสียงคนทะเลาะกัน เสียงดังมาก ปกติก็จะเข้ามาพูดจาให้ทั้งสองหยุดทะเลาะ แต่เมื่อคืนเห็นว่ามืดค่ำ จึงไม่ได้เข้าไปเหมือนเช่นเคย ไม่คิดว่าจะเกิดเหตุการณ์ร้ายขึ้น
ต่อมาเวลา 18.00 น. นางชลธร อายุ 60 ปี เป็นแม่บุญธรรมของครูเอ็ม ได้เดินทางมาที่บ้านเกิดเหตุ กล่าวว่า  ตนเองสงสัยว่าจะเป็นการฆาตกรรม เพราะ ครูเอ็มติดการพนันบอลออนไลน์มานานแล้ว ช่วงสองปีหลังใช้หนี้ให้ตลอด ครั้งละ 50,000 ถึง 70,000 บาทหลายครั้ง เพราะเขาจะลงไปหาที่เกาะเสม็ด ซึ่งแม่ก็ทั้งเตือนและด่าไปว่าการพนันไม่เคยทำให้ใครร่ำรวย มันจะทำให้เสียชีวิต  ครูเอ็มก็รับปากว่าจะขายรถใช้หนี้เคลียร์ให้หมดแล้วจะเลิก แต่แม่ก็ไม่เคยถามว่าติดหนี้ใครที่ไหน  ซึ่งล่าสุดแม่ก็ได้ให้เงินมา 180,000 บาท  มาใช้หนี้ จากการตรวจสอบสมุดบัญชีธนาคารวันที่ 26 พ.ย. เงินก็ถูกโอนออกไป 100,000 บาท
ด้าน พ.ต.อ.ดำรงค์ อ้วนสูงเนิน ผกก.สภ.เมือง ระยอง กล่าวว่า ขณะนี้ไม่ฟันธงประเด็นใด ขอเวลาตำรวจทำงานก่อน โดยตรวจสอบหลักฐานและตรวจสอบกล้องวงจรปิดทั่วบริเวณ เพื่อหาเบาะแสของเหตุที่เกิดขึ้น
 
 