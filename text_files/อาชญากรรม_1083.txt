คุณลุงวัย 79 แอบเหงาหลังเมียเพิ่งเสียชีวิต นัดคุณป้าคู่ขาเข้าโรงแรม สุดท้ายช็อกตายคาห้องพัก พยานให้การยืนยันอยู่ๆ ตัวเกร็ง เพียงแค่เริ่มลีลาจู่โจมสุดสยิว
(15 ก.พ.) พ.ต.ท.ไพรรัตน์ วรรณี สว.(สอบสวน) สภ.เมืองปทุมธานี ได้รับการประสานจาก ร.ต.อ.สมร เพชรแสน รอง.สวป.สภ.เมืองปทุมธานี ว่า มีเหตุผู้เสียชีวิตภายในโรงแรมแห่งหนึ่งใน ต.บางเดื่อ อ.เมืองปทุมธานี จึงรุดไปตรวจสอบที่เกิดเหตุพร้อมกับ พ.ต.ท.พัฒนา สัมมาทิตฐิ รอง ผกก.(ป.)ฯ พ.ต.ท.สมยศ คำจันทร์ รอง ผกก.(สอบสวน) ชุดสืบสวน แพทย์จากสถาบันนิติวิทยาศาสตร์ กระทรวงยุติธรรม และอาสาสมัครมูลนิธิป่อเต็กตึ๊ง
ในที่เกิดเหตุซึ่งด้านหลังโรงแรมเป็นแบบม่านรูด ภายในห้องพักพบผู้เสียชีวิตเป็นชายทราบชื่อต่อมาคือ นายประยุทธ อายุ 79 ปี สภาพศพนอนหงายอยู่บนพื้นห้องข้างเตียง ในลักษณะไม่สวมเสื้อ นุ่งกางเกงขาสั้นสีน้ำเงิน ตรวจสอบตามร่างกายไม่พบบาดแผลและร่องรอยการต่อสู้ใดๆ
ส่วนภายในห้องพบเสื้อผ้าผู้เสียชีวิตวางกองอยู่บนโซฟาและที่โต๊ะมีขวดเบียร์ที่ดื่มเหลือก้นขวดวางอยู่ พร้อมแก้วเบียร์ 1 ใบที่ยังมีเบียร์เหลือกว่าครึ่งแก้ว ขวดน้ำเปล่า 2 ขวด จึงรวบรวมและถ่ายภาพบันทึกไว้เป็นหลักฐาน ส่วนสาเหตุเบื้องต้นคาดว่าหัวใจวายเฉียบพลัน
นอกจากนี้ บริเวณด้านหน้าห้องดังกล่าว พบ นางชื่น (นามสมมติ) อายุ 70 ปี ยืนรอให้การกับเจ้าหน้าที่ตำรวจ โดยกล่าวว่าก่อนเกิดเหตุ ตนกับผู้เสียชีวิตรู้จักกันมาประมาณ 7-8 ปี และเมื่อช่วงเช้าที่ผ่านมา นายประยุทธ ได้โทรศัพท์บอกให้ตนมาหา เพื่อจะมาร่วมมีเพศสัมพันธ์กัน โดยนัดเจอที่ห้างสรรพสินค้าแห่งหนึ่ง
จากกนั้นจึงพากันนั่งรถแท็กซี่เข้ามาเปิดห้องพักที่โรงแรมดังกล่าว ตนได้สั่งเบียร์มาดื่ม ขณะที่ผู้เสียชีวิตได้ถอดเสื้อผ้าและมายืนลูบไล้ตน ก่อนจะใช้มือช่วยตัวเอง สักพักก็เริ่มเกิดอาการชักเกร็งและหายใจติดๆ ขัดๆ แล้ววูบล้มนอนหงายลงไป ด้วยความตกใจตนจึงรีบเปิดประตูไปเรียกพนักงานโรงแรม เข้ามาช่วยก่อนเรียกรถกู้ชีพ รพ.ปทุมธานี มาช่วยเหลือ แต่ก็ไม่ทัน
ต่อมาได้มีญาติของผู้เสียชีวิตมาดูที่เกิดเหตุ พร้อมกล่าวว่า นายประยุทธมีโรคประจำตัว ลักษณะอัมพฤกษ์ที่แขนขาข้างขวา ไม่ค่อยมีแรง และยังมีโรคความดันด้วย โดยไปไหนมาไหนจะต้องใช้รถแบบสามล้อถีบ และไม้เท้า
เมื่อเดือนเศษที่ผ่านมา ภรรยาของนายประยุทธเพิ่งจะเสียชีวิตไป โดยในช่วงเช้าวันนี้เห็นนายประยุทธปั่นรถสามล้อออกมาหน้าหมู่บ้าน โดยไม่คิดว่าจะมานัดคู่ขามาเปิดโรงแรมนอน ส่วนเงินในบัญชีที่มีการเบิกถอนไปเมื่อวันที่ 3 และ 7 กุมภาพันธ์ ครั้งละ 20,000 บาท ก็ไม่รู้ว่าหายไปไหนและแกเบิกไปทำอะไร
ทางด้านเจ้าหน้าที่ตำรวจกล่าวว่า ในเบื้องต้นได้ตรวจสอบพยานหลักฐานไว้หมดแล้ว พร้อมกับได้ติดต่อญาติมาสอบสวน และสอบปากคำผู้หญิงคู่ขาที่มาเปิดห้องด้วยกัน โดยมีการทำประวัติไว้ก่อน ส่วนศพมอบให้มูลนิธิฯ นำส่ง สถาบันนิติวิทยาศาสตร์ รพ.ธรรมศาสตร์เฉลิมพระเกียรติ เพื่อผ่าพิสูจน์หาสาเหตุการเสียชีวิต อย่างละเอียดอีกครั้งต่อไป