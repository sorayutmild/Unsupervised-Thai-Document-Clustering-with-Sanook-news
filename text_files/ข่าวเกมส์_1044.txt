eFootball นั้นกำลังจะออกให้เล่นกันในวันที่ 30 กันยายนนี้ โดยตัวเกมได้นำเสนอรูปแบบ Free to Play พร้อมจะมีการอัปเดตให้เรื่อย ๆ โดยจะสร้างรายได้จากระบบ Season Pass และเนื้อหาส่วนเสริมแทน ซึ่งดูเหมือนจะสร้างความตื่นเต้นให้แฟน ๆ แต่พอตัวเกมปล่อยคลิปตัวอย่างแรกออกมาให้ชม คอเกมกลับไม่ประทับใจเท่าใดนัก

ทั้งนี้ได้มียูทูปเบอร์จากช่อง Great Game ได้โพสคลิปบรรยายความรู้สึกออกมาว่า เหมือนตัวเกมยังทำไม่เสร็จเลย ฉากคัทซีนต่าง ๆ และภาพในเกมราวกับเป็นเกม PES ภาคปี 2014 ไม่ก็ย้อนกลับไปในปี 2018 ในบางความเห็นนั้นระบุว่าที่กราฟิกเกมทำออกมาดูแย่ก็คงเป็นเพราะเกมจะทำลงมือถือด้วย จึงเป็นไปได้ว่าทีมงานจะเน้นทำลงมือถือมากกว่าทำลงเครื่องเกมหลัก ซึ่งในปัจจุบันคลิปดังกล่าวได้ถูกปิดเป็นวีดีโอส่วนตัวแล้ว

นอกจากนี้ยังมีคลิปเกมเพลย์ที่แสดงให้เห็นว่าเกมมีปัญหาเฟรมเรทตกตอนช่วงที่เห็นผู้ชมบนอัฒจันทร์ โดยเฟรมเรทร่วงไป 5FPS แถมตอนช่วงเกมเพลย์นั้นก็มีช่วงที่ตัวละครวิ่งชนกันบ่อยครั้งและล้มลงง่ายมาก ๆ ซึ่งในการเล่นจริงจะไม่มีการวิ่งชนกันแล้วร่วงง่าย ๆ แบบนั้นแน่

ทั้งนี้คลิปเกมเพลย์ที่มีแฟนเกมเอามาแสดงความเห็นกันนั้นว่ากันว่าเป็นเกมที่โชว์บนเครื่อง PS4 อย่างไรก็ตาม ด้วยเวลาในการโหลดและอนิเมชั่นขณะตัวละครเตะนั้นบ่งชี้ว่าจริง ๆ แล้วน่าจะมาจากเครื่อง PS5 มากกว่า PS4 ด้วยซ้ำ

เมื่อเดือนที่แล้ว ทาง Konami ได้มีการออกตัวเกม eFootball ให้ทดสอบกันมาก่อนหน้านี้ ซึ่งทาง Konami ได้บอกด้วยว่าตัวเกมในภาคนี้ได้ใช้ Unreal Engine ในการพัฒนาเพื่อให้เกมสามารถเล่นบนมือถือได้ และนั่นอาจเป็นสาเหตุที่ทำให้ภาพในเกมออกมามีปัญหา ซึ่งก็ต้องรอดูว่าทีมงานจะแก้ไขได้ทันเวลาก่อนเกมออกหรือไม่?
eFootball มีกำหนดเปิดให้เล่นฟรีวันที่ 30 กันยายนนี้ บน PC ใน Steam, PS5, PS4, Xbox One และ Xbox Series X/S