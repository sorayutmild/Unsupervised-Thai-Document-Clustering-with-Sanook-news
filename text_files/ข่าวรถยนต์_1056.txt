     Mazda3 2019 และ Toyota Corolla Altis 2019 (หรือ Toyota Corolla 2019 ในตลาดจีนและยุโรป) ต่างก็ถูกเปิดตัวในตลาดโลกเป็นที่เรียบร้อยแล้ว เราลองไปดูกันว่าระหว่าง 2 คันนี้ คันไหนสวยลงตัวกว่ากัน?
มุมมองด้านหน้าเฉียง

     จะเห็นได้ว่า Mazda3 ถูกเน้นความสปอร์ตกว่าอย่างชัดเจน ด้วยไฟหน้าที่ดูโฉบเฉียว รับกับกระจังหน้าขนาดใหญ่ ขณะที่ Corolla เน้นความหรูหรามากกว่า ด้วยไฟหน้าทรงเหลี่ยมขนาดใหญ่ และเสริมโครเมียมทั้งบริเวณกระจังหน้าและกันชน
 
มุมมองด้านหน้าตรง

     Mazda3 ถูกออกแบบให้ไฟหน้าอยู่ในระดับต่ำช่วยเพิ่มความดุดัน ขณะที่กันชนถูกออกแบบให้เป็นสปอยเลอร์ในตัว ส่วน Corolla ให้ความรู้สึกหรูหราผสมกับความสปอร์ต ด้วยตะแกรงสีดำขนาดใหญ๋บริเวณกันชน ซึ่งเป็นแนวทางออกแบบคล้ายกับ Camry โฉมปัจจุบัน
 
มุมมองด้านข้าง

     ดีไซน์ด้านข้างของ Mazda3 เน้นเส้นสายที่ดูโฉบเฉี่ยวตามฉบับ Kodo Design มีโป่งสันที่ชัดเจน และให้ความรู้สึกสปอร์ต ขณะที่ Corolla มีเส้นสายที่ดูเรียบง่ายกว่า โดยใช้ชุดประตูด้านหน้าร่วมกันกับรุ่น Hatchback ขณะที่ประตูช่วงหลังชวนให้นึกถึง Yaris ATIV ที่เพิ่มความหรูหราขึ้นมา
 
มุมมองด้านท้ายเฉียง

     ดีไซน์ด้านท้ายของ Mazda3 ยังคงมีเส้นสายใกล้เคียงกับโฉมที่แล้ว แต่เพิ่มลูกเล่นให้ดูโฉบเฉี่ยวและมีมิติมากขึ้น ขณะที่ Corolla ถือว่าฉีกไปจากโฉมก่อนพอสมควรด้วยดีไซน์ไฟท้ายที่ดูแปลกตา
 
ภายในห้องโดยสาร

     ภายในห้องโดยสารของ Mazda3 เน้นความเรียบหรู หน้าจออินโฟเทนเม้นท์ออกแบบราวกับถูกโอบไว้ในแผงคอนโซล ขณะที่พวงมาลัยออกแบบให้มีก้านเรียวเล็ก ชวนให้นึกถึงพวงมาลัย M Sport ของ BMW เลยทีเดียว ขณะที่ Corolla เน้นเส้นสายที่ดูโฉบเฉี่ยวทันสมัยมากกว่า ชวนให้นึกถึง C-HR ที่วางจำหน่ายในปัจจุบัน
     ทั้ง 2 รุ่นคาดว่าจะถูกเปิดตัวภายในปี 2562 นี้อย่างแน่นอน
 