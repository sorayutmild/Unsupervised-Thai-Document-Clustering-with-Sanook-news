เดือนคณะนิเทศ ม.ราชภัฎสวนดุสิต โดดช่วยเพื่อนตกสะพานซังฮี้ กลับถูกแม่น้ำเจ้าพระยากลืนหาย กลุ่มเพื่อนกอดคอร่ำไห้ จุดธูปหวังให้เกิดปาฏิหาริย์ 
(1 ส.ค.) ผู้สื่อข่าวรายงานว่าเมื่อเวลา 02.00 น เกิดเหตุนักศึกษามหาวิทยาลัยราชภัฎสวนดุสิต จมน้ำหายไปหลังจากที่ลงไปช่วยเพื่อนที่พลัดตกลงไปในแม่น้ำเจ้าพระยา บริเวณสะพานกรุงธน จากนั้นในช่วงเที่ยงที่ผ่านมาได้มีกลุ่มนักศึกษาจากจำนวนกว่า 40 คน เดินทางมาที่ท่าเรือสะพานกรุงธน โดยมีการจับกลุ่มกอดกันร่ำไห้ พร้อมกับมีการจุดธูปแล้วนำไปปักที่บริเวณโป๊ะของท่าเรือ โดยมีนางทัศนีย์ กรรณสกุล อายุ 48 ปี ป้าของนายกัมปนาท กรรณสกุล หรือตุล อายุ 19 ปี นักศึกษาชั้นปีที่ 1 มหาวิทยาลัยราชภัฎสวนดุสิต คณะวิทยาการจัดการ โปรแกรมวิชานิเทศศาสตร์ ผู้ที่สูญหายไปในแม่น้ำเจ้าพระยาเดินทางมาด้วย
จาการสอบถามนายณัฐวุฒิ วิสุทธิกาญจน์ อายุ 18 ปี เพื่อนของนายกัมปนาท กล่าวว่าก่อนเกิดเหตุตนกับผู้ตาย และเพื่อนอีก 2 คน ได้ไปนั่งกินข้าวที่ชุมชนสวนอ้อย ซึ่งอยู่ใกล้กับมหาวิทยาลัยในตอนช่วงหัวค่ำ จนกระทั่งเวลา 02.00 น.ได้พากันเดินขึ้นมาบนสะพานกรุงธน และได้พูดคุยตามประสาเพื่อน ระหว่างนั้นเพื่อนคนหนึ่งได้ขึ้นไปนั่งบนราวสะพานแต่เกิดพลาดท่าหงายหลังตกลงไปแม่น้ำเจ้าพระยา พวกตนทั้ง 3 คนจึงกระโดดลงไปช่วยเหลือ เมื่อพวกตนช่วยเหลือเพื่อนคนดังกล่าวได้แล้วจึงพากันขึ้นฝั่ง แต่นายกัมปนาท ได้ถูกกระแสน้ำที่ไหลแรงพลัดหายไป หลังเกิดเหตุได้แจ้งไปยังญาติของนายกัมปนาท และได้เดินทางไปแจ้งความไว้ที่ สน.บวรมงคล เพื่อให้ช่วยติดตามตัว
ด้านนางทัศนีย์ กล่าวทั้งน้ำตาว่าตนพักอยู่ในย่าน จ.นนทบุรี กับนายกัมปนาท ซึ่งมาอาศัยอยู่ด้วยหลังเข้ามาเรียนต่อที่กรุงเทพฯ ตนทราบเรื่องจากเพื่อนของหลานชายเมื่อประมาณตีสองกว่าๆ ว่าหลายชายนั้นได้จมน้ำหายไปหลังจากที่ลงไปช่วยเพื่อนที่พลัดตกน้ำ และตนก็แจ้งเรื่องที่เกิดขึ้นให้พ่อแม่ของนายกัมปนาท ทราบแล้ว โดยทั้งคู่จะเดินทางจาก จ.ชุมพร เข้ากรุงเทพฯโดยเร็วที่สุด เพื่อเฝ้าติดตามสถานการณ์ของลูกชาย
ทั้งนี้ผู้สื่อข่าวรายงานว่า นายกัมปนาทนั้นเป็นเด็กหนุ่มหน้าตาดี หลังจากที่เข้ารับการประกวดเดือนคณะ ก็สามารถคว้าตำแหน่งมาครองได้สำเร็จในการประกวดที่ผ่านมา