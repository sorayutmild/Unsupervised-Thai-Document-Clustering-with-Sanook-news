แม้จะถูกชาวเน็ตตั้งเพจแอนตี้ แถมยังขุดเรื่องราวในอดีตออกมาแฉแบบจัดหนัก!! แต่นางเอกพันล้าน "ใหม่ ดาวิกา โฮร์เน่" ก็ไม่สะท้าน เพราะล่าสุดในงานเปิดตัว "ผลิตภัณฑ์น้ำมะเขือเทศผสมน้ำผลไม้ คาโกเมะ" สาวใหม่ก็ได้ออกมาให้สัมภาษณ์กับสื่อมวลชนว่า ตัวเธอเองไม่อยากจะให้ความสนใจกับแฟนเพจดังกล่าวที่ถูกตั้งขึ้นมากนัก เนื่องจากมีคนรักก็ต้องมีเกลียดเป็นเรื่องธรรมดา พร้อมออกปากเชื่อ คนดูสนใจผลงานมากกว่าชีวิตส่วนตัวอย่างแน่นอน...
ใหม่ ล่าสุดมีชาวเน็ตเค้าตั้งเพจแอนตี้เราขึ้นมา พอจะทราบแล้วรึยัง ?"พอจะทราบอยู่บ้างค่ะ คือมีคนเข้ามาบอก"
ตัวเราเองได้มีโอกาสเข้าไปดูเพจดังกล่าวบ้างรึยัง ?"ไม่เลยค่ะ"
ข้อความส่วนใหญ่ในเพจคือคนเข้าจะเอาประสบการณ์แย่ๆ เกี่ยวกับตัวเราออกมาแฉ ใหม่รู้สึกยังไงบ้าง ?"ใหม่มองว่ามีคนรักก็ต้องมีคนไม่ชอบมันเป็นเรื่องธรรมดา"
ซีเรียสไหม ที่อยู่ดีๆ ก็โดนคนตั้งเพจแอนตี้แบบนี้ ?"ไม่ซีเรียสนะคะ เพราะเท่าที่ใหม่ทราบก็มีหลายคนที่โดนแบบเดียวกับใหม่ คือตัวใหม่เองยอมรับได้นะสำหรับเรื่องทำนองนี้ อีกอย่างเวลาเข้าไปดูเพจตามเฟซบุ๊ค ใหม่ก็จะชอบดูเพจคนที่รักใหม่มากกว่าค่ะ เพราะเพจที่รักเราก็มีเยอะ (ยิ้ม)"
ส่วนตัวเราพอจะทราบไหมว่ามาจากกลุ่มไหน ?"ไม่ทราบเลยค่ะ เพราะว่าใหม่ได้มีความสามารถถึงขนาดตามไปเช็คเรื่องราวอะไรพวกนี้"
กลัวว่าเพจนี้จะทำให้ภาพลักษณ์เราดูแย่รึเปล่า ?"ไม่เลยค่ะ ใหม่ก็ยังเป็นใหม่นี่แหละ แล้วใหม่ก็เชื่อนะว่าเวลาใหม่มีผลงานออกมาแล้วทำให้คนดูมีความสุข ใหม่คิดว่าพวกเค้าต้องการแค่นั้นแหละ เค้าคงไม่ได้ต้องการจะมารู้เรื่องราวอะไรของเรามากมายหรอกค่ะ"
แต่ในเพจนั้นเค้าก็ลงเรื่องเราประมาณว่าร่วมงานกับพระเอกคนไหน เค้าก็เลิกกับแฟนหมด แถมเรียกวเราว่าเป็น ตัวซวย รู้สึกยังไงบ้าง ?"สำหรับเรื่องนี้หนูต้องบอกก่อนเลยว่า หนูไม่ได้ตั้งใจจริงๆ และหนูเองก็ไม่ได้อยากด้วย เพราะว่าทุกครั้งที่ทำงานหนูก็ทำงานตามปกติ มันอาจจะเป็นดวงของหนูด้วยมั้งที่อยู่ในช่วงเวลานั้นๆ พอดี แต่ก็อย่างที่เคยบอกค่ะ ใหม่ไม่เคยมีส่วนเกี่ยวข้องกับเรื่องเหล่านั้นเลยจริงๆ ใครบ้างจะอยากให้คนเค้าไม่รักกัน"
เสียกำลังใจไหมเจอแต่เรื่องทำนองนี้ ?"ไม่ค่ะ เพราะอย่างที่ใหม่บอก ใหม่ขอดูเพจที่เค้ารักใหม่ดีกว่า ถ้าอะไรที่มันทำให้ใหม่รู้สึกแย่ก็อย่ากดเข้าไปดูเลยค่ะ"
แสดงว่าเราก็ไม่ได้ติดใจอะไรแล้วสำหรับเพจพวกนี้ ?"ใหม่ขอทำวันนี้ให้ดีที่สุดดีกว่าค่ะ รักแฟนคลับ ดูแลครอบครัว ตั้งใจทำงานให้ดีที่สุดก็พอ"
ถ้าหากในอนาคตเพจแอนตี้นี้ขุดเรื่องในอดีตออกมาแฉเรื่อยๆ เราคิดว่าจะฟ้องไหม ?"ไม่แล้วค่ะ ไม่เอาเรื่องไม่สนใจดีกว่าค่ะ"