ใครที่มีผมขาวเยอะ มักโดนล้อว่า “แก่” บางคนมีผมขาวมากกว่าเพื่อนรุ่นราวคราวเดียวกันตั้งแต่เด็กๆ บางคนถึงขั้นขนบนแขน ขนจมูกยังเป็นสีขาวทั้งๆ ที่อายุไม่ถึง 30 แสดงว่าผมขาวไม่ได้มาจากอายุที่มากขึ้นเท่านั้น แต่ยังมีสาเหตุอื่นที่เราอาจจะยังไม่เคยทราบ
 
สาเหตุที่ทำให้เกิด “ผมขาว” ก่อนวัยอันควร

 กรรมพันธุ์

ใครที่มีผมขาวตั้งแต่เด็กๆ ลองสังเกต หรือถามพ่อแม่ดูว่ามีใครมีผมขาวมากกว่าคนอื่นตั้งแต่เด็กๆ ดูบ้าง เพราะเรื่องของผมขาวสามารถถ่ายทอดตามพันธุกรรมได้ ถ้าอยากรู้ว่าตัวเองมีผมขาวเร็วหรือช้ากว่าคนปกติเท่าไร ลองเปรียบเทียบกับค่าเฉลี่ยปกติของคนทั่วไป ที่ 1 ใน 4 ของประชากรทั้งหมด จะพบว่า 50% ของผมตัวเองเปลี่ยนเป็นสีขาวไปเรียบร้อย ถ้าคุณพบว่าตัวเองมีผมขาวในปริมาณมากเกือบ 50% ทั้งที่อายุยังไม่ใกล้เคียง 50 ปี ก็แสดงว่าคุณมีผมขาวมากกว่าคนปกตินั่นเอง
 

 ขาดโปรตีน และวิตามินบี 12

หากจะให้เมลานินที่ช่วยบำรุงให้ผมดกดำเงางาม จำเป็นที่ร่างกายต้องได้รับโปรตีน และวิตามินบี 12 มากเพียงพอในแต่ละวัน โปรตีนและวิตามินบี 12 สามารถพบได้ในเนื้อสัตว์ เช่น สัตว์ปีก และสัตว์ทะเล เช่น หอย ปลา รวมถึงตับ และผลิตภัณฑ์จากนม เช่น นม โยเกิร์ต เนยแข็ง
ดังนั้นหากใครที่ทานมังสวิรัติ หรือกินเจ อาจมีความเสี่ยงที่จะได้รับโปรตีน และวิตามินบี 12 ไม่เพียงพอ และมีผมขาวเร็วกว่าคนอื่น ดังนั้นอย่าลืมเลือกทานเนยแข็ง ถั่วเน่า หรือสาหร่ายสไปรูลิน่า รวมถึงวิตามินเสริม เพื่อให้แน่ใจว่าได้รับวิตามินบี 12 เพียงพอ
 

 บุหรี่

หากคุณสูบบุหรี่ บุหรี่ไม่ได้ทำลายแค่เพียงปอดของคุณ แต่ยังทำลายอวัยวะอื่นๆ ในร่างกาย รวมไปถึงกระบวนการผลิตเม็ดสีในเส้นผมด้วย ใครที่สูบบุหรี่ตั้งแต่วัยรุ่น มีความเสี่ยงที่จะมีผมขาวมากกว่าคนที่ไม่ได้สูบตั้งแต่ก่อนอายุ 30 ปี เรียกง่ายๆ ว่าสูบบุหรี่แล้วดูแก่เร็วทั้งจากผิวหนัง หน้าตา สมรรถภาพทางร่างกาย และเส้นผมกันเลยทีเดียว
 

 ความเครียด

มีใครเคยได้ยินตำนานพระมารี อ็องตัวแน็ต พระราชินีมเหสีแห่งฝรั่งเศสและนาวาร์ไหมคะ ที่คืนก่อนที่จะถูกประหารด้วยเครื่องกิโยตินระหว่างการปฏิวัติฝรั่งเศส เส้นผมของนางเปลี่ยนเป็นสีขาวทั้งศีรษะในชั่วข้ามคืน เป็นเพราะพระนางเครียดและขวัญผวาที่กำลังจะถูกประหารนั่นเอง เรื่องจริงจะเป็นไปได้มากน้อยแค่ไหนเราอาจไม่ทราบได้ แต่มีรายงานวิจัยในปี 2013 ของมหาวิทยาลัยนิวยอร์ค ระบุว่า ความเครียดลดประสิทธิภาพในการทำงานของสเต็มเซลล์ที่รากผม จึงส่งผลให้เส้นผมไม่แข็งแรง การผลิตสีผมไม่ปกติจนทำให้ผมเป็นสีขาว หรืออาจส่งผลให้ผมร่วงได้ง่ายนั่นเอง
 
วิธีป้องกันผมขาว ไม่ให้มาทักทายเราก่อนวัยอันควร
นอกจากลดความเครียด งดสูบบุหรี่ และทานโปรตีน วิตามินบี 12 ให้เพียงพอแล้ว การนอนหลับพักผ่อนให้เพียงพอ และออกกำลังกายอย่างสม่ำเสมอ ก็ช่วยให้เซลล์ต่างๆ ในร่างกาย รวมถึงเส้นผมแข็งแรง มีสุขภาพดีได้เช่นกัน นอกจากนี้การเลือกผลิตภัณฑ์บำรุงเส้นผมที่เหมาะสมกับสภาพเส้นผม และหนังศีรษะ ก็เป็นตัวช่วยที่ดีเช่นกัน
อย่างไรก็ตาม ใครที่คิดจะทำสีผมทับผมขาว ขอให้เลือกให้ผลิตภัณฑ์ที่ดีมีคุณภาพ เพราะหากเกิดอาการแพ้เป็นผดผื่น หนังศีรษะแห้ง แสบร้อน อาจส่งผลเสียให้กับเส้นผม และหนังศีรษะมากกว่าที่คิด