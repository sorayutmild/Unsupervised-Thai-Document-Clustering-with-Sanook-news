"นุ๊ก สุทธิดา" ยืนยันอีกครั้งว่าที่เจ้าบ่าวชาวมาเลเซียไม่ได้รวย ลั่นอยากให้คนโฟกัสความรักมากกว่าเงินทอง เผยงานวิวาห์ 9 ก.ค. มีเสด็จจากราชินีรัฐ เนื่องจากคุณงามความดีที่ฝ่ายชายทำไว้
กำลังจะเข้าพิธีแต่งงานตามประเพณีกับ "มูฮาหมัด ฮากีม บินอาซาฮา" แฟนหนุ่มชาวมาเลเซีย ในวันที่ 9 กรกฎาคม นี้ แต่กลับเจอเรื่องปวดหัวให้ "นุ๊ก สุทธิดา เกษมสันต์ ณ อยุธยา" ต้องโพสต์ชี้แจงลงอินสตาแกรม หลังถูกแมงเม้าท์พยายามจับผิดว่าสาเหตุที่เจ้าตัวตัดสินใจแต่งงานรอบที่ 2 เป็นเพราะฝ่ายชายมีฐานะร่ำรวย อีกทั้งในวันแต่งงานยังมีเสด็จจากองค์ราชินีของรัฐปะลิสเดินทางมาร่วมแสดงความยินดี
โดยล่าสุดในงานแถลงข่าว "ซุปเปอร์คาร์ โอโซน ทริป(เขาใหญ่)" ว่าที่เจ้าสาวคนสวย "นุ๊ก สุทธิดา" ก็ได้ถือโอกาสออกมาชี้แจงประเด็นดราม่าดังกล่าวอีกครั้ง โดยเจ้าตัวยังคงยืนยันว่าแฟนหนุ่มของตนเองไม่ได้ร่ำรวยอย่างที่หลายคนเข้าใจ และอยากให้แฟนๆ ข่าวโฟกัสเรื่องความรักมากกว่าที่จะเป็นเรื่องของเงินทอง 
ส่วนทางด้านงานวิวาห์ในวันที่ 9 กรกฎาคม ที่จะถึงนี้ สาวนุ๊ก ได้เผยว่าจะมีพระราชินีของรัฐปะลิสเสด็จมาจริง และไม่ใช่เป็นเพราะฝ่ายชายร่ำรวย แต่เกิดจากคุณงามความดีที่ทำไว้ อีกทั้งในวันงานลูกชายทั้งสองคนตนเอง "น้องปิ๊ปโป้" และ "น้องปาแปง" จะมาทำหน้าที่เป็นคนถือแหวนแต่งงานให้ในช่วงพิธีการด้วย
"จริงๆ ก็ไม่มีอะไรนะคะ แต่มีเพื่อนดาราหลายคนโทรมาบอกว่าสะใจมาก (หัวเราะ) เอ่อ...ส่วนตัวแล้วนุ๊กไม่ได้โกรธเลยนะคะ เพียงแต่นุ๊กอยากให้บางคนที่เขาโฟกัสแค่เรื่องแฟนดาราจนหรือรวยได้เข้าใจว่าแฟนนุ๊กจนมาก ไม่ได้รวยอย่างที่เขาคิด เวลาเอาไปเม้าท์ เอาไปด่าจะได้ด่าถูก"
แสดงว่าเราแค่อยากชี้แจงเฉยๆ ไม่ได้รู้สึกโกรธใครเป็นพิเศษ ?
"ใช่ค่ะ แค่อยากชี้แจงเฉยๆ ว่าแฟนไม่ได้รวย และก็อยากให้คนโฟกัสแค่เรื่องความรักของเราสองคนมากกว่า ไม่ใช่มาสนแค่เรื่องจนหรือรวย"
ปกติมีคนเขามาพูดให้ได้ยินบ่อยไหมเรื่องแฟนเราจนหรือรวย ?
"คือนุ๊กอยากให้ทุกคนโฟกัสว่าเรารักกันแค่นั้น และการแต่งงานครั้งนี้เราเองก็อยากทำให้มันถูกต้อง ตามศาสนา ตามประเพณี"
พอลงข้อความไปแล้วมีฟีดแบคยังไงบ้าง ?
"คนสะใจเยอะมากค่ะ แต่ถามว่าสบายใจไหม เอ่อ...มันก็ดีตรงที่มีคนเห็นด้วยกับสิ่งที่เราเขียนไป"
ต้องปรึกษาฝ่ายชายก่อนไหม ก่อนที่จะลงข้อความ ?
"เขาเองก็อยากให้นุ๊กแก้ข่าวอยู่แล้วด้วยค่ะ อยากให้คนเข้าใจว่าเขาไม่ได้เป็นคนรวย และการที่คนไปพูดแบบนั้นมันก็จะทำให้เขาดูไม่ดี ดูเหมือนเขาเป็นคนขี้โม้ และก็ให้นุ๊กช่วยอธิบายความจริงไป"
อัพเดทเรื่องแต่งงานบ้างตอนนี้คืบหน้าไปถึงไหนแล้ว ?
"ตอนนี้นุ๊กทำงานทุกวันเลยค่ะ แต่เพื่อนๆ ไปเตรียมตัวกันหมดแล้ว (หัวเราะ) เอาจริงๆ นุ๊กทำงานจนวันสุดท้ายที่ขึ้นเครื่องเลยนะ"
แบบนี้ใครจะเป็นคนเตรียมงานให้ ?
"ก็ให้คนในบริษัทนุ๊กบางส่วนไปช่วยกันจัดออแกไนซ์ แต่ทางฝั่งนั้นเขาก็มีคนช่วยดูแลให้ด้วยเหมือนกัน ส่วยเรื่องชุดแต่งงานโชคดีมากที่ได้ทีมฟินนาเล่ช่วยจัดการให้ เอาจริงๆ ถือว่างานนี้นุ๊กแทบไม่ได้ทำอะไร"
อย่างล่าสุดก็มีกระแสข่าวงานค่อนข้างยิ่งใหญ่ ?
"เอ่อ...ก็มีในส่วนของการเสด็จค่ะ ซึ่งจริงๆ วันนั้นก็เป็นวันเกิดของพระราชินีรัฐปะลิส แต่ที่เสด็จไม่ใช่เพราะรวยนะคะ แต่เป็นเพราะเขาเคยทำคุณงามความดีไว้จึงทำให้มีการเสด็จเกิดขึ้น"
แบบนี้เราจะต้องเตรียมงานพิเศษเลยไหม เพราะมีการเสด็นด้วยแบบนี้ ?
"ก็แล้วแต่ว่าใครจะถวายของขวัญเนื่องในวันเกิดของท่านนะคะ แต่เราเองก็มีเหมือนกันบางส่วนที่เตรียมไป"
เรามีตื่นเต้นหรือว่าดีใจมากไหม ?
"เฉยมากค่ะ เพราะประเด็นหลักที่เราแต่งงานกันเราแค่อยากทำให้มันถูกต้อง อยากอยู่ด้วยกัน อยากใช้ชีวิตด้วยกันเท่านั้นเอง"
ลูกของเราทั้งสองคนจะไปร่วมงานนี้ด้วยไหม ?
ไปด้วยค่ะ ลูกช่วยถือแหวนแต่งงานทั้งสองคนเลย เขาตื่นเต้นมากๆ เลย"