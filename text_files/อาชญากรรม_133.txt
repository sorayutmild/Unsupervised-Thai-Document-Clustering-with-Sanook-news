ผู้สื่อข่าวรายงานว่า (19 พ.ย.) เมื่อเวลา18.00 น. สน.บางยี่ขัน รับแจ้งเหตุพบโครงกระดูกมนุษย์ ภายในบ้านหลังหนึ่ง ชุมชนวัดพระยาศิริไอยสวรรค์ ซอยอรุณอัมรินทร์ 36 แขวงบางยี่ขัน เขตบางพลัด กทม. ที่เกิดเหตุเป็นบ้านปูนชั้นเดี่ยวแบ่งเป็นห้องพัก 4 ห้อง
ภายในห้องที่ 3 พบโครงกระดูกมนุษย์ สภาพสวมเสื้อสีเหลือง กางขาสามส่วนสีเทา นอนหงายอยู่บนผ้าปูพื้นห้องและมีผ้าห่มคุมทับไว้ ภายในห้องพบมีสิ่งของกระจัดกระจาย ทราบชื่อผู้เสียชีวิตคือ นายขจร อายุ 64 ปี เจ้าของบ้านดังกล่าว เจ้าหน้าที่จึงนำศพส่งสถาบันนิติเวช ดำเนินการต่อไป
จากการสอบสวน นายวันวิวัฒน์ อายุ 36 ปี อาชีพรับจ้าง ให้การว่า ตนเองได้พักอาศัยอยู่ฝั่งตรงข้ามบ้านดังกล่าว ก่อนเกิดเหตุมีผู้มาติดต่อขอเช่าบ้านหลังดังกล่าว แต่ระหว่างจะทำความสะอาดได้เปิดไปห้องที่ 3 พบว่ามีโครงกระดูกมนุษย์จึงรีบติดต่อเจ้าหน้าที่มาตรวจสอบ
โดยผู้เสียชีวิตมีเป็นคนนิสัยเก็บตัวเงียบไม่ออกมายุ่งสุงสิงกับใคร กระทั่งเกือบ 2 ปี ก็ไม่มีใครพบผู้ตายเดินเข้าออกในซอย และบ้านหลังนี้ปิดเงียบมานานหลายปีแต่ไม่มีใครสนใจ สำหรับผู้เสียชีวิตประกอบอาชีพอดีตทนายอาสา และเป็นมัคคุเทศก์ย่านท่าช้างริมแม่น้ำเจ้าพระยา
เบื้องต้น จากการตรวจสอบที่เกิดเหตุไม่พบร่องรอยการต่อสู้แต่อย่างใด โดยจะนำโครงกระดูกมนุษย์ส่งไปชันสูตรศพที่แพทย์ภาควิชานิติเวช รพ.ศิริราช อย่างละเอียด เพื่อหาสาเหตุการเสียชีวิตต่อไป
ทั้งนี้ เป็นที่น่าแปลกว่าชาวบ้านเดินผ่านบ้านหลังดังกล่าวไม่เคยได้กลิ่นศพ แต่หลังจากเจ้าหน้าที่ตำรวจและกู้ภัยเข้าไปพลิกศพเพื่อชันสูตรเบื้องต้น กลับมีกลิ่นเหม็นมากจนเจ้าหน้าที่ถึงกับทนไม่ไหว 