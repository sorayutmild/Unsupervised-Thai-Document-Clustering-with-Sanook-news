น้ำมะพร้าวขึ้นชื่อว่าเป็นเครื่องดื่มที่อุดมไปด้วยคุณประโยชน์มากมาย และยังเป็นน้ำผลไม้ยอดฮิตของเหล่าคนดังในวงการฮอลลีวูดและบอลลีวูดด้วย แต่หลายคนอาจยังไม่รู้ว่ามะพร้าว 1 ลูก ประกอบไปด้วยสารอาหารอะไรบ้าง และดีต่อร่างกายอย่างไร
ปกติแล้ว มะพร้าว 1 ลูกจะรินน้ำได้ประมาณ 1 แก้ว หรือประมาณ 240 มิลลิลิตร และให้พลังงาน 46 แคลอรี โดยสารอาหารที่จะได้จากการดื่มน้ำมะพร้าว 1 แก้ว มีดังนี้

คาร์โบไฮเดรท : 9 กรัม
ไฟเบอร์ : 3 กรัม
โปรตีน : 2 กรัม
วิตามินซี : 10 เปอร์เซ็นต์ ของปริมาณที่แนะนำให้บริโภคต่อวัน (RDI)
แมกนีเซียม : 15% (RDI)
แมงกานีส : 17%  (RDI)
โพแทสเซียม : 17% (RDI)
โซเดียม : 11% (RDI)
แคลเซียม : 6% (RDI)

ประโยชน์ของสารอาหารต่างๆ คาร์โบไฮเดรท
ให้พลังงานและความอบอุ่นแก่ร่างกาย ทำให้ร่างกายสามารถเคลื่อนไหวเพื่อทำงานหรือประกอบกิจกรรมต่างๆ ได้  ช่วยเผาผลาญไขมันในร่างกายให้เป็นไปตามปกติ โดยคาร์โบไฮเดรต 1 กรัม จะให้พลังงาน 4 แคลอรี
ไฟเบอร์
ช่วยลดปริมาณคอเลสเตอรอลในเลือดให้น้อยลง จึงลดความเสี่ยงต่อการเกิดโรคหัวใจและโรคหลอดเลือดได้ และยังช่วยกระตุ้นระบบขับถ่าย ช่วยให้ลำไส้บีบตัวได้ดีขึ้น และช่วยให้ทางเดินอาหารทำงานได้ดีขึ้นด้วย
โปรตีน
ช่วยเสริมสร้างการเจริญเติบโตของร่างกาย ซ่อมแซมส่วนที่สึกหรอภายในร่างกาย ช่วยรักษาสมดุลของน้ำตาลในเลือด เนื้อเยื่อ และเซลล์ต่างๆ ในร่างกาย รวมไปถึงความเป็นกรดด่างของร่างกายด้วย
วิตามินซี
ช่วยเสริมสร้างภูมิคุ้มกันของร่างกาย เพิ่มประสิทธิภาพในการควบคุมระดับคอเลสเตอรอลในร่างกาย และเป็นตัวกระตุ้นระบบการไหลเวียนโลหิต และมีประสิทธิภาพในการต่อต้านสารอนุมูลอิสระ
แมกนีเซียม
มีความสำคัญต่อระบบการทำงานของเส้นประสาทและกล้ามเนื้อ เป็นแร่ธาตุที่มีส่วนช่วยในการเปลี่ยนแปลงน้ำตาลในเลือดให้เป็นพลังงาน รวมถึงช่วยควบคุมการทำงานของระบบประสาท จึงช่วยผ่อนคลายความเครียดได้
แมงกานีส
ช่วยทำให้ระบบประสาทและสมองทำงานได้อย่างเป็นปกติและมีประสิทธิภาพมากยิ่งขึ้น มีความสำคัญต่อการทำงานของระบบสืบพันธุ์ ช่วยลดการเกิดการสะสมของไขมันในร่างกาย และช่วยในการผลิตน้ำนมสำหรับหญิงตั้งครรภ์
โพแทสเซียม
ช่วยให้การทำงานของระบบต่างๆ ในร่างกายเป็นปกติ ควบคุมสมดุลของแร่ธาตุต่างๆ ในเลือดให้อยู่ในปริมาณที่เหมาะสมกับการทำงาน ช่วยปรับความดันโลหิตให้เหมาะสม และป้องกันภาวะกรดไหลย้อนหรือกรดเกินในกระเพาะอาหาร
โซเดียม
ควบคุมความสมดุลของเหลวในร่างกาย รักษาความดันโลหิตให้อยู่ในระดับปกติ ช่วยในการทำงานของประสาทและกล้ามเนื้อ รวมถึงช่วยในการดูดซึมสารอาหาร บางอย่างในไตและลำไส้เล็กด้วย
แคลเซียม
ช่วยในการเสริมสร้างความแข็งแรงและซ่อมแซมการสึกหรอของกระดูก ฟัน ผิวหนังและเส้นผม ช่วยลดความเสี่ยงต่อการเป็นโรคกระดูกเสื่อมและกระดูกหัก และยังควบคุมระดับความดันโลหิตให้คงที่ด้วย
ความมหัศจรรย์ของน้ำมะพร้าว
นอกจากสารอาหารต่างๆ เหล่านี้ น้ำมะพร้าวก็ยังมีคุณประโยชน์ที่ทำให้หลายคนต้องทึ่งมาแล้ว โดยสามารถช่วยชีวิตทหารได้เป็นจำนวนมากในช่วงสงครามโลกครั้งที่ 2 และสงครามเวียดนาม เมื่อแพทย์นำน้ำมะพร้าวมาใช้เป็นสารละลายทางหลอดเลือด เพื่อช่วยยืดชีวิตของเหล่าทหาร เนื่องจากสารละลาย IV ขาดแคลน
นอกจากนี้ น้ำมะพร้าวยังช่วยแก้อาการแฮงก์หรือเมาค้างแบบได้แบบธรรมชาติด้วย โดยมีการพิสูจน์มาแล้วว่าการดื่มน้ำมะพร้าว 330 มิลลิลิตร จะช่วยกระตุ้นให้ร่างกายสดชื่นได้เหมือนกับการดื่มน้ำ 1 ลิตร (1,000 มิลลิลิตร) บวกกับการกินกล้วย 1 ลูก
ขณะเดียวกัน น้ำมะพร้าวก็ยังไปกระตุ้นและเสริมสร้างการทำงานของระบบสืบพันธุ์ได้เช่นกัน โดยในน้ำมะพร้าวจะมีฮอร์โมนไฟโตเอสโตรเจน ฃที่มีโครงสร้างและการออกฤทธิ์คล้ายคลึงกับฮอร์โมนเอสโตรเจนหรือฮอร์โมนเพศหญิง จึงช่วยลดอาการร้อนวูบวาบ อารมณ์แปรปรวน และเหงื่อออกกลางคืนในสตรีวัยทองได้ รวมถึงช่วยเพิ่มระดับฮอร์โมนเทสโทสเตอโรน ซึ่งเป็นฮอร์โมนเพศชายได้เล็กน้อยด้วย