ข่าวดีสำหรับแฟน ๆ ดาบพิฆาตอสูร เมื่อนิตยสาร Weekly Jump ฉบับล่าสุด ได้ประกาศว่าเสาหลักแห่งแมลง Shinobu Kocho จะมาร่วมต่อสู้ในเกม Demon Slayer: Kimetsu no Yaiba - Hinokami Keppuutan โดยเธอเป็นหนึ่งในตัวละครที่ผู้เล่นสามารถเลือกเล่นได้ในเกม
Demon Slayer: Kimetsu no Yaiba - Hinokami Keppuutan เป็นเกมที่ดัดแปลงมาจากการ์ตูนชื่อดังเรื่อง "ดาบพิฆาตอสูร"จากความร่วมมือของ Aniplex และ CyberConnect2 ที่สามารถถ่ายทอดกราฟิกและการต่อสู้ของตัวละครออกมาได้อย่างสวยงาม โดยนอกจากตัวเกมจะมี Story Mode ให้ได้ติดตามเรื่องราวตามต้นฉบับการ์ตูนแล้ว Shinobu ก็จะมาเป็นหนึ่งในตัวละครที่สามารถเลือกเล่นได้ใน Versus Mode

Shinobu Kocho เป็นทั้งนักดาบที่มีความฉลาดรอบรู้ และยังเป็นเภสัชกรรมที่เชี่ยวชาญเรื่องการปรุงยา รวมถึงสามารถสร้างยาพิษไว้สำหรับจัดการกับเหล่าอสูรได้ เธอเป็นหนึ่งในตัวละครสำคัญของเรื่องจากการช่วยเหลือพวกตัวเอก Tanjiro และ Zenitsu อีกทั้งยังมีประวัติเบื้องหลังที่ต้องการล้างแค้นให้พี่สาวและครอบครัวที่ถูกอสูรสังหาร ทำให้นักดาบผู้เป็นเสาหลักแห่งแมลงรูปงามคนนี้ เป็นหนึ่งในตัวละครที่ได้รับความนิยมเป็นอย่างมากของแฟน ๆ ทำให้พลาดไม่ได้ที่เธอจะมาร่วมต่อสู้ในเกมด้วย
สำหรับตัวละครที่สามารถเลือกเล่นได้ใน Versus Mode ในตอนนี้มี Tanjiro Kamado, Nezuko Kamado, Zenitsu Agatsuma, Inosuke Hashibira, Giyu Tomioka, Sakonji Urokodaki, Sabito, Makomo, และ Shinobu Kocho ซึ่งรูปแบบการต่อสู้ของเธอจะงดงามขนาดไหน ก็สามารถรอติดตามชมตัวอย่างเปิดตัวกันได้ภายในเร็ว ๆ นี้
Demon Slayer: Kimetsu no Yaiba - Hinokami Keppuutan มีกำหนดวางจำหน่ายภายในปี 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam)