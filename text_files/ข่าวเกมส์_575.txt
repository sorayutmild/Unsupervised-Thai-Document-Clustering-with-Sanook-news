PlayStation 4 vs PC
น่าจะทราบกันหมดแล้วว่าตอนนี้ เครื่อง PlayStation 4 คอนโซลรุ่นใหม่ล่าสุดของโซนี่ได้ออกมาวางขายกันเป็นที่เรียบร้อยแล้ว แม้ว่าจะมี Failure Rate อยู่บ้างแต่ก็ยังแค่ประมาณ 1 เปอเซนต์ ถือว่าน้อยเมื่อเทียบกับเครื่องรุ่นที่แล้ว สิ่งที่น่าสนใจของเครื่อง PS4 นั่นก็คือ มันเป็นเครื่องเกมส์แรกที่ทางโซนี่คิดใหม่ทำใหม่ เปลี่ยนแปลงระบบเครื่องจากเดิมที่พัฒนาเป็นเครื่องอารยธรรมโซนี่ทั้งหมดแบบสมัย PS3 แต่สำหรับ PS4 นั้นทางโซนี่เลิกใช้อารยธรรมโซนี่ แต่เปลี่ยนมาใช้อารยธรรมสากลแบบโครงสร้าง PC แทน นั่นทำให้เครื่อง PS4 มีการทำงานคล้ายคลึงกับ PC มากขึ้นนั่นเอง ข้อดีของมันก็คือ ทำให้ค่ายเกมส์ต่างพัฒนาเกมส์ลงได้ง่ายขึ้น เพราะ Dev Kit ไม่ต่างจาก PC ไม่เหมือนยุค PS3 ที่ Dev Kit ไม่เหมือนชาวบ้าน สร้างเกมส์ลงยาก แถมเฟรมเรทตก
และเพราะที่ PS4 สร้างเหมือนกับ PC ก็เลยมีการเปรียบเทียบกันว่า ในราคาเงิน $400 ที่เป็นราคาค่าตัวของ PS4 เนี่ย ถ้านำไปซื้อคอมพิวเตอร์ประกอบเอง มันจะจัดสเปกได้แรงเท่ากับ PS4 ได้หรือเปล่า เพราะเท่าที่ผมสังเกตดูมีหลายคน ที่มักจะบอกว่าเอาเงินซื้อ PS4 ไปซื้อ PC ดีกว่าเยอะ ตรงนี้อยากจะบอกตรงๆครับว่า PC นั้นถ้าหากไม่ได้ซื้อมาเล่นเกมส์อย่างเดียว มันเป็นตัวเลือกที่ดีกว่าจริงๆครับ แต่ถ้าคิดจะซื้อ PC มาเพื่อเน้นเล่นเกมส์ล่ะก็ คุณกำลังคิดผิด เพราะเครื่อง PC ในยุคนี้บอกได้เลยครับว่า ไม่มีทางจัดสเปกเครื่องได้แรงเท่า PS4 ในราคาแค่ $400 แน่นอน แต่อย่างไรซะ เราก็ลองมาดูกันหน่อยว่า ในงบ $400 เนี่ยเราสามารถจัดสเปกคอมพิวเตอร์ได้ใกล้เคียง PS4 แค่ไหน
ก่อนอื่นเรามาทำความรู้จักกับสเปกเครื่อง PS4 กันก่อน PS4 ประกอบด้วย Mother Board แบบเฉพาะตัว ขนาดไม่ใหญ่นักพร้อมพัดลมและฮีทซิงระบายความร้อน ติดตั้งด้วย AMD APU ชิพประมวลผลรุ่นเฉพาะที่โซนี่ร่วมกับ AMD ทำขึ้นสำหรับ PS4 ชิพนี้ทำงานเป็นทั้ง CPU และ GPU แบบ 8-core ตามด้วยหน่วยความจำ GDDR5 8GB ซึ่งเรียกได้ว่าเป็นแรมรุ่นใหม่ที่มีประสิทธิภาพสูง ตามด้วยฮาร์ดไดร์ฟ 500GB ไดร์ฟอ่านแผ่นบลูเรย์ และ Power Supply Unit รวมทั้งเคสด้วย ไหนจะอุปกรณ์เสริมอย่าง WiFi กับ Bluetooth อีก หลังจากทราบสเปกเครื่อง PS4 แล้ว เพื่อนๆลองนั่งคิดเล่นๆดูก็ได้ครับว่า มี PC ไหนสเปกประมาณนี้ในราคา $400 หรือประมาณ 13,000 บาทหรือเปล่า
การหา PC ที่สเปกใกล้เคียง PS4
สำหรับการตามหาสเปกคอมที่ใกล้เคียง PS4 นั้นจะค่อนข้างมีปัญหาสักหน่อย อย่างแรกก็คือเรื่องของ AMD APU ชิพประมวลผลแบบมัดรวมของ PS4 นั้นเป็นรุ่นเฉพาะซึ่งไม่มีขายทั่วไป พลังของมันนั้นเทียบเท่าประมาณ CPU 8-core Jaguar มัดรวมกับ GPU ที่มีพลังประมาณ Radeon HD 7850 ซึ่งในตลาดตอนนี้ชิพแบบ APU ที่มีขายอยู่นั้น ไม่มีตัวไหนแรงเท่าของ PS4 เลย ดังนั้นถ้าจะให้แรงเท่า PS4 ก็มีแต่ต้องใช้ชิพแยก CPU และ GPU เท่านั้น ทำให้ต้นทุนที่จะทำให้เครื่องแรงในราคา $400 เป็นเรื่องยาก อีกอย่างหนึ่งก็คือ แรม GDDR5 8GB ที่สามารถส่งข้อมูลได้ถึง 176 gigabytes ต่อวินาที ซึ่งแรงมาก ถ้าจะซื้อใช้ให้กับ PC ยุคนี้บอกตรงเลยว่ามันแพงบรม เมื่อเป็นดังนั้น ทาง extremetech.com ก็เลยลองจัดหาสเปกคอมในงบ $400 ออกมาดู ซึ่งผลที่ใกล้เคียงที่สุดก็มีดังนี้
Motherboard: ASRock H61M-DGS ($50) เป็นเมนบอร์ดที่ราคาไม่สูงมาก แต่ก็ไม่มีอะไรเป็นพิเศษ มันรองรับแรมแค่ DDR3 บัส 1600 เท่านั้น
CPU: Intel Celeron G1610 ($50) ซีพียูรุ่นนี้มีเพียง Dual Core ซึ่งต่างกันมากกับของ PS4 ที่ใส่ได้แค่นี้ เพราะแพงกว่านี้จะเกินงบ แต่ตัวนี้ก็เป็นรุ่นที่ performance ไม่แพ้ 8-core Jaguar มากนัก
GPU: Asus HD7850-DC-1GD5 ($140, หรือ $120 ถ้าราคาลง) การ์ดจอที่ประสิทธิภาพเท่ากับของ PS4 ที่สุด
RAM: Kingston HyperX Black 8GB ($65) เป็นแรม DDR3 บัส 1600 เพราะเมนบอร์ดใช้ได้แค่นี้ ซึ่งมีพลังกระจ้อยร่อย เมื่อเทียบกับ GDDR5 ของ PS4
Storage: 500GB Samsung Spinpoint M8 ($55) เป็นฮาร์ดไดร์ฟ 2.5 นิ้วที่มีความจุเท่ากับของ PS4
Other: USB Bluetooth + WiFi dongle ($11) อุปกรณ์เสริมคือตัวต่อ WiFi และ Bluetooth
Case and power supply: Apex DM-387 Micro ATX case ($45) เป็นเคสที่มีราคาไม่แพงมากนัก มาพร้อมพาวเวอร์ซัพพลายติดอยู่ที่ข้างๆ คล้ายๆของ PS4
หน้าตาเคส Apex DM-387 Micro ATX case
PlayStation 4 vs PC
สรุปเงินทุน $416, หรือ $396 จะได้การ์ดจอและอื่นๆที่เทียบเท่า PS4 แต่ CPU และแรมนั้นยังห่างไกลกับ PS4 พอสมควร ผมถึงบอกไงครับว่า มันไม่มีทางทำได้เลยที่จะจัดคอมพิวเตอร์ ราคา $400 ให้แรงเท่า PS4 ในยุคนี้ ดังนั้นถ้าคุณกำลังหา PC แรงๆเพื่อเอาไว้เล่นเกมส์โดยเฉพาะ PS4 เป็นตัวเลือกที่ดีกว่าครับ ในช่วงนี้ แถมมีเกมส์ Exclusive ให้เล่นด้วย ถ้าไม่กลัวไฟแดงหรือไฟน้ำเงินล่ะก็นะ มีปัญหาทีก็ส่งเครื่องคืนโซนี่ รอเปลี่ยนเครื่องใหม่ เร็วสุดก็ 3 สัปดาห์ล่ะครับ
อันนี้แค่เครื่องนะครับ ยังไม่รวมจอยคอนโทรลเลอร์ กับสาย HDMI และไดร์ฟอ่านบลูเรย์อีก เรียกว่าซื้อ PS4 ตอนนี้ก็เหมือนได้ PC โคตรแรงเครื่องหนึ่งเลย แต่ตอนนี้เกมยังน้อยไปหน่อยนะ
จริงๆแล้ว PS4 นั้นใช้ต้นทุนสร้างเครื่องหนึ่งประมาณ $460 เพราะโซนี่เคยบอกว่า ขาดทุนในการสร้าง PS4 เครื่องละ $60 ซึ่งถ้าเพิ่มงบเป็น $460 ล่ะก็จะได้สเปกดีกว่านี้นิดนึง แต่ก็ยังสู้ PS4 ไม่ได้อยู่ดีแหละครับ
ส่วนถ้าจะเทียบเงินไทย ตอนนี้ PS4 ร้านเกมในไทยขายราคาฟันหัวแบะอยู่ที่เครื่องละประมาณ 23,000 บาท ซึ่งถ้าเอางบราคา PS4 ไทยไปประกอบคอม ก็จะได้ที่แรงกว่าของที่ทางอเมริกาว่ามาครับ