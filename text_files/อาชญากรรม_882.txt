เมื่อเวลา 13.30 น. วันที่ 15 มกราคม ที่กองบัญชาการตำรวจนครบาล (บช.น.) พล.ต.ท.คำรณวิทย์ ธูปกระจ่าง ผบช.น. พ.ต.อ.นภันต์วุฒิ เลี่ยมสงวน ผกก.ดส. พ.ต.อ.ล้ำพันธุ์ พรรธนประเทศ ผกก.4 บก.ปคบ. พ.ต.ท.แมน เม่นแย้ม รอง ผกก.ดส. พ.ต.ท.สาโรจน์ จอกโคกสูง สว.กก.ดส.บช.น. แถลงข่าวกรณี น.ส.สุพิชญนันทร์ หรือหมอพลอย อู่เพ็ชร อายุ 26 ปี อยู่บ้านเลขที่ 16/2 ถนนราษฎร์อุทิศ ต.วัดสิงห์ อ.วัดสิงห์ จ.ชัยนาท ผู้ต้องหาฉีดสารฟิลเลอร์ที่ใบหน้าสาวพริตตี้จนหน้าอักเสบ เข้ามอบตัว ข้อหาฉ้อโกงประชาชน กระทำโดยประมาทเป็นเหตุให้ผู้อื่นได้รับอันตรายแก่กายหรือจิตใจ ประกอบสถานพยาบาลโดยไม่ได้รับอนุญาต และทำการประกอบโรคศิลปะโดยมิได้ขึ้นทะเบียนและรับใบอนุญาต พร้อมของกลางผลิตภัณฑ์ยาเสริมความงามต่างๆ อาทิ สารฟิลเลอร์บรรจุขวด วิตามินซี เข็มฉีดยา ถุงมือยาง โดยมี น.ส.จรูญรัตน์ หรือแป้ง ยากอง อายุ 31 ปี พนักงานบัญชี บ.สมาย ออโต้คาร์ ย่านพัฒนาการ และรับงานเป็นพริตตี้ทั่วไป เดินทางมาชี้ตัวผู้ต้องหา อาการที่คางผู้เสียหายยังมีอาการบวมอยู่
สืบเนื่องจาก บ่ายวันที่ 11 ม.ค. น.ส.จรูญรัตน์ แจ้งความต่อพนักงานสอบสวน สน.สุทธิสาร และ สคบ. ให้ดำเนินคดีกับบุคคลที่อ้างชื่อว่าเป็น "หมอพลอย" ฉีดฟิลเลอร์ใส่ใบหน้าทำให้คางอักเสบบวมแดง หน้าเกือบเสียโฉม โดยผู้เสียหายให้ข้อมูลว่า ต้องการเสริมใบหน้าด้วยการฉีดสารดังกล่าวเพราะตัวเองมีแก้มที่ตอบ จึงโพสต์ข้อความถามเข้าไปในเว็บไซต์หนึ่ง กระทั่งมีผู้โพสต์ข้อความตอบพร้อมให้ข้อมูลและเบอร์โทรศัพท์ติดต่อ พอโทร.ไปผู้ที่รับสายคาดว่าเป็นประชาสัมพันธ์อ้างว่า ผู้ฉีดสารเป็นแพทย์ผู้เชี่ยวชาญชื่อ "หมอพลอย" จบจากมหาวิทยาลัยมหิดล ทำงานอยู่ที่ รพ.ยันฮี เปิดคลินิกอยู่ที่ย่านราชเทวี กระทั่งนัดกันฉีดสารที่ห้อง 405 ชั้น 4 โรงแรมคาลิปโซ 2 ซอยรัชดาภิเษก 20 แขวงสามเสนนอก เขตห้วยขวาง ตอนเย็นวันที่ 5 ม.ค. เสียค่าบริการ 5,500 บาท โดยหมอพลอยเป็นหญิงประมาณอายุ 30 ปี มากับผู้ชายท่าทางเหมือนกะเทยอีก 2 คน หลังฉีดสารแล้ว น.ส.จรูญรัตน์มีอาการอักเสบ ปวดใบหน้า เป็นไข้ ตัวสั่นเหมือนจะช็อก คางบวมแดง เกิดเนื้อแข็งที่แก้ม แพทย์ รพ.สินแพทย์ระบุว่า เนื้อเยื่ออักเสบจากใช้ยาปลอม แผลเน่าภายใน ส่วนยาที่ฉีดให้น่าจะเป็นซิลิโคนปั่นเหลว
น.ส.สุพิชญนันทร์กล่าวว่า ตนเคยเป็นผู้ช่วยแพทย์อยู่ในคลินิกใน จ.ชลบุรี ประมาณปีกว่าจึงพอมีความรู้ด้านนี้อยู่บ้างเริ่มต้นมาจากเพื่อนๆ อยากให้ฉีดสารให้ เคยฉีดมาแล้วประมาณ 10 ราย ก็ไม่มีปัญหาอะไร อยากแก้ข่าวด้วยว่าตนไม่เคยแอบอ้างว่าจบมาจากมหาวิทยาลัยมหิดล ทำงานอยู่ที่ รพ.ยันฮี ข้อความดังกล่าวอยู่ในหน้าเฟซบุ๊กที่ไม่ใช่เป็นของตัวเอง ตนยินดีชดใช้ค่าเสียหายทั้งหมดที่เกิดขึ้น
ด้าน พ.ต.อ.นภันต์วุฒิกล่าวว่า หลังจากตรวจสอบทราบว่า น.ส.สุพิชญนันทร์เป็นผู้ที่ฉีดสารดังกล่าว และพนักงานสอบสวน สน.สุทธิสาร ได้ขออนุมัติหมายจับไว้แล้วจึงติดตามไปจับกุมที่บ้านดังกล่าวที่ จ.ชัยนาท แต่ผู้ต้องหาไม่อยู่บ้าน จากการตรวจค้นรถเก๋งฮอนด้า ซีวิค สีขาว ทะเบียน ฎข 233 กรุงเทพมหานคร พบพร้อมของกลางผลิตภัณฑ์ยาเสริมความงามต่างๆ อยู่ในรถ ต่อมา น.ส.สุพิชญนันทร์ติดต่อเข้ามอบตัวดังกล่าว จากการสอบสวน น.ส.สุพิชญนันทร์ให้การปฏิเสธข้อหาฉ้อโกงประชาชน และกระทำโดยประมาทเป็นเหตุให้ผู้อื่นได้รับอันตราย นำตัวส่ง พ.ต.อ.สำเริง สวนทอง ผกก.สน.สุทธิสาร ดำเนินคดี
ขอบคุณภาพประกอบจาก ช่อง3