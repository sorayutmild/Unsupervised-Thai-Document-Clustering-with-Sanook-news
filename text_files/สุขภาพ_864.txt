ผมหงอกเป็นหนึ่งรูปธรรมที่ทำให้เจ้าของแลดูแก่ก่อนวัย ไม่มีใครชอบให้คนอื่นมองว่าแก่ก่อนวัย มารู้จักอาหาร 5 ชนิดที่คนญี่ปุ่นรับประทานเพื่อป้องกัน และดูแลไม่ให้มีผมหงอกหรือผมขาวก่อนวัยกัน


งาดำ


งาดำเป็นหนึ่งในอาหารที่คนญี่ปุ่นรับประทานในชีวิตประจำวัน ทั้งในรูปแบบการนำมาโรยข้าว เป็นเครื่องดื่มและแยม เป็นต้น งาดำนั้นอุดมไปด้วยสารอาหารที่มีคุณค่าต่างๆ เช่น แอนโทไซยานินซึ่งมีประโยชน์ในการกระตุ้นการสร้างเซลล์เม็ดสีของผม ธาตุเหล็กช่วยส่งเสริมการไหลเวียนที่ดีของเลือดบนหนังศีรษะ และลิกแนนซึ่งมีบทบาทสำคัญในการลดการเกิดผมหงอกที่มีสาเหตุมาจากความชราภาพ


สาหร่าย


สาหร่ายเป็นหนึ่งในอาหารที่คนญี่ปุ่นรับประทานในทุกวัน ได้แก่ โนริที่ใช้ห่อข้าวปั้น วากาเมะและคอมบุที่นำมารับประทานในรูปแบบต่างๆ ได้แก่ เป็นน้ำซุปดาชิ สลัดและผงโรยข้าว เป็นต้น สาหร่ายอุดมไปด้วยไอโอดีน ซึ่งมีบทบาทสำคัญในการกระตุ้นการทำงานของเซลล์เม็ดสีที่มีชื่อว่า เมลาโนไซต์ (melanocyte) เพื่อสร้างเม็ดสีเมลานินซึ่งเป็นส่วนประกอบสำคัญที่ทำให้เกิดสีดำของเส้นผม


ชีส


หนึ่งในสาเหตุของการลดลงของเม็ดสีเมลานินคือการที่ร่างกายขาดกรดอะมิโนไทโรซีน การรับประทานชีสเป็นประจำจะช่วยให้ร่างกายรับปริมาณกรดอะมิโนไทโรซีนในปริมาณที่เพียงพอเพื่อป้องกันไม่เกิดผมหงอก โดยทั่วไปชีส 100 กรัมจะให้กรดอะมิโนไทโรซีนประมาณ 1,000 มิลลิกรัม ปริมาณไทโรซีนที่ควรรับในแต่ละวันอยู่ในช่วงระหว่าง 500 มิลลิกรัม ถึง 2,000 มิลลิกรัม ดังนั้นการรับประทานชีส 50 ถึง 200 กรัม ก็เพียงพอที่จะป้องกันไม่ให้เกิดผมหงอกก่อนวัยได้


หอยนางรม


หอยนางรมเป็นหอยที่หารับประทานได้ง่ายในญี่ปุ่นทั้งในรูปแบบหอยสด หอยทอด และหอยย่าง หอยนางรมอุดมไปด้วยทองแดงซึ่งเป็นธาตุสำคัญในกระบวนการสร้างเม็ดสีเมลานิน ทั้งนี้ปริมาณที่แนะนำให้รับประทานเพื่อให้ได้ประโยชน์ต่อร่างกายสูงสุดต่อวัน คือ หอยนางรมเพียง 2 ตัวก็ให้ปริมาณทองแดงที่เพียงพอต่อการสร้างสีผม


ขิง


ขิงเป็นสมุนไพรที่รับประทานแล้วช่วยให้เกิดการไหลเวียนที่ดีของเลือด เมื่อมีการไหลเวียนเลือดที่ดีก็จะทำให้สารอาหารถูกนำไปสู่รากผมและหนังศีรษะได้มากขึ้น ส่งผลให้ผมมีสีดำงดงาม
ผมหงอกเกิดจากหลายสาเหตุได้แก่ ความเครียด การสูบบุหรี่ การนอนหลับพักผ่อนที่ไม่เพียงพอ โรคบางชนิด และการใช้สารเคมีกับผมในปริมาณที่มากเกินไป เป็นต้น นอกจากอาหารข้างต้นแล้ววิธีการป้องกันการเกิดผมหงอกที่ดีนั้นทำได้โดยพยายามใช้ชีวิตให้มีความสุขง่ายๆ ไม่เครียดบ่อย งดสูบบุหรี่ รับประทานอาหารที่มีโปรตีนและวิตามินบี 12 ให้เพียงพอ ลดการใช้สารเคมีที่รุนแรงต่อเส้นผม นอนหลับพักผ่อนให้เพียงพอและออกกำลังกายอย่างสม่ำเสมอ