พระบั่นหัวตัวเอง! เจ้าอาวาสสำนักสงฆ์ภูหินกอง จ.หนองบัวลำภู สร้างกิโยตีน ก่อนตัดคอตัวเอง ถวายเป็นพุทธบูชา
เมื่อวันที่ 15 เม.ย. 2564 ที่ จ.หนองบัวลำภู มีรายงานสลด ตำรวจ สภ.เมืองหนองบัวลำภู ได้รับแจ้งเหตุ พระบั่นหัวตัวเอง โดยพระรูปดังกล่าวเป็นเจ้าอาวาสสำนักสงฆ์ภูหินกอง ในเขตเทศบาลเมืองหนองบัวลำภู หลังรับแจ้งจึงรุดไปตรวจสอบ
เมื่อไปถึงพบว่า ศพของผู้ตายถูกบรรจุในหีบศพแล้ว ทราบชื่อคือ พระธรรมกร หรือ นายธรรมกร อายุ 68 ปี ในที่เกิดเหตุมี นายบุญเชิด น้องชายของผู้ตาย ให้การว่า พระธรรมกร บวชเป็นพระประจำวัดอยู่สำนักสงฆ์ภูหินกอง มาประมาณ 11 ปี ผู้ตายตั้งใจจะตัดศีรษะตนเองเพื่อเป็นพุทธบูชา ตามความเชื่อของตนเอง
โดยเมื่อวันที่ 14 เม.ย. 2564 เวลา 18. 39 น. พระธรรมกรได้ลาสิกขาก่อนจะตัดคอตัวเองในวันที่ 15 เม.ย. 2564 เวลาประมาณ 05.19 น. โดยใช้ กิโยตีน (เครื่องประหารชีวิตในสมัยก่อน)
ผู้สื่อข่าวลงพื้นที่ไปยังสำนักสงฆ์ดังกล่าว พบลูกศิษย์ทั้งหญิงและชาย กว่า 300 คน โดยด้านหลังของเจดีย์ มีโลงศพสีน้ำตาลแกะสลักบรรจุร่างของพระธรรมกรเอาไว้ และมีโลงใบเล็กๆ วางอยู่ด้านบน คาดว่าจะเป็นศีรษะของพระธรรมกร
ผู้สื่อข่าวได้สอบถามญาติโยมที่อยู่บริเวณสำนักสงฆ์ แต่ทุกคนไม่ยอมให้ข่าวๆ ใดกับผู้สื่อข่าว เพียงแต่บอกว่า “หลวงพ่อได้ทำตามที่กล่าวไว้แล้ว ท่านบรรลุแล้ว”
นอกจากนี้ ตรงจุดที่พระธรรมกรบั่นคอตัวเอง ยังมีรูปปั้นคล้ายกับพระอินทร์ไม่มีศีรษะ ส่วนมือทั้งสองได้ถือศีรษะคล้ายกับโดนตัดไว้ในมือ
เหตุการณ์ดังกล่าว ญาติและผู้เกี่ยวข้องที่อยู่ร่วมในการชันสูตรไม่ติดใจในสาเหตุการตาย เนื่องจากเป็นความประสงค์ของพระธรรมกร เนื่องจากก่อนหน้านั้น ผู้ตายให้ได้คำมั่นว่าเมื่อครบกำหนด 5 ปี ในวันที่ 15 เม.ย. 2564 ผู้ตายจะสักการะบูชาพระพุทธเจ้า โดยการตัดศีรษะของตนเอง เพื่อที่ตนเองจะได้ตรัสรู้เป็นพระปัจเจกพระพุทธเจ้า