     เปิดตัวอย่างเป็นทางการแล้วสำหรับ Mazda CX-3 ใหม่ รถครอสโอเวอร์รุ่นเล็กน้องใหม่ล่าสุดที่มาสด้าคาดหวังยอดขายไว้ถึง 6,000 คันต่อปี คราวนี้เราจะพาไปดูกันว่า มาสด้า ซีเอ็กซ์ 3 ใหม่ล่าสุดนั้น มีจุดเด่นอะไรที่เหนือกว่าคู่แข่งบ้าง?

     เครื่องยนต์ 
     Mazda CX-3 มีเครื่องยนต์ให้เลือกทั้งเบนซินและดีเซล ซึ่งทั้งคู่ให้ตัวเลขสมรรถนะเหนือกว่าคู่แข่งระดับเดียวกัน
     เริ่มต้นที่เครื่องยนต์เบนซิน SKYACTIV-G ขนาด 2.0 ลิตร ที่มีให้ตั้งแต่รุ่นเริ่มต้น ให้กำลังสูงสุด 156 แรงม้า แรงบิดสูงสุด 204 นิวตัน-เมตร เคลมอัตราสิ้นเปลืองไว้ที่ 16.4 กม./ลิตร
     ขณะที่เครื่องยนต์ดีเซล SKYACTIV-D ขนาด 1.5 ลิตร ที่แม้จะให้แรงม้าเพียง 105 ตัว แต่ก็มีแรงบิดให้เค้นมหาศาลถึง 270 นิวตัน-เมตร แถมยังเคลมอัตราสิ้นเปลืองไว้ต่ำเพียง 23.3 กม./ลิตรเท่านั้น
     ทั้งคู่ยังมาพร้อมเกียร์อัตโนมัติ SKYACTIV-DRIVE แบบ 6 สปีด ที่เน้นความสนุกสนานในการขับขี่ด้วย
 

     รูปลักษณ์ภายนอก
     ดีไซน์ของ Mazda CX-3 ใหม่ ถูกออกแบบให้ดูสปอร์ตอย่างเต็มพิกัด มาพร้อมไฟหน้าแบบ LED Projector และ Daytime Running Light แบบ LED ที่ออกแบบให้มีเอกลักษณ์เฉพาะตัว ขณะที่ด้านหลังถูกออกแบบเสา C-Pillar ให้มีลักษณะเป็นสีดำ ดูต่อเนื่องจากด้านข้างไปยังด้านหลัง น่าจะถูกใจคนรักความสปอร์ตไม่ใช่น้อย
     CX-3 ใหม่ ยังมีความสูงจากพื้นถนนมากกว่ารถเก๋งทั่วไปอยู่ที่ 160 มิลลิเมตร ช่วยให้สามารถปีนป่ายทางชันได้สะดวกขึ้น รวมถึงยังให้ทัศนวิสัยที่ดีกว่าด้วย
 

     ห้องโดยสารภายใน
     ภายในห้องโดยสารของ CX-3 เน้นตกแต่งด้วยโทนสีดำเน้นความสปอร์ตเป็นหลัก ตัวเบาะนั่งและแผงคอนโซลใช้วัสดุหนังตกแต่งด้วยด้ายสีแดง (ยกเว้นรุ่น 2.0 E) ขณะที่ระบบอินโฟเทนเม้นท์ถูกรวบรวมไว้ที่ Center Display แบบสัมผัสขนาด 7 นิ้ว พร้อมปุ่มควบคุม Center Commander ที่ใช้งานง่ายและปลอดภัยขณะขับขี่
     นอกจากนั้นยังมีหน้าจอ Active Driving Display สำหรับแสดงความเร็วบนคอนโซลหน้า โดยไม่ต้องละสายตาจากถนนอีกด้วย เรียกว่าเท่สุดๆไปเลย
 

     ระบบความปลอดภัย
     Mazda CX-3 ถูกติดตั้งระบบความปลอดภัยมาอย่างครบครันทุกรุ่นย่อย ไม่ว่าจะเป็นถุงลมนิรภัยคู่หน้า SRS, ระบบควบคุมการทรงตัว DSC, ระบบป้องกันล้อหมุนฟรี TCS, ระบบช่วยออกตัวบนทางลาดชัน HLA, ระบบเบรก ABS/EBD เป็นต้น
     ขณะที่รุ่นท็อปยังถูกติดตั้งระบบปรับไฟหน้าสูงอัตโนมัติ HBC ระบบเตือนจุดอับสายตา ABSM, ระบบเตือนเมื่อรถออกนอกเลน LDWS, ระบบเตือนรถในจุดอับขณะถอยหลัง RCTA, ระบบหยุดรถอัตโนมัติ SCBS รวมถึงถุงลมนิรภัยด้านข้าง และม่านถุงลมนิรภัย ซึ่งเรียกว่าเหนือกว่ารถยุโรปหลายรุ่นในบ้านเราเสียด้วยซ้ำไป
 
     เป็นอย่างไรบ้างครับสำหรับจุดเด่นใน Mazda CX-3 ใหม่ น่าจะถูกใจใครหลายคนไม่ใช่น้อยเลยทีเดียว ส่วนรีวิวการขับขี่จริงจะเป็นอย่างไร คอยติดตามได้ที่ Sanook! Auto เร็วๆนี้แน่นอนครับ 
 
 