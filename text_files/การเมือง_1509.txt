สภาำเดือดโต้กันยับประเด็นสลายแดง จนต้องสั่งพักการประชุมชั่วคราว กลับมาใหม่ยังวุ่นเพื่อไทยเสนอปิดอภิปราย ปชป.โห่ลั่นขุนค้อนชิ่งปิดประชุม(25 ก.ค.) ผู้สื่อข่าวรายงานว่าการอภิปรายช่วงค่ำวานนี้(24 ก.ค.) ภายหลังที่มีการพาดพิงถึงการจาบจ้วงสถาบันนั้น บรรยากาศการประชุมเริ่มดุเดือดขึ้น โดยนายจตุพร พรหมพันธุ์ ส.ส.บัญชีรายชื่อ พรรคเพื่อไทย ชี้แจงกรณีเรื่องการจัดงานทักษิณมหาราษฎร์ เกิดจากหลังเลือกตั้งมีคนชั่วขี้เรื้อนบางคนไปขึ้นป้ายทักษิณมหาราษฎร์ พวกตนไม่ได้กินแกลบ ดังนั้นขอสาปแช่งคนชั่งที่เอาป้ายมาขึ้นขอให้มีอันเป็นไป พวกตนเจ็บปวด ศอฉ.ไปขึ้นผังล้มเจ้า พวกตนโดนข้อหาหมิ่นพระบรมเดชานุภาพ ทั้งที่เลขาสมช.และโฆษก ศอฉ.บอกว่าปลอม
จากนั้น นายวิทยา แก้วภราดัย ส.ส.นครศรีธรรมราช พรรคประชาธิปัตย์ ประท้วงอย่างมีอารมณ์และชี้หน้านายจตุพร ว่า "ไอ้ขี้เรื้อนนี้คุณจตุพรต้องจัดการ เพราะมันเป็นแดงเทียม อย่าเดือดร้อน นั่งลงก่อน" ทั้งนี้นายจตุพร ไม่ลดละและพูดต่อแม้ประธานจะปิดไมค์ ทำให้ นายสุเทพ เทือกสุบรรณ ส.ส.พรรคประชาธิปัตย์ ลุกประท้วงว่าตนเสียหาย ประธานปล่อยให้นายจตุพร พูดในเรื่องเลยเถิดว่าศอฉ.ที่ตนกำกับดูแลได้ทำหลักฐานปลอมใส่ร้ายนายจตุพร แต่เนื่องจากมีการล่วงละเมิดต่อสถาบัน ตนรับผิดชอบดูแลความมั่นคงเมื่อเห็นว่าคนเหล่านี้มีพฤติกรรม ก็ให้เจ้าหน้าที่ดำเนินคดีทันทีไม่ใช่เรื่องใส่ร้าย เพราะขณะนี้ดีเอสไอสอบสวนเป็นผู้ต้องหาแล้วจำนวน 19 คน มีนายจตุพรและส.ส.พรรคเพื่อไทย อยู่ด้วยและเป็นเรื่องจริง
หลังจากนั้่นนายณัฐวุฒิ ใสยเกื้อ ลุกตอบโต้ทันที ตนก็เป็น 1 ใน 19 คน และเป็นพรรคพวกของนายจตุพร โดยขอยืนยันความบริสุทธิ์ และจะไปมอบตัวกับดีเอสไอ แต่การใส่ร้ายเอาสถาบันเบื้องสูงมาใช้ไม่เป็นส่วนดีต่อใครเลย เพราะเป็นเรื่องที่ทำลายทุกคนทุกฝ่าย และที่ตนเจ็บปวดที่สุดคือข้อกล่าวหานี้ใช้ออกใบอนุญาตฆ่าประชาชน ไม่อยากให้คนตายเพิ่มเติมอีก จนทำให้เกิดความวุ่นวายจากคำกล่าวของนายณัฐวุฒิ เนื่องจากมีการประท้วงจากนายสุเทพ และนายอภิสิทธิ์ จนในที่สุดประธานต้องสั่งพักการประชุม 10 นาที
เมื่อกลับมาประชุมอีกครั้ง นายสมศักดิ์ เกียรติสุรนนท์ ประธานสภาฯ ได้วินิจฉัยให้นายณัฐวุฒิถอนคำพูด ซึ่งนายณัฐวุฒิได้ยอมถอนคำพูด จากนั้นนายประเสริฐ จันทรรวงทอง ส.ส. พรรคเพื่อไทย ได้เสนอปิดอภิปราย แต่นายจุรินทร์ ลักษณวิศิษฏ์ ประธานวิปฝ่ายค้าน เสนอให้เปิดอภิปรายต่อ ทำให้นายสมศักดิ์ ได้สั่งเช็คองค์ประชุม บรรดา ส.ส.ฝ่ายค้าน จึงได้วอล์กเอาต์ออกจากห้อง ผลปรากฏว่ามีสมาชิกกดบัตรแสดงตน 314 คน ไม่ถึงกึ่งหนึ่งหรือ 325 คน จึงทำให้ปิดประชุมไม่ได้ จากนั้น ร.ต.อ.เฉลิม อยู่บำรุง รองนายกฯ ได้ลุกขึ้นกล่าวว่าไม่ใช่กฎหมายสำคัญ ไม่ต้องมีการลงมติ เป็นแค่การเสนอญัติติ ที่จะเปิดและปิดการอภิปรายเท่านั้น ทำให้ส.ส.พรรคประชาธิปัตย์ ลุกขึ้นพร้อมส่งเสียงโห่ จากนั้นนายสมศักดิ์ จึงสั่งปิดการประชุมทันทีในเวลา 23.30 น. 
ผู้สื่อข่าวรายงานว่า ในการแถลงนโยบายครั้งนี้ ได้ใช้เวลาในการอภิปรายทั้งสิ้น 31 ชั่วโมง 30 นาที อย่างไรก็ตาม นายสมศักดิ์ ได้ส่งข้อความผ่านโทรศัพท์มือถือ ถึงสมาชิกรัฐสภา เพื่อนัดประชุมอีกครั้งในวันที่ 25 ส.ค. เวลา 13.00 น. เพื่อพิจารณาญัตติที่ยังค้างอยู่