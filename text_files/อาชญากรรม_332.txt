"เอิร์น" รับตกกระไดพลอยโจน ยันเป็นคนล้างเลือด-เก็บชิ้นส่วน โบ้ย เปรี้ยว-วศิน ลงมือหั่น "แจ้"เครียดน้อยลงหลังมอบตัว
(5 มิ.ย.) รายการเรื่องเล่าเช้านี้ทางช่อง 3 รายงานว่า ผู้สื่อข่าวได้มีโอกาสสัมภาษณ์ 3 ผู้ต้องหาคดีฆ่าหั่นศพ น.ส.วริศรา หรือ แอ๋ม ขณะถูกตำรวจคุมตัวจากด่านตรวจคนเข้าเมืองอำเภอแม่สาย จังหวัดเชียงราย ขึ้นเครื่องบินตำรวจมายังสำนักงานตำรวจแห่งชาติ โดยนางสาวอภิวันทน์ หรือ แจ้ เผยว่า ตัดสินใจหลายวันว่าจะมอบตัว เผยระหว่างหลบหนีอยู่ป่า-ข้างทาง มีชีวิตที่ลำบาก จากนั้นได้ติดต่อมอบตัว เมื่อมอบตัวแล้วก็เครียดน้อยลง แต่ไม่ขอตอบว่าเกี่ยวข้องกับคดีอย่างไร พร้อมน้ำตาคลอบอกขอโทษต่อครอบครัว ตอนนี้ได้กลับบ้านแล้วก็จะได้เจอกัน ขณะที่นางสาวกวิตา หรือ เอิร์น ระบุว่า เปรี้ยวกับวศิน เป็นคนหั่นศพ ใช้เวลาประมาณ 1 ชั่วโมง ซึ่งตอนนั้นตนทั้งตกใจและหวาดกลัว ยืนหันหลังตลอด พอหั่นศพเสร็จเปรี้ยวก็เรียกว่า "เฮ้ย มาช่วยกูเก็บหน่อยสิ" ตนจึงเป็นคนเก็บชิ้นส่วนใส่ถุงดำและใส่ถัง พร้อมล้างเลือดในที่เกิดเหตุตามคำสั่งของเปรี้ยว ซึ่งที่ผ่านมาก็อยากมอบตัวตั้งแต่ที่เกิดเหตุการณ์แล้ว แต่ก็เหมือนต้องตกกระไดพลอยโจนไปแล้วทำให้ต้องหนีด้วยกัน นางสาวปรียานุช หรือเปรี้ยว ไม่ขอให้สัมภาษณ์กับผู้สื่อข่าว พูดเพียงสั้นๆว่าพร้อมชี้แจงทุกอย่าง และการมามอบตัวก็เป็นการยืนยันว่าตนพร้อมรับผิด
 