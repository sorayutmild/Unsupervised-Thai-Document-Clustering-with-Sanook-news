ความคืบหน้ากรณีคนร้ายข่มขืนกระทำชำเรา น.ส.เอ๋ (นามสมมติ) นักเรียนหญิงวัย 18 ปี ภายในห้องเก็บเครื่องดนตรีที่โรงเรียนแห่งหนึ่ง อ.นาเยีย จ.อุบลราชธานี เมื่อวันที่ 15 ธันวาคมที่ผ่านมา ก่อนที่ น.ส.เอ๋ จะเสียชีวิตในเวลาต่อมา จากอาการบอบช้ำและก้านสมองตาย เมื่อวันที่ 23 ธันวาคมที่ผ่านมา เจ้าหน้าที่ตำรวจพยายามหาเบาะแสของคนร้าย เรียกสอบสวนเพื่อนนักเรียนและครูกว่า 30 คน พร้อมกับเทียบหลักฐานดีเอ็นเอกับคราบอสุจิ จนกระทั่งพบตัวผู้ต้องหาแล้วในที่สุด
เมื่อวานนี้ (25 ธ.ค.) เจ้าหน้าที่ตำรวจ สภ.นาเยีย ได้ควบคุมตัว นายโชน (นามสมมติ) อายุ 17 ปี ซึ่งพบประวัติเคยเป็นเด็กนักเรียนอยู่ที่โรงเรียนดังกล่าว แต่เพราะมีพฤติกรรมและนิสัยเกเร จึงได้ถูกเชิญให้ออกจากโรงเรียนไป ซึ่งจากการสอบสวน นายโชน เบื้องต้นได้ให้การปฏิเสธ แต่เมื่อนำหลักฐานดีเอ็นเอไปเทียบกับคราบอสุจิ ปรากฏว่ามีผลใกล้เคียงมากที่สุด อีกทั้งบริเวณใต้ราวนมด้านซ้ายยังพบแผลถูกข่วน ซึ่งผู้ต้องหาก็ยังคงให้การปฏิเสธ
ภายหลังจากที่เจ้าหน้าที่ตำรวจมั่นใจว่า นายโชน น่าจะเป็นคนที่ก่อเหตุข่มขืน น.ส.เอ๋ จนเสียชีวิต จึงได้นำตัวเข้าไปสอบสวนนานนับชั่วโมง ก่อนที่ นายโชน จะยอมรับสารภาพโดยจำนน เนื่องจากหลักฐานทางวิทยาศาสตร์มัดตัว แม้จะไม่มีพยานที่พบเห็นเหตุการณ์ก็ตาม
นายโชน ให้การรับสารภาพว่า ก่อนหน้านี้เคยเรียนที่โรงเรียนแห่งดังกล่าว แต่ถูกไล่ออกเมื่อปีก่อน ปัจจุบันจึงได้ไปทำงานที่ร้านเครื่องเสียงประจำอำเภอ ในวันที่เกิดเหตุ ตนได้ไปที่โรงเรียนเก่า เพื่อไปติดตั้งเครื่องเสียงที่ถูกจ้างให้มาเซ็ทเพื่อแสดงวงโปงลางของโรงเรียน ช่วงค่ำตั้งใจจะไปหาเพื่อนที่อยู่ในวงโปงลาง แต่ไฟฟ้าในโรงเรียนเกิดดับสนิท ตนจึงย่องขึ้นไปบนอาคารเรียน ตั้งใจจะแอบเข้าไปขโมยทรัพย์สิน
ทั้งนี้ นายโชน ยังได้ให้การต่ออีกว่า เมื่อตนเข้าไปในห้องเก็บเครื่องดนตรี ก่อนจะพบ น.ส.เอ๋ นอนพักฟื้นจากอาการไม่สบายอยู่ จึงได้เกิดอารมณ์ทางเพศ ตนจึงเข้าไปพยายามปลุกปล้ำข่มขืน แต่ น.ส.เอ๋ ดิ้นรนขัดขืน ตนจึงจับหัวโขกกับพื้นและเหวี่ยงเข้ากับผนัง จนนอนแน่นิ่งไป ก่อนจะลงมือข่มขืนเหยื่อจนสำเร็จความใคร่ และหลบหนีกลับบ้านเหมือนกับไม่มีอะไรเกิดขึ้น
เจ้าหน้าที่ตำรวจ เปิดเผยว่า นายโชน เป็นหนึ่งในผู้ต้องสงสัยที่ได้เชิญมาสอบสวนและเก็บหลักฐานเบื้องต้น นายโชน มีท่าทีปกติทุกอย่าง เพราะผู้ต้องหาเชื่อว่าตำรวจจะจับกุมคนร้ายไม่ได้ เนื่องจากคืนที่ก่อเหตุไฟฟ้าดับและอาคารเรียนก็มืดสนิท เชื่อว่าไม่มีผู้ใดพบเห็นเหตุการณ์ แต่สุดท้ายก็ถูกจับกุมตัวได้ด้วยหลักฐานในที่สุด
เบื้องต้น เจ้าหน้าที่ตำรวจได้แจ้งข้อหาข่มขืนกระทำชำเราผู้อื่นมิใช่ภรรยาตนเอง และทำร้ายร่างกายผู้อื่นจนเสียชีวิตในเวลาต่อมา ก่อนจะนำตัว นายโชน ไปทำแผนประกอบคำรับสารภาพและนำตัวส่งสถานพินิจและคุ้มครองเด็กและเยาวชนจังหวัดอุบลราชธานี