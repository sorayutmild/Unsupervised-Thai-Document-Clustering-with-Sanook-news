คุกมีนบุรีจ่อส่งตัว "หมอนิ่ม" ไปขังหญิง ระบุโทษสูงเกินอำนาจขัง กรมราชทัณฑ์ให้ดูแลผู้ต้องขังใหม่ตามปกติ หากเครียดให้ปรึกษานักสังคมสงเคราะห์ -ให้เพื่อนนักโทษดูแล แนะให้ต่อสู้คดีไปตามกฎหมาย  ถ้าทำตัวดีก็อาจได้รับอภัยโทษ
นายกอบเกียรติ กสิวิวัฒน์ อธิบดีกรมราชทัณฑ์ กล่าวถึงกรณี พญ.นิธิวดี ภู่เจริญยศ หรือ หมอนิ่ม ถูกคุมขังภายหลังศาลพิพากษาประหารชีวิตในคดีจ้างวานฆ่านายจักรกฤษณ์ พณิชย์ผาติกรรม สามี อดีตนักยิงปืนทีมชาติว่า เป็นไปตามขั้นตอนของเรือนจำคือในช่วงแรกก็ต้องอยู่ในแดนแรกรับ 
อย่างไรก็ตาม กรมราชทัณฑ์ไม่ได้มีการสั่งการใดๆ ไปยังผบ.เรือนจำ เพราะแต่ละเรือนจำมีหน้าที่ปฏิบัติตามปกติ  ผู้ต้องขังที่เพิ่งเคยต้องโทษเป็นครั้งแรก  หากมีปัญหาคับข้องใจก็สามารถให้นักจิตวิทยาเข้าไปพูดคุย ซึ่งในเรือนจำจะมีเจ้าหน้าที่ด้านสังคมสงเคราะห์ทำหน้าที่อยู่
ต้องยอมรับว่าเรือนจำพบเจอกับกลุ่มคนในลักษณะนี้อยู่ตลอด คืออาจรู้สึกช็อคเมื่อถูกจำคุก โดยเรือนจำจะมีวิธีการดูแลด้วยการส่งคนเข้าไปพูดคุยปลอบโยน และแนะนำให้ต่อสู้คดีไปตามกฎหมาย  เมื่ออยู่ไปทำตัวดีก็อาจได้รับอภัยโทษ ซึ้งก็ต้องพูดคุยให้รู้สึกผ่อนคลาย
ด้าน นายสมภพ สังคุตแก้ว ผบ.เรือนจำพิเศษมีนบุรี กล่าวว่า เบื้องต้น พญ.นิธิวดี ถูกคุมขังในแดนแรกรับ สถานที่ควบคุมพิเศษซึ่งเป็นการดูแลตามกำหนดโทษ โดยมีเพื่อนผู้ต้องขังช่วยสอดส่องดูแลในระยะแรกเพื่อการปรับตัว
โดยเรือนจำจะคุมขังไประยะหนึ่งขึ้นอยู่กับการขอประกันตัวในชั้นอุทธรณ์ เนื่องจากเป็นผู้ต้องขังโทษสูงเกินอำนาจของเรือนจำพิเศษมีนบุรี  ซึ่งคุมขังโทษจำคุกไม่เกิน 15 ปี  โดยตามโทษแล้วพญ.นิธิวดีต้องถูกส่งตัวไปคุมขังที่ทัณฑสถานหญิงกลาง
ด้าน นายชำนาญ ชาดิษฐ์ ทนายความของแพทย์หญิงนิธิวดี ภู่เจริญยศ หรือ หมอนิ่ม ภรรยาของนายจักรกฤษณ์ พนิชย์ผาติกรรม อดีตนักกีฬายิงปืนทีมชาติ เปิดเผยว่าศาลอุทธรณ์ยังไม่มีคำสั่งให้ปล่อยตัวชั่วคราวแพทย์หญิงนิธิวดี ตามคำร้องของทนาย เนื่องจากยังติดขั้นตอนเอกสารของศาลชั้นต้น
ส่วนศาลจะอนุญาตให้ปล่อยตัวชั่วคราวหรือไม่เป็นดุลยพินิจของศาล แต่เชื่อว่าหากเอกสารส่งถึงศาลอุทธรณ์แล้ว จะมีคำสั่งไม่ชักช้าเพราะเป็นเรื่องของสิทธิและเสรีภาพ อีกทั้งได้ยื่นหลักทรัพย์ค้ำประกันหนังสือเดินทาง และการที่จำเลยต้องเลี้ยงดูบุตรสองคนเพื่อยืนยันต่อศาลว่าจำเลยจะไม่หลบหนี