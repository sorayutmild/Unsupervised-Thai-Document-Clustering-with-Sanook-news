พล.ต.ท.วรพงษ์ ชิวปรีชา ผู้ช่วยผู้บัญชาการตำรวจแห่งชาติ ชี้แจง เรื่องการควบคุมตัวแกนนำกลุ่มคนเสื้อแดงที่ ค่ายนเรศวร ว่า ได้ทำการตรวจสอบและดำเนินการแก้ไขเรียบร้อยแล้ว แต่เนื่องจากในวันนี้ ยังมีภาพความเป็นอยู่ของแกนนำออกมาทางสื่อมวลชนอยู่ แม้จะเป็นภาพในวันแรก ที่ควบคุมตัวแกนนำมาก็ตาม ดังนั้น เพื่อทำความเข้าใจกับประชาชน จึงขอยืนยันว่าในขณะนี้ การควบคุมตัวแกนนำกลุ่มคนเสื้อแดง ได้ดำเนินการตามกฎระเบียบและกฎหมายที่เกี่ยวข้องเรียบร้อยแล้ว พร้อมทั้ง ได้นำภาพถ่ายความเป็นอยู่ของแกนนำในขณะนี้ ซึ่งเป็นภาพที่แกนนำ แยกกันอยู่ภายในห้องควบคุมตัว อยู่คนเดียว มาแสดงต่อสื่อมวลชนด้วย ซึ่งรอบตัวอาคารนั้น มีรั้วลวดหนามกั้น ลักษณะคล้ายกับที่ 3 จังหวัดชายแดนภาคใต้ พร้อมทั้งระบุว่า หากแกนนำ จะเข้าห้องน้ำ ก็จะมีเจ้าหน้าที่พาไป และห้ามใช้เครื่องมือสื่อสาร อย่างเด็ดขาด

ขณะที่ พล.ต.ต.อํานวย นิ่มมะโน รอง ผบช.น. ชี้แจงกรณีที่ต้องควบคุมตัวแกนนำ มาไว้ที่ค่ายนเรศวร เนื่องจาก เป็นการดำเนินการตามข้อกฎหมายตามอำนาจ ของ พ.ร.ก.ฉุกเฉิน ต้องควบคุมไว้ในสถานที่ๆ กำหนด ซึ่งไม่ใช่เรือนจำสถานีตำรวจ หรือ ทัณฑสถาน เพราะไม่ใช่การควบคุมผู้ต้องหาในคดีอาญา แต่ต่อไปจากนี้ เมื่อครบ 30 วัน ตามอำนาจของ พ.ร.ก.ฉุกเฉิน ก็จะนำตัวควบคุมอย่างผู้ต้องหา โดยจะฝากขังต่อศาล เพื่อนำตัวเข้าสู่เรือนจำ ตามขั้นตอนต่อไป ส่วนแกนนำที่ยังหลบหนีอยู่นั้น จะไม่รอให้เข้ามอบตัว ทั้งนี้ ขอให้ประชาชน ที่พบเห็นแจ้งเบาะแสกับเจ้าหน้าที่ เพื่อจับกุมดำเนินคดีต่อไป
