     การล้างรถถือเป็นการดูแลสีรถขั้นพื้นฐานที่ควรทำสม่ำเสมอ แต่หากล้างรถผิดวิธี ก็อาจทำให้สีรถเสียหายได้เช่นกัน
     Sanook! Auto จึงขอแนะนำ 5 สิ่งต้องห้ามหากล้างรถด้วยตัวเอง เพื่อป้องกันไม่ให้สีรถเป็นรอย มีอะไรบ้าง?
1.ล้างรถทั้งคันโดยไม่ล้างฟองน้ำ
     การล้างรถไม่ว่าจะใช้น้ำยาล้างรถ หรือใช้เพียงน้ำเปล่า ไม่ควรใช้ฟองน้ำถูไปทั่วทั้งคันรถโดยไม่ล้างเป็นระยะ เนื่องจากตัวถังรถส่วนล่างมักมีสิ่งสกปรกขนาดใหญ่ เช่น ทราย, โคลน หรือดิน ที่ทำให้ตัวถังส่วนอื่นๆ ถูกขูดขีดจนกลายเป็นรอยได้ ทางที่ดีควรล้างตัวถังส่วนบนก่อน และจึงค่อยล้างส่วนล่างของตัวรถ พร้อมกับล้างฟองน้ำเป็นระยะๆ จะลดโอกาสเกิดรอยขีดข่วนได้

2.ใช้ผงซักฟอกหรือน้ำยาล้างจานแทนน้ำยาล้างรถ
     หากน้ำยาล้างรถหมด ไม่ควรใช้น้ำยาล้างจานหรือผงซักฟอกแทน เพราะน้ำยาล้างจานมีฤทธิ์รุนแรง จะทำให้แล็กเกอร์หรือแว็กซ์เคลือบตัวรถหลุดออกไปด้วย นอกเสียจากจะตั้งใจเคลือบรถด้วยแว็กซ์หลังล้างรถ มิเช่นนั้นก็ควรใช้น้ำเปล่าก็พอ
3.ใช้เสื้อผ้าเก่าๆ เช็ดรถ
     การเช็ดรถควรใช้ผ้าเช็ดรถ หรือผ้าชามัวส์โดยเฉพาะ เนื่องจากการใช้เสื้อผ้าเก่า อาจมีรอบตะเข็บหรือป้ายยี่ห้อที่ทำให้สีรถเสียหายได้

4.ใช้สายยางพาดตัวรถ
     การล้างรถด้วยตัวเอง หลายคนมักเอาความสะดวกของตัวเองเป็นหลัก ด้วยการพาดสายยางขึ้นไปบนตัวถังรถ ซึ่งเป็นวิธีที่ทำให้ตัวถังเกิดรอยอย่างรุนแรง เนื่องจากสายยางที่พาด ไม่ได้พาดเฉยๆ แต่ยังมีการขยับเขยื้อนถูไปมาบนตัวถัง ทางที่ดีควรลอดสายยางใต้ตัวถังรถแทน
5.ใช้ไม้ขนไก่ปัดฝุ่น
     ในขณะที่รถแห้ง ไม่ควรนำไม้ขนไก่มาใช้ปัดฝุ่นบนตัวถังรถ เนื่องจากจะทำให้เกิดรอยขนแมวได้ ทางที่ดีควรใช้แปรงที่ออกแบบสำหรับปัดฝุ่นโดยเฉพาะ หมั่นสะบัดแปรงบ่อยๆ เพื่อไม่ให้ฝุ่นที่ติดในแปรงทำร้ายสีรถ จะช่วยลดรอยขนแมวได้
     เหล่านี้เป็นวิธีดูแลรถยนต์ขั้นพื้นฐาน เพื่อป้องกันไม่ให้เกิดรอยบนตัวถังรถที่เรารักครับ
 