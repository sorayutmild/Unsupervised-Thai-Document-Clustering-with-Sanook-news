พ.ต.อ.ปัญญา นาควิเชียร รองผู้บังคับการตำรวจจังหวัดชัยนาท เปิดเผยว่า เมื่อคืนที่ผ่านมา ได้นำตัว นายประดิษฐ์ สุวรรณภาค เจ้าของร้านก๋วยเตี๋ยวชื่อดังในจังหวัดอุทัยธานี ผู้ต้องสงสัยคดีฆ่าหั่นศพ นายเกรียงไกร ขวัญอ่อน มาสอบปากคำอีกครั้งเป็นเวลาหลายชั่วโมง จากนั้นได้นำตัวไปชี้จุดทิ้งชิ้นส่วนศีรษะ หลังรับสารภาพว่าเป็นผู้ก่อเหตุฆาตกรรม แล้วนำไปโยนทิ้งบ่อน้ำริมถนน หมู่ 3 ต.เนินเหล็ก อ.เมือง จ.อุทัยธานี ห่างจากบ้าน นายประดิษฐ์ 9 กิโลเมตร เมื่อ 7 วันที่ผ่านมา โดยเจ้าหน้าที่ได้พบศีรษะลอยเหนือผิวน้ำในสระ บริเวณใกล้กัน มีกระป๋องพลาสติกที่ นายประดิษฐ์ อ้างว่าใส่ศีรษะนายเกรียงไกร ไปโยนทิ้งน้ำ ก่อนนำชิ้นส่วนร่างกายไปทิ้ง อำเภอมโนรมย์ จังหวัดชัยนาท
จากการตรวจสอบบริเวณหัวกะโหลกพบมีร่อยรอยถูกยิง 1 นัด เจ้าหน้าที่จึงได้ควบคุมตัว นายประดิษฐ์ ไปที่กองบังคับการตำรวจภูธรจังหวัดชัยนาท พ.ต.อ.ปัญญา ระบุว่า จากการสอบสวน เบื้องต้น นายประดิษฐ์ อ้างว่า ก่อเหตุคนเดียว เนื่องจาก โกรธแค้นและหึงหวงที่ นายเกรียงไกร มีพฤติกรรมตีจากและได้ให้เงินกับนายเกรียงไกรไปจำนวนมาก จึงลงมือสังหารก่อนแยกชิ้นส่วนศพ ไปทิ้งอำพรางคดี