ดวงชะตาปี พ.ศ. 2564  ราศีมังกรหรือ ผู้ที่เกิดระหว่างวันที่ 16 มกราคม – 15 กุมภาพันธ์
 
ปี 2564 ปีที่อาจจะ “เหนื่อยแทบตาย แต่จะสบายเมื่อถึงเวลา” ที่ชาวราศีมกรจะต้องใช้ความอดทน มีระเบียบวินัย เข้มงวดกับตัวเองให้มากขึ้น มากขึ้น จนถึงมากที่สุด ทั้งจากเรื่อง เงิน สู่ งาน ถึงจะมีโอกาสได้รับความสำเร็จดังที่รอคอย..ปลูกพืชอย่างไร ก็ได้ผลตามนั้น
มกราคม หากยังมีอุปสรรค ติดขัด แต่ก็ควรหลีกเลี่ยงที่จะใช้เส้น วิ่งเต้นใดๆ โดยเฉพาะในทางที่ไม่สุจริต เพราะอาจก่อศัตรูได้ แต่ครึ่งเดือนหลังจนถึงกลางเดือนกุมภาพันธ์ จะหารายได้ จัดการเรื่องงาน ก็จะมีโอกาสดีขึ้น เรื่องความรัก ใส่ใจความต้องการของเขา/เธอให้มากพอๆ กับเรื่องตนเอง ก็จะทำให้ไม่มีปัญหามากนัก และเดือนนี้ควรใส่ใจ ดูแลญาติผู้ใหญ่ให้มากขึ้น ที่อาจเจ็บป่วย ไม่สบายกะทันหัน
กุมภาพันธ์ เงินทองไหลมาเทมา ที่อาจได้มาอย่างง่ายๆ  แต่ควรระวังการติดต่อ สื่อสารที่ไม่ชัดเจน ก็อาจมา “ขัดลาภ” ไม่ให้ดังที่หวังเช่นกัน ในเรื่องงาน รับฟังความคิดเห็นของผู้ที่เกี่ยวข้องคนอื่นให้มากขึ้น ก็อยู่ในเกณฑ์ดีที่จะสลายอุปสรรค ที่จะทำให้งานสะดุดไปได้ เรื่องความรัก ก็ยังอยู่ในเกณฑ์เอาใจตัวเองให้น้อยลง ใส่ใจคนรัก คู่ครองให้มากขึ้น ปัญหาก็จะน้อยลงตามไปด้วย
มีนาคม ขยันติดต่อ สัมพันธ์ ใช้สื่อออนไลน์ให้มากขึ้น ถึงจะอยู่ในเกณฑ์ดีมีเงินทองไหลมาเทมา แต่ระวังจะถูกโน้มน้าว ลวงล่อจนต้องเสียเงินจำนวนมาก ในเรื่องงาน หากจะลงทุน ขยายงาน ทำโครงการใหม่ ๆ ก็อาจทำให้ขัดแย้ง ทะเลาะกับผู้ร่วมงาน ที่จะทำให้งานสะดุด กระทบกับเงินทุนหมุนเวียนอีกด้วย เรื่องความรัก หากท่องเที่ยวร่วมกัน อาจทำให้รักหวานขึ้น  คนโสด อาจพบรัก แต่ก็อาจเป็นรักซ้อนซ่อนรัก
เมษายน รีบสรุป รวบรัด หากจะซื้อ-ขายอสังหาริมทรัพย์ หรือ จัดการโปรเจคท์สำคัญ ถึงจะมีโอกาสสำเร็จ แต่หลังจากวันที่ 20 ไปแล้ว ควรระวังอาจเจอปัญหาที่จะทำให้ล้มเหลว เลิกสัญญากัน ในเรื่องเงิน การหารายได้จะอยู่ในเกณฑ์ดีและอาจได้โชคมีลาภลอย แต่หากจะเสี่ยงโชค เก็งกำไร ควรคิดให้ดีๆ เพราะมีโอกาสสูญเสียมากกว่า เรื่องความรัก หลีกเลี่ยงที่จะขัดแย้งกันด้วยเรื่องบุตร-ธิดา หรือ เรื่องเงิน ๆ ทองๆ ถึงจะทำให้สัมพันธ์รักราบรื่น ไม่มีปัญหามากนัก
พฤษภาคม ระวังการใช้จ่ายฟุ่มเฟือยทั้งของตนเอง หรือ บุตรธิดา รวมถึงเรื่องรัก ใคร่ เสน่หา อาจทำให้เสียเงินจำนวนมาก ในเรื่องงาน กิจการ งานค้าขาย บริการ รวมถึงตัวแทน นายหน้า หรือ ลูกจ้างงานประจำ ต้องทุ่มเทอย่างถึงลูกถึงคน ก็จะอยู่ในเกณฑ์ดี สำเร็จดังที่หวัง เรื่องความรัก ระวังอย่าหาเหาใส่หัว! โดยเฉพาะที่เป็นนายจ้าง หัวหน้างาน แล้วมีสัมพันธ์รักกับลูกน้องตัวเอง ก็อาจถูกนินทาว่าร้าย ทำให้เสื่อมเสียชื่อเสียง ที่จะส่งผลกระทบกับหน้าที่การงานอีกด้วย
มิถุนายน รายได้ยังอยู่ในเกณฑ์ดี แต่ระวังรายจ่ายฟุ่มเฟือย ก็อาจทำให้ติดขัดได้  ในเดือนนี้ควรหลีกเลี่ยงที่จะโต้เถียงแค่อยากเอาชนะคนรัก คู่ครอง โดยเฉพาะเรื่อง เงิน หรือเรื่อบุตร-ธิดา ถึงจะทำให้รักราบรื่น คนโสด อาจพบรัก เจอคนที่พร้อมจะมีสัมพันธ์กันอย่างง่าย ๆ แต่ยั้งใจสักนิดว่าจะมาเร็ว ไปเร็ว ในเรื่องงาน หากติดต่อ สัมพันธ์อย่างใจถึง เท่าไหร่เท่ากัน ก็อาจทำให้งาน ภารกิจนั้นมีโอกาสมากขึ้น
กรกฎาคม “เสียหน้าไม่ได้” โดยเฉพาะเรื่องรัก ใคร่ เสน่หา นอกจากจะทำให้สูญเสียเงินมหาศาล ก็อาจทำให้ชื่อเสียงเสียหายในวงสังคมอีกด้วย ในเรื่องงาน ขยันพูด เขียน เสนอตัวช่วยเหลือให้มากขึ้น ก็จะอยู่ในเกณฑ์ดีที่จะทำให้งาน ภารกิจนั้นสำเร็จได้อย่างรวดเร็ว มนุษย์เงินเดือน หากหางานพิเศษทำ ก็จะมีโอกาสมากขึ้น แต่หากเป็นนายจ้าง ก็ควรระวังพนักงานที่ “ดีแต่ปาก” อาจทำให้งานสำคัญเสียหายได้
สิงหาคม จนถึงกลางเดือนกันยายน ควรรอบคอบให้การติดต่อ สัมพันธ์ให้มากขึ้น เพราะมีโอกาสจะหลงคารมทั้งกับหุ้นส่วน คู่ค้า คู่สัญญา หรือ เพศตรงข้ามที่เข้ามาพัวพัน ที่จะทำให้เสียรู้ เสียเปรียบ สูญเสียเงินจำนวนมาก ในเรื่องงาน ธุรกิจ งานที่ทำประจำจะอยู่ในเกณฑ์ดี  แต่หากคิดจะลงทุน เริ่มงาน กิจการใหม่ๆ ก็ควรตรวจสอบข้อมูลให้ดีๆ ก่อน เรื่องความรัก ต้อง “ให้” อย่างเดียว ทั้งเงินทองของมีค่า หรือ รักเสน่หา ถึงจะรักษารักให้ราบรื่นไปอีกนาน
กันยายน อย่าประมาท จากนี้ไปจนถึงเดือนพฤศจิกายน รายได้อาจไม่เป็นดังที่หวัง หากไม่ระมัดระวังการใช้จ่าย ก็อาจทำให้การเงินสะดุดอย่างรุนแรง ในเรื่องงาน ธุรกิจ งานที่ติดต่อ สัมพันธ์กับต่างประเทศ จะอยู่ในเกณฑ์ดี แต่ควรตรวจสอบให้ละเอียดหากจะลงนามในเอกสารสำคัญใดๆ เพราะอาจทำให้เสียเปรียบ หรือ ถูกฟ้องร้อง มีคดีความได้ เรื่องความรัก เงินทองอาจทำให้ทะเลาะวิวาทกับคนรัก คู่ครอง คนโสด ก็ควรระวังการใช้สื่อรักจากสื่อออนไลน์ก็อาจทำให้ถูกหลอกเพื่อหวังเงินเท่านั้น
ตุลาคม ประนีประนอมยอมให้บ้าง อย่าตึงไปนัก โดยเฉพาะกับพนักงาน หรือการร่วมงานกับบุคคลอื่น ถึงจะทำให้งาน ภารกิจนั้นสำเร็จได้อย่างรวดเร็ว แต่ควรระวังลูกจ้าง พนักงานที่ทำงานอย่างไม่จริงจัง ก็อาจทำให้มีปัญหามากขึ้นไปอีก เรื่องความรัก จากงาน ภารกิจที่ทำ ก็อาจทำให้พบรัก เจอคนที่ทำให้หลงใหล คลั่งไคล้ แต่ควรดูให้ดีๆ เพราะเขา/เธอ อาจกำลังจับปลาสองมือ ที่คุณอาจแค่เป็นตัวเลือกหนึ่งเอง
พฤศจิกายน รอบคอบให้มากขึ้นหากคิดจะลงทุน เสี่ยงโชค เก็งกำไร โดยเฉพาะที่มาจากการแนะนำของมิตรสหาย เพราะมีเกณฑ์สูงว่าจะทำให้เสียเงินมากกว่า ในเรื่องงาน ก็เช่นกัน จากการเซ็นเอกสารสำคัญ หรือ ให้คำมั่นสัญญาใดๆ เพราะมีโอกาสจะเสียรู้ เสียเปรียบมากกว่า เรื่องความรัก การเดินทาง หรือ เข้าร่วมกิจกรรมตามความเชื่อใดๆ ก็อาจทำให้พบรัก เจอคนที่จะมาสนับสนุน ช่วยเหลือ แต่ก็อาจทำให้ต้องเป็น...รักสำรองของเขา/เธอ
ธันวาคม รักเสน่หา ความสัมพันธ์แบบแอบๆ ซ่อนๆในเดือนนี้ อาจเป็นดาบสองคม จากให้ลาภ ผลประโยชน์ แต่ก็อาจทำให้เสื่อมเสียชื่อเสียงได้อีก ในเรื่องเงิน หากหน้าใหญ่ ใจถึงโดยเฉพาะกับมิตรสหาย หรือ จะร่วมหุ้น ลงทุน เสี่ยงโชคใด ๆ นอกจากจะเสียรู้ เสียเปรียบแล้ว สุดท้ายก็อาจทำให้ทะเลาะวิวาทกันอีกด้วย ในเรื่องงาน อย่าประมาท เผลอ สะเพร่านิดเดียว ก็อาจทำให้เสียหาย เสียเครดิตในวงการ หากเป็นมนุษย์เงินเดือน ก็อาจทำให้ถูกโยกย้าย หรือ ไล่ออกทันที
 
อัญมณี/สี ที่จะส่งเสริมดวงชะตา...นิล สีดำ หรือ สีเขียวแก่
 อัญมณี/สี ที่จะเป็นอริ มรณะ .... พลอยสีม่วง สีม่วงดอกตะแบก ,ทอง พลอยสีส้ม สีส้ม
วันที่ดีที่สุดในสัปดาห์...วันเสาร์   เลขที่ต้องชะตา 7 3 1
ราศีแห่งมิตรที่ต้องชะตา...พฤษภ กันย์ มีน พิจิก