ตามตำรับตำราทำนายฝันของไทย หรือของประเทศไหนๆ อาจจะมีคำทำนายเอาไว้ว่า หากฝันว่างูรัด จะได้เนื้อคู่ หรือหากฝันเห็นอุจจาระ จะโชคดีได้โชคลาภ ส่วนใหญ่ฝันที่ว่าร้ายๆ จะกลายเป็นดีไปเสียหมด แต่ถ้าหาก "ฝันว่าฆ่าคนตาย" หรือ “ฝันว่าฆ่าสัตว์” จะยังเป็นผลดีกับชีวิตเราอยู่หรือไม่
Antonio Zadra อาจารย์ภาควิชาจิตวิทยาที่มหาวิทยาลัยมอนทรีออล และนักวิจัยจากศูนย์วิจัยศาสตร์แห่งการนอนหลับขั้นสูง ระบุว่า “อาจหมายความได้ว่า คุณคิดว่าคุณหลีกหนีอะไรสักอย่างไป โดยที่คุณก็รู้ว่าคุณไม่ควรทำแบบนั้น อาจจะเป็นเรื่องเล็กๆ น้อยๆ อย่าง ‘ฉันรู้ว่าฉันกำลังควบคุมอาหารอยู่ แต่ฉันก็แอบทานช็อกโกแลตไปเมื่อคืน’ หรืออาจจะเป็นเรื่องงานอย่าง ‘ฉันส่งรายงานให้เจ้านายไปเมื่อเช้า แต่ฉันรู้ตัวว่าฉันทำบางส่วนไม่เรียบร้อยดี และยังให้คนอื่นช่วยอีก’ ซึ่งความรู้สึกเหล่านี้ทำให้คุณแอบรู้สึกผิดกับตัวเองลึกๆ”
แม้ว่าความฝันของแต่ละคน ในแต่ละวัน แต่ละช่วงเวลาจะมีปัจจัยหลายๆ อย่างที่ทำให้แต่ละคนฝันเห็นภาพที่แตกต่างกัน แต่ส่วนใหญ่แล้วในหลายๆ ครั้ง ความฝันมักมาจากเหตุการณ์ที่เกิดขึ้นในชีวิตจริง ความฝันที่เกิดจากความรู้สึกผิดต่ออะไรบางอย่าง อาจเป็นอีกวิธีหนึ่งที่จิตใต้สำนึกของเรารับรู้ถึงความรู้สึกนั้น โดยที่เราอาจลืมไป หรือมองข้ามความรู้สึกนี้ไปโดยไม่รู้ตัว
เคล็ดลับในการนอนหลับฝันดี
นอกจากเรื่องของสุขภาพร่างกายภายนอกที่เราสามารถช่วยให้เรานอนหลับได้สบายมากขึ้น อย่างการออกกำลังกาย นั่งสมาธิ ดื่มนมอุ่นๆ เข้านอนให้ตรงเวลาทุกคืน รวมไปถึงการหรี่ไฟ หรือปิดไฟในห้องนอน ปิดหน้าต่างลดแสง และเสียงจากภายนอก ปรับอุณหภูมิห้องให้ไม่ร้อน หรือหนาวจนเกินไปแล้ว เรื่องของสุขภาพจิตก็เป็นสิ่งสำคัญเช่นกัน 

ใส่ใจกับความรู้สึกของตัวเองระหว่างวัน

Deirdre Barrett ผู้ช่วยศาสตรจารย์ภาควิชาจิตวิทยา มหาวิทยาลัยฮาร์วาร์ด กล่าวว่า การรับรู้ถึงความรู้สึกของตัวเองต่อการกระทำต่างๆ ในแต่ละวัน เป็นสาเหตุแรกๆ ของความฝันที่เราจะมีในคืนนั้นๆ “ลองหาดูว่าเราสามารถทำอะไรเพื่อเป็นการช่วยเหลือคนที่ทำให้เรารู้สึกผิดได้บ้างหรือเปล่า หากเราได้ทำดีกับคนที่เรารู้สึกผิดด้วย อาจทำให้ความรู้ผิดของเราลดน้อยลง” และนั่นอาจนำไปสู่ความฝันที่ดีต่อใจมากขึ้นได้
หากคุณกำลังพยายามเลิกสูบบุหรี่ แต่คุณฝันว่าคุณกำลังเปิดไฟแช็ค นั่นอาจหมายความเรารู้สึกผิดที่เราอยากสูบบุหรี่ ในขณะที่พยายามจะเลิกสูบบุหรี่อยู่ เป็นต้น ทางแก้ก็ง่ายๆ ให้พยายามหักห้ามใจตัวเองต่อไปจนกว่าจะรู้สึกดีเมื่อเราเลิกบุหรี่ได้แล้วจริงๆ 

เคลียร์กับคนที่ทำให้เรารู้สึกไม่ดี

หากในฝันไม่ได้มีแค่เรา แต่มีใครอีกคนที่อยู่กับเราด้วย และต้องเผชิญกับเรื่องร้ายๆ ไปด้วยกัน เช่น ติดอยู่ในรถที่ออกมาไม่ได้ นั่นอาจหมายถึง คุณกำลังมีความรู้สึกที่ไม่ดีต่อคนๆ นั้นอยู่ เช่น ทะเลาะกับแฟน ทะเลาะกับเพื่อน วิธีแก้คือเข้าไปพูดคุยเพื่อเคลียร์ปัญหาต่างๆ กับคนๆ นั้นให้หมด อย่าให้มีเรื่องใดๆ ค้างคาในใจ
นอกจากมีปัญหากับคนอื่นแล้ว บางคนอาจมีปัญหากับตัวเอง เช่น ฝันว่าใครสักคน และกำลังตกใจปนรู้สึกผิดในขณะที่พยายามจะหาทางปกปิดร่างของศพ ทันใดนั้นก็มีคนใกล้ชิด เช่น ครอบครัว ญาติ หรือเพื่อน เข้ามาเห็น อาจหมายความว่า เรากำลังทำในสิ่งที่คิดว่ามันผิดอยู่ และเรากลัวว่าคนรอบข้างของเราจะเสียใจ จนเรารู้สึกผิดกับพวกเขาก็เป็นได้ วิธีแก้ก็คือการสารภาพกับพวกเขาตรงๆ ว่าเราทำอะไรไป ไม่แน่ว่าหากได้คุยกันแล้วทุกคนยกโทษให้เรา เราอาจจะไม่ต้องนอนฝันร้ายอีกต่อไปก็ได้
การฝันว่าฆ่าคนตาย หรือทำร้ายสิ่งมีชีวิตใดๆ ก็ตาม ไม่ได้หมายความว่าเรากำลังจะกลายเป็นฆาตรโรคจิตหรืออะไรทำนองนั้น เพียงแต่อาจมีความเป็นได้ว่า จิตใต้สำนึกของเราคิดว่าเรากำลังทำอะไรที่ไม่ดีอยู่ และเราไม่อยากให้ใครรับรู้สิ่งนั้น ดังนั้นหากทำให้จิตใจของเราสงบ ไม่รู้สึกผิดกับสิ่งใคร กับสิ่งใด หรือแม้กระทั่งรู้สึกผิดกับตัวเอง ก็ขอให้เคลียร์ปัญหาเหล่านั้นให้เรียบร้อยโดยเร็วที่สุด จิตใต้สำนึกของเราจะได้ไม่ต้องรู้สึกผิดตามไปด้วย

ทำนายฝัน เมื่อคืนท่านฝันถึงอะไร
