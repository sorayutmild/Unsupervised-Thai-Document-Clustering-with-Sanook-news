เปิดศึกเกาเหลาผ่านสื่อกันเลย สำหรับศิลปินตลกรุ่นใหญ่ "โน้ต เชิญยิ้ม" ที่ออกมาเผยว่าไม่พอใจนักร้องรุ่นใหญ่ท่านหนึ่งที่กล่าวดูถูกคนวงการตลก
นอกจากจะไปร่วมชมการแสดงละครเวที เพลงรักสามฤดู ในรอบสื่อมวลชน ผลงานการสร้างสรรค์ของ ดร.เป็ด เชิญยิ้ม แล้ว งานนี้ โน้ต เชิญยิ้ม ยังออกมาเผยกับทีมข่าวบันเทิงสปริงนิวส์เป็นที่แรก ถึงความอัดอั้นตันใจ หลังมีศิลปินนักร้องลูกทุ่ง "เสรี รุ่งสว่าง" กล่าวดูถูกคนในวงการตลกในรายการคนดังนั่งเคลียร์ ว่า
"เอาพวกตลกไปตัดสินการประกวดเพลงลูกทุ่งได้ยังไง มีความรู้เรื่องเพลงลูกทุ่งแค่ไหนเชียว"
หลังมีรายการประกวดร้องเพลงลูกทุ่งหลายรายการ ที่ส่วนใหญ่หนึ่งในคณะกรรมการจะมีศิลปินตลกไปร่วมทำหน้าที่ตัดสิน งานนี้อาโน้ตจะฉุนหนักขนาดไหน ไปฟังความรู้สึกจากปากอาโน้ตเลยดีกว่า...
"ไม่อยากร่วมงานกัน ถ้าเจอกันคงทำงานกันไม่สนุก ถ้าผมเจอเขาจะยกมือไหว้เขา แล้วจะบอกว่า ช่วยเอ่ยชื่อมาหน่อย ตลกคนที่คุณว่าเป็นใคร ถ้าเป็น โน้ต เชิญยิ้ม ผมก็จะกราบตักเขา ช่วยสอนวิชาให้สักหน่อย คุณจะมาพูดโดยไม่มีเหตุผลแบบนี้ ตลกมีตั้งหลายพันคน ตอนนี้ไม่ชอบคำพูดของคุณเลย"
"ก็อยากจะฝากบอกว่า หยุดเถอะ เราโตๆ กันแล้ว ถ้าคุณรู้ว่าพูดออกมาโดยไม่ตั้งใจ พวกเราตลกทั้งเมืองไทยก็พร้อมจะให้อภัย แต่ถ้าคุณตั้งใจพูดดิสเครดิสพวกเรา คุณคิดผิดแล้ว พวกเราร้องเพลงได้ แต่งเพลงก็ได้ ทำรายการโทรทัศน์ก็ได้ พวกเราทำได้หลายอย่าง คุณก็แค่ร้องเพลงได้อย่างเดียว อย่ามาวัดกับพวกเราเลยครับ"
