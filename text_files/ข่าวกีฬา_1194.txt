กลายเป็นไฟต์ที่แฟนมวยทั่วโลกตั้งตารอชมแน่นอน เมื่อล่าสุด สภามวยโลก (WBC) ได้มีคำสั่งให้ "เจ้าแหลม" ศรีสะเกษ นครหลวงโปรโมชั่น แชมป์โลกชาวไทย ต้องชกรีแมตช์กับ โรมัน กอนซาเลซ อดีตเจ้าของเข็มขัดชาวนิการากัวหลังจากที่ กำปั้นชาวไทย สามารถช็อกโลกด้วยการเอาชนะคะแนน ยอดกำปั้นชาวนิการากัว กระชากเข็มขัดแชมป์รุ่นซูเปอร์ฟลายเวท มาครองได้แบบไม่เป็นเอกฉันท์ แถมเป็นการยัดเยียดความปราชัยครั้งแรกในชีวิตให้กับ "ช็อคโกลาติโต้" ล่าสุด ไทเก้น ต้นสังกัด และ เคทู โปรโมชั่นส์ ฝ่ายจัดของ โรมัน กอนซาเลซ ได้ทำการยื่นหนังสือประท้วงต่อบอร์ดของสภามวยโลก ถึงผลการแข่งขันในไฟต์ดังกล่าว ซึ่งทาง สภามวยโลก เล็งเห็นว่าการชกของทั้งคู่เป็นที่น่าสนใจของแฟนทั่วโลก และถือเป็นคู่มวยแห่งยุค จึงมีคำสั่งให้ทั้งคู่ต้องขึ้นสังเวียนฟาดปากกันอีกครั้งโดยยังไม่มีกำหนดการชกที่แน่นอน เหลือรอในเรื่องของ นักมวยทั้งคู่ที่ต้องใช้เวลาพักฟื้นร่างกาย และเตรียมความพร้อมสำหรับศึกครั้งต่อไป ซึ่งคาดว่าน่าจะเป็นในช่วงปลายปีนี้