โซเชียลตามสืบประวัติ "ปารีณา ไกรคุปต์" ส.ส.สาวงามโพธาราม ที่พบว่าไม่ธรรมดา เพราะเธอคืออดีตนางงามมิตรภาพบนเวทีนางสาวไทย
หลังจากที่ปล่อยให้ #ปารีณาค้าอาวุธ แฮชแท็กนี้พุ่งทยานขึ้นเทรนด์อันดับหนึ่งของประเทศแบบข้ามคืน ทำให้ชื่อของ นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี พรรคพลังประชารัฐ กลายเป็นกระแสนิยมที่สังคมออนไลน์ให้ความสนใจเป็นอย่างมาก
สืบเนื่องจากการไลฟ์เฟซบุ๊ก กล่าวถึง นางสาวพรรณิการ์ วานิช ส.ส.แบบบัญชีรายชื่อ และโฆษกพรรคอนาคตใหม่ ด้วยถ้อยคำรุนแรง เนื่องจากไม่พอใจกับพฤติกรรมที่เกิดขึ้นเมื่อครั้งเปิดประชุมสภาผู้แทนราษฎรเมื่อสุดสัปดาห์ที่ผ่านมา ทำให้โซเชียลมีเดียวิพากษ์วิจารณ์และสงสัยว่า ส.ส.หญิงผู้นี้เป็นใคร กระทั่งโลกออนไลน์ได้สรุปประวัติของเธอ และทำให้หลายคนประหลาดใจ เพราะครั้งหนึ่งเธอเคยเป็นนางงามมาก่อน
>> #ปารีณาค้าอาวุธ ติดเทรนด์ทวิตเตอร์ หลังไลฟ์สดด่าหยาบ "Eช่อ" ลั่นจะสอนมารยาทสภาฯ
เมื่อปี 2544 เธอได้คว้าตำแหน่ง "นางงามมิตรภาพ" บนเวทีนางสาวไทย (ในปีที่ "นุ้ย สุจิรา อรุณพิพัฒน์" ได้สวมมงกุฎนางสาวไทย) เธอเป็นลูกสาวของนักการเมืองดัง "ทวี ไกรคุปต์" อดีต รมช.คมนาคม ในสมัยรัฐบาลชวน หลีกภัย ก่อนที่เธอจะได้เป็น ส.ส.ครั้งแรก ในฐานะผู้สมัครจากพรรคไทยรักไทย
ในปี 2552 เคยเกิดกรณีทะเลาะวิวาทระหว่าง 2 สายเลือดในพื้นที่ จ.ราชบุรี เกี่ยวกับการปลดป้ายชื่อออกจากวัดชัยรัตน์โพธาราม กลายเป็นข่าวตามหน้าหนังสือพิมพ์ในครั้งหนึ่ง ต่อในปี 2557 ชื่อของเธอกลายเป็นข่าวหน้าหนึ่งอีกครั้ง เนื่องจากพัวพันคดีซุกหุ้นและการค้าอาวุธสงคราม
และเมื่อปี 2561 กับกรณีที่มีการขึ้นป้ายเชียร์ พล.อ.ประยุทธ์ จันทร์โอชา ริมถนนใน จ.ราชบุรี ป้ายที่ยืนคู่กับ นางเทเรซ่า เมย์ ครั้งไปเยือนสหราชอาณาจักร เธอเป็นหนึ่งในผู้มีอิทธิพลในพื้นที่ที่หลายคนสงสัยว่าอาจจะอยู่เบื้องหลังของป้ายดังกล่าว และเป็นจังหวะเดียวกับที่เธอและคุณพ่อย้ายมาสังกัดพรรคพลังประชารัฐ และลงศึกเลือกตั้ง 2562 ที่ผ่านมา
>> ปารีณา ไกรคุปต์ ส.ส.สาวฝีปากกล้า แต่ทรัพย์สินเยอะไม่ธรรมดา บอกเลย!