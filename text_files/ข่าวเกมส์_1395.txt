ยังไม่จบ! ไมโครซอฟต์เผย Windows 10 จะเล่นแผ่นเกม PC เก่าๆบางเกมไม่ได้
Windows 10
รู้สึกว่า Windows 10 จะมีปัญหากับการเล่นเกมไม่น้อยหน้าเมื่อสมัย Windows 8 เลยทีเดียว ไหนไมโครซอฟต์ว่าจะรองรับการเล่นเกมมากขึ้น ว่าไปนั่นสุดท้ายปัญหากลับเพียบ แถมยังมีมาตรการปิดการใช้งานโปรแกรมและเกมเถื่อนอัตโนมัติอีกต่างหาก เท่านั้นยังไม่พอ ล่าสุดออกมาบอกว่าแผ่นเกม PC เก่าๆจะเล่นบน Windows 10 ไม่ได้ด้วยนะพี่น้อง!
ทางไมโครซอฟต์แจ้งเหตุผลที่ทำแบบนี้ ก็เพราะว่าแผ่นเกม PC เก่าๆนั้น จะมีระบบ Protection จำพวก SafeDisc และ Securom DRM (digital rights management) ในตัว ซึ่งระบบพวกนี้มันจะแฝงตัวเข้าไปสืบการใช้งาน PC ของผู้เล่น เพื่อป้องกันการละเมิดลิขสิทธิ์ เหมือนเป็นไวรัสสปายแวร์จำพวกหนึ่ง ซึ่งแผ่นเกมที่มีโปรแกรมจำพวกนี้มักเป็นเกมเก่าของทาง Electronic Arts เช่น Battlefield 1942 และ The Sims นอกจากนี้เกมค่ายอื่นๆก็มีเหมือนกันเช่น Grand Theft Auto III
Windows 10
อย่างไรก็ตามไม่ใช่ว่าเกมเก่าทุกเกมจะเล่นบน Windows 10 ไม่ได้ ทางไมโครซอฟต์ยังคงเน้นและสนับสนุนการเล่นเกมถูกลิขสิทธิ์เหมือนเดิม ซึ่งเกมเก่าที่มีระบบ DRM ในแผ่นเกมทำให้เล่นไม่ได้นั้น  ทางไมโครซอฟต์แนะนำให้เล่นจากเกมแบบดาวน์โหลดแทน เพราะทางค่ายเกมได้มีการแก้ไขระบบแล้ว ทำให้ Windows 10 จะได้ไม่มองว่ามันเป็นไวรัส ส่วนพวกตัว Crack เกมเถื่อนทั้งหลาย ไมโครซอฟต์ยังคงยืนยันปิดการใช้งานแน่นอน
งานนี้ใครสะสมแผ่นเกม PC เก่าๆไว้ มันอาจจะไร้ค่าใน Windows 10 แล้วล่ะ