ผู้บัญชาการตำรวจนครบาล จ่อเอาผิดม่านรูดปล่อยลวงทายาทธุรกิจแป้งชื่อดังหวังขืนใจ พร้อมเอาผิดโรงแรมปล่อยปละละเลย - คดีคนร้ายงัดศาลอาญามีความคืบหน้า ขอเวลา 1-2 วัน มีข่าวดีแน่
พล.ต.ท.ศานิตย์ มหถาวร ผู้บัญชาการตำรวจนครบาล กล่าวถึงความคืบหน้ากรณีสาวทายาทเจ้าของธุรกิจแป้งและยาชื่อดัง ถูกมอมยาพาเข้าโรงแรมม่านรูด ขณะไปเที่ยวสถานบันเทิงย่านอาร์ซีเอเมื่อกลางดึกคืนวันที่ 2 มกราคมที่ผ่านมาว่า
หลังตำรวจ สน.มักกะสัน ตามจับกุม นายรุ่งโรจน์ อัครเรืองกุล ผู้ก่อเหตุได้แล้วตั้งแต่วานนี้ จากการสอบสวนขยายผล ผู้ต้องหายังยืนยันว่า ยังไม่ได้ลงมือข่มขืนผู้เสียหาย เนื่องจากผู้เสียหายเกิดอาเจียนจึงหมดอารมณ์ ซึ่งตรงกับผลการตรวจของแพทย์ว่าไม่พบร่องรอยการข่มขืน
อย่างไรก็ตามเบื้องต้นได้แจ้งข้อหาความผิดต่อเสรีภาพ คือ กักขังหน่วงเหนี่ยว พร้อมกำชับพนักงานสอบสวน สน.มักกะสัน ให้พิจารณาดำเนินคดีที่เกี่ยวข้อง คือ พยายามล่วงละเมิดทางเพศ กระทำการอนาจาร หรือพาไปอนาจาร
นอกจากนี้ ยังจะพิจารณาดำเนินคดีกับ โรงแรมม่านรูด ย่านถนนเทียนร่วมมิตร ฐานสนับสนุนการระทำผิด ที่ปล่อยให้ผู้ต้องหา พาผู้เสียหายเปิดโรงแรมในสภาพมึนเมาไม่ได้สติด้วย โดยที่ผ่านมากรณีลักษณะนี้ เคยปล่อยปละจนกลายเป็นเหตุฆ่าข่มขืนในพื้นที่ สน.บางซื่อ และมีการเน้นย้ำมาตลอดให้เจ้าของโรงแรม หรือ อพาร์ทเมนท์ ช่วยดูแลหรือแจ้งเบาะแสแล้ว
 