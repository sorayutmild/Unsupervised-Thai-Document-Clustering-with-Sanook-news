วันนี้ (19 ส.ค.) ทวิตเตอร์ @NationTV22 โพสต์แถลงการณ์ที่ลงนามโดย นายฉัตรชัย ภู่โคกหวาย กรรมการผู้จัดการใหญ่ ชี้แจงกรณีผู้สื่อข่าวหญิงของสำนักข่าวเนชั่นทีวี ไม่ระบุต้นสังกัดแท้จริง ระหว่างไปรายงานข่าวการชุมนุมของกลุ่ม "ประชาชนปลดแอก" เมื่อวันที่ 16 ส.ค. ที่ผ่านมา จนถูกกระแสวิพากษ์วิจารณ์บนโลกออนไลน์ พร้อมติดแฮชแท็ก # ไม่สนับสนุนสปอนเซอร์ช่องนั้น โดยระบุว่า
เรียน สปอนเซอร์ผู้สนับสนุน และผู้ชมเนชั่นทีวีทุกท่าน
ตามที่มีกระแสในสื่อสังคมออนไลน์ โดยเฉพาะทวิตเตอร์ที่มีการติดแฮชแท็ก #แบนสปอนเซอร์เนชั่น จากความเข้าใจที่คลาดเคลื่อนในการนำเสนอข่าวการเมืองเกี่ยวกับการชุมนุมของกลุ่มประชาชนปลดแอกนั้น ผู้บริหารสถานีโทรทัศน์เนชั่นทีวีไม่ได้นิ่งนอนใจ และขอแถลงทำความเข้าใจตามรายละเอียดดังต่อไปนี้
1. เนื่องจากสถานีโทรทัศน์เนชั่นทีวีมีสถานะเป็น "สถานีข่าว" จึงมีหน้าที่รายงานเหตุการณ์ต่างๆ และความเป็นในบ้านเมืองทุกด้าน ซึ่งเนชั่นทีวีก็ถือเป็นหลักปฏิบัติตลอดมาบนพื้นฐานของจริยธรรมและกรอบจรรยาบรรณวิชาชีพ โดยนำเสนอข่าวทุกมิติ ทุกด้าน โดยไม่เลือกปฏิบัติ ทั้งข่าวการเมือง สังคม อาชญากรรม เศรษฐกิจ และต่างประเทศ เพื่อสร้างการรับรู้แก่ผู้ชมด้วยข้อมูลที่ถูกต้อง เท่าทันสถานการณ์
2. กรณีที่มีการสร้างกระแสว่าผู้สื่อข่าวภาคสนามของเนชั่นทีวีไม่ได้แจ้งสังกัดที่แท้จริง ระหว่างการลงพื้นที่รายงานข่าวการชุมนุมและขอสัมภาษณ์ผู้ชุมนุมนั้น ทางกองบรรณาธิการได้ตรวจสอบเรื่องนี้แล้ว พบว่าเป็นความจริง โดยผู้สื่อข่าวชี้แจงว่าสาเหตุที่ต้องปกปิดต้นสังกัด เนื่องจากในการรายงานข่าวการชุมนุมหลายๆ พื้นที่ที่ผ่านมา ทีมข่าวเนชั่นถูกคุกคาม ด่าทอด้วยถ้อยคำหยาบคาย และกดดันการปฏิบัติหน้าที่มาตลอด ทำให้ผู้สื่อข่าวภาคสนามรายนี้ รู้สึกวิตกกังวล จึงตัดสินใจผิดพลาด โดยรู้เท่าไม่ถึงการณ์ ซึ่งทางกองบรรณาธิการ ก็ได้เรียกมาตักเตือนและลงโทษตามระเบียบบริษัทไปเรียบร้อยแล้ว โดยได้จัดทำข่าวและแถลงการณ์ชี้แจงเผยแพร่ในทุกช่องทาง
ส่วนเนื้อหาของข่าวที่ผู้สื่อข่าวหญิงรายนี้นำเสนอผ่านหน้าจอโทรทัศน์ ไม่มีข้อความใดที่บิดเบือนข้อเท็จจริง แต่เป็นการสร้างกระแสจากฝ่ายที่เห็นต่างทางการเมือง จนเกิดความเข้าใจผิด และมีการแชร์ข้อความรวมทั้งแสดงความคิดเห็นกันไปต่างๆ นานา
"เนชั่นทีวี" ขอยืนยันว่า ได้ทำหน้าที่รายงานข่าวทุกข่าวตามข้อเท็จจริงทุกด้าน และเปิดพื้นที่ให้ผู้ที่ถูกพาดพิงได้ชี้แจงทุกครั้ง เรื่องนี้สามารถตรวจสอบได้จากหน้าจอเนชั่นทีวีทุกช่วง ทุกรายการ และทางสถานีแทบไม่เคยมีประเด็นถูกฟ้องร้องจากฝ่ายการเมืองทุกกลุ่มทุกฝ่าย
3. การสร้างกระแสในโซเชียลมีเดีย โดยเฉพาะทวิตเตอร์ ให้แบนสินค้าที่เป็นสปอนเซอร์ของเนชั่นทีวีนั้น ทางสถานีขอชี้แจงว่า สปอนเซอร์ที่เป็นผู้สนับสนุนทั้งหมด ไม่ได้มีส่วนเกี่ยวข้องกับการนำเสนอข่าวของสถานีไม่ว่าในทางใดๆ ก็ตาม จึงใคร่ขอความกรุณาทุกฝ่าย หยุดนำแบรนด์สินค้าหรือตราสัญลักษณ์ของบริษัทเอกชน ที่เป็นสปอนเซอร์มาเกี่ยวข้องกับเรื่องการรายงานข่าว หรือเป็นเครื่องมือในการแสดงความเห็นทางใดทางหนึ่งต่อเนชั่นทีวี เพราะถือเป็นการกระทำที่สร้างความเสียหายต่อแบรนด์สินค้าอย่างไม่เป็นธรรม
4. ข้อมูลหลายอย่างที่เกี่ยวกับเนชั่นทีวี และปรากฏอยู่ในสื่อสังคมออนไลน์ขณะนี้ เกือบทั้งหมดเป็นข้อมูลที่ถูกบิดเบือน บางเรื่องก็เป็นภาพข่าวเก่าที่นำมาตัดต่อใหม่เพื่อกล่าวหา โจมตี โดยใช้ Hate Speech เพื่อสร้างความเกลียดชัง และสร้างความแตกแยกแบ่งฝ่ายในบ้านเมือง ซึ่งทางเนชั่นทีวีได้มอบหมายให้ฝ่ายกฎหมายฟ้องร้องดำเนินคดีกับผู้ที่เกี่ยวข้องทุกรายโดยไม่ละเว้น และจะเอาผิดจนถึงที่สุด
จึงเรียนมาเพื่อความเข้าใจ และขอขอบคุณทุกท่านที่สนับสนุนสถานีโทรทัศน์เนชั่นทีวีด้วยดีเสมอมา เรายืนยันว่าจะยืนหยัดการรายงานข่าวที่ถูกต้องบนพื้นฐานของจริยธรรมและกรอบจรรยาบรรณ ตลอดจนพิทักษ์รักษาสถาบันชาติ ศาสนา และพระมหากษัตริย์ เพื่อให้เนชั่นทีวีเป็นหลักในการนำเสนอข่าวสารเพื่อบ้านเมืองต่อไป

 