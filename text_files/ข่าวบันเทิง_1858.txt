
ถือเป็นปีที่ 5 ของซุป'ตาร์สาว ชมพู่ อารยา ที่ ได้ไปร่วมเดินพรมแดงระดับโลก ในงานเทศกาลหนังเมืองคานส์ 2017 ในฐานะแบรนด์แอมบาสเดอร์ ลอรีอัล ปารีส ไทยแลนด์ ซึ่งตลอดทั้ง 4 วันที่เดินอวดโฉมบนพรมแดง คุณแม่ก็ไม่ทำให้แฟนๆ ผิดหวัง ทั้งเสื้อผ้าหน้าผมที่เลือกสรรมาอย่างดี ท่าเดิน ท่าโพส การแก้สถานการณ์เฉพาะหน้า ทุกอิริยาบถคืองดงามเป็นคุณค่าที่ชมพู่คู่ควรจริงๆ ซึ่งในปีนี้เธอไม่ได้ไปเพียงลำพัง แต่มีลูกชายฝาแฝดในท้องไปด้วย รวมถึงสามีที่ตามไปให้กำลังใจติดขอบพรมแดง 
ล่าสุด อินสตาแกรม lofficielthailand ได้เก็บภาพความประทับใจ หลังจากเสร็จสิ้นภารกิจเดินพรมแดงในวันสุดท้าย เมื่อชมพู่เดินกลับเข้ามาในห้องพักก็เจอเซอร์ไพรส์จากทีมงานเป็นดอกไม้สีขาวช่อโต พร้อมกับที่ทุกคนเข้ามาปรบมือโห่ร้องแสดงความยินดีและชื่นชม ทำเอาสาวชมพู่กลั้นน้ำตาเอาไว้ไม่อยู่ จนสามี น็อต วิศรุต รีบเข้ามาจุ๊บเหม่งพร้อมกอดแน่นๆ ให้กำลังใจ แม้เบื้องหน้าจะทำหน้าที่ได้อย่างสมบูรณ์ แต่ลึกๆแล้วก็คงตื่นเต้นและเหนื่อยไม่ใช่น้อย ขอชื่นชมและเป็นกำลังใจให้ขุ่นแม่นะคะ