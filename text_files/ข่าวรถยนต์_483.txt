     Suzuki Ciaz 2015 ใหม่ ถูกเปิดตัวอย่างเป็นทางการแล้วในประเทศไทย รถซีดานขนานแท้คันแรกจากค่ายซูซูกิ เคาะราคาเริ่มต้นที่ 4.84 แสนบาท

     ซูซูกิ เซียส ใหม่ ถูกออกแบบภายใต้แนวคิด 'รถซีดานขนานแท้' เน้นดีไซน์ภายนอกหรูหราด้วยเส้นสายหลังคาที่ดูอ่อนช้อย ตกแต่งด้วยโครเมี่ยมเพิ่มความลงตัว ผสานกลิ่นอายสปอร์ตด้วยส่วนหน้าที่ทรงพลังสื่อถึงความเร็ว ตัวถังถูกออกแบบให้มีขนาดใหญ่ด้วยความยาว 4,490 มิลลิเมตร และความกว้าง 1,730 มิลลิเมตร จึงถือว่าเป็นรถขนาดใหญ่ที่สุดเมื่อเทียบกับรุ่นอื่นในระดับเดียวกัน
     นอกจากนั้น ยังมาพร้อมฐานล้อที่กว้างถึง 2,650 มิลลิเมตร ช่วยเพิ่มพื้นที่วางขาสำหรับผู้โดยสารตอนหลังเหนือระดับ ไม่อึดอัด พร้อมพื้นที่เก็บสัมภาระที่มากถึง 565 ลิตร และช่องเก็บของข้างประตูที่สามารถวางขวดน้ำขนาด 1 ลิตรได้อย่างสบายๆ
 

     Ciaz ทำตลาดแบ่งออกเป็น 4 รุ่นย่อย ได้แก่ GLX CVT, GL CVT, GL MT และ GA MT 
     อุปกรณ์มาตรฐานในรุ่นเริ่มต้น 'GA MT' ได้แก่ ไฟหน้าโปรเจคเตอร์, ระบบเซ็นทรัลล็อคพร้อมกุญแจรีโมท, ที่วางแขนด้านหลังพร้อมที่วางแก้ว 8 ตำแหน่ง, ถุงลมนิรภัย SRS คู่หน้า, ที่เปิดฝากระโปรงท้ายแบบไฟฟ้า และกุญแจนิรภัย Immobilizer ส่งกำลังด้วยเกียร์ธรรมดา 5 สปีด
     อุปกรณ์มาตรฐานในรุ่น 'GL MT' และ 'GL CVT' เพิ่มเติมจากรุ่น 'GA MT' ได้แก่ กระจังหน้าแบบโครเมี่ยม, กระจกมองข้างสีเดียวกับตัวรถ, ระบบเครื่องเสียงพร้อมเครื่องเล่น CD/MP3, ช่องเชื่อมต่อ USB และ AUX, ระบบเบรค ABS/EBD และ BA มีให้เลือกทั้งเกียร์อัตโนมัติ CVT และเกียร์ธรรมดา 5 สปีด
 

     ส่วนรุ่นท็อปสุด 'GLX CVT' ติดตั้งอุปกรณ์มาให้ ได้แก่ ตกแต่งโครเมี่ยมภายนอก-ภายใน, ล้ออัลลอย 15 นิ้ว, ไฟตัดหมอกคู่หน้า และไฟเลี้ยวกระจกมองข้าง, พวงมาลัยหุ้มหนังพร้อมปุ่มควบคุมเครื่องเสียง, ระบบเครื่องเสียง พร้อมเครื่องเล่น CD/MP3 รองรับการเชื่อมต่อ Bluetooth และกุญแจรีโมทสามารถเปิดฝากระโปรงท้ายได้
     ติดตั้งเครื่องยนต์เบนซินรหัส K12B ขนาดความจุ 1.25 ลิตร 4 สูบ 16 วาล์ว พร้อมระบบวาว์ลแปรผันทั้งไอดีและไอเสีย (VVT) ให้กำลังสูงสุด 91 แรงม้าที่ 6,000 รอบต่อนาที แรงบิดสูงสุด 118 นิวตัน-เมตร ที่ 4,000 รอบต่อนาที ให้อัตราสิ้นเปลือง 20 กม./ลิตร รองรับเชื้อเพลิง E20

     New Suzuki Ciaz มีให้เลือก 4 รุ่น ได้แก่ GLX CVT, GL CVT, GL MT และ GA MT โดยมีสีที่ดูภูมิฐาน 5สี คือ Snow White Pearl, Star Silver Metallic, Mineral Grey Metallic, Super Black Pearl และสีใหม่ Dignity Brown Pearl Metallic

     ราคาจำหน่าย Suzuki Ciaz 2015 ใหม่ มีดังนี้

GLX CVT ราคา 625,000 บาท
GL CVT ราคา 559,000 บาท
GL MT ราคา 523,000 บาท
GA MT ราคา 484,000 บาท

 
 

