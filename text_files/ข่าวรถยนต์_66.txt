     Mitsubishi Xpander 2017 ใหม่ ถูกเปิดตัวอย่างเป็นทางการครั้งแรกในโลกที่งาน ไกคินโดอินโดนีเซีย อินเตอร์เนชันแนลออโต้โชว์ 2017 เมื่อวันที่ 10 สิงหาคม 2560
     มิตซูบิชิ เอ็กซ์แพนเดอร์ 2017 เป็นรถเอ็มพีวีขนาด 7 ที่นั่งรุ่นใหม่ล่าสุด ซึ่งพัฒนาเพื่อรองรับตลาดอาเซียนโดยเฉพาะ ชูจุดเด่นด้วยดีไซน์บึกบึนและโฉบเฉี่ยวคล้ายรถเอสยูวี เน้นความกว้างขวางของห้องโดยสารและพื้นที่เก็บสัมภาระ มีความสูงจากพื้นถนน 205 มิลลิเมตร เพื่อรองรับการขับขี่บนทางขรุขระได้ดียิ่งขึ้น ในตลาดอินโดนีเซียมีให้เลือกทั้งหมด 6 รุ่นย่อย ได้แก่ GLX MT, GLS MT, Exceed MT, Exceed AT, Sport AT และ Ultimate AT

     ตัวถังของ Xpander ใหม่ มีความยาวตลอดคันอยู่ที่ 4,475 มิลลิเมตร ความกว้าง 1,750 มิลลิเมตร ความสูง 1,700 มิลลิเมตร ดีไซน์ด้านหน้าถูกออกแบบภายใต้แนวคิด Dynamic Shield แบบเดียวกับ Pajero Sport ติดตั้งไฟส่องสว่างเวลากลางวันแบบ LED ไว้บริเวณฝากระโปรงหน้าเพิ่มความสวยงามและมองเห็นได้ชัดจากระยะไกล ขณะที่ชุดไฟหลักถูกติดตั้งไว้ต่ำกว่าเพื่อเพิ่มวิสัยทัศน์ในเวลากลางคืน ด้านท้ายติดตั้งไฟท้ายแบบ LED รูปทรงตัว L
     ห้องโดยสารภายในของ Xpander 2017 ถูกระบุว่ามีขนาดใหญ่ที่สุดในคู่แข่งระดับเดียวกัน ผู้โดยสารแถวที่ 3 สามารถเดินทางได้อย่างสะดวกสบาย ขณะที่เบาะนั่งแถวที่สองสามารถพับเบาะกลางลงเพื่อใช้เป็นที่วางแขนขนาดใหญ่ได้ มีช่องวางแก้วน้ำให้ถึง 16 จุดรอบคัน เพิ่มความเย็นสบายด้วยระบบปรับอากาศสำหรับผู้โดยสารตอนหลัง รวมถึงกระจกหน้าตัดเสียงรบกวนจากภายนอก

     คอนโซลกลางถูกติดตั้งระบบเครื่องเสียงหน้าจอสัมผัสรองรับการเชื่อมต่อ Bluetooth เพื่อการสนทนาแบบไร้สายและเชื่อมต่ออินเตอร์เน็ต มาพร้อมช่องเสียบ USB และช่องจ่ายไฟ 12 โวลต์ในแต่ละแถว ติดตั้งหน้าจอแสดงข้อมูลการขับขี่ (MID) แสดงผลแบบสี และกุญแจรีโมท KOS พร้อมปุ่มสตาร์ทเครื่องยนต์
     ด้านระบบความปลอดภัยของ Xpander ถูกติดตั้งอุปกรณ์มาตรฐานทุกรุ่นย่อย เช่น ระบบเบรก ABS, ระบบช่วยเบรก Brake Assist, ระบบควบคุมเสถียรภาพ ASC, ระบบช่วยออกตัวบนทางลาดชัน HSA, สัญญาณไฟกระพริบฉุกเฉิน ESS และเข็มขัดนิรภัยแบบ 3 จุดทุกที่นั่ง เป็นต้น

     ขุมพลังของ Xpander 2017 ติดตั้งเครื่องยนต์เบนซิน 4 สูบ ขนาด 1.5 ลิตร MIVEC ให้กำลังสูงสุด 105 แรงม้า (PS) ส่งกำลังด้วยเกียร์อัตโนมัติ 4 จังหวะ และเกียร์ธรรมดา 5 จังหวะ มีให้เลือกเฉพาะระบบขับเคลื่อนล้อหน้าเท่านั้น
 
     ราคา Mitsubishi Xpander 2017 ในอินโดนีเซีย มีดังนี้ (ทั้งหมดเป็นราคาโดยประมาณ)
- GLX MT ราคา 472,000 บาท- GLS MT ราคา 520,000 บาท- Exceed MT ราคา 535,000 บาท- Exceed AT ราคา 560,000 บาท- Sport AT ราคา 591,000 บาท- Ultimate AT ราคา 611,000 บาท
 