"ประนอม แดงสุภา" ร่ำไห้ พร้อมให้อภัยลูกสาว ฮุบกิจการ หากสำนึกผิด และโอนทรัพย์สินคืน พร้อมขอ นายกรัฐมนตรีช่วย ยืนยัน สิ่งที่พูด ความจริงทั้งหมด
นางประนอม แดงสุภา ผู้ก่อตั้งธุรกิจน้ำพริกเผาแม่ประนอม ในนามบริษัท พิบูลย์ชัยน้ำพริกเผาไทยแม่ประนอม จำกัด จัดแถลงข่าวต่อสื่อมวลชน ที่ร้านพีเอส เรสเตอร์รอง หลังยื่นหนังสือขอความเป็นธรรม ที่ศูนย์บริการประชาชน สำนักปลัดสำนักนายกรัฐมนตรี เมื่อวานที่ผ่านมา ว่าถูกหลอกให้เซ็นเอกสาร ส่งผลให้ตัวเองไม่มีอำนาจใด ๆ ในบริษัท
โดย นางประนอม ระบุพร้อมน้ำตาว่า หลัง นายศิริชัย แดงสุภา สามีเสียชีวิต ก็ได้แต่งตั้งให้ตัวเองเป็นผู้จัดการมรดกทั้งหมด และยอมรับว่าตัวเองไม่ได้ถูกไล่ออกจากบ้านตามที่มีข่าวก่อนหน้านี้ แต่ออกจากบ้านเอง เนื่องจากรู้สึกกดดัน และอึดอัด กับพฤติกรรมของคนในบ้านมานานกว่า 1 ปี และอ้างว่าเมื่อปีก่อนบุตรสาวคนโตได้ปลอมหนังสือมอบอำนาจไปโอนที่ดินมรดกเป็นของตัวเอง และให้เซ็นเอกสารต่างๆ
โดยยอมรับว่า ไม่ได้อ่านรายละเอียด เนื่องจากตัวเองอ่านหนังสือไม่ค่อยออก และอยากให้ปัญหาภายในครอบครัวยุติลงจึงเซ็นเอกสาร แต่มาทราบภายหลังว่าเอกสารดังกล่าวระบุว่า ตัวเองไม่รับทรัพย์สิน หรือมรดกใด ๆ จึงเข้ายื่นคำร้องถึงนายกรัฐมนตรี พร้อมยืนยันว่าสิ่งที่ตัวเองพูดไป คือความจริงทั้งหมด
นอกจากนี้ นางประนอม ยังระบุอีกว่า ได้ยื่นฟ้องบุตรสาวคนโต และพวก คดีปลอมแปลงเอกสาร เกี่ยวกับที่ดิน ต่อศาลจังหวัดนครปฐมแล้ว ซึ่งศาลเห็นว่ามีมูลรับฟ้องไว้แล้ว แต่ในฐานะแม่ก็พร้อมให้อภัยลูกเสมอ จะไม่ยื่นฟ้องคดีใดอีก หากลูกสำนึกผิด และโอนทรัพย์สินคืน
ด้าน น.ส.ศิริวัลย์ แดงสุภา บุตรสาวคนรองของ นางประนอม ระบุว่า หุ้นของ นางประนอม และตัวเอง ถูกเปลี่ยนแปลงรายชื่อผู้ถือหุ้นมาตั้งแต่ปี 2552 แล้ว แต่เพิ่งมาทราบเมื่อปี 2557 และได้มีการฟ้องร้องเรื่องจัดการมรดก ที่ศาลแขวงตลิ่งชัน ซึ่งทราบว่าศาลจะมีคำสั่งเร็วๆ นี้