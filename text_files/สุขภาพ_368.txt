ถ้าพูดถึง “อาร์ติโชค” คนไทยหลายคนอาจจะไม่รู้จัก หรือไม่เคยได้ยิน เพราะอันที่จริงแล้วอาร์ติโชคเป็นพืชเมืองหนาว จึงเป็นที่นิยมของชาวยุโรป หรือประเทศที่มีอากาศเย็นๆ หนาวๆ มากกว่า แต่ถ้าจะมองว่าอาร์ติโชคเป็นพืชไกลตัว หาทานได้ยาก และมีราคาสูงล่ะก็ อาจจะต้องคิดกันใหม่ เพราะประเทศเพื่อนบ้านเราอย่างเวียดนาม โดยเฉพาะเมืองที่มีอากาศเย็นตลอดทั้งปีอย่างซาปา ดาลัต มีอาร์ติโชคปลูกขายอยู่มากมายในราคาสบายกระเป๋า หาซื้อได้ง่ายราวกับผักกาดขาว กะหล่ำปลีเลยล่ะค่ะ
Sanook! Health มองว่าเป็นพืชผักที่น่าสนใจ จึงนำมาแนะนำให้ได้รู้จักกันในวันนี้ค่ะ
 
อาร์ติโชคต้ม
 
อาร์ติโชค คืออะไร?
อาร์ติโชค เป็นพืชที่ถูกค้นพบตั้งแต่สมัยโบราณ สามารถนำไปทำเป็นอาหาร และยารักษาโรคของชาวอียิปต์ กรีก และโรมัน มีใบสีเขียวอ่อน ดอกใหญ่มีกลีบซ้อนกันหลายชั้น ปัจจุบันพบได้ทั่วโลกในเขตหนาว และพบมากในแถบแอฟริกาเหนือ เมดิเตอร์เรเนียน ยุโรป อเมริกาเหนือ และออสเตรเลีย และอย่างที่กล่าวไปข้างต้นว่าประเทศบ้านใกล้เรือนเคียงอย่างเวียดนาม (ตอนเหนือ) ก็นิยมปลูกอาร์ติโชคเช่นกัน ส่วนบ้านเรามีนำเข้ามาปลูกในโครงการหลวงตั้งแต่ปี 2528 แต่ยังไม่ค่อยเป็นที่นิยมนัก
ส่วนที่นำมาทานกันคือดอก ที่เรานำมาเด็ดออกมาทีละกลีบ แล้วนำไปต้ม หรือนำไปปรุงอาหารในแบบต่างๆ รสชาติมันๆ เหมือนถั่วต้ม แต่จะรู้สึกถึงรสหวานในลำคอ
วิธีที่นำมาทานกัน คือนำดอกไปนึ่งหรือต้มจนสุก เด็ดออกมาทานทีละกลีบ แต่อย่าเคี้ยวเข้าไปทั้งกลีบนะคะ เพราะส่วนที่ทานได้มีแค่ส่วนโคนกลีบเท่านั้น โดยใช้วิธีกัดส่วนส่วนโคนกลีบ แล้วใช้ฟันรูดเนื้อออกมา เหลือไว้แต่ใยแข็งๆ ของกลีบ (คล้ายกับการทานมะรุม แต่อาร์ติโชคทานได้เฉพาะส่วนโคนกลีบ) โดยวิธีทานของฝรั่ง คือนำไปจิ้มกับซอส (ซอสกระเทียม ซอสเนย ผสมมะนาวหรือน้ำส้มสายชู แล้วแต่สูตร) คนไทยสามารถนำไปทานกับน้ำพริก หรือทานเล่นเป็นของว่างได้ค่ะ บางสูตรสามารถนำอาร์ติโชคไปย่าง ยัดใส่เนื้อสัตว์ หรือต้มทั้งดอก (เลือกดอกอ่อนๆ) ก็มีเช่นกัน
นอกจากส่วนกลีบแล้ว ยังมีส่วนที่อร่อยที่สุด คือใจกลางขออาร์ติโชค เมื่อลอกกลีบทานจนหมดแล้ว เลาะเอาหน้าเกสรออก จะเหลือแต่เนื้อสีขาวๆ เทาๆ ด้านใน สามารถทานได้ทั้งก้อน รสชาติหวานมันเข้มข้นกว่าส่วนกลีบ
 อาร์ติโชคต้ม จิ้มซอส
 
ประโยชน์ของอาร์ติโชค
1. บำรุงตับ ช่วยกระตุ้นการทำงานของตับ เพื่อช่วยระบบการย่อยอาหาร
2. กระตุ้นการสร้างน้ำดีของตับ เพื่อช่วยลดกรดในลำไส้ และช่วยย่อยไขมัน
3. ลดไขมัน และลดคอเลสเตอรอลในเลือด
4. ช่วยให้ระบบการทำงานของหัวใจ และหลอดเลือดดีขึ้น
5. ป้องกันความเสี่ยงของไขมันอุดตันเส้นเลือด
6. ป้องกันตับอักเสบ ตับแข็ง ดีซ่าน ถุงน้ำดีอักเสบ
7. ลดอาการท้องอืด ท้องเฟ้อ เรอเหม็นเปรี้ยว และลดแก๊สในกระเพาะอาหาร
8. ลดโอกาสในการเป็นโรคโลหิตจาง เบาหวาน และเกาต์
 
อ่านแล้วอยากลองทานกันเลยใช่ไหมล่ะ ลองถามหาอาร์ติโชคโครงการหลวง หรือใครมีโอกาสได้ไปเวียดนาม ลองเดินตลาดดูได้ค่ะ เจอแน่ๆ หากใครไม่สะดวกทานอาร์ติโชคสด มีอาร์ติโชคกระป๋อง อาร์ติโชตอบแห้ง ชาอาร์ติโชค และอาหารเสริมอาร์ติโชคแคปซูลให้เลือกทานกันด้วยนะคะ