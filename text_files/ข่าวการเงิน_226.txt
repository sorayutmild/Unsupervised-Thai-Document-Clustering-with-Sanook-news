เจาะรายได้โค้ชเช ทำงานหนักรับเงินเดือนแค่ 6 หมื่น ผู้ช่วยโค้ชคนไทย 3 คนยังต้องลาออกไปตั้งแต่ต้นปี56 เหตุเลี้ยงครอบครัวไม่ได้รับเงินเดือนแค่ 2 หมื่นบาทเท่านั้น
กรณีข่าวโด่งดังในแวดวงกีฬาเทควันโด หลัง "น้องก้อย" รุ่งระวี ขุระสะ นักเทควันโดสาวทีมชาติไทย วัย 23 ปี  ออกมาแฉในโลกสังคมออนไลน์ว่า ตัวเองถูก "โค้ชเช" หรือ นายเช ยอง ซอก เฮดโค้ชเทควันโดทีมชาติไทยชาวเกาหลีใต้  ลงโทษเกินกว่าเหตุ ด้วยการทำร้ายร่างกาย
โดยล่าสุด นาย พิมล ศรีวิกรม์ นายกสมาคมเทคัวนโด้ ให้สัมภาษณ์ผ่านรายการเรื่องเล่าเช้านี้ ยืนยันว่า "โค้ชเช" จะไม่เดินทางกลับมาพร้อมกับทัพนักกีฬาไทยที่จะมาถึงในคืนนี้เวลา 22.00 น. เนื่องจากยังไม่สบายใจกับเรื่องที่เกิดขึ้น ซึ่งนายพิมลได้พยายามเจรจาให้โค้ชเชเปลี่ยนใจแต่เบื้องต้นยังไม่มีคำตอบจากทาง โค้ชเช แต่อย่างใด
มีอีกประเด็นที่น่าสนใจว่า นอกเหนือจากความไม่สบายใจกับเหตุการที่เกิดเป็นข่าวดังกล่าวแล้ว ทำไม โค้ชเช  ซึ่ง คุมทีมชาติไทยมานับ10 ปี สร้างความสำเร็จให้กับแวดวงกีฬาเทควันโดของไทยอย่างมาก และมีข่าวว่าเขารักเมืองไทยมาก ยอมทุ่มเทเพื่อฝึกนักกีฬาจนประสบความสำเร็จในช่วงที่ผ่านมาถึงตัดสินใจไม่ยอมกลับเมืองไทยในขณะนี้
หากลองย้อนกับไปดูข่าว เก่าเมื่อต้นปี 2556 ที่ผ่านมาพบว่า  3 ผู้ช่วยผู้ฝึกสอนเทควันโดทีมชาติไทย คือ พิเชฐ พิบูลย์คณารักษ์, พิษณุ พันพรหม และชนัตถา ธนฤกษ์ชัย ที่อยู่ร่วมกันมานาน 6-7 ปี กับโค้ชเชได้ตัดสินใจลาออกจากตำแหน่ง  โดยให้เหตุผลว่า อยากจะมีเวลาในการดูแลครอบครัวมากกว่าที่เป็นอยู่ รวมถึงเรื่องเงินเดือนค่าจ้าง, โบนัสและสวัสดิการต่างๆ เพื่อประกันความมั่นคงในอนาคต ซึ่งไม่เป็นไปตามที่ตกลงกันไว้ก่อนหน้านี้ ทำให้ทั้งหมดยื่นใบลาออกทันที
สำหรับอัตราเงินเดือนของผู้ช่วยผู้ฝึกสอนจากการเปิดเผยของนายปรีชา ต่อตระกูล อุปนายกสมาคมฯว่า เงินเดือนที่ได้รับการสนับสนุนจากการกีฬาแห่งประเทศไทย (กกท.) นั้นมีเพดานสำหรับผู้ฝึกสอนไทยอยู่แค่ 20,000 บาท บวกกับทางสมาคมฯ อุดหนุนเพิ่มเติมอีก 10,000-15,000 บาท หรือจะมีเงินโบนัสจากการคว้าเหรียญในโอลิมปิกเกมส์, เอเชี่ยนเกมส์ และซีเกมส์เท่านั้น
ส่วนตัว โค้ชเช  รับเงินเดือนอยู่ในเรตของผู้ฝึกสอนต่างประเทศ ประมาณ 6 หมื่นบาทต่อเดือนเท่านั้น 
ดูจากผลตอบแทนของอัตราเงินเดือน และเหตุผลที่ผู้ช่วยโค้ชของโค้ชเชเคยให้เหตุผลไว้ก่อนหน้านี้แล้ว นี้เป็นอีกปัจจัยหนึ่งหรือไม่ที่หลังเกิดประเด็นข่าวการลงโทษ จนเกิดความไม่สบายใจขึ้นมาแล้ว ทำให้โค้ชเช  ที่แม้จะทุ่มเทให้กับกีฬาที่เขารักและสร้างความสำเร็จมาแล้วมากน้อยเพียงใดก็ต้องทบทวนท่าที  เป็นเรื่องที่วงการกีฬาสมัครเล่นที่สร้างชื่อเสียงให้กับประเทศคงต้องทบทวนกันด้วยหรือไม่ ?
อย่างไรก็ตาม จากการตรวจสอบรายได้ทั้งหมดของ โค้ชเช ซึ่งอยู่ในโครงการผู้ฝึกสอนประจำปีฯ ตั้งแต่ปี พ.ศ.2550-2555 ด้วยอัตราค่าตอบแทน 60,000 บาท/เดือน ซึ่งเป็นอัตราค่าตอบแทนสูงสุดสำหรับการให้การสนับสนุนโครงการจ้างฝึกสอนต่างประเทศ ของการกีฬาแห่งประเทศไทย(กกท.)ทั้งนี้ ปัจจุบัน กกท.ได้ให้การสนับสนุนอัตราค่าตอบแทนโค้ชเช ยอง ซุก เป็นเงิน 60,000 บาท/เดือน และทางสมาคมเทควันโดฯ ให้การสนับสนุนค่าตอบแทนสมทบอีกส่วนหนึ่งเป็นเงิน 140,000 บาท/เดือน รวมเป็นค่าตอบแทนทั้งสิ้น 200,000 บาท/เดือน มาตั้งแต่ปี พ.ศ.2550


