"ประวุฒิ" เผย ญี่ปุ่นเตรียมฝากขัง "พล.ต.ท.คำรณวิทย์" พกพาอาวุธปืนและเครื่องกระสุนปืน โดย จนท. X-Ray เจอในกระเป๋าถือขณะนำขึ้นเครื่อง
พล.ต.ท.ประวุฒิ ถาวรศิริ โฆษกสำนักงานตำรวจแห่งชาติ เปิดเผยว่า ฝ่ายตำรวจต่างประเทศ ได้รับแจ้งจากตำรวจญี่ปุ่น ว่า ในวันนี้จะมีการฝากขัง พล.ต.ท.คำรณวิทย์ ธูปกระจ่าง อดีตผู้บัญชาการตำรวจนครบาล ซึ่งถูกเจ้าหน้าที่ตำรวจประเทศญี่ปุ่นจับกุมที่สนามบินนาริตะ ในข้อหามีอาวุธปืนและเครื่องกระสุนปืนไว้ในครอบครอง
พร้อมระบุว่า สำนักงานตำรวจแห่งชาติ ได้พยายามประสานงานเพื่อให้ความช่วยเหลือแล้ว แต่ยอมรับว่า ทางการไทยช่วยเหลืออะไรได้ไม่มาก เพราะทุกอย่างต้องเป็นไปตามกฎหมายของญี่ปุ่น โดยสิ่งที่ทำได้คือ การรับรองว่าเคยเป็นนายตำรวจระดับสูงของไทย
ขณะที่กฎหมายญี่ปุ่น กำหนดบทลงโทษสำหรับความผิดลักษณะดังกล่าวไว้ค่อนข้างสูง คือ จำคุกไม่เกิน 10 ปี แต่หากเหตุเกิดในมาเลเซีย หรือสิงคโปร์ โทษสูงสุดอาจถึงขั้นประหารชีวิต
โฆษกสำนักงานตำรวจแห่งชาติ กล่าวว่า ขณะนี้อยู่ระหว่างตรวจสอบว่าปืนกระบอกดังกล่าวผ่านเครื่องตรวจเอ็กซ์เรย์ที่สนามบิน ณ จุดใด และเท่าที่ทราบ ปืนที่ พล.ต.ท.คำรณวิทย์ พกพาไปนั้น เป็นปืนขนาดเล็กมากสามารถถือไว้ในฝ่ามือได้ แต่ไม่แน่ใจว่าเป็นปืนพกรุ่นใด รวมทั้งไม่แน่ใจด้วยว่ามีใบอนุญาตพกปืนหรือไม่
ทั้งนี้ มีรายงานว่า ในบันทึกการจับกุมของตำรวจญี่ปุ่น ระบุว่า จับกุมตัว เมื่อวันที่ 22 มิ.ย. เวลา 16.57 น. สนามบิน นาริตะ เทอร์มินอล 1 ประตู 46 ชื่อ คำรณวิทย์ ธูปกระจ่าง อายุ 60 ปี ไม่มีอาชีพ ชาวไทย ตำรวจยึดปืน 1 กระบอก ยี่ห้อ north amarican arms กระสุน ขนาด .22magnum จำนวน 5 นัด
โดยเจ้าหน้าที่สนามบินทำการ X-Ray กระเป๋าถือที่นำขึ้นเครื่องพบสิ่งคล้ายอาวุธปืนจึงขอตรวจสอบและพบว่าเป็นปืนพร้อมเครื่องกระสุนดังกล่าว จึงควบคุมตัวไปดำเนินคดีตามกฎหมาย