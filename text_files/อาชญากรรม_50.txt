(แฟ้มภาพ)
ผู้สื่อข่าวรายงานว่า (11 พ.ค.) ศาลเยาวชนและครอบครัวกลาง นัดอ่านคำสั่งศาลฎีกา ที่ น.ส.แพร (นามสมมติ) อายุ 21 ปี จำเลยคดีขับรถยนต์โดยประมาท จนเป็นเหตุให้ผู้อื่นถึงแก่ความตาย ได้ยื่นฎีกา คดีหมายเลขดำ อ.1233/2554 ที่พนักงานอัยการ เป็นโจทก์ยื่นฟ้อง น.ส.แพร (นามสมมติ) เป็นจำเลย ในความผิดฐานขับรถยนต์โดยประมาทจนเป็นเหตุในผู้อื่นถึงแก่ความตาย และได้รับอันตรายต่อร่างกายบาดเจ็บสาหัส และทรัพย์สินเสียหาย และใช้โทรศัพท์ขณะขับรถยนต์
จากกรณี วันที่ 27 ธ.ค. 2553 จำเลยซึ่งในขณะนั้นเป็นเยาวชน อายุ 17 ปี ขับรถยนต์ ยี่ห้อฮอนด้า รุ่นซีวิค หมายเลขทะเบียน ฎว 8461 กรุงเทพฯ ขึ้นบนทางยกระดับโทลล์เวย์ และพุ่งชนกับรถยนต์ตู้โดยสาร ทะเบียน 13-7795 กรุงเทพฯ วิ่งระหว่างมหาวิทยาลัยธรรมศาสตร์ ศูนย์รังสิต - อนุสาวรีย์ชัยสมรภูมิ เป็นเหตุให้มีผู้เสียชีวิต กระเด็นตกจากทางด่วน รวม 9 ศพ
ล่าสุด ศาลไม่รับฎีกา คดีสาวซีวิค ซิ่งรถชนรถตู้ปี 2553 ดับ 9 ศพ สิ้นสุดคดีอาญา โดยคดีนี้ศาลอุทธรณ์มีคำพิพากษาไปแล้ว พิพากษายืนจำคุก 2 ปี แต่แก้โทษให้เพิ่มเวลารอลงอาญาจาก 3 ปีเป็น 4 ปี เพิ่มเวลาบำเพ็ญประโยชน์เป็นปีละ 48 ชั่วโมง รวม 4 ปี และห้ามขับรถจนอายุ 25 ปี
ด้าน นางทองพูน ญาติผู้เสียชีวิต ยอมรับในคำสั่งของศาล เพราะถือว่าเป็นไปตามกระบวนการยุติธรรมถึงที่สุดแล้ว และกล่าวทั้งน้ำตาว่า ตลอดระยะเวลา 5 ปีที่ผ่านมา ญาติผู้เสียชีวิตไม่เคยได้รับการช่วยเหลือตามสมควร หรือแม้แต่เข้ามาพูดคุยกับครอบครัวผู้เสียหายบ้าง 
ส่วนคดีความฟ้องร้องทางแพ่ง ขณะนี้อยู่ระหว่างการหารือกับทีมทนายความ เพื่อให้คดีความทางแพ่งมีการนัดพิจารณาคดี โดยที่ผ่านมาคดีทางแพ่งสืบพยานทั้งโจทก์และจำเลยแล้วเสร็จ
ขอขอบคุณข้อมูลจาก INN และ มติชนออนไลน์