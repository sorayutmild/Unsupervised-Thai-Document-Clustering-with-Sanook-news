ธุรกิจร้านโชห่วย ถือเป็นอีกหนึ่งสายธุรกิจที่มีความเก่าแก่มากที่สุดของเมืองไทย ขายของจิปาถะ เข้าถึงผู้บริโภคได้ทุกกลุ่ม ทั้งยังมีสินค้าให้เลือกมากมาย
แต่ในปัจจุบันร้านโชห่วยกำลังจะถูกกลืนหายไปเพราะการเกิดของร้านสะดวกซื้อที่มีสินค้าครอบคลุมทุกส่วนทั้งจากแบรนด์ของไทยและต่างชาติเข้ามาตีตลาด
เเต่นั่นไม่ใช่ปัญหาสำหรับร้านโชว์ห่วยขวัญใจเด็กธรรมศาสตร์ “Big Te Shop” ของ "นายศตวัสส์ ฝ่ายรีย์" หรือ “พี่เต้” เจ้าของร้านโชห่วยสุดยอดไอเดียบรรเจิดเเห่งยุค ที่ใช้กลยุทธ์ จากถ้อยคำชวนอมยิ้ม มาเป็นจุดเด่นเรียกลูกค้าเข้าร้าน กลายมาเป็นร้านโชว์ห่วยที่เป็นขวัญใจเด็กหอที่มหาวิทยาลัยธรรมศาสตร์ รังสิต ไปเเล้ว
จุดเริ่มต้นของร้านนี้เจ้าตัวเผยว่ามาจากคำสั่งของเเม่ยาย ที่อยากให้ลูกสาวเเละลูกเขยเปิดร้านขายของชำเล็กๆเพราะเห็นว่าทำเลดีใกล้กับสถานศึกษาบวกกับตอนเรียนมหาวิทยาลัย“พี่เต้” เผยว่า เคยเรียนวิชาพื้นฐานด้านวิชาธุรกิจมาก่อนพอมีโอกาสได้ทำร้านเลยใช้ความรู้ที่ได้เรียนมา

ส่วนการเริ่มเล่นคำเพื่อโฆษณาสินค้า มาจาก “พี่เต้” เเละภรรยา "พี่ป๊อก สุธิดา" ที่ปัจจุบันเป็นอาจารย์ประจำคณะวิศวกรรมศาสตร์ มหาวิทยาลัยธุรกิจบัณฑิตย์ เกิดปิ๊งไอเดียอยากจะการคุยกับลูกค้า โดยเลือกใช้การสื่อสารผ่านป้ายข้อความ นำเสนอสินค้าในรูปแบบต่างๆ สะท้อนความเป็นตัวเอง และแนะนำสินค้าไปในตัว ซึ่งผลตอบรับที่ได้ค่อนข้างเป็นที่น่าพอใจไม่ใช่น้อย
จุดเด่นของร้านนี้ นอกจากการใช้ข้อความเพื่อสร้างความคุ้นเคยกับลูกค้าเเล้ว เจ้าของร้านยังพิถีพิถันในการเลือกสินค้า โดยมีข้อกำหนดในการคัดเลือกสินค้าเข้าร้านจาก 4 หลักสำคัญ คือ เลือกสินค้าหายาก ไม่เคยเห็นที่ไหนมาก่อน ,สินค้าที่ร้านผลิตเอง ส่วนมากเป็นอาหารสามารถรับประทานได้ทันที , สินค้าตามความต้องการของลูกค้า เเละสุดท้ายกลุ่มสินค้าที่น้องๆนักศึกษาผลิตขึ้นเอง

ส่วนเรื่องที่ร้านกลายเป็นขวัญใจโลกโซเชียลไปเเล้วนั่นทั้งคู่บอกดีใจที่หลายคนให้ความสนใจตอนนี้เปิดบริการมา2สาขาเเล้วสาขาเเรกตั้งอยู่ใต้หอพักซันต้าฝั่งตรงข้ามสนามกีฬามหาวิทยาลัยธรรมศาสตร์ศูนย์รังสิตและสาขา2ในหอพัก 2B Casa หอพักเปิดใหม่ อยู่หัวมุมฝั่งธรรมศาสตร์ ศูนย์รังสิต
ใครที่อยากอุดหนุนร้านโชห่วยขวัญใจเด็กธรรมศาสตร์ ก็อย่าลืมเเวะเข้าไปได้เลย








เข้าไปติดตามร้านพี่เต้ได้ที่ FB BigTeShop

สมประสงค์ คงนาคา รูป/เรื่อง
