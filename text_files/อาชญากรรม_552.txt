(17 เม.ย.) ผู้สื่อข่าวรายงานว่า นายสุรพงศ์ อมรพัฒน์ อายุ 67 ปี และ นางสมจินตนา อมรพัฒน์ อายุ 59 ปี เดินทางเข้าพบ พ.ต.อ.ประสพโชค พร้อมมูล รอง ผบก.ป. เพื่อแจ้งความดำเนินคดีกับ น.ส.ฉัตรวดี อมรพัฒน์ หรือ "โรส" อายุ 34 ปี บุตรสาวคนเล็กของ นายสุรพงศ์ และนางสมจินตนา ในความผิดฐานหมิ่นเบื้องสูง ตามประมวลกฎหมายอาญา มาตรา 112 โดยนำแผ่นดีวีดีบันทึกภาพและเสียงของ น.ส.ฉัตรวดี ที่มีการกล่าวพาดพิงสถาบันเบื้องสูง รวม 7 คลิป มอบให้พนักงานสอบสวนไว้เป็นหลักฐาน
ทั้งนี้ นายสุรพงศ์ และ นางสมจินตนา เปิดเผยว่า เหตุที่ต้องเข้าแจ้งความดำเนินคดีบุตรสาวตนเอง เป็นเพราะช่วงเวลาตั้งแต่เดือนมีนาคมที่ผ่านมา ได้รับผลกระทบในการใช้ชีวิตประจำวันอย่างมาก ถูกต่อว่า ถูกโทรศัพท์มาคุกคามต่างๆนานา หลังจากบุตรสาวซึ่งไปทำงานเป็นช่างผม หรือแฮร์สไตลิสต์ ที่กรุงลอนดอน ประเทศอังกฤษ ได้ถ่ายคลิปวีดีโอคำพูดซึ่งมีการพาดพิงสถาบันเบื้องสูงอันเป็นที่เคารพรักของประชาชนชาวไทย แล้วถูกเผยแพร่ทางเว็บไซต์และสื่อสังคมออนไลน์ จนเป็นที่วิพากษ์วิจารณ์
นอกจากนี้ได้เผยว่า ลูกสาวไปอยู่ที่อังกฤษนานแล้ว ตอนนี้ได้สัญชาติอังกฤษ และลงหลักปักฐานอยู่ที่นั่น ที่ผ่านมาตามใจไม่เคยบังคับอะไรบุตรสาวเลย อยากขอความเห็นใจจากคนในสังคมว่า ลูกกระทำผิดก็ไม่ใช่ว่าพ่อแม่ต้องผิดไปด้วย เพราะไม่ได้รู้เห็นเป็นใจ จึงต้องเดินทางเข้าแจ้งความ กับกองปราบปรามไว้
อย่างไรก็ตาม ในวันพรุ่งนี้ เวลา 10.00 น. พล.ต.ต.นรบุญ แน่นหนา รอง ผบช.ก.รักษาราชการแทน ผบก.ป.จะเรียกประชุมคณะทำงานติดตามความคืบหน้าการดำเนินคดีกับ นายวุฒิพงศ์ กชธรรมคุณ หรือ "โกตี๋" หมิ่นเบื้องสูงนำกรณีการแจ้งความดำเนินคดีกับ น.ส.ฉัตรวดี มาพิจารณาเพื่อรวมเป็นคดีเดียวกันด้วย