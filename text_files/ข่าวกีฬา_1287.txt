เดือดก่อนขึ้นสังเวียนสำหรับ "ศึกออล สตาร์ ไฟต์" ครั้งที่ 7 ระหว่าง "ดำดอทคอม" บัวขาว บัญชาเมฆ กับ นิคลาส ลาร์เซ่น นักชกชาวเดนมาร์ก ที่จะจัดขึ้นที่สังเวียนถนนบางลา จังหวัดภูเก็ต ในวันอาทิตย์ที่ 27 มกราคม 2562 โดยเมื่อช่วงดึกของวันเสาร์ที่ 26 มกราคม ที่ผ่านมา ได้มีกำหนดชั่งน้ำหนักอย่างเป็นทางการที่ อิลูชั่น ถนนบางลา จังหวัดภูเก็ต ซึ่งถือเป็นการเผชิญหน้ากันครั้งแรกของกำปั้นทั้งคู่ท่ามกลางแฟนๆ ที่มารอต้อนรับจำนวนมากซึ่งหลังทั้งคู่ผ่านการชั่งน้ำหนักแบบไม่มีปัญหา ทางฝ่ายจัดได้เชิญนักมวยทั้งสองถ่ายรูปร่วมกัน ปรากฎว่า นิคลาส ลาร์เซ่น นักชกชาวเดนมาร์กกลับท้าทาย ยอดนักชกขวัญใจชาวไทย ด้วยการจ้องหน้าก่อนเอาหัวโขกแล้วไถไปมาด้าน บัวขาว บัญชาเมฆ ก็ยืนสงบนิ่งไม่แสดงท่าทีใดๆ ก่อนที่ทางทีมงานจะมาแยกนักมวยทั้งคู่ออกจากกัน สำหรับแฟนๆชาวไทย สามารถชมมวยมันส์ๆ ติดขอบสังเวียนได้แบบฟรีๆ "ศึกออล สตาร์ ไฟต์" ครั้งที่ 7 ในวันอาทิตย์ที่ 27 มกราคม นี้ ที่สนามชั่วคราว ตรงข้าม อิลูชั่น ถนนบางลา จังหวัดภูเก็ต ประตูเปิดให้ชมฟรี 19.00 น.
