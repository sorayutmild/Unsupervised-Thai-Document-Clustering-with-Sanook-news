Resident Evil
ผมเชื่อว่าเพื่อนๆ น่าจะเล่น Resident Evil 6 จบกันไปหลายคนแล้วนะครับ  หลังจากจบแล้วเพื่อนๆ อาจจะมีความรู้สึกที่แตกต่างกันออกไป  บ้างก็บอกว่ามันเจ๋งมาก บ้างก็บอกว่ามันแย่ลง  วันนี้เรามาลองคุยกันดีกว่านะครับ ว่าเพื่อนๆ อยากให้เกม Resident Evil  ภาคต่อไป พัฒนาไปในทิศทางไหนกัน
หมายเหตุ บทความนี้เขียนขึ้นเพื่อเน้นการพูดคุย แลกเปลี่ยนความคิดเห็นกันนะครับ หวังว่าคงจะไม่มีใครมาคิดว่า "บ่นทำซากอะไร ยังไง Capcom ก็ไม่เห็นหรอก" นะครับ ^^
 
นำระบบผูกเนื้อเรื่องกลับมาอีกครั้ง
Resident Evil
ผมว่าการทำหลายๆ เนื้อเรื่อง  แล้วนำเนื้อเรื่องเหล่านั้นมาผูกกันเป็นไอเดียที่ดีมากเลยนะครับ  คะแนนรีวิวส่วนใหญ่จะได้จากระบบนี้เป็นหลักกันทั้งนั้น ถ้าเพื่อนๆ ยังจำได้  ระบบนี้ยังเป็นระบบที่เคยมีมาตั้งแต่ภาค 2  และเป็นจุดเริ่มต้นให้ซีรี่ส์นี้โด่งดังขึ้นมาด้วย (ผมว่าซีรี่ RE  มัีนมาเริ่มดังสุดโต่งเอาตอนภาค 2 นี่แหละครับ)
เหตุผลที่ผมคิดว่าน่าจะดีกว่า ก็เพราะว่า การเล่นเนื้อเรื่องเดียว ยาวๆ  ยืดเยื้อไปเืรื่อยๆ เป็นสิบๆ ชั่วโมงขึ้นไป อย่างภาค 4 หรือ 5 ที่ผ่านมา  มันทำให้เกมน่าเบื่อและซ้ำซาก ทั้งที่เนื้อหาที่เป็นประเด็นจริงๆ  มีเพียงนิดเดียวเท่านั้น (เนื้อเรื่องสรุปแล้วมันมีนิดเดียวจริงๆ นะ) แต่หากนำเนื้อเรื่องยาวๆ มาซอยสั้นๆ เนื้อเรื่องละ 5-6  ชั่วโมงแล้วทำเป็นเนื้อเรื่องของหลายๆ  คนในสถานที่และเวลาที่เชื่อมโยงกันให้มากกว่านี้จะน่าสนใจกว่ามาก  ว่าไหมครับ ^^
 
เน้นซอมบี้เยอะๆ และลดๆ พวกเหนือมนุษย์ลงบ้างเถอะ
Resident Evil
จุดขายหลักของ RE ภาคก่อนๆ คือซอมบี้และความน่ากลัว แต่หลังๆ  มานี้เพื่อนๆ ทุกคนต่างรู้ดีว่ามันไม่ใช่แล้วล่ะครับ มันเปลี่ยนไปมากจริงๆ  มีหลายอย่างที่ทำได้ดีในเนื้อเรื่องของลีออน  ที่ทำให้ดูเหมือนเป็นเหตุการณ์ซอมบี้อาละวาดจริงๆ  อาจมีพวกกลายพันธุ์ปะปนไปบ้างก็ยังอยู่ในระดับที่พอรับได้  แต่เหมือนมันค่อยๆ เพิ่มมาเรื่อยๆ จนเละเทะไปหมดในท้ายที่สุด
Resident Evil
อีกจุดหนึ่งคือตัวเอกของเกมที่นับวันก็ชักจะโหดกว่าพวก B.O.W.s.  เข้าไปทุกที อย่างเชอรี่, เจค, หรือจิล  ยังพอว่าเพราะพวกเขามีไวรัสหรือคุณสมบัติพิเศษอยู่ในตัว แต่ลีออน, เฮเลน่า,  คริสต์ ปิแอร์ นั้นเป็นแค่มนุษย์ธรรมดา  แต่กลับสามารถกระโดดถีบพวกอสูรกลายพันธุ์ตายได้ มันเหนือมนุษย์จนเกินไปครับ
 
นำเรื่องกลับเข้าสู่สิ่งที่ควรจะเป็น
Resident Evil
บ่อยครั้งมากที่ผมเห็น Capcom ทำเนื้อเรื่องออกมาแบบไม่สมบูรณ์ดี  แล้วต้องออกเนื้อเรื่องเสริมเพิ่อเติมเต็มบ้าง DLC บ้าง  หรือจับช่วงแหว่งของเนื้อเรื่องต่างๆ ไปยัดรวมกันใน พวกภาค Chronicle  ปัจจุบัน RE มีทั้งหมด 20 ภาค แต่ภาคที่เป็นเนื้อหาหลักๆ มีเพียงแค่ 9  ภาคเท่านั้น  ที่เหลือเป็นเหมือนเนื้อเรื่องเสริมเพื่อให้เนื้อเรื่องหลักสมบูรณ์ดี 
Resident Evil
เนื้อเรื่องของเกมเองก็เริ่มออกนอกลู่นอกทางไปทุกวัน  มีสัตว์ประหลาดขนาดยักษ์เดินไปเดินมาบนถนนทุบตึกพังกระจุย ไวรัส C  ที่ทำให้เหล่าจาโวกลายพันธุ์เป็นตัวประหลาดหลากหลายแบบ  ตัวละครหลักที่เทพผิดมนุษย์มนา ห่างไกลความเป็นจริงไปทุกที  ซึ่งควรจะปรับให้มีความสมจริงมากกว่านี้
 
เพิ่มตัวละครและเพิ่มมุมมองใหม่ๆ
Resident Evil
การเพิ่มตัวละครในที่นี้ ผมหมายถึงการเพิ่มตัวละครหลักเลยนะครับ  อย่างเช่นการเพิ่มเจค เข้ามาในภาค 6 ก็นับเป็นการเพิ่มที่ดีเช่นกัน  เพราะเป็นการเปิดกว้างในด้านคาแรคเตอร์ และเป็นการเพิ่มมุมมองใหม่ๆ  ให้เกมผ่านตัวละครที่แบกรับสายเลือดสำหรับรักษามวลมนุษยชาติ  หรือการนำตัวละครที่ใช้ครั้งเดียวจบอย่างคาร์ลอส หรือแอชลี่ย์  ที่ไม่มีการทิ้งที่มาที่ไปว่าจบภาคแล้วเกิดอะไรขึ้นกับพวกเขาบ้าง  กลับมาใช้อีกครั้ง  (ซึ่งผมก็หวังว่าตัวละครเหล่านี้อาจจะกลับมามีบทบาทในอนาคตนะครับ)
 
ทำให้เกมมีเอกลักษณ์เป็นของตัวเอง
Resident Evil
คนรุ่นเก่าทุกคนคงคิดถึงความน่ากลัวของ RE ภาคแรกๆ  ในขณะที่คนรุ่นใหม่อาจจะไม่เคยสัมผัสภาคก่อนๆ มา  สิ่งที่ผมคิดว่าตัวเกมควรจะปรับมากที่สุดคือ  เอกลักษณ์ของเกมที่อยากให้มันเป็นไปในทิศทางเดียวกัน ซึ่งในภาค 6  ที่เราเห็นกันคือทีมงานพยายามทำธีมของเกมให้หลากหลายและเอาใจแฟนเกมในทุกสาย  ซึ่งเป็นจุดที่แฟนๆ ส่วนใหญ่บ่นกันมากว่า "เอ็งจะเอาหลอนหรือเอามันส์กันแน่" จากเล่นเนื้อเรื่องลีออนที่น่ากลัว  ไปเจอเนื้อเรื่องคริสต์ที่เป็นสงครามบู๊ล้างผลาญ  แล้วมาเจอเรื่องเจคที่บู๊บ้างหนีบ้าง ทำให้เนื้อเรื่องทั้ง 3  รู้สึกขัดกันด้านอารมณ์เป็นอย่างยิ่งจนไม่น่าจะเป็นเกมเดียวกันได้
Resident Evil
(แต่สำหรับผมไม่ได้ซีเรียสอะไรมากในจุดนี้เพราะผมเล่นเพื่อเก็บเนื้อเรื่องอยู่แล้วครับ >w<)
 
หรือควรจะรับ Cliff Bleszinsky เข้ามาร่วมงานด้วย ?
Resident Evil
สำหรับคนที่ยังไม่รู้นะครับ เมื่อไม่นานมานี้ Cliff Bleszinsky อดีต หัวเรือใหญ่แห่ง Epic Games เจ้าของซีรี่ส์ Gear of  War ส่งสัญญาณไปถึง Capcom นัยว่าเขาพร้อมจะช่วยแก้ไขให้ Resident  Evil กลับสู่ทางที่ถูกที่ควรโดยพี่แกทำการทวีตข้อความทาง Twitter  ถึง Capcom มีใจความว่า "เฮ้ Capcom! เรียกผมไปสิ เรามาช่วยกันแก้ไข Resident Evil ด้วยกันเถอะ!" ก่อนจะกล่าวเพิ่มเติมภายหลังจากที่การทวีตครั้งแรกทำให้เขามีผู้กด Follow ชาวญี่ปุ่นเพิ่มมากขึ้นเป็นเป็นประวัติการณ์ "ผมแค่ล้อเล่นนิดหน่อยน่ะ" (ไม่รู้ว่าถ้าลูกพี่ Cliff B. มาแจมโปรเจ็กต์จริงๆ มันจะดีขึ้นหรือแย่ลงกันแน่ =_=)
แล้วเพื่อนๆ มีความคิดเห็นอย่างไรบ้าง กับรูปแบบ และทิศทางของเกม Resident Evil ภาคต่อไป ลองพูดคุยกันดูได้นะครับ ^^
 
 
สนับสนุนเนื้อหา
โดย  Barrettez
