ทำเอาบรรดาสาวแท้สาวเทียมขนลุกขนชันกันเลยทีเดียว สำหรับอดีตพระเอกร้อยล้าน "เมฆ วินัย ไกรบุตร" หลังเจ้าตัวตัดสินใจสลัดผ้าโชว์ห่อหมกปลาช่อน ประกบนางแบบสาวหุ่นเซี๊ยะ "เก๋ กันยกร ศุภการค้าเจริญ" ชนิดที่ว่าถึงเนื้อถึงตัวกันแบบสุดๆ!! จนหลายคนอดสงสัยไม่ได้ว่า งานนี้จะส่งผลให้ศรีภรรยาตัวจริงออกอาการไม่สบอารมณ์หรือเปล่า!?
ซึ่งล่าสุดขณะที่หนุ่ม "เมฆ วินัย" เดินทางมาร่วมถ่ายละคร "เขยใหญ่ สะใภ้เล็ก" เจ้าตัวก็ได้ยอมรับกับเราว่า ภาพถ่ายที่ออกมามีผลกระทบกับคนที่บ้านจริง แต่ไม่ใช่ปัญหาร้ายแรงอย่างที่หลายคนวิตก เนื่องจากการตัดสินใจถ่ายแฟชั่นครั้งนี้เป็นการตัดสินใจร่วมกันของเจ้าตัวและภรรยามาตั้งแต่ต้น...
ฟีดแบคภาพแฟชั่นล่าสุดที่ออกมาเป็นยังไงบ้าง ?"แซ่บครับ เดินไปไหนมาไหนก็มีแต่คนบอกว่าแซ่บ อายุจะ 50 แล้ว ยังแซ่บขนาดนี้อีกเหรอ ก็รู้สึกดีครับ (หัวเราะ)"
ทำไมเราถึงได้ตัดสินใจถ่ายแฟชั่นแนวนี้ ?"เหตุผลหลักๆ เลยก็คือผมรู้สึกว่าช่วงนี้รูปร่างผมดีขึ้นกว่าตอนเด็กมาก และที่สำคัญเมื่อเวลามันผ่านมานานกว่า 20ปี นับตั้งแต่ผมเข้าวงการ การถ่ายแฟชั่นลักษณะนี้มันก็กลายเป็นเรื่องธรรมดาสำหรับคนไทยไปแล้ว เพราะใครๆ เขาก็ถ่ายกัน แถมผมเองก็อายุจะ 50 ยังไงก็อยากขอถ่ายสักครั้งให้ได้จดจำบ้าง"
ตอนที่เขาติดต่อมาให้ถ่ายเราตัดสินใจนานไหม ?"ก็คิดบ้างเหมือนกันครับ และก็ถามกลับไปทางทีมงานด้วยนะว่าถ้าเอาผมไปถ่ายแบบนี้สินค้าจะขายได้เหรอ แต่เขาก็ยืนยันว่าได้ เพราะกลุ่มลูกค้าเขาคือคนวัยเดียวกับผม"
ค่าตัวสำหรับการถ่ายแฟชั่นครั้งนี้ค่อนข้างสูงเลยหรือเปล่า ?"ไม่เยอะครับ เพราะเอาจริงๆ ผมเองรู้สึกอยากถ่ายอะไรแบบนี้อยู่แล้วด้วย คือเน้นเรื่องความรู้สึกของเราเป็นหลักมากกว่า"
แต่เราก็พอใจใช่ไหมกับตัวเลขที่เขามอบให้ ?"พอใจครับ อายุเราเองก็ไม่ใช่น้อยๆ แล้วเนอะ ถ้าได้ขนาดนี้ก็โอเคแล้ว"
ส่วนตัวเราเองคิดว่าภาพที่ออกมามันดูแรงไปไหม เพราะมีผู้หญิงอยู่ในภาพด้วย ?"คือตอนแรกที่ดูคอนเซ็ปต์ภาพที่เขาวางไว้มันก็ไม่มีบอกนะว่าช็อตไหนมือเราจะต้องไปถูกหน้าอกเขา แต่ถ่ายไปถ่ายมาทีมงานเขาก็บอกว่าให้ยื่นมือไปจับเลย ซึ่งผมเองก็ตกใจเหมือนกัน แต่พอเขายืนยันแบบนั้นเราก็เอามือไปแตะ ซึ่งมันก็ไม่ได้โดนอะไรหรอก เนื่องจากสมัยนี้ชุดชั้นในผู้หญิงโครงเขาจะเป็นเหล็กเวลาจับไปก็จะไม่โดน"
เห็นก่อนหน้านี้เราเองก็ออกมาบอกว่าตอนที่ถ่ายก็แอบมีอารมณ์ตามไปด้วย ?"แว่บแรกของอารมณ์มันก็รู้สึกเกร็งๆ ครับ อาจเป็นเพราะเราอายุเยอะด้วย บวกกับตัวน้องเขาเองก็หุ่นดีหน้าตาดี แต่ทั้งนี้ทั้งนั้นเขาก็เป็นมืออาชีพมากเลยนะ (หัวเราะ)"
พอมีกระแสออกมาแบบนี้ภรรยาของพี่เมฆมีฟีดแบคยังไงบ้าง ?"เขาก็ช็อคครับ แต่ผ่านไปสักพักเขาก็ทำใจได้ เพราะเขาเองก็เป็นคนช่วยตัดสินใจให้ผมไปถ่ายแบบเหมือนกัน"
ไม่ได้มีปัญหาถึงขั้นทะเลาะใช่ไหม ?"ไม่มีหรอกครับ เพราะเขาเป็นคนตัดสินใจแต่แรก"
คนรอบข้างที่เห็นภาพเขาว่ายังไงบ้าง ?"ก็ปั่นป่วนอยู่หลายวันครับ มีคนมาถามเพราะความเป็นห่วงเยอะมาก เขากลัวผมกับภรรยาจะทะเลาะกัน แต่สุดท้ายทุกอย่างก็ลงตัวไม่ได้มีปัญหาอะไร"