หากพูดถึงอาการ “เหงื่อออกมือ” หลายคนคงนึกถึง โรคหัวใจ ขึ้นมาทันที เพราะอาจจะเคยได้ยินได้ฟังมา แต่ในความเป็นจริงแล้วการที่มีเหงื่อออกบริเวณมือมากกว่าปกติ โดยไม่สัมพันธ์กับอากาศร้อน ความเครียด หรือการออกกำลังกาย  อาจเป็นภาวะเหงื่อออกมากผิดปกติ (Hyperhidrosis)  ที่มีสาเหตุจากต่อมเหงื่อและประสาทอัตโนมัติ (Autonomic nervous system) ที่ควบคุมต่อมเหงื่อทำงานผิดปกติ
ทั้งนี้อาการของภาวะเหงื่อออกมากผิดปกติ  มักเกิดขึ้นเฉพาะจุด อาจจะเกิดขึ้นที่บริเวณฝ่ามือ ฝ่าเท้า หรือรักแร้  
 
เหงื่อออกแบบไหนจัดว่าผิดปกติ
คนเราทุกคนย่อมมีเหงื่อออกได้ แต่ถ้ามีเหงื่อออกในลักษณะต่อไปนี้อาจจัดว่าอยู่ในภาวะที่ผิดปกติ

เหงื่อออกมากจนเห็นได้ชัด แม้ในวันที่อากาศไม่ร้อน ไม่มีอาการตื่นเต้นหรือเครียด และไม่ได้เกิดขึ้นขณะออกกำลังกาย
เหงื่อออกไม่เป็นเวลา
เหงื่อออกมากจนรู้สึกว่ามีผลกระทบ หรือสร้างปัญหา ต่อการใช้ชีวิตประจำวัน การทำงาน บางคนอาจมีเหงื่อออกมามากโดยเฉพาะบริเวณมือ จนเขียนหนังสือหรือจับสิ่งของไม่ได้ จะจับมือกับใครก็ไม่มั่นใจ  

 
สาเหตุของเหงื่อออกมากผิดปกติ
แบ่งเป็น 2 กลุ่มคือ

กลุ่มที่มีสาเหตุจากภาวะความผิดปกติในร่างกายผู้ที่มีเหงื่อออกมือมากกว่าปกติในกลุ่มนี้ มักมีสาเหตุมาจากผลข้างเคียงของโรคอื่นๆ โดยเฉพาะโรคไทรอยด์เป็นพิษ ซึ่งทำให้ร่างการมีการเผาผลาญสูง ผู้ที่มีภาวะอ้วนหรือเป็นโรคอ้วน หญิงวัยใกล้หมดประจำเดือน การรับประทานยาบางชนิด
กลุ่มที่ไม่ทราบสาเหตุอาการของภาวะเหงื่อออกมากผิดปกติกลุ่มไม่ทราบสาเหตุ มักมีเพียงอาการเดียว คือ มีเหงื่อออกมากผิดปกติ เฉพาะจุด ที่พบบ่อย คือ ฝ่ามือ ฝ่าเท้า และรักแร้  เกิดจากการทำงานมากขึ้นของต่อมเหงื่อและการทำงานผิดปกติของประสาทอัตโนมัติ (Autonomic nervous system) ที่ควบคุมต่อมเหงื่อตามจุดนั้นๆ  

ส่วนใหญ่มักพบในกลุ่มคนอายุน้อย แม้จะเป็นอาการเหงื่อออกมากผิดปกติที่ไม่ทราบสาเหตุแน่ชัด แต่ก็พบว่ามีความสัมพันธ์กับพันธุกรรม โดยมีญาติสายตรง หรือพ่อแม่ที่มีภาวะเหงื่อออกมากผิดปกติได้เช่นกัน
 
อันตรายจากเหงื่อออกมือ
ปกติแล้วภาวะเหงื่อออกมือ ไม่ได้มีอันตรายร้ายแรงแต่อย่างใด จะมีแค่ในบางกรณีอาจสื่อถึงผลข้างเคียงของโรคอื่นๆ ได้เช่นกัน โดยเฉพาะโรคไทรอยด์เป็นพิษ เนื่องจากร่างกายมีการเผาผลาญสูง ส่วนโรคหัวใจ ไม่มีผลทำให้เหงื่อออกมือตามที่กล่าวถึงกันมาก 
แม้การมีเหงื่อออกตามมือมากผิดปกติจะไม่เป็นอันตรายถึงชีวิต แต่การมีเหงื่อออกมากอาจสร้างความกังวลใจ ความไม่มั่นใจ และไม่กล้าเข้าสังคม ส่งผลให้คุณภาพชีวิตลดลง  ดังนั้นจึงควรปรึกษาแพทย์ผู้เชี่ยวชาญ เพื่อรับการวินิจฉัยและรับการรักษาที่ตรงจุด โดยแพทย์จะดูจากลักษณะการออกของเหงื่อ ร่วมกับการตรวจร่างกายด้านอื่น ๆ เพื่อวางแผนการรักษาที่ต้นเหตุ เพื่อให้คนไข้กลับมาใช้ชีวิตได้อย่างมั่นใจมากขึ้น

ไทรอยด์เป็นพิษ ซึ่งทำให้ร่างกายมีการเผาผลาญสูง อาจทำให้เกิดภาวะเหงื่อออกมือมากกว่าปกติได้
เหงื่อออกมือมากผิดปกติ ไม่ได้มีอันตรายถึงชีวิต แต่มีผลกระทบด้านจิตใจ การงานและการเข้าสังคม
