"ร.ต.อ.เฉลิม" รองนายกฯ ใช้ยาแรงกับพนักงานสอบสวน 67 นายที่ร้องเรียนเรื่องถูกบังคับให้ไปปฏิบัติหน้าที่ชายแดนใต้ หากไม่พอใจ ให้ลาออกจากตำรวจ ด้าน ผบ.ตร.ให้แง่คิด อาชีพตำรวจ ไม่สามารถเลือกเจ้านาย เลือกลูกน้อง หรือสถานที่ปฏิบัติงานได้
ร.ต.อ.เฉลิม อยู่บำรุง รองนายกรัฐมนตรีกำชับดูแล สำนักงานตำรวจแห่งชาติ กล่าวกรณีพนักงานสอบสวนในพื้นที่กองบัญชาการตำรวจภูธรภาค 4 ร้องให้สำนักงานตำรวจแห่งชาติ ระงับการจับสลากลงไปปฏิบัติหน้าที่ 3 จังหวัดชายแดนใต้ ว่า ได้สั่งให้ พล.ต.อ.อดุลย์ แสงสิงแก้ว ผู้บัญชาการตำรวจแห่งชาติ สอบวินัยทั้ง 76 นายที่ร้องเรียน เพราะเห็นว่า ไม่มีวินัย ฝ่าฝืนคำสั่ง ผู้บังคับบัญชา การเป็นข้าราชการตำรวจ หากมีคำสั่งให้ไปปฏิบัติหน้าที่ที่ใด ก็ต้องปฏิบัติตาม หากไม่พอใจให้ลาออกหรือ ควรส่งตัวแทนเข้ามาพูดคุยกับผู้บังคับบัญชา ว่ามีข้อจำกัดหรือเหตุผลใดที่ไม่สามารถไปปฏิบัติหน้าที่ 3 จังหวัดชายแดนใต้ได้ ไม่ควรออกมาเคลื่อนไหว จนองค์กรเสื่อมเสียชื่อเสียง
ด้าน พล.ต.อ.อดุลย์ กล่าวว่า สั่งการให้ภูธรภาค 4 ตรวจสอบข้อเท็จจริง หากมีมูลให้ดำเนินการทางวินัย ตามระเบียบ ส่วนตัวมองว่า หน้าที่ของตำรวจ หรืออาชีพตำรวจ ไม่สามารถเลือกเจ้านาย เลือกลูกน้อง หรือสถานที่ปฏิบัติงานได้ และเห็นว่าเป็นการกระทำที่ไม่เหมาะสมที่ออกมาเคลื่อนไหว การจับสลาก ก็เป็นไปตามขั้นตอน ตามระเบียบ อย่างโปร่งใส ที่ต้องจับสลากให้ครบ 150 นาย เนื่องจากสมัครใจไปแค่ 30 นาย กรณีแย้งเรื่องสายอื่นๆ เช่น สายป้องกันและปราบปราม,สายสืบสวน ไม่โดนลงพื้นที่นั้น สำนักงานตำรวจแห่งชาติ ได้บรรจุลงพื้นที่ 3 จังหวัดชายแดนใต้เกือบหมดแล้ว ขาดเพียงพนักงานสอบสวนเท่านั้น ที่ผ่านมา ก็ไม่เคยถูกร้องเรียน การไปปฏิบัติหน้าที่ จึงอยากให้พนักงานสอบสวนทั้ง 67 นาย กลับไปทบทวนการออกมาเคลื่อนไหว ว่าทำถูกต้องหรือไม่.-สำนักข่าวไทย