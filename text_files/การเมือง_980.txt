เจ้าสัวบุญชัย ออกโรงแจง กรณี ร.ต.อ.เฉลิม อ้าง เป็นนายทุนจ่ายน้ำเลี้ยงส่งให้ "ส." เจ้าของสถานีสื่อ จ้องล้มลางรัฐบาลยิ่งลักษณ์
(6 มิ.ย.) ผู้สื่อข่าวรายงานว่า จากกรณีที่ ร.ต.อ.เฉลิม อยู่บำรุง รองนายกรัฐมนตรี ได้เคยให้สัมภาษณ์ระบุไว้ว่า มีอดีตนักธุรกิจวงการมือถือและได้เมียสวย ให้การสนับสนุนกลุ่มเคลื่อนไหวเพื่อต่อต้านรัฐบาล และเป็นนายทุนจ่ายน้ำเลี้ยงส่งให้ เจ้าของสถานีสื่อ "ส." ให้ล้มล้างรัฐบาล จนเกิดกระแสคาดเดากันไปต่างๆ นานา
ล่าสุดผู้สื่อข่าวได้พบกับ นายบุญชัย เบญจรงคกุล หรือ เจ้าสัวบุญชัย ผู้บริหารบริหารกลุ่มดีแทค ที่เดินทางมาร่วมแสดงความยินดีให้ภรรยาสาวกำลังท้อง ตั๊ก บงกช ที่เปิดตัวผลงานกำกับภาพยนตร์เรื่องแรก 'นางฟ้า' โดย เจ้าสัวบุญชัย ซึ่งถูกโยงว่าเป็นบุคคลที่ ร.ต.อ.เฉลิม กล่าวถึง ได้สัมภาษณ์เกี่ยวกับกรณีดังกล่าวว่า คนชื่อ "ส." น่าจะเป็นนักข่าวที่เคยร่วมทำงานด้วยกันมา แต่ตอนนี้ไม่ได้ร่วมงานกันแล้ว ซึ่งคนชื่อ "ส." ก็มักจะเป็นข่าวกับ ร.ต.อ.เฉลิม อยูบ่อยๆ
ส่วนประเด็นให้เงินสนับสนุนเพื่อต่อต้านรัฐบาลหรือไม่ เจ้าสัวบุญชัย ชี้แจ้งว่า ไม่เคยยุ่งเกี่ยวกับเรื่องการเมือง ที่ผ่านมาทำแต่งานเพื่อสังคม ทำพิพิธภัณฑ์ศิลปะไทยร่วมสมัย (MOCA) และให้การสนับสนุนหนังของภรรยา ไม่เคยยุ่งเรื่องการเมือง คิดว่าเรื่องนี้น่าจะเป็นการตีวัวกระทบคราด คนรู้จักกับ ร.ต.อ.เฉลิม มากว่า 10 ปีแล้ว แต่ไม่ค่อยได้คุยกัน เพราะส่วนตัวก็ไม่อยากยุ่งเกี่ยวกับการเมือง แต่เรื่องนี้ไม่ซีเรียส เพราะ ร.ต.อ.เฉลิม ชมว่าภรรยาตนสวย