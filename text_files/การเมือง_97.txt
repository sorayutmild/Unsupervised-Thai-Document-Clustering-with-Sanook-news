ยังคงเป็นเรื่องน่าติดตามสำหรับเลขเด็ดจากทะเบียนรถนายกฯ ล่าสุดเดินทางไปถกครม.สัญจรที่ฉะเชิงเทรา พบว่านายกฯเปลี่ยนรถ3 คันรวด ด้านคอหวยยังไม่ลดละแห่ตามดูเพียบ 
จากกระแสทะเบียนรถนายกรัฐมนตรีที่ให้โชคคอหวยหลายครั้ง ล่าสุดเมื่อวันอาทิตย์ที่ 31 มีนาคม ที่ผ่านมา น.ส.ยิ่งลักษณ์ ชินวัตร นายกรัฐมนตรี เดินทางไปปฎิบัติภารกิจในที่ต่างๆ ในช่วงประชุมคณะรัฐมนตรีสัญจรใน 3 จังหวัด ประกอบด้วย ฉะเชิงเทรา ปราจีนบุรี และสระแก้ว มีประชาชนมาคอยดูเลขทะเบียนรถที่นายกรัฐมนตรี เพื่อนำไปตีเป็นเลขเด็ดในวันหวยออก โดยในการเดินทางครั้งนี้ มีการเปลี่ยนรถ 3 ครั้งคือ ไปบริษัทข้าวราชมงคล เป็นรถทะเบียน ฆภ 6594 กรุงเทพมหานคร หลังจากนั้นเดินทางต่อไปยังจ.ปราจีนบุรี ใช้รถทะเบียน 4934 ส่วนการเดินทางไปสระแก้ว นายกรัฐมนตรี ใช้รถ ทะเบียน กข 555 
ทั้งนี้มีรายงานเพิ่มเติมว่า เจ้ามือหวยให้ดินใน จ.ฉะเชิงเทรา ต่างไม่กล้ารับแทงเลขดังกล่าว ด้านสลากกินแบ่งรัฐบาล เลขท้ายสามตัวของทะเบียนรถนายกรัฐมนตรีที่นั่งมา ได้ถึงราคาใบละ 500 บาท ขณะที่ เลขท้ายสองตัว ได้ขยับขึ้นราคาจากใบละ 110 บาท มาเป็นใบละ 140 บาท
ส่วนผลประชุม ครม.สัญจรครั้งนี้ได้อนุมัติให้กระทรวงพาณิชย์ เปิดโครงการรับจำนำข้าวเปลือกนาปรัง ฤดูกาลผลิต ปี 55 - 56 รอบ 2 จำนวน 7 ล้านตัน เพื่อช่วยเหลือเกษตรกรที่ได้รับผลกระทบจากภัยแล้ง ใช้เงินหมุนเวียนในโครงการ 105,000 ล้านบาท เริ่มรับจำนำตั้งแต่วันที่ 1 กุมภาพันธ์ - 15 กันยายน และยังคงใช้หลักเกณฑ์เดิม คือ ห้ามนำข้าวอายุสั้น ที่เพาะปลูกไม่เกิน 110 วัน รวม 18 สายพันธุ์ เข้าร่วมโครงการเหมือนเดิม เช่น พันธุ์ 75 , พวงทอง , พวงเงิน , พวงแก้ว, ขาวปทุม และข้าวเบตง เพราะเป็นข้าวคุณภาพต่ำที่ตลาดไม่รับซื้อขายกันอยู่แล้ว ซึ่งกระทรวงเกษตรฯไม่สนับสนุนให้ปลูกตั้งแต่แรก
นอกจากนี้ ที่ประชุมยังเห็นชอบให้ขยายเวลาโครงการรถเมล์ - รถไฟฟรีออกไปอีก 6 เดือน โดยเริ่มตั้งแต่วันที่ 1 เมษายน - 30 กันยายน เพื่อลดค่าครองชีพให้ประชาชน