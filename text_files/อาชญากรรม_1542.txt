เกิดเหตุรถยนต์ชนกัน กลางสี่แยกมุ่งหน้าแยกเกษตร ส่งผลทำให้มีผู้เสียชีวิต 2 ศพ มีสาวตั้งท้อง 3 เดือน ตายทั้งกลม บาดเจ็บอีก 4
เมื่อเวลา 02.30 น.เจ้าหน้าที่ตำรวจ สน.โคกคราม รับแจ้งอุบัติเหตุรถชนกัน มีผู้เสียชีวิตและได้รับบาดเจ็บอีกจำนวนมาก บริเวณกลางสี่แยกเสนานิคม ถนนประเสริฐมนูกิจ แขวงจระเข้บัว เขตลาดพร้าว กทม. จึงรุดไปตรวจสอบที่เกิดเหตุกลางสี่แยกฝั่ง มุ่งหน้าไปแยกเกษตร พบรถแวน ซูซูกิ เอพีวี สีดำ ทะเบียน ญต 7683 กรุงเทพมหานคร จอดอยู่สภาพหน้ารถและห้องเครื่อง พังยับเยิน พบศพ นายอดิศักดิ์ อินมอญ อายุ 25 ปี นอนหงายใบหน้าฉีกขาด ตาซ้ายหลุด สวมเสื้อยืดแขนสั้นสีดำ กางเกงขาสั้นลายสก๊อต สีกลมท่า
ใกล้กันพบรถกระบะโตโยต้า วีโก้ 4 ประตู สีเทาดำ ทะเบียน ศฮ 5527 กรุงเทพมหานคร สภาพหงายท้อง ตรวจสอบใต้ท้องรถพบศพ นางสาวศศิธร ดีดวงพันธ์ อายุ 23 ปี ซึ่งกำลังตั้งท้องได้ 3 เดือน สวมเสื้อยืดแขนสั้นสีดำ กางเกงขายาวสีดำ สภาพโดนทับครึ่งท่อนล่าง นอกจากนี้ยังมีผู้ได้รับบาดเจ็บอีก 4 คน เจ้าหน้าที่นำส่งโรงพยาบาลภูมิพล
ด้าน นายวีระวัฒน์ วงศ์วิฑูรย์วิทย์ อ้างว่า ก่อนเกิดเหตุได้ขับรถซูซูกิแวนเพื่อเดินทางไปที่ออฟฟิศ ซึ่งเปิดเป็นร้านปริ้นท์ อิงค์เจ็ท ที่ย่านเสนา 1 ขณะที่กำลังจะขับรถผ่านแยกมีรถกระบะคู่กรณีได้ขับมาด้วยความเร็ว ทำให้เบรกรถไม่ทัน จึงชนประสานงาขึ้น
เบื้องต้น เจ้าหน้าที่ตำรวจจะตรวจสอบจากกล้องวงจรปิด พร้อมเรียกสอบปากคำผู้ที่เกี่ยวข้องต่อไป