ขอขอบคุณภาพจากเฟซบุ๊ก นู๋กู้ภัย กู้ภัยตัวกลม
ผู้สื่อข่าวรายงานว่า (6 ก.พ.) เมื่อเวลา 00.10 น. สภ.เมืองอุดรธานี รับแจ้งเหตุมีคนผูกคอเสียชีวิต ที่บ้านหลังหนึ่ง ในพื้นที่บ้านดอนหันน้อย ต.หนองนาคำ จ.อุดรธานี ที่เกิดเหตุเป็นบ้านชั้นเดียว พบศพ น.ส.เชาว์ (นามสมมุติ) อายุ 19 ปี ใช้เชือกไนล่อนสีขาวผูกคอตัวเองเสียชีวิต ที่ข้างตัวพบเก้าอี้พลาสติกสีน้ำเงิน สภาพศพสวมชุดนักศึกษา โดยมีพ่อและแม่ของผู้ตาย ร่วมถึงน้องคุ้กกี้ ลูกสาวของผู้ตายวัย 3 ขวบ ยืนร้องไห้อยู่ข้างศพ
ที่เกิดเหตุเจ้าหน้าที่พบโทรศัพท์มือถือของผู้ตายตกอยู่ข้างตัว มีรายการโทรล่าสุดเป็นเบอร์ของ สิบตรีปัจเจกนันท์ (ขอสงวนนามสกุล) สามีของผู้ตาย และมีจดหมายเขียนถึงลุง ขอร้องให้ซื้อสินค้าเพื่อสุขภาพ ของบริษัทที่ผู้ตายไปฝึกงาน เพื่อทำยอดขาย
จากการสอบสวน นายณรงค์ (ขอสงวนนามสกุล) อายุ 50 ปี พ่อของผู้ตาย ให้การว่า ตนทำงานเป็นเจ้าหน้าที่ฝ่ายเทคนิคของโรงแรม เลิกงานกลับมาเห็นห้องลูกสาวปิดเงียบผิดปกติ และได้ยินเสียงร้องไห้ของน้องคุ้กกี้ ลูกสาวของผู้ตาย
ตนได้ตะโกนถามไปว่ามีอะไรเกิดขึ้น เมื่อทุกอย่างเงียบจึงเดินไปดูที่ห้องนอนของลูกสาว ก็พบภาพหลานสาวกอดขาเขย่าลูกสาวที่ผูกคอตายในชุดนักศึกษา ตนถึงกับเป็นลมล้มพับ เพราะไม่เชื่อสายตาว่าลูกสาวจะคิดสั้นแบบนี้
ด้าน นางพิชญาพร (ขอสงวนนามสกุล) อายุ 45 ปี แม่ของผู้ตาย กล่าวว่า ช่วงที่ลูกสาวอายุ 16 ปี เรียนอยู่อาชีวศึกษา และมีแฟนหนุ่มคือนายปัจเจกนันท์ ก็ได้ตั้งท้องลูกสาว น้องคุ้กกี้ ต่อมาได้จดทะเบียนสมรสกันถูกต้องตามกฏหมาย
ต่อมาลูกสาวเรียนต่อระดับปริญญาตรี เพื่อจบมาเป็นครู ส่วนสามีของลูกก็รับราชการทหารได้ยศสิบตรี ปัจจุบันทำงานอยู่ที่ จ.ยะลา ส่วนเรื่องส่วนตัวตนไม่ได้ยุ่งเกี่ยว เพราะถือว่าเป็นเรื่องของครอบครัว แต่ไม่คิดว่าจะถึงขนาดคิดสั้นฆ่าตัวตาย
ด้าน สิบตรีปัจเจกนันท์ กล่าวว่า ตนเพิ่งแต่งงานจดทะเบียนสมรสกับผู้ตาย หลังจากมีลูกสาวด้วยกันชื่อน้องคุ้กกี้ ตอนนี้อายุ 3 ขวบแล้ว โดยตนจะเดินทางกลับมาเยี่ยมภรรยาและลูกสาวเดือนละครั้ง ด้วยผู้ตายหน้าตาดี จึงมีคนมาจีบเยอะ ระยะหลังตนจับได้ว่าผู้ตายแอบไปมีกิ๊กเป็นพลทหาร ทำให้ตนที่ยศสิบตรีอับอายมาก เมื่อทะเลาะกันจึงขู่ไปว่าจะขอหย่า
สองสามวันก่อนเกิดเหตุ ผู้ตายโทรศัพท์มาเคลียร์ปัญหาดังกล่าว จนมารู้เรื่องว่าฆ่าตัวตาย ตนไม่คิดว่าภรรยาจะคิดสั้นอย่างนี้ ส่วนตัวรู้ว่าภรรยาเป็นคนใจเด็ดมาก พูดอะไรมักทำให้ได้ คิดว่าคงน้อยใจในเรื่องที่ต้องหย่าขาดจากกัน 
ขอขอบคุณข้อมูลจาก ข่าวสดออนไลน์