เป็นที่ถูกจับตาอย่างต่อเนื่องสำหรับบริษัท BEC World หรือ ช่อง 3 หลัง อริยะ พนมยงค์ เข้าบริหารในตำแหน่งกรรมการผู้อำนวยการ ซึ่งในเวลานี้ก็เริ่มเห็นการเปลี่ยนแปลงเกิดขึ้นในสองส่วนใหญ่ ได้แก่ การคืนช่อง 13 และ 28 ให้กับกสทช. และการปรับโครงสร้างองค์กรครั้งใหญ่เริ่มต้นจากการได้มือดีจาก LINE ซึ่งเป็นทีมเดิมของคุณอริยะเข้าเสริมทัพ  พร้อมกับการเตรียมเลิกจ้างพนักงาน ที่มีการลือว่ามีจำนวนหลักร้อย พร้อมยังเป็นตำแหน่งสูง เรียกได้ว่าจะเป็นการเปลี่ยนระบบบริหารครั้งใหญ่อีกครั้งภายในช่อง 3 ทั้งนี้คุณอริยะ ยังได้ส่งสารถึงพนักงานทุกคน ถึงการเปลี่ยนแปลงนี้ด้วย
สำหรับการปลดพนักงาน มีตัวเลขที่ลือกันภายในว่า จะมีจำนวนกว่า 200 คน เป็นพนักงานฝ่ายข่าวถึง 139 คน ทั้งยังรวมถึงตำแหน่งสูงๆในฝ่ายข่าว ที่บริษัทมองว่ามีตำแหน่งเดียวกันจำนวนที่เยอะเกินไป เช่น โต๊ะข่าวกีฬามีบก. 2 คน หรือโต๊ะเศรษฐกิจที่มีโปรดิวเซอร์ 6 คน เป็นต้น
ทั้งนี้ฝ่ายบุคคลของช่อง 3 ได้แจ้งกับพนักงานว่า ในระหว่าง 10-19 ก.ค. 2019 จะเปิดโอกาสให้คนที่มีความประสงค์ลาออกยื่นความจำนงค์ได้ สำหรับหลักเกณฑ์คัดคนออกจะยึดหลักจากรายการไหนที่ไม่ได้ไปต่อ หรือโต๊ะข่าวที่ไม่มีการปรับโครงสร้าง ซึ่งทั้งหมดนี้จะมีการประกาศอย่างเป็นทางการอีกครั้งในวันที่ 31 ก.ค. 2019 นี้
โดยคุณอริยะในฐานะกรรมการผู้อำนวยการ ได้มีการแจ้งกับพนักงานว่า บริษัทได้ส่งเอกสารเพิ่มให้กสทช. ในการยุติช่อง 13 และ 28 เป็นที่เรียบร้อยแล้ว และยังมีความพยายามที่จะให้การเปลี่ยนแปลงครั้งนี้กระทบกับพนักงานน้อยที่สุด แต่จะเกิดผลกระทบในการเลิกจ้างพนักงานบางส่วน ซึ่งจะมีการจัดการเรื่องของค่าชดเชยให้กับพนักงานต่อไป พร้อมยังเผยว่า พนักงานที่อยู่ต่อได้จะได้เริ่มต้นงานในวิถีใหม่ ทั้งช่องทางโทรทัศน์และออนไลน์ สำหรับสารฉบับเต็ม มีรายละเอียดดังนี้
