ที่ผู้ใช้รถท่านหนึ่ง มีปัญหาจากการใช้รถ เป็นปัญหาที่น่าสนใจก็ถือโอกาสเอาปัญหานั้นมาพูดถึงกันอีกครั้งในวันนี้ ถามมาว่า ใช้ โตโยต้า อัลติส รุ่น 1.6 E ปี 2003 ครับ ตอนนี้มีปัญหาไฟ ABS
 


ขึ้นที่แผงหน้าปัด ไปให้ช่างที่รู้จักกันช่วยดู (เขามีเครื่อง OB ย่อมาจากอะไรก็ไม่รู้) ตรวจดูแล้วบอกว่าปั้ม ABS  น่าจะเสียเพราะมีน้ำมันซึมออกมาตรงที่เสียบหัว Interface คาดว่าเป็นน้ำมันเบรก ผมเลยโทรไปถามราคาปั๊ม ABS  ที่ศูนย์ ศูนย์บอกราคามา 17,050 บาท ผมเลยเกิดอาการวิงเวียนศีรษะ จึงขอเรียนถาม ดังนี้ 1. ปั๊ม ABS นี้ซ่อมได้ไหมครับผมอ่านใน WEB เขาบอกซ่อมได้ 2. ของเชียงกงพอหาได้ไหมครับ ถ้าได้อาจารย์พอทราบราคาไหมครับ ของห้างราคารับไม่ไหวจริงๆครับ  3. หากไม่ใช้ ABS จะเป็นอย่างไรบ้างครับ ปกติผมขับรถหวานเย็นน่ะครับผมมีคำถามเพียงเท่านี้ครับ ก็ขอตอบเรียงตามลำดับที่ถามก่อนครับ จากข้อที่ 1 ว่าซ่อมได้ไหม ต้องแยกนิดหนึ่งครับ เพราะปั๊มเอบีเอสพูดง่ายๆ ว่าจะมีอยู่สองรุ่น รุ่นแรกใช้กับระบบเอบีเอสเพียงอย่างเดียว ซึ่งถ้าเป็นแบบนี้อาจจะมีช่างบ้านเราซ่อมให้ใช้งานได้ ผมเองก็ไม่ทราบว่าที่ไหนซ่อมกันได้บ้างและซ่อมมาแล้วผลเป็นอย่างไร แต่เท่าที่เคยศึกษาทั้งระบบและกลไกภายในที่สลับซับซ้อนพอสมควร ผู้ที่จะซ่อมต้องมีทั้งฝีมือเครื่องมือและตำรา แต่ก็ยังไม่เห็นที่ไหนมีครบเครื่องแม้แต่ในศูนย์บริการมาตรฐาน ด้วยความเห็นส่วนตัวแล้ว ไม่อยากให้ซ่อม ครับ เพราะเป็นชิ้นส่วนที่สำคัญของระบบความปลอดภัย อีกรุ่นหนึ่งเป็นรุ่นที่ใหม่กว่า เพราะ ปั๊มเอบีเอสจะรวมเอาระบบ ETS เข้าไปด้วยจึงไม่น่าจะซ่อมได้ สำหรับตัวที่กล่าวถึงนี้ ถ้าจะซ่อมไปที่คำถามข้อสองจะเหมาะสมกว่า เพราะถามว่าของ เชียงกงหรือของมือสอง มีขายไหมนั้น ตอบได้ว่ามีแน่นอน แต่ควรจะให้ช่างที่จะทำการเปลี่ยนเป็นผู้ไปหาซื้อมาให้จะดีกว่า แม้ว่าจะเป็นอุปกรณ์สำคัญในระบบความปลอดภัย แต่ของมือสองถ้าได้ช่างที่มีความรู้เรื่องระบบเอบีเอส (ช่างในศูนย์ฯ) ก็สามารถที่จะใช้ได้ ราคาก็จะอยู่ที่ 20,000 บาท บวกลบก็ต้องเสี่ยงเอาว่าเสียเงินไปแล้วจะใช้ได้นานอีกแค่ไหน ส่วนคำถามสุดท้ายถ้าไม่ซ่อมแล้วใช้รถต่อไปจะมีปัญหาอะไรไหมเกี่ยวกับ เบรกนั้น ตอบได้ว่าใช้ได้เหมือนรถทั่วไปที่มีอีกมากมายที่ไม่ได้ติดตั้งระบบเอบีเอส ครับผมตอบในเว็บบอร์ดไปในทำนองนี้ เพื่อให้เลือกตัดสินใจ และพร้อมกันนั้นผมก็เพิ่มทางเลือกให้อีกหนึ่งทางผ่านช่องทางการทำเคลม (Warrenty) แม้ว่ารถคันนี้จะผ่านพ้นระยะเวลาการรับประกันสินค้ามานานแล้ว ก็ยังมีช่องทางการทำเคลมได้อีกที่ฝ่ายเทคนิคของทุกค่ายผลิตเปิดช่องเอาไว้ สำหรับชิ้นส่วนที่มีราคาแพงและไม่ค่อยจะเสียกันบ่อยนักที่เขาเรียกกันว่า VIP Claim ช่องทางที่จะดำเนินการนั้นก็เริ่มที่ เอารายงานทั้งหมดข้อมูลการวินิจฉัย ประวัติการเข้าซ่อมที่ศูนย์บริการเข้าไปที่ฝ่ายเทคนิคของโตโยต้า (ข้ามหัวตัวแทนจำหน่ายไปได้ครับ) ขอความช่วยเหลือให้เขาเปลี่ยนของแท้ ให้โดยคิดเพียงราคาทุน (ก็คงประมาณ 40% ของราคาขาย) อย่าเพิ่งคิดว่าทำไม่ได้ ลักษณะแบบนี้ในวงการรถยนต์เขาเรียกว่า VIP เคลมคำ ว่า VIP ในที่นี้ไม่ได้หมายถึงต้องเป็นคนใหญ่คนโต คนขับรถกระบะหัวเดียวก็สามารถจะขอได้ เพราะโตโยต้าหรือไม่ว่าจะยี่ห้ออะไรก็ตาม ไม่ได้เสียอะไร มีแต่ได้ใจลูกค้า ได้ขายของแม้ราคาทุน แต่ส่วนมากแล้วเขาจะดูเงื่อนไขโดยพิจารณาประวัติจากการใช้รถ เช่นตั้งแต่ คุณขับรถเป็นคุณก็ใช้แต่โตโยต้า มาตลอด ญาติพี่น้องก็ใช้โตโยต้า และรถที่คุณใช้อยู่ก็เข้าศูนย์บริการตามกำหนด (ในระยะรับประกัน) ทุกครั้งการทำเคลมในลักษณะนี้ไม่ได้เฉพาะเจาะจงว่าจะต้องเป็น ปั๊มเอบีเอส เพียงอย่างเดียว อะไหล่ทุกชิ้นก็สามารถที่จะใช้เงื่อนไข VIP เคลมได้ ส่วนมากแล้วตัวแทนจำหน่ายหรือศูนย์บริการมักจะไม่ทำกัน อาจจะเป็นเพราะทำแล้ว ไม่ได้กำไร หรือไม่รู้ไม่ศึกษาว่าระบบการเคลมแบบนี้ก็มีอยู่ในเงื่อนไขของการให้บริการ ได้การทำรีคอล หรือการเรียกรถมาปรับปรุง รถที่เลยกำหนดระยะเวลาการรับประกันตามที่เป็นข่าวครึกโครมมาตั้งแต่ต้นปี เป็นเหตุผลที่บ่งบอกได้ว่าการรับประกันสินค้าจากผู้ผลิตนั้นจริงๆ แล้วมีช่องทางที่จะทำให้คนใช้รถไม่ต้องมีค่าใช้จ่ายที่มากกว่าความจำเป็นที่ จะต้องเสียอยู่มากกว่าหนึ่งช่องทาง ลองดูครับไม่ว่าคุณจะใช้รถยี่ห้ออะไรอยู่ ลองคุยกับฝ่ายเทคนิคของยี่ห้อนั้นถึงเรื่อง VIP เคลมดูครับ