มะเร็งเป็นโรคร้ายที่ทุกคนคุ้นหู รู้จักกันเป็นอย่างดี แต่มีมะเร็งบางชนิดที่เราไม่ค่อยรู้จัก หรือคุ้นหูนัก เช่น “มะเร็งโพรงจมูก” ซึ่งถึงแม้จะไม่ได้ยินมะเร็งชนิดนี้บ่อยนัก แต่มะเร็งโพรงจมูก นั้นมีโอกาสเกิดขึ้นได้บ่อยไม่แพ้มะเร็งในบริเวณอื่นๆ
มะเร็งโพรงจมูกเกิดขึ้นบริเวณไหน?
มะเร็งในโพรงจมูกจะเกิดบริเวณหลังโพรงจมูก โดยโพรงจมูกจะมีลักษณะเป็นโพรงกว้าง อยู่ทางด้านหลังของจมูก เป็นทางผ่านของอากาศไปยังผนังคอ
สาเหตุของมะเร็งโพรงจมูก

พันธุกรรม สาเหตุมะเร็งโพรงจมูกอาจจะยังไม่ทราบชัด แต่หากมีพ่อแม่ ญาติพี่น้อง เป็นมะเร็งโพรงจมูก อาจมีโอกาสเสี่ยงที่จะเป็นได้มาก โดยเฉพาะคนจีน หรือ คนไทยเชื้อสายจีน ยิ่งมีโอกาสสูง เพราะ พบว่ามะเร็งหลังโพรงจมูกมีความชุกสูงเฉพาะในประเทศจีนตอนใต้
มลพิษ เช่น ฝุ่นละออง ควันบุหรี่ ควันพิษ ท่อไอเสีย สารเคมีต่าง ๆ อาจเป็นปัจจัยทางสิ่งแวดล้อมที่มีผลต่อการเกิดมะเร็งหลังโพรงจมูก
เชื้อไวรัส ไวรัสเอปสไตน์บาร์ (Epstein-Barr virus - EBV) อาจเป็นหนึ่งในสาเหตุที่ทำให้เกิด มะเร็งหลังโพรงจมูก โดยศึกษาพบว่าผู้ป่วยมะเร็งหลังโพรงจมูกจะมีสารภูมิคุ้มกันต่อไวรัสชนิดนี้ ในปริมาณที่สูงกว่าคนทั่วไป
อาหาร พบว่าในมณฑลกวางตุ้งซึ่งมีอุบัติการณ์ของมะเร็งหลังโพรงจมูกในอัตราสูงนั้น ประชาชนนิยมบริโภคปลาหมักเค็มกันมากกว่าจีนส่วนอื่น

8 อาการเสี่ยง มะเร็งโพรงจมูก

มีอาการคล้ายเป็นหวัด ไอ เจ็บคอ น้ำมูกไหล มะเร็งโพรงจมูก อาจมีอาการเบื้องต้นคล้าย เป็นหวัด มักมีอาการไอ เจ็บคอ และน้ำมูกไหล
คลำเจอก้อนที่คอ เป็นอาการที่พบเจอได้บ่อยที่สุด โดยส่วนใหญ่จะคลำเจอก้อนเล็ก ๆ ที่คอด้วยตัวเองก่อน อาจเจอได้ข้างเดียว หรือทั้งสองข้างก็ได้
เสียงแหบ กลืนอาหารลำบาก รู้สึกว่าขากรรไกรแข็ง ไม่สบายตัว กลืนอาหารไม่ได้ น้ําหนักลดลง
หูอื้อข้างเดียว มีเสียงดังในหู ปวดหู มีของเหลวไหลออกจากหู ซึ่งเกิดจากการทำงานผิดปกติของท่อเชื่อมหูชั้นกลาง เนื่องจากมะเร็งหลังโพรงจมูก เริ่มกระจายตัวมาถึง
มีน้ำมูกปนเลือด สั่งน้ำมูกออกมามีเลือดปน เสมหะเป็นเลือดบ่อย อย่าคิดว่าแค่เส้นเลือดฝอยแตก นี่อาจเป็นสัญญาณเตือนสำคัญ
มีน้ำมูกไหลลงคอเรื้อรัง แน่นจมูกหายใจไม่ค่อยสะดวก มีน้ำมูก แต่ไม่หายสักที กินยาลดน้ำมูก รักษาไซนัสอักเสบแล้วก็ยังไม่หาย
ปวดศีรษะ มองเห็นภาพซ้อน เริ่มมีอาการที่สมอง
มีอาการอัมพาตของกล้ามเนื้อใบหน้า

ถ้ามีอาการใกล้เคียงอย่างที่กล่าวมาแนะนำให้ไปพบแพทย์เพื่อดำเนินการหาวิธีรักษาต่อไป