(3 ส.ค.) นายกันต์ แซ่ตั๊ง, นางวันเพ็ญ ธนธรรมศิริ บุตรชาย และพี่สาวของ นายชูวงษ์ แซ่ตั๊ง นักธุรกิจรับเหมาก่อสร้างรายใหญ่ ที่เสียชีวิตหลังประสบอุบัติเหตุ พร้อม นายเอนก คำชุ่ม ทนายความ แถลงเปิดเผยหลักฐานใหม่ ซึ่งได้จากกล้องวงจรปิด บริเวณก่อนเกิดอุบัติเหตุ วันที่ 26 มิ.ย.ที่ผ่านมา
โดยภาพดังกล่าวเป็นภาพที่ พ.ต.ท.บรรยิน ตั้งภากรณ์ อดีตรัฐมนตรีช่วยว่าการกระทรวงพาณิชย์ มารับ นายชูวงษ์ ที่ บริษัท SPC ชั้น 5 ซ.นาคนิวาส 21 ซ.ลาดพร้าว 71 ซึ่งในภาพจะเห็นว่า นายชูวงษ์ ขึ้นรถพร้อมกับดึงเข็มขัดนิรภัยมารัดก่อนปิดประตูรถ ก่อน พ.ต.ท.บรรยิน จะขับรถออกไป
โดย นายเอนก กล่าวว่า จากภาพที่พบดังกล่าวเป็นหลักฐานที่ไม่ตรงกับคำให้การของ พ.ต.ท.บรรยิน ที่ว่า นายชูวงษ์ ไม่ได้คาดเข็มขัดนิรภัยตั้งแต่ขึ้นรถ
ยืนยันใครที่รู้จักกับ นายชูวงษ์ จะรู้ดีว่า นายชูวงษ์ มักจะคาดเข็มขัดนิรภัยทุกครั้ง ไม่ว่าจะขับเองหรือเป็นคนนั่ง เพราะเคยประสบอุบัติเหตุครั้งใหญ่มาแล้วถึง 2 ครั้ง แต่ไม่เป็นอะไร เพราะคาดเข็มขัดนิรภัย จึงมักบอกคนรอบข้างเสมอ
ด้านคำกล่าวอ้างของ พ.ต.ท.บรรยิน ที่ว่ามีนักกฎหมายระดับใหญ่เป็นผู้ให้การสนับสนุน และยุยงให้ทางครอบครัวดำเนินการขุดคุ้ย เอาผิดกับ พ.ต.ท.บรรยิน กับกรณีดังกล่าว ยืนยันไม่เป็นความจริง
ชี้ครอบครัวของ นายชูวงษ์ เป็นครอบครัวที่รักกันดี ไม่เคยมีเรื่องทะเลาะ หรือมีปัญหาในเรื่องทรัพย์สมบัติ วอนอย่าเอาปัญหาของครอบครัวอื่นมาเปรียบเทียบ