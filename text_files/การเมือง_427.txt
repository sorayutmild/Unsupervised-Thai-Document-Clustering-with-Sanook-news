(24 เม.ย.) ผู้สื่อข่าวรายงานว่า กรณีการเชิญนักการเมืองพรรคต่างๆ เข้าหารือประเด็นการปรองดอง ที่สโมสรทหารบก ในช่วงเช้าได้มีการจัดโต๊ะรับรองให้นั่งรอเข้าประชุมเป็นกลุ่ม ลักษณะโต๊ะกลม โดย นายอภิสิทธิ์ เวชาชีวะ หัวหน้าพรรคประชาธิปัตย์ นั่งข้างนายวรชัย เหมะ อดีต ส.ส.สมุทรปราการ พท. นายจาตุรนต์ ฉายแสง นางธิดา ถาวรเศรษฐ นายอนุสรณ์ เอี่ยมสะอาด นายอธึกกิต แสวงสุข หรือ ใบตองแห้ง นายจตุพร พรหมพันธุ์ นายชำนิ ศักดิเศรษฐ์ นาย พงศ์เทพ เทพกาญจนา และนายพนัส ทัศนียานนท์ ก่อนที่จะย้ายเข้าประชุมในห้องประชุมใหญ่ โดยจัดโต๊ะประชุมแบบสี่เหลี่ยมขนาดใหญ่
ระหว่างการประชุมได้มีการเสิร์ฟอาหารกลางวันที่เก้าอี้ที่นั่งประชุม ซึ่งมีก๋วยเตี๋ยวเนื้อและข้าวมันไก่ พร้อมด้วยไอศกรีม และมีอาหารว่างในช่วงบ่าย ก่อนที่จะเลิกประชุมในเวลา 15.00 น. เนื่องจากห้องประชุมจะถูกใช้ในการจัดงานแต่งงาน ทำให้ผู้เข้าร่วมประชุมบางคนที่ยังไม่ได้พูดเรียกร้องให้มีการเปิดการประชุมวงเล็กในโอกาสต่อไป
นายวรชัย เหมะ อดีต ส.ส.สมุทรปราการ พรรคเพื่อไทย (พท.) กล่าวว่า สิ่งที่นาย อภิสิทธิ์และ พท. มีความเห็นไปในทิศทางเดียวกันคือเรื่องของรัฐธรรมนูญที่ต้องมีแนวทางไปในเรื่องความปรองดองลดความ ขัดแย้ง เป็นประชาธิปไตย พท.รับได้หากการเลือกตั้งช้า แต่รัฐธรรมนูญต้องเป็นประชาธิปไตย ควรมีการทำประชามติ แต่หากรัฐธรรมนูญยังเป็นแบบที่ร่างออกมานี้ ไม่มีการแก้ไข เชื่อว่าความขัดแย้งจะไม่สิ้นสุด ทางเสนาธิการทหารบกจะนำแนวทางข้อเสนอทั้งหมดไปให้หัวหน้า คสช. ทั้งนี้ตนขอให้หัวหน้า คสช.ฟังความคิดเห็นต่างๆ เพื่อแก้ไขปัญหาความขัดแย้งด้วย