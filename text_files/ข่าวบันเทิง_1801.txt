ความรักเมื่อเกิดขึ้นแล้วก็ถือเป็นเรื่องน่าชื่นใจ ยิ่งจูงมือกันเข้าสู่ประตูวิวาห์ก็เป็นที่น่ายินดี แต่ดูเหมือนว่าจะมีคู่รักดาราที่ต้องรูดม่าน ปิดฉากการใช้ชีวิตคู่อย่างรวดเร็ว จนคนที่ทราบข่าวต่างพากันเสียดาย และนี่คือ "10 คู่รักดารา ปิดฉากชีวิตวิวาห์ ..เร็วจนเสียดาย"

หญิงแย้ นนทพร และ หมอสอง นพ.นพรัตน์ รัตนวราห
ชีวิตหลังวิวาห์ของคู่รักมาราธอนที่คบหากันมานานกว่า 9 ปีอย่าง พริตตี้เงินล้านฉายาเจ้าแม่ศัลยกรรม "หญิงแย้ นนทพร" และ "หมอสอง นพ.นพรัตน์ รัตนวราห" เจ้าของธุรกิจ รพ.ศัลยกรรมตกแต่ง ต้องจบลงอย่างรวดเร็ว หลังจากแต่งงานไปเพียงแค่ 3 เดือน โดยฝ่ายหญิงยอมรับว่าทัศนคติและไลฟ์สไตล์ที่ไม่ตรงกัน

เต๋า สมชาย และ นัท มีเรีย
คู่รักที่สร้างตำนานรักข้ามค่ายเพลง จนเข้าสู่ประตูวิวาห์ที่อลังการงานยักษ์ที่สุด สำหรับ "เต๋า สมชาย" และ "นัท มีเรีย" แต่เมื่อแต่งงานไปได้เกือบ 3 ปี ทั้งคู่ก็ต้องปิดฉากชีวิตรักลง เพราะฝ่ายหญิงทนพฤติกรรมเจ้าชู้ และอารมณ์ร้อนของฝ่ายชายไม่ไหว พร้อมออกเพลงรักไม่ช่วยอะไรเลย เหมือนจะเป็นการบอกใบ้เรื่องราวชีวิตอยู่กลายๆ
 แมน ศุภกิจ และ เมจิ อโณมา
อีกหนึ่งคู่รักมาราธอน "แมน ศุภกิจ" และ "เมจิ อโณมา" หลังจากตัดสินใจเข้าประตูวิวาห์ได้เพียง 2 ปีกว่าๆ เท่านั้น ก็ตัดสินใจลดระดับความสัมพันธ์ แม้จะมีข่าวเม้าท์ในช่วงแรกๆ ว่าเป็นเพราะมีมือที่ 3 แต่ฝ่ายหญิงก็ออกมาเผยสาเหตุว่า เป็นเพราะมีความคิดที่ไม่ตรงกัน อีกทั้งความรู้สึกของทั้งคู่เปลี่ยนมาเป็นพี่น้องกันแล้ว

เจนี่ เทียนโพธิ์สุวรรณ์ และ เอ๋ ชนม์สวัสดิ์
หลายคนยังจำติดตาในวันที่นางเอกซุปตาร์ "เจนี่ เทียนโพธิ์สุวรรณ์" เซอร์ไพรส์แถลงข่าวพร้อมโชว์ทะเบียนสมรส ที่เพิ่งจดกับนักการเมืองชื่อดัง "เอ๋ ชนม์สวัสดิ์ อัศวเหม" แต่หลังจากแต่งงานไปได้เพียง 11 เดือน ทั้งคู่ก็ตกลงจดทะเบียนหย่ากันอย่างเงียบๆ ก่อนที่ฝ่ายหญิงจะบินไปเลียแผลใจที่สหรัฐอเมริกา ท่ามกลางกระแสข่าวลือมากมาย

แป้ง อรจิรา และ ผู้กองต้อม ทรงพันธ์
หลังจากเข้าพิธีวิวาห์ไปเพียง 2 ปีเศษ นางเอกสาว "แป้ง อรจิรา" ก็ออกมายอมรับว่า หย่าขาดจาก "ผู้กองต้อม ร.ต.อ.ทรงพันธ์ กุลดิลก" ลูกชายอดีต รมช. มหาดไทย เรียบร้อยแล้ว โดยระบุสาเหตุว่าเพราะทัศนคติและไลฟ์สไตล์ไม่ตรงกัน ไม่เกี่ยวกับกระแสข่าวที่ว่าพ่อแม่ฝ่ายชายกดดันสาวแป้งเรื่องทายาทแต่อย่างใด

บอล ภราดร และ นาตาลี เกลโบวา
ทำเอาหัวใจหนุ่มทั่วโลกสลาย หลังจากที่นักเทนนิสชื่อดัง "บอล ภราดร ศรีชาพันธุ์" ควงนางงามจักรวาลชาวแคนาดา "นาตาลี เกลโบวา" เข้าพิธีวิวาห์ แต่หลังจากแต่งงานกันได้เพียง 3 ปี ฝ่ายชายก็ตัดสินใจหย่าให้ทั้งน้ำตา โดยนาตาลีออกมายอมรับว่าไม่มีเวลา และไลฟ์สไตล์ต่างกัน

แอมมี่ The Bottom Blues และ ไอด้า ไอรดา 
คู่รักเด็กแนว "ไอด้า ไอรดา" และ "แอมมี่ ไชยอมร" นักร้องนำวง The Bottom Blues ยืดอกรับในวันแต่งงาน ว่าฝ่ายหญิงท้องได้ 5 เดือน โดยทั้งคู่มีทายาทด้วยกันคือ "น้องลัลลาเบล" แต่หลังจากใช้ชีวิตคู่ได้เพียง 2 ปีกว่า สาวไอด้า ก็เปิดฉากแฉว่าแอมมี่นอกใจ ซึ่งต่อมาฝ่ายชายก็ยอมรับว่าเป็นความผิดของตนเอง และแยกทางกันแล้ว 

แตงโม ภัทรธิดา และ โตโน่ ภาคิน
กลายเป็นวาระแห่งชาติทีเดียว สำหรับการเลิกราของคู่รักกระแสแรง "แตงโม ภัทรธิดา" และ "โตโน่ ภาคิน" เพราะหลังจากเข้าพิธีหมั้นและสาบานรักอย่างสายฟ้าแล่บ ก่อนฝ่ายชายจะย้ายเข้าบ้านฝ่ายหญิงและใช้ชีวิตคู่ร่วมกันไปได้เพียง 2 ปี โตโน่ก็ประกาศความโสดบนเวทีคอนเสิร์ต ขณะที่สาวแตงโมก็ได้กินยานอนหลับเกินขนาดจนต้องหามส่งรพ. ปิดฉากชีวิตรักไปแบบเจ็บๆ กันทั้งคู่   

ปีเตอร์ คอร์ป และ พลอย พลอยพรรณ
ยืดเยื้อกันมานาน หลังจากที่สาว "พลอย พลอยพรรณ" ประกาศตามหา "ปีเตอร์ คอร์ป" ผ่านอินสตาแกรม ที่ไม่ยอมกลับบ้านทั้งๆ ที่สาวพลอยเพิ่งคลอดลูกคนที่ 2 ได้ไม่นาน ล่าสุด ฝ่ายชายก็ได้เอ่ยปากขอหย่าแล้ว พร้อมยืนยันว่า ไม่เคยมีสัมพันธ์ลึกซึ้งกับไบค์เกอร์สาว "แอนนี่ ปริศนา" อย่างที่หลายคนสงสัย และยินดีส่งเสียค่าเลี้ยงดูลูกชายทั้ง 2 คน เป็นอันจบชีวิตรัก 3 ปีกว่า

ปลื้ม สุรบถ หลีกภัย และ ทับทิม มัลลิกา 
หลายคนยังจำกันได้ สำหรับคลิปขอแต่งงานของคู่รักขวัญใจวัยรุ่น "ปลื้ม สุรบถ หลีกภัย" บุตรชายของอดีตนายกรัฐมนตรี และ "ทับทิม มัลลิกา" แต่หลังจากแต่งงานไปเพียง 3 ปี ทั้งคู่ก็จบชีวิตคู่ พร้อมข่าวลือข่าวฉาวโหมกระหน่ำเข้าใส่ โดยฝ่ายชายให้เหตุผลว่า หลังแต่งงานจึงเพิ่งเข้าใจว่ารักกันแบบเพื่อน