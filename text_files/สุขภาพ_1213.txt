หลายคนน่าจะทราบกันดีอยู่แล้วว่า ไขมัน และคาร์โบไฮเดรต (แป้ง) เป็นสารอาหารที่เป็นสาเหตุสำคัญในการทำให้เราน้ำหนักขึ้น หรือเป็นโรคอ้วนหากรับประทานไม่เหมาะสม แต่งานวิจัยล่าสุดจากนักวิทยาศาสตร์ในประเทศสเปน ระบุว่า ไขมันบางชนิดไม่ได้ทำให้เราอ้วนขึ้น และไม่ได้ส่งผลกระทบอะไรร้ายแรงต่อร่างกายมากนัก
โดยงานวิจัยดังกล่าวเริ่มต้นศึกษาจากกลุ่มตัวอย่างที่เป็นผู้ชาย และผู้หญิงวัยกลางคนราว 7,447 คน ที่ส่วนใหญ่ประสบปัญหาน้ำหนักเกิน เป็นโรคอ้วน เป็นโรคเบาหวานชนิดที่ 2 หรือมีแนวโน้มว่าจะเป็นโรคหัวใจ
กลุ่มหนึ่งเริ่มทานอาหารสไตล์เมดิเตอร์เรเนียน ที่เน้นผักผลไม้สด และโปรตีนไขมันน้อยอย่าง ปลา และเพิ่มด้วยน้ำมันมะกอก และถั่ว ใช้เวลาในการทานอาหารดังกล่าวนานถึง 5 ปี โดยไม่นับจำนวนแคลอรี่ที่ทานเข้าไป อีกกลุ่มหนึ่งให้ทานอาหารไขมันต่ำ และไม่ได้นับจำนวนแคลอรี่ที่ทานในแต่ละวันเช่นกัน
กลุ่มที่ทานอาหารสไตล์เมดิเตอร์เรเนียน ได้ทานผักผลไม้สด และปลามากกว่า และทานเนื้อสัตว์ และผลิตภัณฑ์จากนมน้อยกว่ากลุ่มที่ทานอาหารไขมันต่ำ แต่ผลปรากฏว่ากลุ่มที่ทานอาหารเมดิเตอร์เรเนียนเฉลี่ยแล้วมีน้ำหนักมากกว่ากลุ่มที่ทานอาหารไขมันต่ำเล็กน้อย
ดังนั้น จากผลการทดลองนี้จึงพิสูจน์ได้ว่า คนส่วนใหญ่มักเข้าใจผิดว่าเนื้อสัตว์ และผลิตภัณฑ์จากนมเป็นตัวการสำคัญที่ทำให้อ้วน แต่อันที่จริงแล้วสารอาหารที่ทำให้อ้วนได้ง่ายกว่า คือคาร์โบไฮเดรต ที่เป็นแป้ง และน้ำตาล จากผลงานวิจัยอีกชิ้นพบว่า มีเพียง 3.6% ของผู้ที่เสียชีวิตจากโรคหัวใจที่มีสาเหตุมาจากไขมันอิ่มตัว ที่เราพบได้ในเนื้อสัตว์ และผลิตภัณฑ์จากนม และมากกว่า 10% ของผู้ที่เสียชีวิตจากโรคหัวใจ มีส่วนเกี่ยวข้องกับการทานน้ำมันพืชที่สามารถพบได้ในอาหารเมดิเตอร์เรเนียน
นอกจากนี้นักวิจัยยังระบุเพิ่มเติมว่า คนที่ดื่มนมชนิดมีไขมันตามปกติ มีโอกาสเสี่ยงเบาหวานน้อยกว่าคนที่ดื่มนมพร่องมันเนยถึง 46% อีกด้วย
เพราะฉะนั้น หากอยากลดน้ำหนัก และลดความเสี่ยงในการเป็นโรคอ้วน เบาหวาน และโรคหัวใจ ควรเน้นลดอาหารประเภทคาร์โบไฮเดรต (แป้ง และน้ำตาล) มากกว่าที่จะกังวลกับอาหารที่มีไขมัน แต่ถึงอย่างไรเนื้อสัตว์ที่มีมันเยิ้มๆ ก็ไม่ควรทานมากนักเช่นกัน ควรเน้นทานไขมันดีอย่างน้ำมันมะกอก ถั่ว ปลาทะเล มากกว่า