ปีชง 2565 พร้อมวิธีแก้ปีชง เมื่อเข้าสู่ปีศักราชใหม่ (ปีขาล) จะมีปีนักษัตรไหนชง 100% และปีนักษัตรไหนชงร่วมกันบ้าง แนะวิธีแก้ปีชง 2565 ให้ผ่านพ้น แคล้วคลาดปลอดภัย ผ่อนหนักเป็นเบา ไปเช็กกัน เตรียมทำบุญ เตรียมของไหว้สำหรับแก้ปีชงด่วน! 
ท่านที่เกิดปีวอก จะเป็นการชงโดยตรง 100% คือมีเกณฑ์จะเกิดการเปลี่ยนแปลงครั้งใหญ่อย่างฉับพลัน ไม่ว่าจะในแง่บวกหรือลบ บางคนจู่ๆ เกิดดังในสายงานขึ้นมาหรือลงทุนแล้วเกิดรวยขึ้นมาแบบเกินคาด ในขณะที่อีกหลายคนอาจเกิดผลกระทบในทางร้าย เช่น ความเดือดร้อนวุ่นวายใจ อุปสรรคในการดำเนินชีวิต เรื่องโกลาหลจากครอบครัวหรือบริวาร มีความขัดข้องขัดสนต่าง ๆ รวมถึงการขาดความกระตือรือร้น ขาดพลังงานหรือไฟในชีวิต ท้อแท้เบื่อหน่ายได้ง่าย แถมมีโอกาสถูกเบียดเบียน ถูกทำให้เดือดร้อน และอาจประสบอุบัติเหตุที่เกินคาดได้ ดังนั้นคนปีวอกจึงควรหมั่นทำบุญกุศลบ่อย ๆ ใช้ชีวิตบนความไม่ประมาท อย่าใจร้อนวู่วามเด็ดขาด หมั่นสวดมนต์ไหว้พระ ถือศีลกินมังสวิรัติ ปฏิบัติกรรมฐาน ชีวิตจะได้มีการเปลี่ยนแปลงไปในทางที่ดีขึ้น ที่สำคัญควรเน้นช่วยเหลือคนที่ยากไร้ ปล่อยชีวิตสัตว์ให้เป็นทาน ก็จะช่วยให้บรรเทาความเลวร้ายต่าง ๆ ให้เบาบางลงได้ 
ท่านที่เกิดปีมะเส็ง จะเป็นการชงร่วม ส่งผลให้มีปัญหาถูกนินทา ถูกใส่ร้ายใส่ความ ถูกกดดัน มีสภาวะที่เร่าร้อน ถูกโยนเผือกร้อนมาให้ ทำให้คนปีมะเส็งได้รับความเสียหายด้วยเช่นเดียวกัน ดังนั้นคนปีมะเส็งจึงควรทำบุญเกี่ยวกับแสงสว่างบ่อย ๆ เช่น เติมน้ำมันตะเกียง ถวายเทียน บริจาคค่าไฟให้วัด หรือทำบุญด้วยการช่วยเหลือคนยากไร้ 
ท่านที่เกิดปีกุน จะเป็นการชงร่วม ส่งผลให้มีปัญหาถูกหมางเมิน ถูกบอกเลิก ไม่ได้รับการดูแลเอาใจใส่ หรือมีปัญหาเกิดข้อขัดแย้ง เลิกร้างห่างลา ต้องพลัดพรากจากจรจากถิ่นฐานบ้านที่อยู่อาศัย ไม่ได้รับความสำคัญ หรืออาจจะถูกเลื่อยขาเก้าอี้ ดังนั้นท่านที่เกิดปีกุนควรทำบุญเกี่ยวกับการบริจาคน้ำดื่ม น้ำปานะ ทำบุญเกี่ยวกับน้ำ หรือไปไหว้พวกเจ้าแม่ ศาลเจ้าที่ใกล้แหล่งน้ำ หรือวัดใกล้น้ำเพื่อความเป็นสิริมงคล 
ท่านที่เกิดปีขาล จะเป็นการชงร่วม ส่งผลให้มีปัญหาในปีที่เป็นนักษัตรของตน (ชงตัวเอง) เช่น ทำให้เกิดเรื่องโกลาหลร้อนใจ มีปัญหาในหน้าที่การงาน รวมถึงมีอุปสรรคยิบย่อยเกิดขึ้นในชีวิตให้ต้องพยายามผ่านไปให้ได้ด้วย ดังนั้นท่านที่เกิดปีขาลก็ควรที่จะหมั่นทำบุญไหว้พระสวดมนต์ (ไหว้พระ 9 วัด) หรือให้ชีวิตสัตว์เป็นทาน ให้ข้าวแก่สุนัขจรจัด บริจาคโลหิต ฯลฯ จะช่วยแก้ไขดวงชะตาในส่วนที่ติดขัดได้ 
ตามความเชื่อของชาวจีนที่นิยมปฏิบัติกันมายาวนาน แนะนำให้ผู้ที่ชงตรงและชงร่วมในแต่ละปีไปไหว้ “ไท้ส่วยเอี๊ย” ที่วัดจีนใกล้บ้าน โดยเฉพาะที่วัดเล่งเน่ยยี่ (วัดมังกรกมลาวาส) หรือศาลเจ้าหน่าจา จ.ชลบุรี โดยจะมีเทพเจ้าผู้คุ้มครองแต่ละนักษัตรปีเกิดอยู่ และเพื่อเป็นการสะเดาะเคราะห์แก้ไขดวงชะตาในทางร้ายให้กลับกลายเป็นดีและเกิดความมั่งมีศรีสุขขึ้นตลอดทั้งปี