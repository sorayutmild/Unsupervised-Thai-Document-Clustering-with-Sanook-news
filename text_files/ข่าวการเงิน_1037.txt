นายสมเกียรติ กิมาวหา ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า คณะกรรมการ ธ.ก.ส.เห็นชอบให้ธนาคารออกสลากออมทรัพย์ชุดเกษตรยั่งยืน ราคาหน่วยละ 20 บาท วงเงินรวม 5,000 ล้านบาท สำหรับจำหน่ายให้แก่เกษตรกรรายย่อยและผู้มีรายได้น้อย ซื้อไว้เก็บออมและลุ้นรางวัลสูงสุด 1 ล้านบาท
“สลากออมทรัพย์ครั้งนี้ นับเป็นสลากฯ ที่ ธ.ก.ส.ทำออกมาราคาถูกสุดนับตั้งแต่เคยมีมา เพราะต้องการให้เข้าไปสู้กับหวยใต้ดิน เนื่องจากผลศึกษาพฤติกรรมการออมและการซื้อหวยของคนไทยพบว่า ส่วนใหญ่นิยมซื้อครั้งละ 10-20 บาทเยอะสุด จึงได้นำผลมาวิเคราะห์และจัดทำออกมาเป็นทางเลือกให้เปลี่ยนเงินซื้อหวยมาเป็นซื้อสลากฯ ซึ่งสามารถเก็บออมได้ด้วย เพราะถ้ายังคงขายสลากฯ แบบเดิมหน่วยละ 100 บาท และ 500 บาท เกษตรกรรายย่อยก็ไม่มีกำลังเพียงพอที่จะซื้อ” 
 นายสมเกียรติ กล่าวต่อว่า สลากออมทรัพย์ชุดเกษตรยั่งยืน จะเป็นสลากแบบตราสารไร้ใบ หมายเลขหน้าสลาก 4 หลัก ออกหมายเลขแบบเรียงลำดับอัตโนมัติ O000-9999 ราคาหน่วยละ 20 บาท มีอายุสลาก 3 ปี เมื่อครบกำหนดได้รับดอกเบี้ยหน่วยละ 0.10 บาท โดยมีการออกรางวัลเดือนละ 1 งวด รวม 3 ปี 36 งวด ซึ่งตรวจรางวัลกับเลขท้าย 4 ตัว ของผลรางวัลสลากทวีสิน ทุกวันที่ 16 ของเดือน หากไถ่ถอนก่อนกำหนดมีค่าธรรมเนียมหน่วยละ 20 บาท และไม่สามารถนำไปค้ำประกันเงินกู้ได้
สำหรับเงินรางวัล เลข 4 หลัก เท่ากับ 100% ของราคาสลาก และในงวดแรกหลังการฝาก หากถูกรางวัลได้รับโบนัส 5 พันบาทต่อหน่วยเพิ่มอีกด้วย นอกจากนี้ ยังมีการออกรางวัลพิเศษ 1 ล้านบาท อีกปีละ 2 ครั้ง ช่วงเดือน พ.ค.ในวันพืชมงคล และเดือน พ.ย. ซึ่งตรงกับวันสถาปนาธนาคาร โดยผู้ถูกรางวัลพิเศษนี้จะต้องถูกทั้งเลข 4 ตัว และเลขหมวดของสลากฯ
ทั้งนี้ สลากออมทรัพย์จะเริ่มขายตั้งแต่วันที่ 5 มิ.ย.2562 ที่ ธ.ก.ส.ทุกสาขาทั่วประเทศ รวมถึงการเปิดจองแบบออนไลน์ผ่านแอปพลิเคชัน ธ.ก.ส.
