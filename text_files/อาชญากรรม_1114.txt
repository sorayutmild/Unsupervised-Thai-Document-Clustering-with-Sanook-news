รวบ 9 สาว โพสต์ขายตัวผ่านทางอินเตอร์เน็ต เผยส่วนใหญ่มีงานประจำ แต่มาทำเพื่อหารายได้พิเศษ โดยจะเรียกค่าตัวตั้งแต่ 2,000-5,000 บาท 
 
(25 ส.ค.) วานนี้ (24 ส.ค.) เมื่อเวลา 18.00 น. ที่กองกำกับการเด็กและสตรี กองบัญชาการตำรวจนครบาล (กก.ดส.บชน.) พ.ต.ท.สำเริง ส่งเสียง รองผู้กำกับการ กองสวัสดิภาพเด็กและสตรี กองบัญชาการตำรวจนครบาล (รอง ผกก.ดส.) พร้อมด้วย พ.ต.ท.ศยาม อินทร์สุวรรณโณ พ.ต.ท.ปิยวุฒิ แก้วมณี พ.ต.ต.มานะ จันทร์ลาด สว.กก.ดส.บช.น. และฝ่ายสืบสวน กก.ดส.บชน. ร่วมกันแถลงข่าวจับกุมผู้ต้องหาโพสต์ข้อความค้าประเวณีผ่านเว็บไซด์เป็นหญิงจำนวน 9 ราย และผู้ต้องหาเตร็ดเตร่ เพื่อการค้าประเวณีเป็นหญิง อีก 6 ราย
พ.ต.ท.สำเริง กล่าวว่า ได้รับการร้องเรียนจากพ่อแม่ผู้ปกครองเป็นจำนวนมากว่า มีการประกาศค้าประเวณีผ่านทางเว็บไซด์แห่งหนึ่ง จึงสืบสวน กระทั่งทราบว่า กลุ่มผู้ต้องหามีการโพสต์ข้อความเชิญชวนให้มาร่วมประเวณีโดยมีการจ่ายค่าบริการจริง จึงติดต่อล่อซื้อและนัดพบตามโรงแรมต่างๆ ในพื้นที่กรุงเทพฯ และปริมณฑล กระทั่งจับกุมได้ทั้งหมด 9 คน ส่วนใหญ่จะอายุ 20 ปีขึ้นไป และมีงานประจำทำทุกคน ส่วนที่มาขายบริการเป็นการหารายได้พิเศษ โดยจะเรียกค่าตัวตั้งแต่ 2,000-5,000 บาท ทำมาแล้วคนละประมาณ 1-2 ปี 
ทั้งนี้ผู้ต้องหาทั้งหมดจะถูกนำตัวส่งศาลแขวงในท้องที่จับกุมดำเนินคดีในข้อหา โฆษณาชักชวนหรือแนะนำด้วยเอกสาร สิ่งพิมพ์ หรือกระทำให้แพร่หลายด้วยวิธีใดไปยังสาธารณะ ในลักษณะที่เห็นได้ว่า เป็นการเรียกร้องหรือติดต่อเพื่อการค้าประเวณีของตนเอง และติดต่อชักชวนแนะนำตัวหรือรบเร้าบุคคลตามถนนสาธารณสถานหรือที่อื่นใด เพื่อการค้าประเวณีอันเป็นการเปิดเผยและน่าอับอาย ซึ่งมีโทษปรับตั้งแต่ 1 หมื่น- 4 หมื่นบาท จำคุกตั้งแต่ 6 เดือน- 2 ปี หรือทั้งจำทั้งปรับพ.ต.ท.สำเริง กล่าวต่อว่า ในส่วนผู้ต้องหาที่เหลืออีก 6 คน เป็นพวกที่ออกมายืนตามถนนเพื่อค้าประเวณีตามย่านคลองหลอด พวกนี้จะถูกนำส่งสน.ท้องที่ ดำเนินคดีในข้อหา เตร็ดเตร่เพื่อการค้าประเวณีต่อไป สำหรับเจ้าของเว็บไซด์ที่มีการโพสต์ข้อความ จะประสานกับไอซีที เพื่อตรวจสอบว่า เจ้าของเว็บมีส่วนเกี่ยวข้องด้วยหรือไม่ต่อไป นอกจากนี้ อยากฝากไปยังพ่อแม่ผู้ปกครอง ให้ช่วยกันสอดส่องดูแลบุตรหลาน ที่มีพฤติกรรมใช้จ่ายฟุ่มเฟือย เพราะอาจเข้าข่ายกรณีดังกล่าวก็เป็นได้ และขอเตือนผู้ที่คิดจะใช้บริการหญิงขายบริการเหล่านี้ด้วยว่า อาจติดเชื้อโรคจากผู้หญิงเหล่านี้ก็เป็นได้
 