สารวัตรทางด่วนขับ จยย.ตำรวจ เสยท้ายรถแท็กซี่บนทางด่วนโทลเวย์ ฝั่งขาออก ช่วงศูนย์ลูกเรือการบินไทย เสียชีวิตคาที่
(20 พ.ค.) เมื่อเวลาประมาณ 13.30 น. ที่ผ่านมา เจ้าหน้าที่ตำรวจ สน.ดอนเมือง ได้รับแจ้งเหตุรถจักรยานยนต์ตำรวจ ยี่ห้อฮอนด้า ซีบีอาร์ สีเทา ชนท้ายรถแท็กซี่โดยสาร บนทางด่วนดอนเมืองโทลเวย์ ฝั่งขาออก ช่วงหลักสี่ไปดอนเมือง บริเวณศูนย์ลูกเรือการบินไทย เบื้องต้นพบว่า ร.ต.ต.ประโยชน์ กรเกษม อายุ 53 ปี ตำแหน่ง รองสารวัตรจราจร สน.ทางด่วน 1 เสียชีวิตในที่เกิดเหตุ
ขณะที่ นายวิชัย ขุณรงค์ อายุ 62 ปี คนขับรถแท็กซี่ ให้การกับเจ้าหน้าที่ว่า ก่อนเกิดเหตุขับรถอยู่เลนซ้ายความเร็วประมาณ 40 กิโลเมตรต่อชั่วโมง และเห็นรถจักรยานยนต์ของ ร.ต.ต.ประโยชน์ ขับพุ่งมาชนท้ายรถอย่างจัง ก่อนจะเห็นรถของตำรวจกระเด็นข้ามไปชนขอบทางและเสียชีวิต