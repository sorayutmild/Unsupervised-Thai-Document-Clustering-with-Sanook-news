ผู้สื่อข่าวรายงานว่า ภายในเว็บไซต์ยูทูบมีการเผยแพร่คลิบวีดิโอ แก๊งโอรส เครือข่ายค้ายาเสพติดย่านฝั่งธนฯ ที่เคยก่อเหตุยิง ด.ต.สนิท ริ้วทองชุ่ม อายุ 44 ปี ผบ.หมู่จราจร สน.บางยี่ขัน ช่วยราชการ กก.สส.บก.น.7 เสียชีวิตขณะกำลังปฏิบัติหน้าที่บริเวณหน้าร้านลาบร้อยเอ็ด ซอยจรัญสนิทวงศ์ 28 แขวงบ้านช่างหล่อ เขตบางกอกน้อย เมื่อวันที่ 14 มิ.ย.ที่ผ่านมา โดยใช้ชื่อคลิปว่า อย่ามาเจ๋อ ผู้โพสต์คลิปวีดีโอใช้ชื่อว่า แอล โอรส เนื้อความเป็นการพูดจาถากถางผู้โพสต์คลิปก่อนหน้านี้ ชื่อ เน วัดดาว ว่าให้มาเอาเรื่องกับตนเอง นัดมาได้เลยว่าจะมีเรื่องกันวันไหน รวมถึงมีกล่าวอ้างว่าอย่ามาท้าทาย ตี๋ โอรส ซึ่งขณะนี้เจ้าหน้าที่กำลังจับตาดูอยู่อย่างใกล้ชิด นอกจากนั้น ยังมีคลิปอีกคลิปในยูทูบ มีสาววัยรุ่นถ่ายภาพโชว์ขณะ แอล โอรส โชว์ถุงใส่ยาเค
ขณะที่รายงานข่าวจากชุดปราบปรามยาเสพติดกองบังคับการสืบสวนสอบสวนนครบาลระบุด้วยว่าแก๊งโอรสยังเหลือสมาชิกอยู่อีก 10 คนที่ยังไม่ถูกออกหมายจับ แต่เจ้าหน้าที่ติดตามดูพฤติกรรมอยู่ เนื่องจากเป็นผู้ต้องหาก่อเหตุขโมยยาเสพติดและปล้นยาเสพติดจากเครือข่ายอื่นๆ ไปขายโดยไม่ลงทุน โดยมีหัวหน้าแก๊ง คือ นายตี๋ แยกออกอีกเป็น 3 พวก คือ นายแอล นายเหน่ นายกลาง สมัครใจร่วมเป็นพวก โดยทุกคนจะพกปืนติดตัวไว้ ขณะนี้ยังไม่มีหลักฐานเกี่ยวกับการปล้นยาเสพติดที่จะสามารถออกหมายจับได้ ที่ผ่านมาจับได้เพียงลูกน้องเท่านั้น นอกจากนี้แก๊งโอรสยังมีอิทธิพลในกลุ่มเครือข่ายยาเสพติดในเรือนจำ เมื่อได้ข่าวว่าเครือข่ายต่างๆ ไปส่งยาแห่งใดก็จะไปปล้นเอายามาขาย โดยมี นายแอล เป็นผู้รับส่งยา ทั้งนี้ เจ้าหน้าชุดสืบสวนจะเร่งติดตามจับกุมเครือข่ายดังกล่าวต่อไป
ทั้งนี้มีรายงานว่า คลิปวิดีโอของ "แก๊งโอรส" ขณะนี้มีชาวเน็ตจำนวนหนึ่ง แห่เข้าไปชมพฤติกรรมดังกล่าวบนเว็บไซต์ยูทูบ
ขอบคุณข่าวจาก ข่าวสด