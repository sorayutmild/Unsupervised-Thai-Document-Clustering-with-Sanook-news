อาการสะอึก เป็นอาการที่เกิดขึ้นได้กับทุกคน เกิดจากอาการที่กระเพาะอาหารเกิดอาการระคายเคือง เส้นประสาทจึงถูกกระตุ้นให้ทำงานผิดปกติ ส่งผลให้กะบังลม หรือกล้ามเนื้อที่กั้นกลางระหว่างช่องอก กับช่องท้อง มีการหดเกร็งเป็นจังหวะ กล้ามเนื้อซี่โครงได้รับผลกระเทือนให้เกิดจากหดเกร็งตัวในลักษณะเดียวกัน
สาเหตุของอาการสะอึกมีทั้งทางกายภาพ เช่น ผลข้างเคียงจากความผิดปกติของคอและหน้าอก เช่น พบก้อนเนื้องอก ต่อมน้ำเหลืองโต หรือความผิดปกติของช่องท้อง เช่น เยื่อบุช่องท้องอักเสบ ไตวาย หรืออาการที่เกิดขึ้นหลังเข้ารับการผ่าตัด ส่วนอาการสะอึกจากอารมณ์ที่เปลี่ยนแปลง เช่น มีอาการตกใจกะทันหัน หรือมีปัญหาความเครียดเรื้อรัง
นอกจากนี้ การดื่มเครื่องดื่มที่มีแก๊สมาก แอลกอฮอล์ การทานอาหารมากเกินไป ทานอาหารรสจัด  และสูบบุหรี่จัด ก็เป็นสาเหตุของอาการสะอึกได้เช่นกัน
ตามปกติแล้ว อาการสะอึกจะค่อยๆ ดีขึ้นเมื่อเวลาผ่านไประยะหนึ่ง แต่หากมีอาการสะอึกในช่วงเวลาสำคัญ เช่น อยู่ระหว่างประชุม สัมภาษณ์งาน หรืออยู่ในที่สาธารณะ เราก็อยากให้อาการสะอึกหายไปเร็วๆ ลองทำตามเคล็ดลับเหล่านี้ดูค่ะ 
9 วิธีแก้อาการสะอึก อย่างได้ผลภายในเวลาไม่กี่นาที

หายใจในถุงกระดาษ
เคี้ยวขนมปังแห้ง
ก้มตัวดื่มน้ำจากขอบแก้ว จากด้านตรงข้าม หรือด้านที่อยู่ไกลจากริมฝีปาก
จิบน้ำจากแก้วเร็วๆ หลายๆ อึก
กลืนน้ำแข็งบดละเอียด
ทำให้ตกใจ เช่น ตกหลังเบาๆ กะทันหัน
กดจุด โดยบีบตรงเนินใต้นิ้วโป้งของมืออีกข้างหนึ่ง หรือกดบริเวณร่องเหนือริมฝีปาก
ใช้นิ้วมืออุดหูราว 20-30 วินาที
จิบน้ำมะนาวสด 

หากทำทุกวิธีแล้ว อาการสะอึก ยังไม่หาย ขอให้ใจเย็นๆ แล้วนั่งรอสักพัก อาการจะค่อยๆ ดีขึ้นในไม่ช้าค่ะ แต่หากคุณมีอาการสะอึกบ่อย หรือสะอึกแรงจนมีอาการเจ็บคอ เจ็บหน้าอก หรือปวดท้อง ควรพบแพทย์เพื่อตรวจเช็คร่างกายอย่างละเอียดอีกครั้งค่ะ