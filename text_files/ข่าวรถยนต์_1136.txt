     กรมการขนส่งฯ เปิดให้ผู้สนใจขอรับใบขับขี่ สามารถเข้ารับการอบรมภาคทฤษฎีที่สถาบันการศึกษาประจำจังหวัดกว่า 130 แห่งทั่วประเทศ ไม่ต้องเดินทางไปขนส่ง
     กรมการขนส่งทางบกเพิ่มทางเลือกให้ผู้ขอรับใบอนุญาตขับรถและผู้ขอต่ออายุใบอนุญาตขับรถตามกฎหมายว่าด้วยรถยนต์ สามารถเข้ารับการอบรมกับสถาบันการศึกษาทั้งภาครัฐและเอกชนที่ทำความตกลงกับกรมการขนส่งทางบก โดยไม่จำเป็นต้องเข้ารับการอบรมกับสำนักงานขนส่งเพียงอย่างเดียว โดยปัจจุบันมีทั้งหมด 130 แห่งทั่วประเทศ

     สำหรับหลักสูตรอบรมในสถาบันการศึกษา 130 แห่งดังกล่าว ครอบคลุมทั้งหลักสูตรสำหรับผู้ขอรับใบอนุญาตชั่วคราว (อบรม 5 ชั่วโมง) หรือหลักสูตรสำหรับต่ออายุใบอนุญาตขับรถ (อบรม 1 ชั่วโมง) รวมถึงการขอต่ออายุใบอนุญาตขับรถกรณีใบเดิมสิ้นอายุเกิน 1 ปี หรือสิ้นอายุ 3 ปี โดยผู้ที่ผ่านการอบรมจะได้รับหนังสือรับรองผ่านการอบรม สำหรับนำมายื่นแสดงเป็นหลักฐานขอเข้ารับการทดสอบสมรรถภาพร่างกาย ทดสอบข้อเขียนระบบ E-Exam และทดสอบขับรถ ตามระเบียบที่กรมการขนส่งทางบกกำหนด
     ทั้งนี้ สถาบันการศึกษาที่สามารถเข้ารับการอบรมหลักสูตรภาคทฤษฎีดังกล่าว อาทิ มหาวิทยาลัยสวนดุสิต, มหาวิทยาลัยธรรมศาสตร์, มหาวิทยาลัยรามคำแหง, ม.ราชภัฎบ้านสมเด็จเจ้าพระยา, โรงเรียนทหารขนส่ง กรมการขนส่งทหารบก เป็นต้น
     ผู้สนใจสามารถเข้ารับการอบรมได้ตั้งแต่วันที่ 1 มกราคม 2562 - 31 ธันวาคม 2562 >> รายชื่อสถาบันการศึกษาทั้งหมด
 