วันนี้ (19 ต.ค.56) ตำรวจ สน.มีนบุรี รับแจ้งเหตุ นายจักรกฤษณ์ พณิชย์ผาติกรรม หรือ เอ็กซ์ อดีตนักกีฬายิงปืนทีมชาติไทย ถูกยิง ภายในรถยนต์ ปอร์เช่ สีดำ ทะเบียน ชส-2223 กทม. ขณะขับรถยนต์ ผ่านหน้าวัดบำเพ็ญใต้ ถ.สุขาภิบาล 3 โดยคนร้ายใช้อาวุธปืนไม่ทราบขนาด ยิงประมาณ 3 นัด เข้ามาถูกเอ็กซ์ จักรกฤษณ์ ที่กำลังขับรถอยู่ จนหมดสติคารถยนต์ ได้รับบาดเจ็บสาหัส เบื้องต้น เจ้าหน้าที่นำส่งโรงพยาบาล เสรีรักษ์จากการสอบสวนทราบว่าก่อนที่นายจักรกฤษณ์ จะถูกยิงได้ขับรถยนต์คันดังกล่าวโดยมีคนรับใช้ผู้หญิงนั่งคู่มาด้วย และถูกกระสุนปืนยิงเข้าที่ขา
ด้านพล.ต.ต.สุคุณ พรหมาย ผู้บังคับการตำรวจนครบาล3(ผบก.น.3) กล่าวว่า พยานที่เห็นเหตุการณ์ระบุว่า คนร้ายขี่รถจักรยานยนต์ซ้อนท้ายกันมา และก่อเหตุประกบยิงใส่รถนายจักรกฤษณ์บริเวณปากซอยรามคำแหง 166 ทั้งนี้ให้ฝ่ายสืบสวนตรวจสอบสาเหตุความขัดแย้งของนายจักรกฤษณ์ที่ผ่านมา เพื่อสืบสวนจับกุมคนร้ายต่อไป
พ.ต.อ.เอก เอกศาสตร์ รองผบก.น.3 กล่าวว่า เบื้องต้นชุดสืบสวนได้ตั้งประเด็นการสังหารไว้หลายเรื่อง 1.ยาเสพติด 2.ชู้สาว 3.การพนัน และ 4.ความโกรธแค้นส่วนตัว โดยให้น้ำหนักไปที่ประเด็นหลังมากที่สุด ส่วนคดีความกับภรรยาที่เกิดขึ้นก่อนหน้านี้ก็ไม่ได้ตัดทิ้ง ซึ่งภรรยาของเอ็กซ์ไม่น่าจะโกรธแค้นถึงขั้นลงมือสังหาร แต่อาจจะเป็นบุคคลที่เกี่ยวข้องกับภรรยา เช่น ญาติพี่น้อง ซึ่งขณะนี้ชุดสืบสวนกำลังเร่งตรวจสอบภาพวงจรปิด และรวบรวมพยานหลักฐานให้ได้มากที่สุด เพื่อติดตามตัวคนร้ายมาดำเนินคดี
ก่อนหน้านี้ เป็นที่ฮือฮาอย่างมากเมื่อ เอ็กซ์ จักรกฤษณ์ ถูกจับกุมเมื่อวันที่ 13 กรกฎาคม เพราะตกเป็นผู้ต้องหาตามความผิดฐานพยายามฆ่าผู้อื่น ทำร้ายร่างกายผู้อื่นจนได้รับบาดเจ็บ มีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต และยังมีคดีทำร้ายร่างกายและข่มขู่ พญ.นิธิวดี ภู่เจริญยศ ภรรยา และคุกคามคนในครอบครัว จนมีการแจ้งความไว้ที่ สน.มีนบุรี และร้องเรียนไปยังมูลนิธิปวีณา หงสกุล เพื่อเด็กและสตรี โดยศาลจังหวัดมีนบุรีไม่อนุญาตให้ประกันตัว ต่อมาคดีโอนไปยังศาลทหารสูงสุด กระทรวงกลาโหม และมีการยื่นขอประกันตัวเป็นครั้งที่ 4 เมื่อวันที่ 19 สิงหาคม กระทั่งศาลอนุญาตให้ปล่อยตัวชั่วคราว
ล่าสุด เมื่อเวลาประมาณ 20.00 น. มีรายงานจากศูนย์วิทยุพระนคร มูลนิธิร่วมกตัญญูมาว่า "เอ็กซ์ จักกฤษณ์" อดีตนักกีฬายิงปืนทีมชาติไทยเสียชีวิตแล้ว
อย่างไรก็ตาม เวลา 20.45 จนท.รพ.เสรีรักษ์ แจ้งว่าหมอยังกำลังพยายามช่วยชีวิตอยู่ในไอซียู ยืนยันยังไม่มีการแจ้งเสียชีวิต
21.30 น. คณะแพทย์แถลง เอ็กซ์จักรกฤษณ์ เสียชีวิตแล้วที่รพ. ด้านครอบครัว เตรียมนำร่างไปพิสูจน์ที่นิติเวช
คลิกอ่าน >>> ประวัติ เอ็กซ์ จักรกฤษณ์ โลดโผน ยิ่งกว่านิยาย
(ขอบคุณภาพจาก เฮีย ปอ)