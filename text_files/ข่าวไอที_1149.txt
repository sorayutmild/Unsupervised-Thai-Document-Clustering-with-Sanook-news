หากใครกำลังใช้งาน iPhone 6 หรือ iPhone 6 Plus อยู่ ณ ตอนนี้ คงสังเกตเห็นลายเส้นที่ปรากฏพาดผ่านตัวเครื่องทั้งด้านบน และด้านล่าง บางคนอาจไม่ได้สนใจ บางคนก็ไม่ชอบเพราะอาจรู้สึกดูขัดตา และอาจสงสัยว่า "ทำไมถึงต้องมีลายบนตัวเครื่อง?" ทั้งๆ ที่ Apple ไม่เคยใส่อะไรไว้ถ้าไม่มีความจำเป็น ดังนั้นวันนี้เราจะพาไปหาคำตอบกัน

 จริงๆ แล้วลายเส้นที่พาดผ่านตัวเครื่องทั้งด้านบน และด้านล่าง ของ iPhone 6 และ iPhone 6 Plus ไม่ได้ใส่มาเพื่อความสวยงามแต่อย่างใด แต่ลายนั้นถูกใส่มาเพื่อเป็น "เสาอากาศ" ซึ่งลายเส้นนี้ทำมาจากพลาสติก และในตัวเครื่องบริเวณใต้ลายนั้นจะเป็นส่วนที่ติดตั้งอุปกรณ์รับสัญญาณทั้งหมด โดยบริเวณด้านบนจะเป็นตัวรับสัญญาณ Wi-Fi, Bluetooth และ GPS ส่วนบริเวณด้านล่างขวาของตัวเครื่องจะเป็นตัวรับ-ส่งสัญญาณโทรศัพท์ และสัญญาณอินเทอร์เน็ตทั้งแบบ 3G และ 4G LTE

 สาเหตุที่ต้องนำพลาสติกมาใส่นั้น เนื่องจากตัวเครื่องของ iPhone 6 และ iPhone 6 Plus ผลิตขึ้นจากอะลูมิเนียม ซึ่งปิดกั้นสัญญาณต่างๆ จึงต้องทำการแยกชิ้น และแทรกส่วนที่เป็นพลาสติกเข้าไป จากนั้นจึงทำการเชื่อมทั้งสองส่วนเข้าด้วยกัน โดยลายพลาสติกที่ปรากฏนั้นทำหน้าที่เป็นตัวกลางให้สัญญาณผ่านเข้าสู่ตัวรับสัญญาณภายในได้นั่นเอง

 หวังว่าทุกท่านคงจะได้คำตอบแล้วนะครับว่า ลายเส้นที่เห็นนั้นใส่มาเพื่ออะไร แต่ถ้าหากท่านใดไม่ถูกใจลายบนตัวเครื่องนี้ ก็มีข่าวแว่วๆ มาว่าทาง Apple กำลังจัดการกับปัญหานี้ และ iPhone รุ่นต่อไปอาจจะไม่มีลายนี้ให้เห็นอีกแล้วก็เป็นได้

นำเสนอทิป&ทริคโดย : Thaimobilecenter.com