หลังจากที่รัฐบาลหาแนวทางในการควบคุมราคาสลากขายฉบับละ 80 บาท และพยายามสลายระบบ "ยี่ปั๊ว-ซาปั๊ว" เพื่อให้ผู้ค้ารายย่อยได้กำไรเต็มเม็ดเต็มหน่วยโดยไม่ต้องถูกหักกลางทางจากบรรดาผู้ถือครองโควต้าเดิม
15ก.ย.นี้ จะเป็นวันแรก ที่สำนักงานสลากกินแบ่งรัฐบาล จะเปิดให้ บุคคลทั่วไป ได้ลงทะเบียนเพื่อรับสลากไปขายแบบไม่อั้น โดยคุณสมบัติ คือ 1.เป็นบุคคลธรรมดา 2.มีสัญชาติไทย 3.อายุไม่ต่ำกว่า 20 ปีบริบูรณ์ 4.เปิดบัญชีกับธนาคารกรุงไทย

ขั้นตอนการลงทะเบียน15ก.ย. คือ ผ่านเว็บไซต์ www.glo.or.th ของสำนักงานสลากฯ หรือ ที่สาขาธนาคารกรุงไทย จากนั้น 3-7 ต.ค.จะเปิดให้จองล่วงหน้าผ่านระบบของธนาคารกรุงไทย สำหรับสลากฯ งวดวันที่ 1 พ.ย. 2558 โดยกำหนดซื้อขั้นต่ำ 5 เล่ม (1,000 ฉบับ) สูงสุดไม่เกิน 50 เล่ม (10,000 ฉบับ) จากนั้น รอรับสลากฯ ณ ที่ทำการไปรษณีย์ที่ผู้ซื้อแจ้งเอาไว้
ราคาที่ผู้ได้รับ คือ 70.40 บาท เมื่อไปขายฉบับละ 80 บาท จะได้ส่วนต่าง 9.60 บาท เท่ากับได้กำไร 4,800 บาทต่องวด หรือ 9,600 บาทต่อเดือน
สำหรับความต้องการสลากที่อาจจะมีมากนั้น ทางสำนักงานสลากฯ จะพิมพ์เพิ่มได้ไม่อั้น แต่จะใช้วิธีตัดยอด ทุกๆ 10,000 เล่ม หากใครที่จองเข้ามาในส่วนที่รวมยอดได้ไม่ถึง ธนาคารกรุงไทย ก็จะโอนเงินพร้อมค่าธรรมเนียมให้กับผู้จอง
เงื่อนไขที่ผู้ขายรายย่อยจะต้องแบกรับ คือ หากขายไม่หมดจะไม่มีการรับซื้อคืน และปริมาณสลากฯ ในตลาดทั้งระบบที่อาจจะมีจำนวนมาก
ดังนั้น ถ้ามั่นใจรับแค่ 5 เล่มแล้วขายหมด กำไรจะได้ 9,600 บาทต่อเดือนแน่ๆ แต่ถ้าไม่หมดก็ขึ้นอยู่กับปริมาณที่เหลือว่าจะเข้าเนื้อมากแค่ไหน