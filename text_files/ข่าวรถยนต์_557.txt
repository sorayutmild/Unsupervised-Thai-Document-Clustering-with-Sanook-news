     แม้รัฐบาลจะออกนโยบายยกเว้นภาษีสรรพาสามิตรรถยนต์ ให้กับรถยนต์พลังงานไฟฟ้า 100 เปอร์เซนต์ (EV : Electric Vehicle) ที่เข้าเงื่อนไงการผลิต แต่ปัจจุบัน ยังไม่มีวี่แววถึงกระแสความนิยมรถยนต์รักษ์โลกประเภทนี้ และไม่รู้ว่าอีก 10-20 ปีข้างหน้า รถพลังไฟฟ้าจะแจ้งเกิดได้หรือไม่ อะไรคือสาเหตุที่ทำให้เป็นเช่นนั้น Tonkit360 อาสาพาไปหาคำตอบ
ภาครัฐและเอกชนขยายท่อส่งน้ำมัน
     หากย้อนดูข่าวในรอบ 2 ปีที่ผ่านมา ประเด็นหนึ่งที่น่าสนใจคือ ความร่วมมือของภาครัฐและเอกชน รวมไปถึงบริษัทน้ำมันเชื้อเพลิงยักษ์ใหญ่ของไทย ที่ลงทุนภายใต้ตัวเลขกว่า 12,000 ล้านบาท ขยายท่อส่งน้ำมันเชื้อเพลิงในเมืองไทย แทนการใช้รถบรรทุกน้ำมัน ทั้งในภาคเหนือ ภาคกลาง และภาคตะวันออกเฉียงเหนือ
     นั่นหมายความว่า ภาครัฐและผู้ที่มีส่วนเกี่ยวข้อง ยังคงวางแผนที่จะใช้น้ำมันเชื้อเพลิงในระยะยาว รวมถึงอาจต้องรอให้ตัวเลขที่ลงทุนลงไปทั้งหมด คืนทุนเป็นอย่างน้อย ฉะนั้น นี่คือปัจจัยสำคัญที่มองได้ว่า อย่างไรเสีย รถพลังงานไฟฟ้า ก็จะไม่ได้เข้ามาเป็น ทางเลือกหลักของคนใช้รถแน่นอนในช่วง 10-20 ปีนับจากนี้

ค่ายรถไม่กล้าลงทุนทำโรงงาน
     อีกหนึ่งข้อสังเกตที่น่าสนใจคือ นโยบายของรัฐบาลที่ประกาศเตรียมงดเว้นภาษีสรรพสามิตรถยนต์พลังงานไฟฟ้าแบบร้อยเปอร์เซนต์ (EV) ทว่าในนโยบายดังกล่าว มีเงื่อนไขสำคัญคือ การผลิตรถยนต์คันดังกล่าว จะต้องอยู่ภายใต้เงื่อนไขของสำนักงานคณะกรรมการส่งเสริมการลงทุน (BOI)
     ซึ่งเงื่อนไขดังกล่าว ชิ้นส่วนหลักๆของรถยนต์จะต้องถูกผลิตขึ้นในเมืองไทย ซึ่งในเวลานี้ ยังไม่มีค่ายรถยนต์เจ้าใด กล้าลงทุน เพื่อผลิตชิ้นส่วนสำหรับรถยนต์พลังงานไฟฟ้า โดยเฉพาะแบตเตอรี่ ลิเทียม-ไออน ที่ใช้ในรถยนต์ประเภทนี้ ที่ยังมีราคาสูงมากอยู่ในเวลานี้
รถรุ่นใหม่ อย่างมากก็ "ปลั๊กอิน-ไฮบริด"
     นวัตกรรมรถยนต์รุ่นใหม่ในช่วง 5 ปีที่ผ่านมา แม้จะเริ่มไปในทางรักษ์โลกมากขึ้น ทว่ารถยนต์ที่เปิดตัวออกมา รวมถึงที่กำลังจะเปิดตัวในอนาคตอันใกล้ ก็ล้วนเป็นรถยนต์ประเภทที่ยังต้องใช้พลังงานเชื้อเพลิงจากน้ำมันทั้งสิ้น ไม่ว่าจะเป็น เครื่องยนต์ไฮบริด รวมถึงปลั๊กอิน-ไฮบริด ที่ต้องเสียบปลั๊กชาร์จไฟ แต่ทั้งหมดก็ยังหนีไม้พ้นเครื่องยนต์ที่ใช้น้ำมันอยู่ดี

คนยังนิยมใช้รถเครื่องยนต์ดีเซล
     นอกจากนี้ ตราบใดที่รถยนต์ เครื่องดีเซล ยังคงสามารถช่วงชิงส่วนแบ่งทางการตลาดมาได้ นั่นก็แสดงให้เห็นว่า คนส่วนใหญ่ยังไม่ตระหนักถึงการรักษ์โลกอย่างแท้จริง โดยแม้ว่าในยุคปัจจุบัน ค่ายรถยนต์ จะพัฒนาเครื่องยนต์ดีเซลที่มีคุณสมบัติช่วยลดมลพิษและประหยัดน้ำมันออกมาจำหน่าย แต่อย่าลืมว่า หากเจาะจงไปที่ ฝุ่นมลพิษ 2.5 ไมครอน ที่ถูกปล่อยออกมาจากท่อไอเสีย จะพบว่า เครื่องยนต์ดีเซลจะปล่อยมลพิษชนิดนี้ออกมามากกว่ารถเบนซิน
 