นิติกรหนุ่มเมืองระยอง แค้นขอเงินไม่ได้ ยิงพี่เขยดับคาที่ ส่วนพี่สาวโชคดีลูกชายวัย 19 ปี ออกมาช่วยทัน
ผู้สื่อข่าวรายงานว่า (2 ก.ย.) สภ.ปลายแดง จ.ระยอง รับแจ้งเหตุยิงกันตายภายในห้องแถว เลขที่ 148/60 ม.3 ต.มาบยางพร อ.ปลวกแดง จ.ระยอง ซึ่งเกิดเป็นร้านของชำ ที่เกิดเหตุพบศพนายสมคิด การเพียร อายุ 37 ปี นอนเสียชีวิตสภาพศพคว่ำหน้าจมกองเลือดอยู่บนเตียงไม้ มีบาดแผลถูกยิงด้วยอาวุธปืนขนาด 11 มม. กระสุนเข้าแขนขวาและชายโครงขวาทะลุชายโครงซ้าย และมีผู้บาดเจ็บคือ นางภิญญาพัชญ์ ไกรทอง อายุ 39 ปี เจ้าหน้าที่นำส่ง รพ.ปลวกแดง
จากการสอบสวนทราบว่า ขณะที่นางภิญญาพัชญ์และนายสมคิด สองสามีภรรยาเจ้าของร้านขายของชำ นอนดูโทรทัศน์อยู่นั้น นายพรพิทักษ์ ไกรทอง อายุ 35 ปี น้องชายของนางภิญญาพัชญ์ เดินเข้ามาในร้านพร้อมเอ่ยปากของเงิน 1 หมื่นบาท จากพี่สาว แต่ถูกปฎิเสธโดยนายสมคิด จนเกิดการโต้เถียงกัน ก่อนที่นายพรพิทักษ์จะเดินออกไปนอกร้านและกลับมาอีกครั้ง พร้อมชักอาวุธปืนออกมากระหน่ำยิงนายสมคิดเสียชีวิตคาที่ และยิงนางภิญญาพัชญ์เข้าที่เข่าซ้าย โชคดีที่ปืนขัดลำกล้องและบุตรชายอายุ 19 ปี ของนางภิญญาพัชญ์ ออกมาจากห้องนอนและดึงตัวผู้เป็นแม่เข้าไปหลบในห้องนอน ก่อนที่นายพรพิทักษ์จะข่มขู่ และเดินออกไปขึ้นรถยนต์หลบหนีไป
จากการสอบสวนนางภิญญาพัชญ์ กล่าวว่า น้องชายทำงานเป็นลูกจ้างชั่วคราวที่ อบต.มาบยางพร และเรียนปริญญาโท ทุกครั้งมักจะมาขอเงินของตนเป็นประจำ อ้างว่าลูกป่วย ค่าเรียน ค่าน้ำมันรถ เดือนละประมาณเกือบ 2 หมื่นบาท และทราบว่าน้องชายมักนำเงินไปเสพยาบ้า ที่ผ่านมาก็งัดร้านเข้ามาขโมยเงินเป็นประจำ
ทั้งนี้ เจ้าหน้าที่ได้กระจายกำลังออกตามตัวผู้ต้องหาแล้ว พร้อมกับติดต่อญาติของคนร้ายให้เข้ามอบตัวด้วย