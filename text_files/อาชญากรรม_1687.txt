
( 7 เม.ย.) ที่กองบังคับการกองปราบปราม ได้มี น.ส.เอ (นามสมมุติ) อายุ 55 ปี อดีตดารานักร้องชื่อดัง เดินทางเข้าแจ้งความกับพนักงานสอบสวน กองบังคับการปราบปราม เพื่อให้ดำเนินคดีกับ นายทหารยศพลตรีนายหนึ่ง ภายหลังจากที่ตัวเองไปขอความช่วยเหลือจากนายทหารคนนี้เกี่ยวกับเรื่องคดีความ แต่สุดท้ายกลับใช้กำลังข่มขืนตัวเองหลายจำนวนหลายครั้ง พร้อมกับข่มขู่ไม่ให้ตัวเองนำเรื่องราวทั้งหมดไปบอกใคร
อดีตดารานักร้องผู้เสียหาย เปิดเผย ว่าเมื่อหลายเดือนก่อน ตนเองเกิดคดีความเรื่องญาติโดนอุ้มหายไปและไปแจ้งความที่ สภ.เมืองขอนแก่น แต่ตำรวจไม่รับแจ้งจึงไปขอความช่วยเหลือจากนายทหารคนนี้ให้ช่วย และได้รับการช่วยเหลือเป็นอย่างดี จนภายหลังมีความเดือดร้อนเรื่องเงินเนื่องจากนำไปใช้เรื่องคดีความจึงปรึกษากับนายทหารคนนี้ และเขาบอกว่าได้ติดต่อนายทุนเงินกู้ไว้ให้ และให้รีบเดินทางไปหาที่ต่างจังหวัดทันที ขณะนั้นเป็นเวลาดึกตัวเองพยายามขอเลื่อนเป็นวันถัดไป แต่นายทหารคนนี้บอกต้องมาวันนี้เท่านั้น ทำให้ตนเองขับรถและไปถึงดึกพยายามหาโรงแรมเพื่อพักผ่อน แต่นายทหารคนนี้บอกรออยู่ให้มานอนที่บ้านพัก เมื่อไปถึงนายทหารคนนี้ให้ไปนอนในห้องนอนเดียวกัน ซึ่งตนรู้สึกกลัวขอไปนอนห้องอื่น นายทหารคนนี้ก็ไม่ยินยอม
อดีตดารานักร้องชื่อดัง ยังเปิดเผยว่า ตอนกลางคืนไม่มีอะไรเกิดขึ้น แต่ตอนเช้าตนกลับถูกล่วงละเมิดทางเพศพยายามขัดขืนแต่สู้แรงไม่ไหว ก่อนที่นายทหารจากนั้นพาไปหานายทุนเงินกู้คนหนึ่งแต่ตัวเองไม่ตกลงกู้ยืม เนื่องจากรู้ว่านายทุนคนนี้เอาเปรียบ เมื่อกลับมาเอากระเป๋าเสื้อผ้าที่บ้านพักในค่ายทหาร นายทหารคนนี้ก็ใช้กำลังในการข่มขืนตนอีกครั้งจนสำเร็จความใคร่
ซึ่งภายหลังจากนายทหารคนนี้ข่มขืนที่บ้านพักในค่ายทหารแล้ว ในเวลาต่อมายังตามมาข่มขืนที่บ้านพักของตัวเองในกรุงเทพฯ อีกหลายครั้ง โดยมีลูกน้องติดตามมาด้วยหลายคน แม้จะพยายามขัดขืนก็ไม่สามารถทำได้ อีกทั้งนายทหารคนดังกล่าวยังข่มขู่ห้ามนำเรื่องราวที่เกิดขึ้นไปบอกใครมิฉะนั้นจะเกิดอันตราย ทั้งนี้ตนเคยไปแจ้งความแล้วแต่ไม่มีอะไรคืบหน้า จึงต้องมาขอความช่วยเหลือที่กองปราบปราม เนื่องจากเกรงว่าจะเกิดความไม่ปลอดภัยในชีวิตเพราะคู่กรณีเป็นทหารมียศสูง