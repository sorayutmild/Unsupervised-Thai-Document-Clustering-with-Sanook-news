หลังจากนางเอกสาว "แต้ว ณฐพร" ได้โพสต์รูปตนเองใส่ชุดบิกินี่เล่นน้ำทะเลในวันหยุด กับหวานใจหนุ่ม "ต้น อาชว์" ไปได้ไม่ทันไร ก็เกิดกระแสดราม่าในโลกของโซเชียลตามมาเพียบ โดยประเด็นหลักๆ ที่ถูกกล่าวถึงคือ ความไม่เหมาะสมของนางเอกที่แสนจะเรียบร้อย แต่กลับสลัดลุคมาสวมบิกินี่ตัวจิ๋วเล่นน้ำ อีกทั้งยังกล้าโพสต์ลงในอินสตาแกรมส่วนตัวอีก
ล่าสุด พอมีโอกาสได้เจอ แต้ว ณฐพร ในงาน HomePro EXPO ครั้งที่ 21 เจ้าตัวเลยได้ขอออกมาชี้แจงถึงกรณีดังกล่าวให้ฟังว่า ไม่ได้ตั้งใจจะให้เป็นประเด็นถกเถียงกัน เหตุที่ลงรูปเพราะคิดว่าเป็นเรื่องปกติที่คนไปเที่ยวทะเลและใส่บิกินี่เล่นน้ำ อีกทั้งยังเผยว่าตนเป็นเพียงคน คนหนึ่ง ที่มีหลายมุม ไม่ได้เรียบร้อยอย่างที่หลายคนคิดไว้ หากทำให้ใครผิดหวัง หรือไม่พอใจก็ขอโทษมา ณ ที่นี้ด้วย
ไปเที่ยวทะเลไหนมา?"ไปเที่ยวภูเก็ตค่ะ เกาะไม้ท่อน สวยมากค่ะ ทริปนี้สนุก ไปกันเยอะแยะเลย เราเคยไปกับแก๊งนี้อยู่แล้วที่หัวหินค่ะ และภูเก็ตไปนานมากแล้ว เลยขอกลับไปรียูเนียนใหม่ค่ะ"
หลังจากที่เราโพสต์ภาพ มีดราม่าเรื่องชุดบิกินี่ทำให้เราเสียลุคนางเอก?"คือตัวแต้วเองไม่ได้คิดอะไรตรงนั้น เพราะว่าเราอยากใช้ชีวิตให้มันเต็มที่ค่ะ แต้วเองก็มีความใฝ่ฝัน เหมือนสาวๆ ทุกคน ที่อยากมีโมเมนต์ใส่บิกินี่เล่นทะเล และมันเป็นโอกาสที่แฮปปี้สนุกกัน ไม่ได้คิดมากอะไร และไม่ได้คิดว่าจะเสียภาพนางเอกหรืออะไร เพราะเรามองว่าเราเป็นนักแสดง นางเอกเดี๋ยวนี้ไม่จำเป็นต้องเรียบร้อยแล้วค่ะ เลยรู้สึกว่าไม่ได้เป็นการทำให้เสียภาพลักษณ์ ใส่ชุดว่ายน้ำเล่นทะเลก็เป็นเรื่องที่ปกติค่ะ"
ซีเรียสกับกระแสนี้ไหม?"ไม่ซีเรียสค่ะ แค่ตกใจมากกว่า ว่ามันกลายเป็นประเด็นขึ้นมา ว่ามันเหมาะหรือเปล่า แต่ด้วยคอมเมนต์ต่างๆ ที่โอเคนะ"
แอบนอยด์บ้างหรือเปล่า?"ไม่นอยด์ๆ เลยค่ะ เพราะมันเป็นการตัดสินใจของเราเอง ที่จะลงรูปในโซเชียล และเราคิดดีแล้ว ไม่ได้เป็นเรื่องที่น่าเสียหายอะไรเลยค่ะ"
มีโอกาสได้คุยกับต้นบ้างหรือยัง?"คุยกันตลอดค่ะ แต่ว่าตกใจในสิ่งที่เป็นฟีดแบคกลับมาเยอะแบบนี้มากกว่าค่ะ"
เขาให้กำลังใจเราอย่างไรบ้าง?"ไม่ได้ให้กำลังใจอะไรเลย เพราะไม่ได้รู้สึกว่าเป็นเรื่องลบสำหรับเรา แค่เป็นเรื่องที่ เห้ย!จริงเหรอ แค่นี้มากกว่าค่ะ"
แฟนคลับเราว่าอย่างไรบ้าง?"เขาก็แซวๆ บอกแหม่!ใส่บิกินี่นะ อะไรแบบนี้ค่ะ แต่เราก็บอกไปว่ามันไม่ได้เซ็กซี่เลย เป็นแบบสนุกสนานค่ะ"
ผู้ใหญ่ที่ช่องได้มาพูดคุยด้วยหรือยัง?"ตัวผู้ใหญ่เองไม่ได้มาถามตรงๆ แต่เราก็แอบห่วงนิดหนึ่งว่า ทางช่องจะเห็นด้วยไปกับสิ่งที่เราทำไหม ถ้าท่านไหนที่มองว่าไม่เหมาะสม ผิดหวัง ก็ขอโทษด้วยแล้วกันนะคะ แต่ว่ามันก็เป็นตัวตนของเราจริงๆ"
ครั้งต่อไปจะกล้าโพสต์รูปใส่บิกินี่อีกไหม?"กล้านะคะ คือด้วยภาพมันไม่ได้ออกไปในทางเซ็กซี่อยู่แล้ว แต้วเลยรู้สึกว่าโอเคมันไม่ได้เสียหายอะไรค่ะ"
เป็นการบอกนัยๆ หรือเปล่าว่าอยากถ่ายแบบเซ็กซี่บ้าง?"ไม่ค่ะ (หัวเราะ) ไม่มีติดต่อมาค่ะ ถึงมีก็คงไม่ถ่ายด้วย เพราะว่าอย่าโคลสอัพเลยค่ะ (หัวเราะ)"
หลายคนเลยลุ้นอยากให้เรามีงานเซ็กซี่บ้าง?"มีได้ค่ะ แต่คงไม่ถึงขั้นเป็นบิกินี่ ทูพีช อย่างนั้น คงมีได้นิดๆ หน่อยๆ เหมือนเป็นแฟชั่นเซ็ตค่ะ"
เราวางแผนไว้ไหม ว่าอยากถ่ายตอนอายุเท่าไหร่?"ไม่ได้มองว่าเป็นช่วงอายุ ดูพุงดีกว่า (หัวเราะ) ว่าเฟิร์มตอนไหน"
หลังจากที่เราโพสต์รูปใส่บิกินี่ มีคนติดต่อมาให้ถ่ายเยอะไหม?"ไม่มีค่ะ"
กระแสละครลมซ่อนรักดีมาก?"ดีใจค่ะ คือทุกเรื่องก่อนที่ละครจะออกไปลุ้นกันหมดค่ะ ทั้งทีมงาน นักแสดง พอออกมาเป็นที่พูดถึง ไม่ได้ชมเฉพาะตัวนักแสดงเอง ชมไปถึงผู้กำกับ คนเขียนบทด้วย ก็ดีใจไปกลับทีมงานทุกคนด้วยค่ะ"
คนเอาเราไปเปรียบกับแพทรีเซีย ว่าบทน่าจะสลับกัน?"ก็เป็นความคิดเห็นของแต่ละคนที่เป็นไปได้ แต่อันนี้เป็นสิ่งที่ทางผู้จัด ผู้กำกับ และช่อง เห็นสมควรแล้วว่าเป็นแบบนี้ เราก็ทำออกมาให้เต็มที่ค่ะ"
เราเห็นด้วยไหมว่าบทที่แพทริเซียรับโตเกินตัวไปหน่อย?"ไม่ได้รู้สึกว่าโตเกินตัวนะคะ เท่าที่แต้วดูและได้เล่นกับน้อง แต้วว่าน้องก็โอเคเลยสำหรับบทนี้ ดูสง่า ดูน่าเชื่อ ไม่ได้ติดขัดอะไรเลยสำหรับแต้ว เราก็แฮปปี้ และว่าน้องเก่ง ส่งอารมณ์ในซีนที่ดราม่า เก่งมากค่ะ"