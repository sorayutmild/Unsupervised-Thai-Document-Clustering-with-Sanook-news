เพื่อนสนิทของเราคนหนึ่งเป็นคนที่ชอบหักนิ้วตัวเองมากค่ะ ลองนึกภาพตามนะว่า กำมือข้างหนึ่งไว้ อีกมือหนึ่งแบมือจับมือข้างที่กำนิ้วอยู่ แล้วทำการกดนิ้วของตัวเองหักดังกร๊อบๆ เห็นแล้วเจ็บแทน พอเราลองทำดูบ้างก็ปรากฏว่า “เจ็บ” ไม่เห็นสบายมือ ผ่อนคลายความเมื่อยของนิ้วเหมือนที่เพื่อนบอกเลย
แต่จริงๆ แล้ว การหักนิ้วแบบนี้ เป็นอันตรายต่อนิ้วมือของเราหรือไม่ Sanook! Health มีคำตอบค่ะ
 
 
“หักนิ้ว” เป็นอันตรายหรือไม่?
หากถามถึงอันตรายที่เกิดจากการหักนิ้วที่เสี่ยงต่อการเป็นอะไรร้ายแรง เช่น โรคภัยไข้เจ็บต่างๆ คงตอบได้ว่าไม่มี แต่หากพูดถึง “ผลเสีย” ที่จะตามมาจาก นั่นคือ กระดูกอาจจะโปนใหญ่ได้ โดยเฉพาะกระดูกของเด็กเล็กที่ยังมีการพัฒนาเจริญเติบโตยังไม่เต็มที่ การหักกระดูกนิ้ว หรือรบกวนในส่วนของกระดูกนิ้วมากเกินไป อาจทำให้กระดูกเจริญเติบโตผิดปกติ นอกจากจะโปนใหญ่ขึ้นแล้ว อาจทำให้กระดูกผิดรูป บิดเบี้ยว ไม่ได้รูปทรงตามปกติได้
แต่ไม่ได้หมายความว่า ใครก็ตามที่หักนิ้ว จะมีอาการเช่นนี้ทุกคน บางคนก็โชคดีที่หักนิ้วแล้ว กระดูกของนิ้วไม่มีความผิดปกติแต่อย่างใด อาจเป็นเพราะเป็นกระดูกนิ้วของผู้ใหญ่ที่มีการเจริญเติบโตเต็มที่แล้ว หรืออาจเป็นเพราะไม่ได้หักนิ้วบ่อยครั้ง ไม่ได้รบกวนกระดูกนิ้วจนมากเกินไปนั่นเอง
 
เพราะฉะนั้นแล้ว การหักนิ้ว ไม่ได้ส่งผลดีอะไรต่อร่างกาย นอกเสียจากผ่อนคลายความเมื่อยนิ้วในแบบที่บางคนอาจจะเป็น แต่ถ้าใครไม่ได้เมื่อยนิ้วจนอยากหักนิ้ว หรือเมื่อยนิ้วแต่ไม่อยากหักนิ้ว สามารถเปลี่ยนเป็นการเหยียดนิ้วให้ตรง ดัดนิ้วไปด้านหลังมือ สะบัดนิ้วเบาๆ 30 วินาที ก็ช่วยผ่อนคลายกระดูก และกล้ามเนื้อของนิ้วได้เช่นเดียวกันค่ะ
 