(15 เม.ย.) ความคืบหน้าเหตุพบศพหญิงสาวถูกฆาตกรรมอย่างโหดเหี้ยมภายในโรงแรมแห่งหนึ่ง ใจกลางเมืองเชียงใหม่ สภาพศพถูกกัดช้ำเข้าที่หน้าอกทั้ง 2 ข้างและมีร่องรอยถูกทำร้ายหลายแห่งตามร่างกาย ล่าสุดแพทย์ได้ทำการชันสูตรพลิกศพ พบขวดแก้วอยู่ในช่องท้องของเหยื่อหญิงสาว
ผลการชันสูตรพลิกศพหญิงสาวนิรนามที่ถูกฆาตกรรมและทิ้งศพเอาไว้ในโรงแรมแห่งหนึ่ง แพทย์โรงพยาบาลมหาราชนครเชียงใหม่ ระบุว่า พบรอยฟกช้ำที่ใบหน้าเหยื่อ ช่องคลอดและทวารหนักมีรอยฉีกขาด อีกทั้งยังพบขวดน้ำดื่มชนิดขวดแก้ว ตกค้างอยู่ในช่องท้องของเหยื่อ ซึ่งสันนิษฐานว่าอาจจะถูกยัดเข้าทางทวารหนัก
ส่วนสาเหตุการเสียชีวิต เบื้องต้นน่าจะเกิดจากอาการเสียเลือดมาก เนื่องจากถูกขวดแก้วยัดเข้าไป ทำให้อวัยวะภายในได้บาดเจ็บอย่างหนัก ทั้งนี้เชื่อว่าระหว่างที่ถูกยัดขวดแก้วเข้าทวารหนัก เหยื่อยังคงมีชีวิตอยู่ ส่วนคราบน้ำลายที่หน้าอกและคราบอสุจิยังต้องตรวจเทียบผลดีเอ็นเออีกครั้ง แต่ยืนยันว่าที่หน้าอกทั้ง 2 ข้างของเหยื่อ เป็นรอยกัดแทะ ไม่ใช่บาดแผลถูกแทงแต่อย่างใด
ขณะที่แนวทางการสืบหาว่าผู้เสียชีวิตเป็นใคร ขณะนี้ยังไม่พบข้อมูลที่แน่ชัด แต่ทราบว่าหญิงสาวคนนี้ไม่ใช่สาวเสิร์ฟหรือสาวร้านคาราโอเกะในพื้นที่ อาจจะเป็นหญิงสาวขายบริการทางเพศ ที่ออกตระเวนหาลูกค้าย่านถนนช้างคลาน หรือ ถนนลอยเคราะห์ สภาพศพมีจุดสังเกตที่รอยสักรูปนกฟินิกซ์ที่แผ่นหลัง ซึ่งเจ้าหน้าที่กำลังเร่งสืบเสาะว่าเป็นใครต่อไป
ทางด้าน พ.ต.อ.วีระยุทธ ประสบโชคชัย ผกก.สภ.เมืองเชียงใหม่ ระบุว่า คนร้ายที่ก่อเหตุครั้งนี้ ถือเป็นบุคคลอันตราย มีลักษณะเป็นโรคจิตชนิดรุนแรง ทางตำรวจได้เร่งติดตามจับกุมโดยเร็ว พร้อมกับแจ้งเตือนให้หญิงสาวขายบริการให้ระมัดระวัง เนื่องจากเกรงว่าคนร้ายจะก่อเหตุซ้ำอีกครั้ง
อ่านข่าวที่เกี่ยวข้อง: ฆ่าซาดิสต์ แทงอกสาวซ้ายขวา หมกโรงแรมเชียงใหม่