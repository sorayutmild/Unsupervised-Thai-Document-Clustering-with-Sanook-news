4 ส.ค. พ.ต.ท.ยุทธพงษ์ อินทรพงษ์ รองผกก.ปป.สน.หลักสอง พ.ต.ท.ณัฐวัส สอนบุญ สวป.สน.หลักสอง จ.ส.ต.วิรัตชัย ธิสังกะ ผบ.หมู่งานป.สน.หลักสอง รับแจ้งจาก น.ส.ธิติมา ยุราวรรณ อายุ 33 ปี สาวท้องแก่ 9 เดือน พลเมืองดีที่เข้าช่วยเหลือ น.อ. หญิงอังคณา บุญยงค์ อายุ 54 ปี นายทหารหญิงนอกราชการ ซึ่งถูกวัยรุ่นจี้ชิงรถยนต์โตโยต้า ฟอร์จูนเนอร์ ขณะสตาร์ตรถออกจากห้างโลตัส สาขาบางแค จึงนำกำลังออกติดตามโดยประสานกับ น.ส.ธิติมา ซึ่งขับรถติดตามมาจนพบรถคันดังกล่าว บริเวณถ.พุทธมณฑลสาย 1 ก่อนจะคลาดกันบริเวณหมู่บ้านเศรษฐกิจ
เจ้าหน้าที่ตำรวจได้กระจายกำลังสกัดจับตามจุดต่างๆ จนสามารถสกัดจับรถคันดังกล่าวได้ ที่หน้าปากซอยตลาดสินเนรมิต ถ.เศรษฐกิจ แขวงบางแคเหนือ เขตบางแค กรุงเทพฯ โดยจ.ส.ต. วิรัตชัยนำรถสายตรวจขวางหน้ารถคันดังกล่าว พร้อมทั้งบอกให้คนร้ายคือ นายวรวุฒิ หรือแบงค์ งามตรง และนายธำรงค์ หรือเต้ย ทองอินทร์ ลงจากรถมามอบตัว แต่คนร้ายไม่ฟังกลับถอยรถมาชนกับรถยนต์ของพ.ต.ท.ณัฐวัส ซึ่งจอดขวางอยู่ จ.ส.ต.วิรัตชัยจึงใช้ปืนยิงสกัดเข้าที่ยางหน้าด้านซ้ายของรถ 1 นัด แต่คนร้ายยังคงพยายามขับรถหนี พ.ต.ท.ณัฐวัสจึงใช้อาวุธปืนยิงสกัดเข้าที่ประตูหน้ารถฝั่งคนขับอีก 1 นัด สุดท้ายคนร้ายจึงยอมมอบตัวกับเจ้าหน้าที่ตำรวจ
จากการสอบสวนน.อ.หญิงอังคณา เจ้าของรถให้การว่า ขณะใช้กุญแจรีโมตเปิดประตู นายวรวุฒิได้แอบเปิดประตูรถด้านหน้าข้างคนขับขึ้นไปหลบอยู่ในตัวรถ เมื่อตนมาเปิดประตูและสตาร์ตรถ จึงหันไปเห็นนายวรวุฒิใช้มีดพกจี้และบังคับให้ขับรถออกไป พร้อมทั้งขู่ห้ามส่งเสียงดัง โดยเธอได้ร้องขอชีวิตโดยบอกไปว่ามีลูกชายอายุรุ่นราวคราวเดียวกัน จะเอาอะไรก็เอาไปแต่ขอชีวิตไว้ เจรจาอยู่ประมาณ 5 นาที เมื่อสบโอกาสจึงเปิดประตูพุ่งหนีออกมา จากนั้นจึงวิ่งไปขวางหน้ารถและตะโกนร้องขอความช่วยเหลือสุดชีวิต คนร้ายเห็นท่าไม่ดีจึงกระโจนมาฝั่งคนขับและรีบออกรถหลบหนีไป 
ซึ่งในจังหวะที่ผู้เคราะห์ร้ายขอความช่วยเหลืออยู่นั้น น.ส.ธิติมาได้ยินเสียงจึงขับรถเขามาสอบถาม พร้อมทั้งขอเลขทะเบียนรถของตน จากนั้นจึงขับรถติดตามคนร้ายไป โดยระหว่างทางน.ส.ธิติมาได้โทรศัพท์ประสานเจ้าหน้าที่ตำรวจและวิทยุ จส.100 เพื่อช่วยติดตามสกัดจับ โดยน.ส.ธิติมา ขับรถมาจนเจอรถคันดังกล่าว บริเวณถนนพุทธมณฑล สาย 1 จึงขับติดตามไปจนกระทั่งไปคลาดกันที่หมู่บ้านเศรษฐกิจ
นายวรวุฒิให้การรับสารภาพว่า รับใบสั่งมาจากนายชัย ซึ่งเปิดอู่ซ่อมรถบังหน้า โดยให้เงินตอบแทน 50,000 บาท ซึ่งตนได้ติดตามรถคันดังกล่าวเป็นเวลากว่า 1 สัปดาห์แล้ว โดยได้ค่าจ้างจากการดูเป้าหมายที่จะขโมยราคาคันละ 1,000 บาท
เบื้องต้นเจ้าหน้าที่ตำรวจได้แจ้งข้อหาร่วมกัน ชิงทรัพย์รถยนต์ และต่อสู้ขัดขวางเจ้าหน้าที่ตำรวจ ก่อนควบคุมตัวส่งร.ต.ท.อภิชาติ ชูวิเศษ พงส.สน.หลักสอง เพื่อดำเนินคดีต่อไป ส่วนนายชัยเจ้าหน้าที่ได้เบาะแสบ้างแล้ว ขณะนี้กำลังอยู่ ในระหว่างรวบรวมหลักฐานเพื่อติดตามตัวมาดำเนินคดีโดยเร็วที่สุด ผู้สื่อข่าวรายงานว่า สำหรับ น.ส.ธิติมา ยุราวรรณ ตั้งครรภ์ 9 เดือนแล้ว และมีกำหนดคลอดในวันที่ 5 ส.ค.นี้ด้วย
 