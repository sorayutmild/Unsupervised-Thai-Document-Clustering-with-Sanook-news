ถึงแม้จะมีลูกแล้ว แต่หุ่นก็ยังแซ่บสุดๆ สำหรับสาว "เธอ รวรีย์" ภรรยาสุดที่รักของพระเอกหนุ่ม "ออย ธนา" เพราะล่าสุดสาวเธอได้ลงรูปตัวเองใส่ชุดว่ายน้ำโชว์หุ่นสุดเริ่ดให้สาวๆ หลายคนแอบอิจฉาเล่น และดูเหมือนสามีจะแฮปปี้ไม่หวงห้ามอะไรอีกด้วย แต่ที่ดูขัดใจหนุ่ม ออย ธนา แบบสุดๆ คงเป็นแฟชั่นสุดแนวของภรรยาที่ใส่กางเกงขาสั้นข้างยาวข้าง โดยงานนี้ออยได้ออกมาเผยว่า ไม่ค่อยถูกใจเท่าไหร่ เพราะส่วนตัวมองว่าไม่น่ารัก แต่หากภรรยาชอบก็ไม่สามารถขัดใจอะไรได้ เพียงแต่อย่ามีดราม่ามาถึงลูกก็พอ
เดี๋ยวนี้มีลิมิตในการรับละครให้น้อยลง เพื่อให้เวลากับครอบครัวมากขึ้นไหม?"ปกติแล้วก็จะรับงานน้อย แต่ช่วงนี้รับงานเยอะเพราะมีลูก (หัวเราะ) หาเงินค่าเทอม"
เวลาช่วยภรรยาเลี้ยงลูกจะลดลงไหม?"แน่นอนครับต้องลดลง แต่เราก็อยู่บ้านทุกวันอยู่แล้วเลยไม่เป็นไร อาศัยช่วงที่ละครแคนเซิลก็จะได้อยู่ด้วยกัน เพราะละครแต่ละเรื่องอาจจะไม่ได้ถ่ายเต็มคิว"
น้องรีนาตอนนี้เป็นอย่างไรบ้าง?"ตอนนี้สองขวบ แล้วเริ่มพูดแล้วครับ ถือว่าเป็นเด็กที่เลี้ยงง่ายมาก ไม่ซนครับ จากประสบการณ์เลี้ยงน้องหรือลูกเพื่อน ลูกน้า ถือว่าโชคดีครับ เป็นเด็กที่เข้าใจอะไรง่ายๆ ดี พูดแล้วก็เข้าใจตอนนี้เขากำลังติดพ่อ (หัวเราะ) เราก็เริ่มวางแผนการเข้าโรงเรียนล่วงหน้าปีนึงแล้วครับ เดี๋ยวนี้โรงเรียนต้องจองล่วงหน้า ที่เลือกก็เอาสะดวกหลายๆ อย่าง ทั้งใกล้บ้าน ไม่เหนื่อยเขามาก จริงๆ ไม่เน้นเรื่องภาษานะ แต่อยากให้เขาเรียนคิดมากกว่าท่องจำ ให้เขาได้คิดเอง"
ล่าสุดมีคนแซวภรรยาที่ใส่ชุดว่ายน้ำ ว่าหุ่นยังสวย แอบหวงบ้างไหม?"ไม่หวง (หัวเราะ) เขาจะมาถามก่อนครับว่าอันนี้เหมาะไหม ลงได้ไหม เราก็บอกได้ ถ้าอยากลงก็ลงได้ ไม่หวงครับ รู้สึกว่าผมเกิดมาช้ากว่ายุคไอจี เราเป็นคนที่ไม่ได้อัพเดทตลอด แต่เขาจะถามก่อนตลอด น้อยครับที่จะห้าม น่าจะดูเรื่องที่แบบรูปนี้ยังไม่สวย ยังไม่น่ารัก ก็ให้เลือกใหม่"
เรื่องลูกคนที่สองมีวางแผนกันไว้บ้างหรือยัง?"ยังครับ ยังไม่ได้เริ่มต้นครับ (หัวเราะ) แฟนผมเขาไม่อยากมี แต่เราอยากมี ปัญหาหลักๆ ก็คือเขาเป็นคนเหนื่อยง่าย อย่างน้อยสองปีนี้ต้องหายไปเลย เช่น ไปเที่ยวไหนไม่ได้ หลังจากอุ้มท้องแล้วก็ต้องมาให้นมอีกปีนึง สองปีนี่คือทำอะไรไม่ค่อยได้นะ และตอนนี้บ้านก็ยังไม่เสร็จ ยังไม่เข้าที่เข้าทาง เราก็คุยกันแล้วครับ สรุปคือเขาไม่อยากมี คือถ้าความเห็นมันเจอคนละครึ่งทางก็ 50-50 เราอยาก 50 เขาไม่อยาก 50 เราก็แชร์กันแล้วมันไม่ลงตัว ตอนนี้ยังไม่รู้อะไรเลยครับ (หัวเราะ) เราวางไว้สามปีครับ รอรีนาโตให้สามขวบก่อน พอสามปุ๊บถ้ายังไม่มีก็คือจะไม่มีแล้ว เราต้องดูหลายๆ อย่างครับ ดูเศรษฐกิจ ความเป็นอยู่ของบ้าน ดูบ้านเมือง ผมก็ไม่อยากให้ลูกเกิดในยุคที่มันไม่ค่อยดีครับ"
มีคนแซวที่ภรรยาใส่กางเกงขาสั้นข้างยาวข้าง กลายเป็นแฟชั่นไปแล้ว?"(หัวเราะ) อันนี้ผมไม่ค่อยเห็นด้วยเท่าไหร่ ผมว่ามันไม่สวย แต่เขาบอกว่ามันแนวก็แล้วแต่เขา ถ้าเขาชอบก็โอเค แต่ถ้าถามว่าเราชอบไหม เราก็บอกว่าไม่ชอบ แต่อยากลงอ่ะลงไป แค่บอกว่าไม่ชอบนะ มีแอบไปตัดขากางเกงลูกให้เหมือนตัวเองด้วย (หัวเราะ)"
เคยมีทะเลาะกันเรื่องการแต่งตัวน้องไหม?"ไม่ถึงกับทะเลาะครับ แต่ถ้าถามว่าเราชอบหรือไม่ชอบ ก็บอกตรงๆ เราก็บอกชอบ อันนี้ไม่ชอบ แต่ถ้าอยากลงก็ลงเลย"
พอเราบอกว่าไม่ชอบเขาว่าอย่างไรบ้าง?"เขาไม่งอน และก็ไม่สนใจ (หัวเราะ) เขาก็ลงไป"
มีแฟนคลับมาคอมเม้นท์ในไอจีแรงๆ บ้างไหม เรื่องการแต่งตัว?"ส่วนมากผมไม่ค่อยอ่านหรอก แฟนผมเขาอ่าน เขาก็มีนอยด์บ้าง คือถ้าว่าตัวเองจะไม่ค่อยนอยด์ แต่ถ้าว่าลูกอาจจะเริ่มนอยด์แล้ว และเราก็จะมาเถียงแทนเด็ก (หัวเราะ)"
เครดิตภาพ IG: lazyter