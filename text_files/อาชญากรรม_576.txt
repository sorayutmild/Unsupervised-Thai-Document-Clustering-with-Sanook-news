(22 ก.ค.) เจ้าหน้าที่ตำรวจ สน.บางเขน ได้รับแจ้งเหตุพบผู้เสียชีวิต ภายในสุสานฌาปนสถานทหารอากาศที่อยู่ด้านหลังวัดพระศรีมหาธาตุวรมหาวิหาร บางเขน
ซึ่งชาวบ้าน ระบุว่า เมื่อเวลาประมาณ 04.00 น. ได้ยินเสียงคล้ายปืนดัง 1 นัด แต่ก็ไม่ได้คิดว่าจะเกิดเหตุร้าย กระทั่งช่วงเช้าออกมาดูจึงพบว่ามีผู้เสียชีวิต
จากการตรวจสอบทราบว่าผู้เสียชีวิต คือ พลอากาศเอกประหยัด ดิษยะศริน อายุ 91 ปี อดีตนายทหารอากาศ อดีตผู้อำนวยการใหญ่ บริษัท การบินไทย อดีตสมาชิกวุฒิสภา ปี 2535 และบิดาของนาวาอากาศเอกวีระยุทธ ดิษยะศริน
ด้านพลตำรวจโทศรีวราห์ รังสิพราหมณกุล ผู้บัญชาการตำรวจนครบาล เดินทางเข้าตรวจสอบที่เกิดเหตุ พร้อมกล่าวว่า เบื้องต้นจากการตรวจสอบของเจ้าหน้าที่พิสูจน์หลักฐานพบผู้เสียชีวิต มีบาดแผลถูกยิงเข้าที่ขมับ และพบปืนตกอยู่ใกล้เคียงซึ่งเป็นปืนประจำตัวของผู้เสียชีวิต จึงสันนิษฐานว่าเป็นการฆ่าตัวตาย
แต่ยังต้องตรวจสอบหาสาเหตุอย่างละเอียดอีกครั้งเนื่องจากผู้เสียชีวิตเป็นข้าราชการชั้นผู้ใหญ่