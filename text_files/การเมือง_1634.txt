อภิสิทธิ์ ขึ้นเวทีปราศรัยราชประสงค์ ปิดท้าย ยันไม่เคยสั่งฆ่าใคร เสียงสั่นรับคืน 10 เม.ย.53 ทุกข์สุดในชีวิต ร้องไห้นานมาก วอนเลือกปชป. หากต้องการ ถอนพิษ ทักษิณ เพื่อให้ประเทศเดินหน้า
(24 มิ.ย.) วานนี้ 23 มิ.ย. เมื่อเวลาประมาณ 21.00 น. ผู้สื่อข่าวรายงาน การปราศรัยใหญ่ของพรรคประชาธิปัตย์ ที่บริเวณลานหน้าห้างสรรพสินค้าเซ็นทรัลเวิลด์ โดยนายอภิสิทธิ์ เวชชาชีวะ หัวหน้าพรรคประชาธิปัตย์ ได้ขึ้นเวทีปราศรัยเป็นคนสุดท้าย พร้อมขอให้ประชาชนร่วมกันยืนสงบนิ่งเป็นเวลา 1 นาที เพื่อให้รำลึกถึงเหตุการณ์ความวุ่นวายทางการเมืองเมื่อช่วงเดือนเมษายน-พฤษภาคม ปีที่ผ่านมา
จากนั้นนายอภิสิทธิ์ได้กล่าวตอบโต้คนเสื้อแดงที่พยายามกล่าวหาว่าตนเป็นคนสั่งฆ่าประชาชน โดยยืนยันตนไม่มีเจตนาทำร้ายใคร แต่กลับทำให้คนเสื้อแดงพยายามสร้างเงื่อนไขให้เกิดความวุ่นวาย ขณะที่ตนพยายามทำทุกวิถีทางเพื่อให้ประเทศไม่มีปัญหา โดยพยายามเจรจากับแกนนำคนเสื้อแดงแล้ว แต่ก็ล้มเหลว
อย่างไรก็ตามนั้นตนยังเดินหน้าต่อไป โดยยึดหลีกเลี่ยงความรุนแรงให้ถึงที่สุด ทั้งนี้นายอภิสิทธิ์กล่าวด้วยน้ำเสียงสั่นเครือว่า คืนวันที่ 10 เมษายน ที่มีประชาชนเสียชีวิตเป็นคืนที่ตนมีความทุกข์มากที่สุด ตั้งแต่เป็นนายกรัฐมนตรีและเป็นวันที่ตนร้องไห้นานมากในชีวิตการเมือง ย้ำไม่เคยต้องการเห็นความสูญเสียของคนไทย ไม่ว่าจะเป็นใคร
ทั้งนี้นายอภิสิทธิ์ กล่าวยืนยันว่า หากได้รับโอกาสจะทำงานให้กับทุกคนทุกสี ไม่มีเรื่องของการนิรโทษกรรม  โดยขอให้เลือกพรรคประชาธิปัตย์เกิน 250 เสียง  ถ้าอยากถอนพิษ พ.ต.ท.ทักษิณ ชินวัตร เพื่อให้ประเทศเดินหน้าต่อไปได้

ภาพบรรยากาศการปราศรัยเมื่อคืนที่ผ่านมา