Regret gamer
ในชีวิตการเล่นเกมของเหล่าเกมเมอร์นั้น จริงอยู่ว่าเราเล่นเกมกันเพื่อความสนุกสนาน แต่บางครั้งสิ่งที่เกมเมอร์ได้มาก็ไม่ใช่ความสนุกสนานเสมอไป เพราะบางทีเล่นไปแล้วมันไม่เป็นตามที่เราคาดหวังไว้ หรือไม่เป็นไปตามที่เราคิดไว้ ก็เลยเป็นเหตุทำให้เกิดอาการเศร้าอาการเซ็งขึ้นได้ ไม่ว่าจะเป็นเกมส์ค้างบ้าง โดนบอสตบตายบ้าง ไฟดับบ้าง แรร์ไม่ออกบ้าง เหตุการณ์แต่ละอย่างก็จะมีดีกรีความเซ็ง ความเศร้าไม่เท่ากันซึ่งก็มีการนำมาจัดอันดับเป็น 10 เหตุการณ์สุดเศร้าของเกมเมอร์ มีอะไรบ้างลองมาดูกัน เชื่อว่าเกมเมอร์หลายคนก็คงเคยสัมผัสมันมากันบ้างแล้วแน่
10. ซื้อเกมพลาด ไม่ใช่แนว
คาดว่าน่าจะมีเกมเมอร์จำนวนไม่น้อยครับ ที่เจอเหตุการณ์นี้ โดยเฉพาะเกมเมอร์ที่ซื้อเกมมาเล่นตามกระแส หรือว่าซื้อเกมมาเล่นเพราะเห็นคะแนนวิจารณ์สูง แต่พอซื่้อมาเล่นแล้วมันกลับไม่ใช่แนวที่ตัวเองชอบ เล่นแล้วรู้สึกไม่สนุกอย่างที่คิด สุดท้ายก็ไม่อยากเล่นต่อ ก็ต้องขายทิ้งไป ขาดทุนอีก บางคนไม่ได้ขายแต่ดองไว้ยิ่งขาดทุนเข้าไปใหญ่ เสียเงินไปเปล่าๆไม่ใช่น้อยๆ เหตุการณ์นี้พอป้องกันได้ด้วยการซื้อเฉพาะเกมส์ที่เราอยากเล่นจริงๆครับ อย่าไปเชื่อใครที่ไหน เชื่อความรู้สึกของเราเนี่ยแหละดีที่สุด
Regret gamer
มอนสเตอร์ฮันเตอร์ เป็นหนึ่งในเกมที่คนซื้อมาเล่นตามกระแสมาก สุดท้ายก็ขายทิ้ง
9. ซื้อปุ๊ป มันประกาศลดราคาปั๊ป
เหตุการณ์สุดช็อคที่เกิดกับเกมเมอร์ไม่มากนัก แต่ถ้าโดนทีจะพูดไม่ออกไปนานพอควร หลังจากที่เราอดทนเก็บเงินซื้อเครื่องเกมหรือเกมอะไรสักเกม พอจนถึงวันที่เราสามารถซื้อได้แล้วก็จะไปซื้อมาเล่นตามที่รอมานาน แต่หลังจากนั้นไม่กี่วันทางค่ายเกมส์กลับประกาศลดราคาให้เราช้ำใจเล่น ได้แต่เจ็บใจที่รู้งี้อดทนรออีกสักนิดดีกว่า ไม่น่ารีบซื้อเลย
Regret gamer
เจอแบบนี้เข้า มันเจ็บปวดใจจริงหนอ
8. ซื้ออุปกรณ์เสริมมา สุดท้ายไม่ได้ใช้
ในการเล่นเกมบางครั้งคนเล่นก็มีอารมณ์อยากจะเล่นในสไตล์ใหม่ๆบ้างเหมือนกันครับ ซึ่งค่ายเกมส์ก็มักจะทำของมาล่อให้เราซื้อหามาใช้กัน ไม่ว่าจะเป็นกล้องจับการเคลื่อนไหว โมชั่นคอนโทรล จอยปืน ฯลฯ แรกๆซื้อมาก็เห่อเล่นกันอยู่ช่วงหนึ่ง แต่พอผ่านไปสักพัก มันก็วางกองอยู่บนพื้นไม่ก็ซุกไว้ในตู้ราวกับไร้ค่า เพราะเบื่อแล้ว เกมรองรับก็น้อย สุดท้ายก็กลับไปใช้จอยเล่นเหมือนเดิมสนุกกว่าเยอะ เสียเงินเปล่าประโยชน์อีกแล้ว
Regret gamer
ถามจริง ไอ้พวกนี้เอาไปเล่นได้กี่เกมกัน
7. เลือกเส้นทางผิด
สมัยนี้เกมส์ที่มีเนื้อเรื่องแบบ Non Linear ก็มีออกมาเยอะขึ้นครับ นับตั้งแต่มีเกมดังเกมหนึ่งโด่นด่าทั่วโลก เพราะเดินเรื่องเป็นเส้นตรงราวไม้บรรทัด ไม่มีตัวเลือกให้ผู้เล่นได้มีส่วนร่วมสนุกสนานบ้างเท่าไหร่ แต่ไอ้เนื้อเรื่องแบบ Non Linear มันก็ใช่ว่าจะดีเสมอไปครับ เพราะบางทีเราเลือกตอบคำถาม หรือเลือกเส้นทางเดินเรื่องผิด แล้วมันไม่สามารถย้อนกลับไปแก้ไขได้อีกแล้ว โดยเฉพาะอย่างยิ่งไอ้พวกเกมส์ที่มีระบบ Auto Save ทั้งหลาย วิธีแก้มีเพียงทางเดียวคือ ต้องเริ่มเล่นใหม่ตั้งแต่ต้น ความรู้สึกตอนนั้นคงราวกับว่าฉากของๆตัวเรากลายเป็นสีขาวดำหมดเลยทีเดียว ไม่เพียงแค่เนื้อเรื่องนะครับ พวก Skill ในเกมส์ก็เหมือนกัน เวลา Level อัพทีเราก็อยากจะเพิ่มสคิลให้มันเก่งขึ้น แต่กรรมดันไปอัพสคิลผิดเนี่ยสิ แก้ไขไม่ได้แล้ว ทุกอย่างมันจบแล้ว! ถ้าเป็นเกมออนไลน์ก็ต้องใช้พลังเงิน Reskill ที่สุดแสนจะราคาแพงเอาครับ
Regret gamer
อัพพลาดที Reskill แพงนะเออ
6. กดปุ่มพลาด
เรื่องนี้มักจะเกิดขึ้นกับเกมเมอร์ที่ชอบมีนิสัยกดปุ่มรัวๆย้ำๆ (บอกตรงๆว่าผมก็เป็น) บางเกมต้องกดปุ่มถี่ๆเพื่อให้ตัวละครโจมตีรัวๆ แต่บางเกมต้องกดเป็นจังหวะ ทำให้ส่วนมากคนเล่นมักติดนิสัยการกดปุ่มรัวๆแทน พอมาเล่นเกมที่ไม่ต้องกดรัว ก็เลยทำให้กดปุ่มพลาดอยู่บ่อยๆ บางทีพลาดหนักเผลอไปกดตอบเนื้อเรื่องผิด ไม่ก็กดรัวจนเริ่มเกมใหม่เลยก็มี ขึ้นอยู่กับว่าเราไปพลาดจังหวะไหน ถ้าเผลอกดพลาดไปลบเซฟทิ้งนี่... Ship หายแล้ว!!
Regret gamer
5. เพราะเล่นโหมดง่าย เลยพลาดของดี
มีเกมเมอร์บางส่วนมักจะชอบเล่นเกมส์ในโหมดง่าย Easy ไม่ก็โหมดธรรมดา Normal ซึ่งส่วนมากระดับความยากพวกนี้มักให้เลือกกันตั้งแต่ต้นเกมส์ เราก็จะเลือกเล่นง่ายเอาไว้ก่อน แต่พอมารู้ทีหลังว่า ถ้าเล่นระดับง่ายไป มันจะไม่ปลดล็อครางวัลอันนั้นอันนี้ ไม่ก็ไม่ได้ถ้วยหรือ achievement กว่าจะรู้ตัวบางคนก็เล่นซะเกือบจบแล้ว ก็ต้องมาเสียเวลานั่งเล่นใหม่หมด เพื่อที่จะปลดล็อคสิ่งที่ต้องการในโหมดความยากระดับ Hard แทน เหตุการณ์นี้ป้องกันได้ ด้วยการเลือกโหมดยากสุดตั้งแต่ต้นครับ แต่จะเล่นผ่านหรือไม่นั้นอยู่ที่ฝีมือคนเล่นล่ะนะ
Regret gamer
4. พลาดเล่นเกมดีๆไปช่วงหนึ่ง
เกมเมอร์แต่ละคนมีเวลาเล่นเกมไม่เท่ากันครับ บางคนอาจไม่ต้องทำอะไรมีเวลาเล่นทั้งวันทั้งคืน แต่บางคนต้องทำงานหรือเรียนอย่างหนัก มีเวลาเล่นเกมวันละชั่วโมงสองชั่วโมงก็บุญแล้ว ทำให้เกิดการพลาดเล่นเกมดีๆที่อยากจะเล่นไปบ้างเพราะเวลาไม่พอ หรือสาเหตุอื่นๆ พอคิดอยากจะกลับไปเล่นเกมเก่าๆ เจ้ากรรมเกมใหม่ๆน่าเล่นมันก็ออกมาล่อตาล่อใจเราอีก สุดท้ายก็ไม่มีเวลาไปเล่นเกมเก่าๆพวกนั้นแล้ว ยิ่งคนที่ซื้อมาก่อนทั้งๆที่ไม่มีเวลาเล่น ก็จะเรียกว่า "ดอง" เพราะเกมเยอะจัดเล่นไม่ทัน เศร้ากันไป
Regret gamer
มีเกมมากมาย แต่ตูไม่มีเวลาจะเล่น
3. ซื้อเครื่องผิด
ทุกๆครั้งที่เปลี่ยนยุคเครื่องเกมที แต่ละค่ายก็จะมีเครื่องเกมใหม่ๆมานำเสนอกัน เกมเมอร์อย่างเราๆไม่ใช่นักวิเคราะห์การตลาด ก็ไม่รู้ว่าเครื่องไหนมันจะรุ่งเครื่องไหนมันจะริ่ง ก็ได้แต่ซื้อเครื่องที่อยากได้มาเล่น สุดท้ายเครื่องที่เราซื้อกลับกลายเป็นเครื่องที่ไม่ได้รับความนิยม ไม่มีเกมใหม่ๆออกมาให้เล่นมากนัก ก็เลยต้องไปควักกระเป๋าเสียเงินซื้ออีกเครื่องเพิ่มอย่างจำใจ ที่น่าเจ็บใจอีกแบบก็คือ ซื้อเครื่องใหม่มาแล้วเจอ Failure Rate พอดี เครื่องมีปัญหา เล่นไม่ได้ ต้องส่งเคลมเสียเวลาเป็นเดือนรอซ่อม และจะยิ่งน่าเจ็บใจเข้าไปอีก เมื่อซ่อมกลับมาแล้วมันยังไม่ดีขึ้นเลย
Regret gamer
ใครเป็นเจ้าของเครื่องนี้ คงไม่ต้องบรรยายความรู้สึก
2. โดนสปอย!!
เล่นเกมส์มันก็ไม่ต่างกับดูหนังดูการ์ตูนเท่าไหร่หรอกครับยุคนี้ เพราะตัวเกมมีเนื้อเรื่องใส่มามากขึ้น ไม่เหมือนเกมสมัยเก่าที่เล่นผ่านฉากไปเรื่อยๆแค่นั้น โดยเฉพาะพวกเกมผจญภัยหรือเกม RPG มักมีเนื้อเรื่องซับซ้อนซ่อนเงื่อนให้ติดตาม เป็นความสนุกอย่างหนึ่งของเกมส์แนวพวกนี้ แต่เมื่อไหร่ที่เราดันไปเจอคน Spoiled เนื้อเรื่องให้เรารู้ก่อนที่เราจะเล่นถึงช่วงนั้นๆ อารมณ์ความอยากเล่นต่อมันจะดับวูบไปในทันทีครับ บางคนจะรู้สึกเซ็งยิ่งกว่าโดนสปอยเนื้อเรื่องหนังหรือการ์ตูนซะอีก เพราะหนังหรือการ์ตูนเรานั่งดูมันอย่างเดียว แต่เกมส์นี่เราเสียแรงเล่นเอง กว่าจะได้มาถึงจุดๆนี้ โดนสปอยเข้าไปทีเงิบเลย
Regret gamer
1. ต้องบอกลาเกมส์เก่าๆที่สะสมมา
การสะสมแผ่นเกมส์ก็เป็นความสุขอย่างหนึ่งที่เกมเมอร์บางคนชอบทำ ยิ่งบางคนลงทุนซื้อชุด Limited จัดหนักมาสะสม แต่พอเล่นจบแล้วก็ไม่ได้เอาไปทำอะไรต่อ สะสมไว้เป็นตู้ๆ สุดท้ายเมื่อถึงเวลาที่ต้องเปลี่ยนยุคเครื่องเกมนี้ เกมส์เก่าๆที่สะสมมาพวกนี้ มันก็เอาไปเล่นต่อยังเครื่องใหม่ไม่ได้แล้ว เพราะมันใช้งานร่วมกันไม่ได้ (แค่บางรุ่นที่ทำให้ใช้ได้) พอไปเล่นเครื่องใหม่เราก็จะลืมเครื่องเก่าแล้ว เกมส์ที่สะสมมาก็ไม่ได้ใช้ทำอะไร กลายเป็นของที่ไม่มีค่า จะขายต่อก็ราคาตก สุดท้ายก็ทำได้แค่เก็บมันไว้ให้รกบ้านเท่านั้น
Regret gamer
เยอะขนาดนี้ พี่เปิดพิพิธภัณฑ์เหอะครับ
เกมเมอร์ท่านอื่นๆก็แชร์กันได้นะครับ ว่าเคยเจอเรื่องเศร้าๆเซ็งๆแบบไหนกันบ้าง