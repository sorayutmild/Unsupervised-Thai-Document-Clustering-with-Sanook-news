อิทธิพลแห่งดวงดาวและลัคนาราศีเกิดของคุณนั้นทรงอิทธิพลอย่างมากต่อเส้นทางแห่งอาชีพการงานของคนทุกราศี ด้วยอิทธิพลของดวงดาวที่บางครั้งก็ช่วยเกื้อหนุนและส่งผลดีต่อตัวเจ้าชะตา แต่บางครั้งกลับกลายเป็นอุปสรรคที่เป็นตัวฉุดรั้งความก้าวหน้า
คงจะดีไม่น้อยหากเรารู้ล่วงหน้าได้ก่อนว่าสายงานใดที่คุณทำแล้วจะรุ่งเรือง ประสบความสำเร็จ และส่งเสริมให้การงานของคุณเจริญก้าวหน้า และถ้าคุณได้รู้ถึงแนวทางการเลือกสายอาชีพที่เหมาะกับอุปนิสัยของคนแต่ละราศี  ได้รู้ว่าช่วงไหนคุณจะมีโอกาสที่ดีในการเริ่มต้นธุรกิจใหม่หรือเมื่อไหร่โชคจะเข้าข้างคุณ ดวงเรื่องการงานของคุณจะเป็นอย่างไร หรืออะไรที่คุณทำแล้วจะรวย อย่าได้รอช้าเลือกราศีประจำตัวคุณแล้วไปดูคำทำนายกันเลย
 
ดวงการงานของชาวราศีมีน เหมาะกับอาชีพแบบไหนกันนะ
ชาวราศีมีนคือตัวแทนของความนุ่มนวล อ่อนแอ ไม่อาจต้านทานความชั่วร้ายได้ แทนที่จะสู้กลับ พวกเขากลับเลือกหลบไปด้านข้างแทน ความเพ้อและความฝันคือแหล่งซ่อนตัวอันแสนปลอดภัย ภายในโลกอันจอมปลอมที่สร้างขึ้นมานั้นพวกเขารู้สึกแข็งแกร่งและปลอดภัย ตามหลักโหราศาสตร์แล้วชาวราศีมีนรักจะก้าวเดินตามความฝัน อยากทำงานในสายที่เกี่ยวข้องกับการสร้างสรรค์ ซึ่งคนที่ทำตามความฝันเท่านั้นถึงจะประสบความสำเร็จได้ และถ้าอยากได้ก็ต้องเพิ่มระดับความกระตือรือร้นและความขยันให้มากขึ้นเพื่อแก้ปัญหาธุรกิจที่เกิดขึ้นมา
 
ทัศนคติในการทำงาน 
ชาวราศีมีนค่อนข้างเงียบและรักสงบ หากอยากยั่วโมโหพวกเขาก็ขอบอกเลยว่ายากมาก ถึงขั้นเป็นไปไม่ได้เลยละ ชาวราศีนี้ยังพร้อมช่วยเหลือและสนับสนุนเพื่อนร่วมงานโดยไม่ลังเลเลยแม้แต่น้อย จะรีบช่วยอย่างเต็มกำลังเลยละ หนุ่มสาวราศีมีนมักขี้เกียจและอ้อยอิ่งไม่น้อย ชอบเฝ้าสังเกตชีวิตรอบตัว แต่ไม่ชอบมีส่วนร่วมหรอกนะ แค่ดูเฉย ๆ
บางคนก็ค่อนข้างแตกต่างจากคนอื่นตรงที่มักแสดงความสนอกสนใจมากเป็นพิเศษ แถมยังขอออกความคิดเห็นด้วย แต่ก็เฉพาะกับงานที่รู้สึกสนใจมากจริง ๆ เท่านั้นถึงจะพยายามอ่านเกมและ วิเคราะห์ทบทวนซ้ำ ๆ แล้วนำข้อมูลเหล่านั้นมาวางแผนต่อ สร้างความมั่นใจให้ตัวเองมากขึ้น สำหรับชาวราศีมีนแล้ว พวกเขามองว่างานคือความขัดแย้ง ส่วนจิตวิญญาณคือความสงบ
เพราะขาดความทะเยอทะยาน ชาวราศีมีนจึงไม่ค่อยได้รับตำแหน่งผู้นำสักเท่าไร เพราะชอบเลือกทำตามความพอใจเสียมากกว่า ชอบปล่อยตัวเองให้ล่องลอยไปกับความฝัน แต่ก็รู้นะว่างานคือสิ่งที่เลี่ยงไม่ได้จริง ๆ  แถมงานส่วนมากมักจะเป็นการผลักดันคนอื่นเสียด้วย
ชาวราศีนี้หากเป็นหัวหน้าก็พยายามเอาชนะใจลูกน้องด้วยการรับฟังคำบ่นและข้อเรียกร้องต่าง ๆ และผู้นำที่มีจิตวิญญาณของผู้นำจริง ๆ ก็จะไม่ถูกหลอกง่าย ๆ หรอก เพราะมีสัญชาตญาณอันแรงกล้าและยังมองเห็นความสามารถของลูกทีมแต่ละคนได้อย่างทะลุปรุโปร่งเลยด้วย นอกจากนี้พวกเขาจะไม่มีทางฉีกหน้าลูกน้อง ไม่ทำให้อับอายด้วย แต่จะเน้นการกระตุ้นแทน 
ชาวราศีมีนในตำแหน่งพนักงานปฏิบัติการผู้มีท่าทีอ่อนน้อมถ่อมตน แต่จะไม่ยอมฝืนทนทำงานที่รังแต่จะสร้างความเจ็บปวดทรมานให้ แม้ว่างานนั้นจะจ่ายหนักแค่ไหนก็ตาม พวกเขามีพรสวรรค์สูงมาก แต่ว่าความสามารถในการแผนเวลาต่ำมาก มาสายตลอด แย่สุดก็คือไม่มาปรากฏตัวเลย
เพราะงั้นก็อย่าได้วางใจมอบหมายงานโครงการขนาดใหญ่ยักษ์ให้พวกเขาเสียล่ะ ทางที่ดีก็ควรแบ่งงานใหญ่ ๆ ออกมาเป็นชิ้นเล็ก ๆ แล้วก็ค่อยทยอยมอบหมายไป และเพราะชาวราศีมีนมีทั้งความขี้เกียจและความอ่อนไหวผสมรวมอยู่ในตัว จึงไม่ชอบฝืนทนอยู่ในสถานการณ์อันตึงเครียดสักเท่าไร 
 
อาชีพ 
ชาวราศีมีนค่อนข้างเปราะบาง ญาติ ๆ เลยมักมีส่วนในการเลือกงานทำ เพราะชาวราศีนี้ไม่ชอบมีปากมีเสียง มักเลี่ยงการขัดแย้งกับคนอื่น ๆ เลยจำยอมทำตามคำแนะนำของพ่อแม่และเพื่อน ๆ แต่ยิ่งไปกว่านั้นก็คือไม่รู้ว่าจริง ๆ แล้วอยากทำอะไรกันแน่ สิ่งหนึ่งที่ติดตัวชาวราศีมีนคือการมองการณ์ไกลและเข้าใจความงดงามของโลกใบนี้ ที่เหลือก็ขึ้นอยู่กับว่าจะเลือกเดินตามโชคชะตานั้นหรือไม่ ความสำเร็จรออยู่ข้างหน้า รอเพียงว่าพวกเขาเลือกคว้ามันเอาไว้แล้วพยายามทำให้สำเร็จหรือเปล่า แต่ยังไงชีวิตทั้งชีวิตของพวกเขาก็เต็มไปด้วยความขัดแย้งและความคลางแคลงใจอยู่ดี ท้ายที่สุดแล้วก็ถูกแทนที่ด้วยงาน ความทรมาน และประสบการณ์อย่างช้า ๆ 
 
หนุ่มราศีมีน
พยายามสร้างภาพลักษณ์ให้ดูแข็งแกร่งกว่าที่เป็น อาชีพที่ต้องแสดงความใจดีออกมาให้คนอื่นเห็นจึงเหมาะสมกับพวกเขา เช่น หมอ ครู หรือไม่ก็นักจิตวิทยาเพราะช่วยคนให้มั่นใจในตัวเองมากขึ้น ซึ่งนั่นคือสิ่งที่หนุ่มชาวมีนขาดไป นอกจากนี้พวกเขายังหลงใหลในสิ่งลึกลับด้วยเช่นกัน จึงไม่แปลกหากว่าจะอยากลองไขปริศนาอันลึกลับซับซ้อนแล้วเลือกทำงานสายนักสืบ ตำรวจสืบสวนสอบสวน หรือนักสืบเอกชน ส่วนงานในสายธนาคารก็เข้าท่าไม่น้อยนะ ส่วนสายงานสร้างสรรค์อย่างผู้กำกับ นักเขียนบท นักแสดง นักร้อง หรือจิตกรก็ไม่ได้ยากเกินความสามารถ 
 
สาวราศีมีน
มีจิตใจอ่อนโยน ชอบช่วยเหลือผู้คนให้มีชีวิตความเป็นอยู่ที่ดีขึ้น พวกเธออาจเป็นหมอและพยาบาลที่ดีที่สุดในโลกได้เลยนะ นอกจากนี้พวกเธอก็ไม่ได้อยากได้ตำแหน่งใหญ่โต สามารถทำงานเป็นพี่เลี้ยงเด็กในสวนหรือเป็นเพียงครูในโรงเรียน ตำแหน่งหัวหน้าไม่อาจล่อตาล่อใจพวกเธอได้เลย พวกเธออุทิศชีวิตให้กับการรับใช้พระเจ้า อย่าแปลกใจหากจะเห็นสาวราศีมีนอยู่ประจำการในโบสถ์หรือวัด สำหรับสายงานศิลปะ สาว ๆ ก็มีจิตวิญญาณจิตกรและดีไซน์เนอร์อย่างเต็มเปี่ยม ส่วนสาวผู้มุ่งมั่นก็อาจเลือกเป็นนักแสดง นักร้อง และนักเต้น แถมยังมีชื่อเสียงโด่งดังอีกด้วย
 
งานของชาวราศีมีน
ชาวราศีมีนเป็นกังวลเรื่องอาชีพการงานน้อยที่สุดเลยในบรรดาชาว 12 ราศี แค่อยากใช้ชีวิตและทำงานไปเรื่อย ๆ ไม่ได้อยากเครียด ไม่ได้อยากทำงานหนัก ๆ เพื่อทำเป้าหมายให้สำเร็จ แต่หากว่าโชคชะตาเล่นตลกให้ได้รับตำแหน่งหัวหน้าแล้วละก็ ตอนแรกก็ไม่อยากรับหรอก แต่สักพักก็จะทำใจยอมรับได้ พวกเขาไม่ได้รู้สึกแย่หากได้ใช้ชีวิตเงียบสงบ ๆ แต่ทำงานในตำแหน่งไม่สูง เพราะสิ่งสำคัญคือความสบาย ๆ แต่หากว่าได้รับบทบาทใหญ่ ๆ ตำแหน่งโต ๆ และจ่ายเงินงาม ๆ พวกเขาก็โอเคนะ ส่วนงานประเภทที่เหมาะกับชาวราศีมีนเลยก็คืองานที่ไม่ค่อยมีกิจกรรมอะไรวุ่นวายนัก ไม่ต้องเคลียร์ตารางให้ว่าง ไม่ต้องรักษาความสัมพันธ์กับเพื่อนร่วมงาน ไม่มารบกวนชีวิตสันโดษ เพราะพวกเขาอยากมีช่วงเวลาสงบ ช่วงเวลาดี ๆ ได้แวบหลบเข้าไปอยู่ความฝันและจินตนาการของตัวเอง แต่ชาวราศีมีนบางคนก็ชอบทำให้ตัวเองวุ่นวายเสมอนะ เพราะมีความสำเร็จเป้าหมายชีวิต แน่นอน พวกเขาทำได้ดีด้วย ดีมากจนก้าวไปอยู่ตรงจุดสูงสุดของสายงานได้เลยล่ะ
 
ธุรกิจของชาวราศีมีน
เพราะชาวราศีมีนผู้อ่อนน้อมถ่อมตนรู้ดีว่าจะสร้างความประทับใจแรกได้ยังไง เลยไม่ชอบขอความช่วยเหลือจากคนอื่นสักเท่าไร ตามชะตาของชาวราศีมีนแล้วไม่ควรทำธุรกิจด้วยตัวเอง จริงอยู่ที่มีไอเดียทางการตลาดเจ๋ง ๆ ตลอด แต่พวกเขาต้องพึ่งพาหุ้นส่วนช่วยทำหน้าที่ในการจัดการสิ่งต่าง ๆ เพราะชาวราศีนี้คิดไอเดียเจ๋ง ๆ ออกมาได้ดีเสมอเลย เป็นคนคอยสร้างแรงบันดาลใจ แต่กลับไม่ใช่สายปฏิบัติการ เพราะว่าอารมณ์แปรปรวนบ่อย ๆ แล้วยังไม่ค่อยมั่นใจว่าความสามารถของตัวเองดีจริง เจ๋งจริง  แถมยังไม่ค่อยสนใจตัวเลขผลกำไรอีก แต่อย่างที่บอก ชาวราศีมีนเป็นคลังเก็บไอเดียเด็ด ๆ ใหม่ ๆ ความเจ๋งน่ะมีอยู่ในมือ เหลือก็แค่นำออกมาใช้ ส่วนธุรกิจที่เหมาะก็คือด้านศิลปะและโฆษณา
 
การเงิน 
ชะตาด้านการเงินของชาวราศีมีนค่อนข้างขัดแย้งกันเอง เป็นคนช่างฝัน โรแมนติกก็จริง แต่ก็ยังดูแลตัวเองได้ ไม่เป็นภาระใคร แถมยังถือว่ารวยใช้ได้อีก แต่ถ้าเกิดปัญหาการเงินขึ้นก็จะไม่ใช่เรื่องใหญ่โตอะไรเลย เพราะเดี๋ยวก็จัดการหาทางออกได้ แต่ชาวราศีมีนบางคนอาจจนกรอบไส้แห้ง และท้ายสุดก็ทรยศหักหลังคนอื่นเพื่อเงิน บอกเลยว่าหากการเงินดี ชีวิตชาวราศีมีนก็ดีไปด้วย ไม่ต้องเป็นภาระด้านการเงินกับคนอื่น ซึ่งก็เป็นสิ่งที่ชาวราศีมีนไม่ชอบเสียเลย
หนุ่มราศีมีนไม่คิดว่าจะเอาแต่พึ่งพาขอความช่วยเหลือจากครอบครัวได้ตลอดเวลา พวกเขาจะออกไปตามหาเส้นทางของตัวเองแม้จะเหน็ดเหนื่อยก็ตาม บางครั้งก็ใช้จ่ายฟุ่มเฟือยโดยไม่ได้สนใจคุณค่าของสิ่งนั้น ซึ่งบางคนก็ไม่อาจจัดการนิสัยแย่ ๆ นี้ได้ขาด เงินส่วนมากจึงละลายไปกับเหล้า บุหรี่ และยา แต่ยังดีที่พวกเขามีโชคด้านการพนัน พอติดขัดเรื่องเงินทีไร ก็มักจะชนะทุกทีเลย
สาวราศีมีนที่ไม่ค่อยจริงจังกับชีวิตนักก็มักทุ่มเงินทองก้อนโตกับเสื้อผ้าราคาแพงและเครื่องประดับราคาสูงลิบตลอดเลย เงินจึงขาดมือบ่อย ๆ แต่ก็กลับหาเงินได้ไม่เก่งนัก ส่วนมากก็หยิบยืมจากเพื่อน ๆ ทั้งนั้น แต่ถ้าพวกเธอหาเงินได้เยอะก็ใช้เกินกว่าที่หาได้อยู่ดีแหละ แถมยังขี้เกียจทำงานอีก ชอบหาเงินด้วยวิธีง่าย ๆ มากกว่า อย่างบัตรเครดิต ขอเงินสนับสนุน บริจาค แต่ก็มีอีกกลุ่มนะที่นิสัยตรงข้ามเลย คือไม่ชอบใช้เงินกับตัวเอง ชอบให้คนอื่นมากกว่า อย่างซื้อของหรูหราราคาแพงให้ญาติ ๆ หรือแบ่งเงินก้อนโตให้กับคนที่ขัดสน
 
ราศีที่เข้ากันได้ในเรื่องงานและอาชีพ
ชาวราศีมีนที่จิตใจดีมีเมตตาจะไม่ค่อยแสดงความหงุดหงิดไม่พอใจออกมา ทนอารมณ์ด้านลบจากหุ้นส่วนได้ดีมาก แต่ความสัมพันธ์ด้านธุรกิจแย่ ๆ มักจะส่งผลให้ผลงานออกมาแย่อยู่ดี ดังนั้นชาวราศีมีนควรได้รับความสนใจและเอาใจใส่เป็นพิเศษ ความแปลกแตกต่างของพวกเขาควรได้รับการตอบแทนเป็นไอเดียเด็ด ๆ
ชาวราศีเมษปกป้องชาวมีนได้จากทุก ๆ ปัญหา ช่วยสร้างความเงียบสงบให้ได้ด้วย ส่วนชาวราศีมีนกับกรกฎมีความคล้ายกันมาก ๆ การบริหารงานจะสำเร็จไปได้ด้วยดี เพียงแค่ต้องเลือกโครงการขนาดไม่ใหญ่โตเกินตัวนะ ชาวราศีสิงห์ช่วยเพิ่มพลังความฝันของชาวราศีมีนได้ดี ส่วนชาวราศีมีนกับตุลย์หากได้ทำงานร่วมกันจะส่งเสริมทัศนคติด้านบวกให้กันและกัน ซึ่งส่งผลดีกับเป้าหมายที่มีร่วมกัน  
แต่หากชาวราศีมีนกับเมถุนทำงานร่วมกันกลับไม่ค่อยสร้างพลังด้านบวกต่อกันเท่าไรนัก เพราะมันแต่สนใจปัญหาเล็ก ๆ น้อย ๆ มากกว่า ชาวราศีมีนและกันย์ช่วยกันสร้างธุรกิจให้ประสบความสำเร็จได้เลยนะ แต่ว่านิสัยจุกจิกของชาวราศีกันย์ก็จะสร้างความปั่นป่วนให้หุ้นส่วนไม่มากก็น้อย ชาวราศีมีนกับธนูมีเรื่องให้ได้เรียนรู้ทดลองด้วยกันเยอะเลย
หากว่าพวกเขาไม่เริ่มจริงจังกับความเห็นอีกฝ่ายมากเกินไปนะ ส่วนคู่ธุรกิจมีนกับกุมภ์เป็นพวกช่างฝันทั้งคู่ เพราะงั้นก็เลยต่างเป็นแรงบันดาลใจให้กันได้ แต่ก็ออกจะพากันเพ้อฝันเกินไปหน่อย ๆ หากชาวราศีมีนจับคู่กับมีนด้วยกันเองจะเป็นยังไง เพราะมีลักษณะคล้ายกันเกินไป ก็เลยไม่มีใครยอมทำงานสักเท่าไร กลายเป็นว่าได้ผลงานที่ไม่ค่อยดีอย่างที่หวังเอาไว้