     Honda Civic 2019 ไมเนอร์เชนจ์ใหม่ ถูกเผยโฉมอย่างเป็นทางการแล้วในสหรัฐฯ ปรับดีไซน์สดใหม่ขึ้นกว่าเดิม

     Honda Civic 2019 มีการปรับไมเนอร์เชนจ์ทั้งรุ่นซีดาน 4 ประตู และคูเป้ 2 ประตูในสหรัฐอเมริกา โดยระบุว่าไฟหน้าถูกออกแบบใหม่ ทั้งแบบ LED และแบบฮาโลเจน, กระจังหน้าสีดำ, กันชนหน้าตกแต่งด้วยโครเมียมเป็นแถบรูปตัว C บริเวณไฟตัดหมอก และล้ออัลลอยดีไซน์ใหม่ที่มีขนาดให้เลือกถึง 18 นิ้ว ดีไซน์ด้านท้ายของรุ่นซีดานระบุว่าถูกตกแต่งกันชนท้ายใหม่ด้วยแถบโครเมียม แต่ปัจจุบันยังไม่มีภาพส่วนท้ายของรุ่นซีดานออกมาในขณะนี้
     นอกจากนั้น Honda Civic 2019 ยังมีการเพิ่มรุ่นย่อย Sport ใหม่ ที่ตกแต่งให้มีลักษณะคล้ายกับรุ่น Si ด้วยชุดแต่งสีดำ ภายในติดตั้งหน้าจออินโฟเทนเม้นท์ขนาด 7 นิ้ว รองรับ Apple CarPlay และ Android Auto ได้ มีให้เลือกเฉพาะเครื่องยนต์เบนซิน 2.0 ลิตร

     ด้านความปลอดภัยของ Civic 2019 เวอร์ชั่นอเมริกา ถูกติดตั้งระบบความปลอดภัย Honda Sensing เป็นอุปกรณ์มาตรฐานทุกรุ่นย่อย ประกอบด้วย ระบบช่วยเบรกอัตโนมัติ Collision Mitigation Braking System™ (CMBS™) with Forward Collision Warning, ระบบป้องกันรถตกถนน Road Departure Mitigation, ระบบเตือนเมื่อรถออกนอกเลนโดยไม่ตั้งใจ Lane Departure Warning, ระบบช่วยประคองรถให้อยู่ในเลน Lane Keeping Assist System และระบบควบคุมความเร็วแปรผันอัตโนมัติ Adaptive Cruise Control
     ขณะที่ขุมพลังไม่มีการเปลี่ยนแปลงในเวอร์ชั่นอเมริกา โดยยังคงติดตั้งเครืองยนต์เบนซิน 2.0 ลิตร 158 แรงม้า (HP) ในรุ่นเริ่มต้น ส่วนรุ่นบนจะถูกติดตั้งเครื่องยนต์เบนซินเทอร์โบ 1.5 ลิตร กำลังสูงสุด 174 แรงม้า ส่งกำลังด้วยเกียร์อัตโนมัติ CVT และเกียร์ธรรมดา 6 สปีดให้เลือก

     ส่วนบ้านเราคงต้องรออีกสักระยะ
 