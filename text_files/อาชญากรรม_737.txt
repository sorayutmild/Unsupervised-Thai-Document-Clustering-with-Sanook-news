เมื่อวันที่ 18 เมษายน ผู้สื่อข่าวรายงานว่าเมื่อเวลา 20.00 น. วันที่ 17 เมษายน ร.ต.อ.ปฏพี โรจนนักการ รองสารวัตร(สอบสวน) สน.บึงกุ่ม รับแจ้งเหตุมีคนเสียชีวิตในห้องพัก อพาร์ตเมนต์แห่งหนึ่ง ซอยนวมินทร์ 42 แขวงคลองกุ่ม เขตบึงกุ่ม กทม. จึงไปตรวจสอบพร้อม พ.ต.อ.สุพล ค้ำชู ผกก.สน.บึงกุ่ม ฝ่ายสืบสวน กองพิสูจน์หลักฐานและ อาสามูลนิธิป่อเต็กตึ๊ง
ที่เกิดเหตุ อยู่ในห้องพักเลขที่ 202 ประตูห้องถูกล็อกจากด้านใน เจ้าหน้าที่ต้องงัดหน้าต่างเข้าไปเปิดประตู พบศพ น.ส.พูนศรี อายุ 59 ปี นอนเสียหงายชีวิตบนพื้นในห้องน้ำสภาพเปลือย คาดว่าเสียชีวิตมาแล้วประมาณ 1 วัน ตรวจสอบในห้องไม่พบร่องรอยรื้อค้นทรัพย์สินแต่อย่างใด
พ.ต.อ.สุพล กล่าวว่า เบื้องต้นทราบว่าผู้เสียชีวิตทำงานขายอาหารมังสวิรัติอยู่ในชุมชนสันติอโศก ซอยนวมินทร์ 44 อยู่ตัวคนเดียว ปกติเป็นคนไม่สุงสิงกับใครเลิกงานมาก็เก็บตัวอยู่ในห้อง
สอบถามญาติทราบว่าได้ติดต่อได้เมื่อ 5 วันที่แล้วก็เงียบหายไป คาดว่าผู้เสียชีวิตน่าจะอาบน้ำแล้วเกิดอาการวูบล้มฟาดพื้นเนื่องจากอากาศร้อน ภายในห้องปิดประตูหน้าต่างไว้หมด อย่างไรก็ตาม ได้ส่งศพไปชันสูตรที่รพ.ตำรวจเพื่อหาสาเหตุที่แท้จริงต่อไป
ผู้สื่อข่าวรายงานว่าระหว่างที่เจ้าหน้าที่ตำรวจกำลังงัดหน้าต่างเข้าไปนั้นได้มี น.ส.เขมจิรา อายุ 30 ปี เดินเข้ามาหาแล้วบอกกับเจ้าหน้าที่ว่าตนเองสัมผัสถึงวิญญาณของผู้เสียชีวิตได้ โดยมายืนโบกมือขอให้ตนช่วย และทราบว่านอนเสียชีวิตอยู่ในห้องน้ำสภาพเปลือยผมสั้น บอกว่าหากจะติดต่อญาติให้ไปที่ชุมชนสันติอโศก
หลังจากงัดหน้าต่างเข้าไปตรวจสอบในห้องได้นั้น ปรากฏว่าทั้งสภาพศพและจุดเสียชีวิตตรงกับที่ น.ส.เขมจิรา บอก ท่ามกลางการตกตะลึงของเจ้าหน้าที่ นอกจากนั้น เจ้าหน้าที่ได้ไปสอบถามชาวบ้านในชุมชนสันติอโศก ก็สามารถติดต่อญาติผู้เสียชีวิตตรงตามที่บอกได้อีกด้วย