ถึงแม้รายการ The Face Thailand Season 3 จะได้ผู้ชนะไปแล้ว แต่เรื่องราวดราม่าที่ค้างคาใจใครหลายคนยังคงอยู่ สำหรับการปิดฉากตัวเองในฐานะเมนเทอร์ #ทีมมาช่า ของนักแสดงสาวรุ่นใหญ่ "มาช่า วัฒนพานิช" ท่ามกลางความสงสัยเกี่ยวกับประเด็นข่าวลือต่างๆ โดยเฉพาะเรื่องที่เธอและนางแบบตัวแม่ "ลูกเกด เมทินี" ระเบิดอารมณ์ใส่กันในรายการ จนถูกโยงมาเป็นสาเหตุหลักในการถอนตัวครั้งนี้
ซึ่งหลังจากจบการแข่งขันรอบไฟนอลวอล์ค ทางด้านของ "มาช่า" ก็ได้ถือโอกาสนี้ออกมาเปิดใจถึงสาเหตุที่ทำให้เธอสานต่อตำแหน่งเมนเทอร์เป็นครั้งแรก พร้อมทั้งฝากถึงแฟนรายการด้วยวลีเด็ดประจำตัวแบบขำๆ ด้วยว่า บอกแล้วว่าอย่าอินเกิน...
พี่ช่ารู้สึกยังไงบ้างที่ก่อนหน้านี้หลายคนลุ้นมากว่าเราจะมาหรือไม่มาร่วมในวันไฟนอลวอล์ค ?มาช่า - "มาอยู่แล้วค่ะ เพราะเราก็ต้องลุ้นลูกสาวของเราด้วยเหมือนกัน ยังไงเราก็ต้องมา (ยิ้ม) อยากมาทั้งลุ้นลูกสาวและก็อยากมาทำโชว์ให้คุณเต้ เต็มใจเต็มที่มากๆ ค่ะ"
ถือว่าเป็นการมาเพื่อสยบข่าวลือวงแตกเลยไหม เพราะอยู่ดีๆ ตอนนั้นเราก็หายไปจากรายการ ?มาช่า - "คือจริงๆ มันก็เป็นเรื่องที่ช่าคิดว่า ถ้ามาตอบตรงนี้มันก็จะดีนะคะ เพราะที่ผ่านมาจริงๆ แล้วมันก็ไม่ได้มีอะไรเลย ทุกอย่างเป็นอย่างที่คุณเต้เคยบอกว่า ณ ตอนนั้นด้วยความที่เหตุการณ์บางอย่างมันคาดไม่ถึง บวกกับคิวโดยส่วนตัวของช่า ช่าเองก็วางไว้ยาวมาก มันก็เลยทำให้ไม่รู้ว่าจะทำยังไงดีและเราเองก็พยายามที่สุดแล้ว สุดท้ายก็เลยทำให้ไม่สามารถไปต่อตรงนั้นได้ แต่เราก็คุยกันด้วยดีนะคะทุกอย่างเป็นปกติ เพียงแค่ว่าช่วงที่ผ่านมาเกมมันยังเดินอยู่ช่าก็เลยคิดว่ามันเรายังไม่จำเป็นต้องพูดตอนนั้น เพราะถึงยังไงวันนี้เราก็มาร่วมงานอยู่แล้ว"
สรุปเหตุผลจริงๆ ก็คือเราติดคิวที่วางไว้เลยทำให้มาสานต่อไม่ได้ ?มาช่า - "ใช่ค่ะ เพราะตอนนั้นเป็นงานของต่างประเทศจริงๆ บวกกับเหตุการณ์หลายอย่างเกิดขึ้นทุกอย่างเลยต้องหยุดชะงักไป"
ด้วยความที่ช่วงที่รายการออนแอร์และเราเองก็เงียบไปไม่ได้ชี้แจง ณ ตอนนั้นเรามีความคิดไหมว่าอยากออกมาพูดว่ามันไม่ได้มีอะไรจริงๆ ?มาช่า - "ในความรู้สึกช่า ช่าเข้าใจนะคะเวลาที่คนดูเขาอิน (หัวเราะ) ช่าก็เลยให้เขาอินไปก่อนและเดี๋ยวเราค่อยมาคุยกันทีหลัง ก็อย่างที่บอกไปแล้วว่า อย่าอินเกิน (หัวเราะ)"
พอเราออกกลางอากาศแบบนั้นมันทำให้ลูกๆ เคว้งไหมว่าแม่ไม่อยู่แล้ว ?มาช่า - "แต่่ช่าก็มั่นใจนะคะว่าคริสเขามาก่อนเรา เขาต้องเอาอยู่ เขาต้องต่อได้ และสุดท้ายเขาก็เอาอยู่จริงๆ"
ถ้าหากมีโอกาสปีหน้าพี่ช่าจะกลับมาร่วมเป็นเมนเทอร์อีกไหม ?มาช่า - "เดี๋ยวสิ (หัวเราะ) เอาเป็นว่าขอให้ทุกคนมีความสุขมากๆ นะคะ และเรื่องนี้มันก็ไม่ได้มีอะไรหรอก วันนี้ก็ได้เคลียร์ใจหายข้องใจกันแล้ว ที่ผ่านมาทุกคนต่อสู้กันมาเหนื่อยมาก และก็ดีใจกับคุณเต้จริงๆ ที่มีคนดูติดตามรายการมากมายขนาดนี้ เคลียร์แล้วนะ (หัวเราะ)"