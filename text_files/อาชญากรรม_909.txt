วาเลนไทน์อัปยศ ครูดนตรีพานักเรียนหญิง ชั้น ม.1 วัย 12 ปี ขึ้นรถตู้ไปข่มขืนในรีสอร์ต พ่อถึงกับสะอื้นรู้เพราะครูประจำชั้นแจ้งว่าลูกสาวหายตัวไปไม่เข้าเรียน   
ผู้สื่อข่าวรายงานว่า (15 ก.พ.) เมื่อเวลา 11.00 น. นายเจมส์ พร้อมด้วยนางลินดา (นามสมมุติ) อายุ 30 ปี อาชีพทำธุรกิจส่วนตัว นำตัว ด.ญ.จอย (นามสมมุติ) ลูกสาว วัย 12 ปี เข้าพบ พ.ต.อ.ศุภเกียรติ เทิดตระกูล ผกก.สภ.ปะทิว จ.ชุมพร เพื่อแจ้งความเอาผิด นายนิว (นามสมมุติ) ซึ่งเป็นครูสอนดนตรีของโรงเรียนแห่งหนึ่ง ในอำเภอปะทิว จ.ชุมพร หลังจากที่ได้พาตัวลูกสาวของตนเองไปกระทำชำเราที่รีสอร์ตแห่งหนึ่ง เมื่อวานนี้ (14 ก.พ.)
นายเจมส์ เปิดเผยว่า ขณะที่ตนกับภรรยากำลังทำงานอยู่ ที่บ้านพักอาศัยซึ่งอยู่ห่างโรงเรียนที่ลูกสาวเรียนอยู่ไม่กี่ร้อยเมตร ได้มีอาจารย์ประจำชั้นของลูกสาว ได้เดินทางมาเพื่อมาสอบถาม ว่าลูกสาวได้กลับมาบ้านหรือไม่ เพราะลูกสาวได้หายไปตั้งแต่หลังจากเข้าแถวเคารพธงชาติ ซึ่งตนเองก็แปลกใจและตกใจมากเพราะลูกสาวไม่เคยมีนิสัยเกเร เช้าก็ไปโรงเรียนและเย็นก็กลับบ้าน  หากจะไปไหนมาไหนก็จะบอก
ตนเองก็ได้โทรศัพท์ไปหาพบว่าเครื่องปิด ด้วยความกังวลใจจึงเดินทางมายังโรงเรียนที่ลูกเรียน เพื่อมาสอบถามเพื่อนๆ ของลูกสาว ซึ่งทุกคนยืนยันว่าลูกสาวของตนได้ขึ้นรถตู้ไปกับ อาจารย์นิวซึ่งเป็นอาจารย์สอนดนตรี ตั้งแต่ช่วงเช้าหลังเลิกแถวเคารพธงชาติ อาจารย์นิวบอกให้น้องจอยช่วยขนกล้วยที่สวนมาที่โรงเรียน และกำชับไม่ให้บอกเรื่องนี้กับใคร แม้มีเพื่อนจะขอไปช่วยอีกคน แต่ก็ถูกปฏิเสธ
นายเจมส์ กล่าวต่อว่า หลังจากที่ได้ฟังจากปากเพื่อนลูกสาว ที่ยืนยันแบบนั้น ยิ่งทำให้ตนเองกังวลใจมากขึ้น เพราะกลัวว่าจะเกิดเหตุไม่ดีมิร้ายขึ้น ตนจึงได้ให้ทางโรงเรียนโทรศัพท์ไปที่เบอร์ของอาจารย์นิว ซึ่งก็รับสายและอ้างว่าทำธุระอยู่ในตลาดสดใกล้โรงเรียน
และไม่ถึงครึ่งชั่วโมงอาจารย์นิวคนดังกล่าวก็มาถึงโรงเรียนพร้อมรถตู้ โดยในรถตู้ไม่พบลูกสาวตนแต่อย่างใด และได้ปฏิเสธว่าไม่ได้ไป และไม่เห็นลูกสาวของตนตั้งแต่ช่วงเช้า ซึ่งสวนทางกับที่ได้มาจากปากเพื่อนลูกสาวในห้องเรียนโดยสิ้นเชิง
จนกระทั่งไม่นานก็ทราบจากเพื่อนลูกสาวว่าน้องจอยได้โทรศัพท์ติดต่อมาให้ไปรับที่รีสอร์ต ซึ่งเพื่อนก็ได้ขี่รถ จยย.ไปรับมาแล้ว ด้วยความกังวลใจจึงได้ไปคาดคั้นลูกสาว จนลูกสาวเปิดปากบอกหมดว่า ได้ไปกับอาจารย์นิวตั้งแต่เมื่อช่วงเช้า
โดยก่อนออกจากโรงเรียน อาจารย์นิวได้บอกให้ลูกสาวหมอบลงกับพื้นรถเพื่อไม่ให้ใครเห็น ก่อนจะนำตนไปที่รีสอร์ตจำชื่อไม่ได้และได้ข่มขืน ทั้งที่ลูกสาวบอกว่ามีประจำเดือนก็ตาม แต่อาจารย์นิวก็ยังกระทำจนสำเร็จความใคร่ ตนจึงได้นำลูกสาวมาแจ้งความดังกล่าว
หลังจากที่ได้รับแจ้ง ทาง พ.ต.อ.ศุภเกียรติ เทิดตระกูล ผกก.สภ.ปะทิว จ.ชุมพร ได้ประสาน นางสาวพวงเพ็ญ ใจกว้าง หัวหน้าบ้านพักเด็กและครอบครัว จ.ชุมพร ได้มาร่วมสอบปากคำเบื้องต้น ก่อนนำตัว ด.ญ.จอย ไปยังสถานที่ที่ถูกกระทำ ซึ่งพบว่าเป็นรีสอร์ตที่เปิดอยู่กลางสวนยางพารา ห่างจากถนนสายเพชรเกษมเข้ามา ประมาณ 5 กิโลเมตร และห่างจากโรงเรียนที่ ด.ญ.จอย เรียน ประมาณ 13 กิโลเมตร และอยู่ในเขต ม.2 ต.ทรัพย์อนันต์ อ.ท่าแซะ จ.ชุมพร
โดย ด.ญ.จอย ซึ่งทางเจ้าหน้าที่ตำรวจ ไม่ได้ให้ลงจากรถ ได้ชี้ยืนยันชัดเจน ว่า อาจารย์นิวได้มาพักในรีสอร์ตแห่งนี้ โดยเปิดห้องเบอร์ 8 ซึ่งตรงกับทางคนดูแลรีสอร์ต ที่ยืนยันว่ามีรถตู้สีขาวมาเปิดห้องพักแบบรายวัน เป็นเงิน 400 บาท โดยไม่ทราบตัวบุคคลดังกล่าวว่าเป็นใคร เพราะสถานที่แบบนี้มักจะไม่มองหรือสนทนากับลูกค้า
ผู้สื่อรายงานว่า ทาง พ.ต.อ.ศุภเกียรติ เทิดตระกูล ผกก.สภ.ปะทิว จ.ชุมพร ได้ให้ทาง พ.ต.ท.ไพรัตน์ คงเอียง รอง ผกก.สอบสวน สภ.ปะทิว บันทึกปากคำเบื้องต้น และจะเรียกตัวคนดูแลรีสอร์ต มาให้ปากคำเพิ่มเติมอีกครั้ง
พร้อมจะขอภาพจากกล้องวงจรภายในรีสอร์ต มาเป็นหลักฐานเพื่อประโยชน์ของรูปคดี และจะประสานสหวิชาชีพมาร่วมสอบปากคำ ด.ญ.จอย อย่างละเอียด ในวันจันทร์นี้ ส่วนตัวอาจารย์นิว ได้สั่งการให้เจ้าหน้าที่ตำรวจไปประกบตัวไว้แล้ว เพื่อเกรงว่าจะหลบหนี
ผู้สื่อข่าวรายงานเพิ่มเติมว่า สำหรับตัวอาจารย์นิวนั้น เพิ่งมาบรรจุเป็นอาจารย์สอนที่โรงเรียนที่โรงเรียนดังกล่าว และเป็นอาจารย์สอนดนตรีเมื่อ 2 ปีที่ผ่านมา โดยอาจารย์นิวเป็นบุตรชายของนายตำรวจ ยศ พ.ต.ท. ประจำอยู่ สภ.แห่งหนึ่งในจังหวัดทางภาคใต้