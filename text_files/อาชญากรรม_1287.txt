จากกรณีที่ นายธีรภัทร อายุ 37 ปี ชาวตำบลเหล่าต่างคำ อ.โพนพิสัย จ.หนองคาย ผู้ต้องหาคดียาเสพติดหลบหนีขณะถูกเบิกตัวไปสอบปากคำเพิ่มเติมภายใน สภ.บ้านเดื่อ อ.เมืองหนองคาย โดยมี น.ส.บุษกร อายุ 19 ปี ชาว ต.เหล่าต่างคำ แฟนสาว ขี่รถจักรยานยนต์พาหลบหนี เหตุเกิดเมื่อเวลาประมาณ 09.08 น. วันที่ 6 ก.ค.63 หลังเกิดเหตุเจ้าหน้าที่ตำรวจ สภ.บ้านเดื่อ สภ.เหล่าต่างคำ และชุดสืบสวนตำรวจภูธรจังหวัดหนองคายได้ระดมกำลังออกค้นหา และเมื่อเวลา 10.30 น. วันที่ 11 ก.ค.63 เจ้าหน้าที่สามารถจับกุม น.ส.บุษบา ได้ขณะหลบหนีอยู่ในโพรงไม้กลางป่าริมลำห้วยสวย บ้านสังคมพัฒนา ต.สีกาย อ.เมืองหนองคาย ส่วนนายธีรภัทร ยังคงหลบหนี

ผู้ต้องหาฉวยโอกาสเบิกตัวจากห้องขัง วิ่งหนีจากโรงพัก แฟนสาวจอดรถรอรับหนีเข้ากลีบเมฆ


ล่าสุด เมื่อเวลาประมาณ 16.30 น. พล.ต.ต.สุรชัย สังขพัฒน์ ผบก.ภ.จ.หนองคาย, พ.ต.อ.เตชรัฐ ประทุมชาติ ผกก.สภ.บ้านเดื่อ ,พ.ต.ท.อดุลย์ ศรีทอง สวญ.สภ.เหล่าต่างคำ ได้นำกำลังเจ้าหน้าที่ออกติดตามตัวนายธีรภัทรจนทั่วทุกพื้นที่ในละแวกที่จับกุมแฟนสาวได้แต่ก็ยังไม่พบ สุดท้ายจึงตัดสินใจค้นหาในลำห้วยสวย โดยกระจายกำลังค้นหา จนในที่สุดเจ้าหน้าที่พบบางอย่างลักษณะเหมือนจมูกคนโผล่อยู่ริมห้วยในน้ำ เมื่อเข้าไปดูใกล้ๆ ก็พบว่าเป็นนายธีรภัทร ซ่อนอยู่ในน้ำ โผล่เพียงจมูกขึ้นมาหายใจ โดยนายธีรภัทร มีสภาพอิดโรย และเครียดจัด เจ้าหน้าที่จับกุมไว้ และได้พาไปชี้จุดที่ซ่อนตัวในป่า ก่อนนำตัวกลับไปสอบสวนที่ สภ.บ้านเดื่อ
เบื้องต้น นายธีรภัทรจะถูกแจ้งข้อหานอกเหนือจาก มียาเสพติดให้โทษประเภท 1 (ยาบ้า) ไว้ในครอบครองโดยผิดกฎหมายแล้ว ยังจะถูกแจ้งข้อหา หลบหนีไประหว่างที่ถูกคุมขังตามอำนาจของพนักงานสอบสวน ส่วน น.ส.บุษบา จะถูกแจ้งข้อหา ช่วยด้วยประการใดให้ผู้ที่หลบหนีจากการคุมขังตามอำนาจของพนักงานสอบสวนไม่ให้ถูกจับกุม
 