(29 พ.ค.) เมื่อช่วงกลางดึกที่ผ่านมา เจ้าหน้าที่ตำรวจ สน.คลองตัน ได้แถลงข่าวการจับกุมตัว นายนพดล ตะบ้านไร่ อายุ 29 ปี พร้อมของกลาง รถแท็กซี่โตโยต้า โคโรล่า สีฟ้าแดง หลังก่อเหตุข่มขืนผู้โดยสารผู้หญิงย่านพัฒนาการ
สำหรับการจับกุมครั้งนี้ สืบเนื่องจากเมื่อช่วงเวลาประมาณ 19.00 น. เมื่อวานนี้ (28 พ.ค.) เพื่อนของ น.ส.นิด (นามสมมติ) อายุ 26 ปี ได้เดินทางเข้ามาแจ้งความกับเจ้าหน้าที่ตำรวจ สน.คลองตัน ว่า น.ส.นิด ได้โทรศัพท์ติดต่อมาขอความช่วยเหลือ เนื่องจากกำลังถูกโชเฟอร์แท็กซี่พยายามข่มขืนกระชำเราอยู่ภายในซอยพัฒนาการ 32 ซึ่งเป็นซอยเปลี่ยว
ภายหลังจากได้รับแจ้งเหตุ เจ้าหน้าที่ตำรวจรีบเดินทางไปตรวจสอบทันที เมื่อถึงซอยพัฒนาการ 32 ก็พบ น.ส.นิด อยู่ภายในซอยดังกล่าวจริง สภาพตกใจกลัว โดยให้การกับเจ้าหน้าที่ตำรวจว่า ได้เรียกแท็กซี่สีฟ้าแดง ทะเบียน ทน 5547 กรุงเทพมหานคร มาจากออฟฟิศ ซอยพัฒนาการ 25 เพื่อไปซอยโรงแรมคิงปาร์ค ย่านศรีนครินทร์ แต่สภาพจราจรที่ติดขัด จึงบอกให้โชเฟอร์หาทางลัดเลาะไปให้หน่อย
ปรากฎว่าโชเฟอร์กลับขับรถพาเข้ามาในซอยดังกล่าว บริเวณพื้นที่เปลี่ยว ก่อนจะพยายามข่มขืนตนที่นั่งอยู่เบาะหลัง ตนจึงคว้าโทรศัพท์ไปหาเพื่อน เพื่อให้รู้ว่ากำลังถูกโชเฟอร์แท็กซี่ข่มขืนและให้ไปแจ้งตำรวจด้วย หลังจากสำเร็จความใคร่ โชเฟอร์แท็กซี่ก็ปล่อยตนทิ้งอยู่กลางซอยดังกล่าว ก่อนจะหลบหนีไป
เมื่อเจ้าหน้าที่ตำรวจทราบเบาะแส จึงได้วิทยุสกัดจับรถแท็กซี่คันดังกล่าว พบว่าเป็นมี นายนพดล เป็นผู้ขับขี่ จึงได้ดักซุ่มเข้าจับกุมตัวบริเวณบ้านพักย่านซอยอ่อนนุช 17 แยก 20 จนสามารถจับตัวได้ในที่สุด
นายนพดล ให้การยอมรับภาพว่า เพิ่งพ้นโทษจากคุกมาได้ 3 เดือน หลังจากเมื่อราว 5 ปีก่อน เคยก่อเหตุทำร้ายร่างกายและข่มขืนสาวชาวฟิลิปปินส์ในลักษณะเดียวกันที่ซอยพัฒนาการ 32 จนเป็นข่าวสะเทือนสังคมในช่วงนั้น ก่อนจะถูกตัดสินจำคุก 12 ปี แต่ถูกจองจำจริงแค่ 5 ปี
หลังจากพ้นโทษจากคุก ก็ได้กลับมาขับรถแท็กซี่เช่นเดิม จนกระทั่งในวันเกิดเหตุพบผู้เสียหายโบกเรียกแท็กซี่ที่อาคารสำนักงานแห่งหนึ่ง ระหว่างที่รถติด ผู้เสียหายได้บอกให้ช่วยพาไปทางลัด พอดีกับเป็นช่วงที่ตนเกิดอารมณ์ทางเพศขึ้นมา จึงขับรถพาเข้าซอยพัฒนาการ 32 ที่เคยก่อเหตุมาแล้ว และลงมือข่มขืนผู้เสียหายที่เบาะหลัง ไม่ทราบว่าผู้เสียหายแอบโทรศัพท์หาเพื่อนตลอดเวลา หลังจากสำเร็จความใคร่ก็ปล่อยตัวผู้เสียหายทิ้งกลางซอย จนถูกเจ้าหน้าที่ตำรวจจับกุมตัวได้ดังกล่าว