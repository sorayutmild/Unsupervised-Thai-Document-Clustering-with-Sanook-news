
คลิปวิดีโออุบัติเหตุสยองบนถนนสุวินทวงศ์ เก๋งตีนผีซิ่งแซง ปาดซ้ายปาดขวา เกี่ยวรถปิกอัพพุ่งข้ามเลน ประสางานสิบล้ออย่างจัง ชนคู่กรณีรวม 6 คัน มีคนเจ็บคนตาย
(26 เม.ย.) ผู้สื่อข่าวรายงานว่า โลกออนไลน์กำลังให้ความสนใจและวิพากษ์วิจารณ์คลิปภาพเหตุการณ์อุบัติเหตุบนถนนสุวินทวงศ์ หลังพบรถเก๋งคันหนึ่งลักษณะขับซิ่ง แซงคันอื่นไปตลอดทาง กระทั่งจุดไคลแมกซ์แซงรถกระบะคันหนึ่งไม่พ้น ทำให้เฉี่ยวคันอื่นเสียหลักข้ามเลนไปชนประสานงารถบรรทุกวิ่งสวนเลนมา กลายเป็นโศกนาฏกรรม
ตามรายงานระบุว่า คลิปดังกล่าวถูกแชร์เผยแพร่ในโซเชียลฯ โดยเฟซบุ๊กคุณ ฉันเอง อมร โพสต์หลังจากเกิดเหตุเมื่อช่วงเช้าของวานนี้ (25 เม.ย.) ภาพจากกล้องหน้ารถยนต์คันหนึ่งบันทึกภาพเหตุการณ์ดังกล่าวไว้ได้ เผยให้เห็นรถเก๋งคันสีดำหรือเทาเข้ม ลักษณะแต่งซิ่ง ขับแซงปาดซ้ายปาดขวารถคันอื่นบนท้องถนน
ก่อนที่รถเก๋งตีนผีคันดังกล่าวจะเร่งเครื่องขับไปข้างหน้า พยายามปาดซ้ายปาดขวาเพื่อแซงรถ 2 คันข้างหน้า แต่ปรากฏว่าเกิดเสียหลักเพราะแซงไม่พ้น ทำให้รถเก๋งปาดหน้ารถกระบะที่พยายามจะแซง รถทั้ง 2 คันเกี่ยวกันกระเด็นข้ามเกาะกลางถนน ก่อนจะชนประสานงากับรถบรรทุกที่วิ่งสวนทางมาอย่างจัง
ทั้งนี้ จากข้อมูลของมูลนิธิกู้ภัยร่มไทร จุดสุวินทวงศ์ เปิดเผยว่า เหตุดังกล่าวเป็นเหตุทำให้มีผู้เสียชีวิต 1 คน และได้รับบาดเจ็บ 1 คน โดยทั้งสองอยู่บนรถกระบะเคราะห์ร้าย ชายนั่งข้างคนขับรถกระบะเสียชีวิตที่โรงพยาบาล ขณะที่คนขับรถเก๋งที่ก่อเหตุได้รับบาดเจ็บเล็กน้อย
สำหรับเหตุที่เกิดเหตุพบว่ามีรถคันอื่นๆ ที่ประสบเหตุครั้งนี้ทั้งสิ้น 6 คัน ประกอบด้วย รถกระบะ 2 คัน รถจักรยานยนต์ 2 คัน รถบรรทุกสิบล้อ 1 คัน และรถบัสโดยสาร 1 คัน เบื้องต้นทางเจ้าหน้าที่ตำรวจ สน.ลำผักชี ได้ดูแลเรื่องการแจ้งข้อหาและคดีความแล้ว
อย่างไรก็ตาม หลังจากคลิปดังกล่าวเผยแพร่ออกไป มีผู้คนในโลกออนไลน์จำนวนมากร่วมแสดงความคิดเห็นและวิจารณ์กรณีที่เกิดขึ้น หลายคนเห็นว่าเป็นอุบัติเหตุที่ร้ายแรง ซึ่งเกิดจากความประมาทเลินเล่อหรือความคึกคะนองของผู้ขับขี่รถเก๋ง ที่ทำให้เกิดความสูญเสียและเสียหายต่างๆ พร้อมกับต้องการให้เจ้าหน้าที่ที่รับผิดชอบคดีนี้ ออกมาเปิดเผยข้อมูลให้กระจ่างต่อสังคมด้วย