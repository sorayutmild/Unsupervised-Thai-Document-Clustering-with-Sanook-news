โจ๋ขับกระบะชนรถจักรยานต์ที่วิ่งเลี้ยวตัดหน้า ก่อนลากร่างไปไกลกว่า 20 เมตร ดับคาใต้ท้องรถ
วันนี้ (3 ก.ย.) เวลาประมาณ 06.30 น. พ.ต.ท.เกรียงไกรวุฒิ  บัวกล้า พนักงานสอบสวน สภ.เมืองพัทยา ได้รับแจ้งเหตุรถชนมีผู้เสียชีวิต บริเวณถนนสุขุมวิทขาเข้าพัทยากลาง ม.9 ต.หนองปรือ อ.บางละมุง จ.ชลบุรี จึงรุดไปตรวจสอบพร้อมเจ้าหน้าที่มูลนิธิสว่างบริบูรณ์พัทยา 
ในที่เกิดเหตุพบรถกระบะวีโก้ 4 ประตู สีทอง ทะเบียน ญต-2325 กทม. สภาพด้านหน้าพังยับ ซึ่งคนขับคือ นายก้องนภา กลิ่นสุคนธ์ อายุ 20 ปี นักเรียนแผนกช่างยนต์ โรงเรียนเทคนิคแห่งหนึ่ง เมื่อตรวจสอบใต้ท้องรถพบผู้เสียชีวิต ทราบชื่อคือ นายมนัส เชื้อเมืองพาน อายุ 37 ปี ห่างจากรถกระบะไปด้านหน้าประมาณ 5 เมตร พบรถจักรยานยนต์ฮอนด้าคลิก สีน้ำเงิน ทะเบียน งรข-560 ชลบุรี ล้มคว่ำอยู่ซึ่งเป็นของผู้เสียชีวิต 
จากการสอบสวนนายก้องนภา คนขับรถกระบะ ให้การว่า ขณะขับรถมาจากไฟแดงพัทยาใต้มุ่งหน้าพัทยากลางเพื่อไปโรงเรียน เมื่อถึงที่เกิดเหตุซึ่งเป็นจุดกลับรถ รถจักรยานยนต์ของผู้เสียชีวิตได้เลี้ยวตัดหน้าแบบกระชั้นชิด ซึ่งตนเองพยายามเบรกแต่ไม่ทันจึงชนเข้าอย่างจัง และลากไถลมาเกือบ 20 เมตร จนเกิดเหตุดังกล่าว
เบื้องต้น ตำรวจได้ตั้งข้อกล่าวหาขับรถโดยประมาททำให้ผู้อื่นเสียชีวิต โดยจะเร่งสอบสวนผู้เกี่ยวข้อง ก่อนดำเนินการตามขั้นตอนของกฏหมายต่อไป 