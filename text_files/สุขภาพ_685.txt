ผักผลไม้บ้านเรานี่แหละที่วิเศษที่สุด ทั้งราคาไม่แพง รสชาติดี สดอร่อย แล้วยังมีสรรพคุณดีๆ หลายข้อที่ชาวต่างชาติยังต้องอิจฉา โดยเฉพาะอย่างยิ่งสรรพคุณที่ช่วย “ต้านมะเร็ง” จะมีผักชนิดไหนที่เราไม่ควรมองข้ามกันบ้าง มาจดชื่อเอาไว้เลยค่ะ
 
ผักพื้นบ้าน ต้านมะเร็ง


 ขี้เหล็ก


ผักพื้นบ้านจากทางใต้ ที่เราทานอยู่ในแกงขี้เหล็กนี่แหละ ดอกขี้เหล็กช่วยยับยั้งการเจริญเติบโตของเซลล์มะเร็ง ในส่วนของแก่นขี้เหล็กยังช่วยรักษาโรคมะเร็งต่างๆ เช่น มะเร็งปอด มะเร็งกระเพาะอาหาร และมะเร็งลำไส้ได้อีกด้วย
 


 สะเดา


“หวานเป็นลม ขมเป็นยา” คงใช้ได้ดีกับผักสะเดา ที่มีรสชาติค่อนไปทางขมมากกว่าหวานอย่างเห็นได้ชัด สะเดามีประโยชน์ในหลายๆ ด้าน ไม่ว่าจะเป็นด้านบำรุงร่างกาย ขับเสมหะ ลดไข้ แก้ท้องผูก ขับลม และช่วยลดความเสี่ยงในการเกิดเนื้องอก และมะเร็งได้อีกด้วย
 


 ผักชีลาว


หลายคนชอบเขี่ยผักชีทิ้ง แต่สำหรับผักชีลาวมีสรรพคุณที่ดีต่อร่างกายมากมาย ทั้งแก้ท้องผูก ขับลม แก้อาการวิงเวียนศีรษะ เสริมภูมิต้านทานโรค และยังมีฤทธิ์ต่อต้านอนุมูลอิสระ ช่วยยับยั้งและชะลอการขยายตัวของเซลล์มะเร็งอีกด้วย
 


 ผักติ้ว


“เก็บผักติ้วมาใส่แกงเห็ด” ท่อนหนึ่งของเพลงกล่อมเด็กที่หลายคนอาจเคยได้ยิน เป็นคำยืนยันวาผักติ้วเป็นผักพื้นบ้านที่ชาวบ้านแถบอีสานสามารถหามาทานกันได้ง่ายๆ จริงๆ ผักติ้วมีสารต้านอนุมูลอิสระ มีฤทธิ์ต้านมะเร็งตับ ดังนั้นหากเก็บผักติ้วมาใส่แกงเห็ดกันจริงๆ ก็อย่าลืมทานให้หมดนะคะ
 


 ผักแขยง


ผักแขยง หรือ ผักกะแยง เป็นอีกหนึ่งผักพื้นบ้านที่พบมากในภาคอีสาน มีสารต้านอนุมูลอิสระสูง จึงมีฤทธิ์ต่อต้านเซลล์มะเร็งได้เช่นกัน คนอีสานมักนำมาประกอบอาหารประเภทลาบ แกง หรือจิ้มน้ำพริก
 
ใครที่บ้านอยู่ตามชนบท หรือชานเมือง อาจจะหาผักพื้นบ้านเหล่านี้ได้ไม่ยาก แต่ใครที่อยู่บ้านในเมืองมากๆ อย่างเรา แล้วมองหาผักพื้นบ้านเหล่านี้ไม่ได้ ก็ไม่ต้องเสียใจนะคะ สามารถทานผักต่างๆ เช่น กระเทียม ขิง กะหล่ำ เห็ด ขมิ้น พริก มะละกอ เห็ด และผักอื่นๆ ได้ แล้วลดการทานเนื้อแดง เนื้อสัตว์แปรรูปให้น้อยลง ออกกำลังกายอย่างสม่ำเสมอ และพักผ่อนให้เพียงพอ เท่านี้ก็ลดโอกาสในการโรคมะเร็งได้มากแล้วล่ะค่ะ