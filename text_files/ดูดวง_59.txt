ปีชง 2561 มีวิธีแก้ปีชงอย่างไร คำว่า ชง ตามภาษาจีนแปลว่า การปะทะ ดังนั้น "ปีชง" จึงหมายถึงปีที่มีการปะทะ โดยความเชื่อเรื่องของปีชงนี้ มีมาจากความเชื่อทางโหราศาสตร์ของจีน โดยจะเกี่ยวข้องกับ องค์เทพไท้ส่วย หรือที่รู้จักกันดีในนาม “เทพเจ้าผู้คุ้มครองดวงชะตา” ซึ่งเป็นเทพผู้ทรงอิทธิฤทธิ์ และมีอิทธิพลต่อการดำเนินชีวิตของผู้คนในแต่ละปี
ปีชง 2561
 
สำหรับ ปีชง 2561 เข้าสู่ปีศักราชใหม่สำหรับปี พ.ศ. 2561 (ปีจอ) จะมีปีนักษัตรไหนชง 100% และปีนักษัตรไหนชงร่วมกันบ้าง พร้อมแนะ วิธีแก้ปีชง 2561 ให้ผ่านพ้นคุ้มครองปลอยภัยผ่อนหนักเป็นเบา ไปเช็คกันเตรียมทำบุญด่วน!
ซึ่งดวง  "ดวงชง" จะมี 4 ปีนักษัตร ดังต่อไปนี้ 
ปีชง (100%)  ได้แก่  ปีนักษัตร มะโรง

หรือคนที่เกิดตรงกับปี พ.ศ. 2471, 2483, 2495, 2507, 2519, 2531, 2543, 2555

ปีชงร่วม ได้แก่ ปีนักษัตร จอ, ฉลู, มะแม

หรือคนที่เกิดปี พ.ศ. 2462, 2465, 2468, 2474, 2477, 2480, 2486, 2489, 2492, 2498, 2501, 2504, 2510, 2513, 2516, 2522, 2525, 2528, 2534, 2537, 2540, 2546, 2549, 2552, 2558

 
ปีชง คือ ปีที่ได้รับผลเสียมากที่สุดหรือที่เราเรียกกันว่าชงโดยตรง (ชง 100%) ได้แก่ ปีมะโรง
ปีคัก คือ ปีที่เป็นปีนักษัตรเดียวกับปีนั้น ๆ ได้แก่ ปีจอ
ปีเฮ้ง คือ ปีที่ได้รับผลกระทบในเรื่องเคราะห์กรรม ได้แก่ ปีฉลู
ปีผั่ว คือ ปีที่ได้รับผลกระทบในเรื่องสุขภาพ ได้แก่ ปีมะแม
 
โดยปีชงตรง ๆ จะได้รับผลกระทบมากที่สุด ส่วน ปีคัก ปีเฮ้ง ปีผั่ว ซึ่งเรามักเรียกว่า ปีชงร่วม จะได้รับผลกระทบน้อยกว่า
สำหรับคนเกิด ปีจอ (สุนัข) ทำอะไรก็จะติดขัด, คนเกิด ปีมะแม (แพะ) มีปัญหาเรื่องสุขภาพ, คนเกิด ปีฉลู (วัว) อาจประสบเคราะห์กรรม
 
 
สำหรับท่านที่เกิดปีนักษัตรที่โดนปะทะหรือชงข้างต้น ในปี พ.ศ. 2561 ควรหลีกเลี่ยงการไปร่วมงานศพ หากหลีกเลี่ยงไม่ได้จริง ๆ ก็ควรนำกิ่งใบทับทิมติดตัวไปด้วย และก่อนเข้าบ้านให้ใช้น้ำสะอาดใส่กิ่งใบทับทิมปัดทั่วตัว และสิ่งที่สำคัญที่สุดก็คือ การละเว้นการไปส่งศพ การอยู่ในพิธีฝังศพ หรือนำหีบศพลงหลุม เพราะเชื่อว่าเมื่อผู้ใดละเมิดไปงานศพหรือไปส่งศพกลับมาแล้ว ดวงชะตาจะได้รับผลกระทบทำให้ร่างกายเกิดการเจ็บป่าย หรือกิจการค้าประสบปัญหาต่าง ๆ
ตามความเชื่อด้านโหราศาสตร์จีน ว่ากันว่าในทุก ๆ ปี องค์ไท้ส่วยเอี้ย หรือเทพเจ้าผู้คุ้มครองดวงชะตา ผู้มีผลดลบันดาลให้เกิดความสุขและความทุกข์แก่มนุษย์โดยตรงทั้ง 60 องค์ โดยนับตามหลักจับกะจื้อ จะสลับผลัดเปลี่ยนหมุนเวียนลงมายังโลกมนุษย์ เพื่อทำหน้าที่ดูแลโชคและเคราะห์ของแต่ละบุคคล
ชาวจีนเชื่อว่า องค์ไท้ส่วยเอี้ยหรือเทพเจ้าผู้คุ้มครองดวงชะตา มีอิทธิพลต่อการดำรงชีวิตมาก ดังนั้นการกราบไหว้บูชาเทพเจ้าผู้คุ้มครองดวงชะตา หรือองค์ไท้ส่วยในทุก ๆ ปีนั้น เป็นสิ่งที่ดีงาม จะเป็นการส่งเสริมดวงชะตา โดยเฉพาะอย่างยิ่งคนที่เกิดปีชงจะแคล้วคลาดปลอดภัยเคราะห์กรรมเบาบางลง
การกราบไหว้องค์ไท้ส่วยเอี้ย นอกจากคนที่ปีเกิดเป็นปีชงจะกราบไหว้บูชาเพื่อฝากดวงชะตาแล้ว คนที่เกิดปีนักษัตรอื่นก็สามารถกราบไหว้บูชาองค์ไท้ส่วยที่มาเฝ้าปีได้เช่นกัน เพื่อเป็นการเสริมดวงให้ดียิ่งขึ้นไปอีก ทำให้มีโชคลาภรุ่งเรือง มั่งคั่ง
 
ปีชง 2561 คืออะไร ?
เมื่อเริ่มต้นเข้าสู่ปีใหม่ 2561 เราก็มักจะได้ยินคำว่า ปีชง 2561 จากผู้คนที่ใกล้ตัวอยู่บ่อยๆ ไม่เว้นแม้แต่การที่เราเดินทางไปขอคำปรึกษาจากหมอดู หรือผู้ที่คอยทำนายชีวิตความเป็นไปของเราในอนาคตว่าจะมีอะไรเกิดขึ้นบ้าง ถ้าให้พูดกันแบบจริงใจ ใครที่ไม่ได้ใฝ่ทางนี้ก็จะไม่มีโอกาสได้รู้เลยว่าปีชง คือ อะไรกันแน่ แต่สำหรับผู้ที่เคยได้ยิน หรือมีโอกาสได้สัมผัสกับเหตุการณ์ที่ไม่คาดฝันมาก่อนแล้วก็น่าจะพออธิบายให้กับผู้ที่กำลังสงสัยอยู่เข้าใจได้ บางคนอาจคิดว่าปีชงนั้นเป็นความเชื่อตามหลักของศาสนาพุทธ ซึ่งในความเป็นจริงแล้วความเชื่อนี้ชาวไทยก็รับมาอีกทอดหนึ่ง เราลองไปทำความรู้จักกับความเชื่อนี้กันดู ว่าจะตรงกับสิ่งที่เราได้ยินมารึเปล่า
วิธีแก้ปีชง 2561 ตามความเชื่อของชาวจีน
ตามความเชื่อของชนชาวจีนการไปไหว้ องค์ไท้ส่วยเอี้ย จะช่วยบรรเทาเคราะห์กรรมเรื่องปีชงนี้ได้ และควรไปลงชื่อไหว้องค์ไท้ส่วยด้วย เพื่อสะเดาะเคราะห์เสริมสิริมงคลให้กับตัวเอง ขอแนะนำวัดจีนที่สำคัญ ๆ ดังนี้

วัดมังกรกมลาวาส (หรือที่เรียกกันว่า วัดเล่งเน่ยยี่) อยู่ที่ 423 ถนนเจริญกรุง แขวงป้อมปราบศัตรูพ่าย เขตป้อมปราบศัตรูพ่าย กรุงเทพมหานคร 10100 โทร. 02-2223975, 02-2266533
วัดบรมราชากาญจนาภิเษกอนุสรณ์ คณะสงฆ์จีนนิกายรังสรรค์ (หรือวัดเล่งเน่ยยี่ 2) อยู่ที่ 75 ถนนเทศบาลสาย 9 ตำบลโสนลอย อำเภอบางบัวทอง จังหวัดนนทบุรี 11110 ติดต่อวัดมังกรกมลาวาส โทร. 02-2223975
วัดทิพยวารีวิหาร (หรือวัดกัมโล่วยี่) อยู่ที่ 119 ซอยทิพยวารี ถนนตรีเพชร แขวงวังบูรพาภิรมย์ เขตพระนคร กรุงเทพมหานคร 10200 โทร. 02-2225988
วัดโพธิ์แมนคุณาราม (หรือวัดโพวมิ้งปออึงยี่) เลขที่ 323 ถนนสาธุประดิษฐ์ 19 แขวงช่องนนทรี เขตยานนาวา กรุงเทพมหานคร 10120 โทร. 02-2112363, 02-2117885 โทรสาร 02-2127777

เตรียมของไหว้ ดังนี้

ส้มมงคล (ไต้กิก) 1 จาน ไหว้เสร็จแล้วนำกลับบ้านไปกินจะได้เป็นมงคลกับตัวเอง เฮง ๆ รวย ๆ ตลอดทั้งปี
น้ำมันเติมตะเกียง 1 ขวด หมายถึงชีวิตจะได้รุ่งเรืองโชติช่วงตลอดทั้งปี
กระดาษหงิ่งเตี๋ย หรือกระดาษเงินกระดาษทอง 13 แผ่น พร้อมเทียบแดง เขียนชื่อ-นามสกุล วันเดือนปีเกิด ถ้าเป็นการแก้ชงตัวเองให้นำกระดาษหงิ่งเตี๋ยมาปัดที่ตัวเอง 13 ครั้ง (ปออุ่ง) ปัดลงมาตั้งแต่ศีรษะจรดเท้าจนสุดแขน ฝากกระดาษไว้ไม่ต้องเผา
นำซองที่บรรจุดวงชะตา ชื่อ-นามสกุล วันเดือนปีเกิด ฝากไว้ที่ศาลเจ้าเพื่อให้พระจีนได้สวดมนต์ (พะเก่ง) ทำพิธีเสริมดวงชะตาให้เราแคล้วคลาดปลอดภัย เป็นสิริมงคลตลอดทั้งปี

 
วิธีแก้ปีชง 2561 ตามความเชื่อของไทย
สำหรับความเชื่อเรื่องดวงชงแบบไทย สามารถทำได้โดยเลือกบูชาเทพที่สามารถส่งเสริมความรุ่งเรือง เจริญก้าวหน้า ดลบันดาลให้ชีวิตราบรื่นและเป็นสุข รวมถึงมีทรัพย์สินโชคลาภ และสุขภาพแข็งแรง ดังนี้

พระสิวลี สาวกเอกองค์หนึ่งของพระพุทธเจ้าซึ่งเป็นพระอรหันต์ มีอานุภาพเป็นเลิศด้าน โชคลาภในทุกด้าน อาทิ ด้านการงาน ความรัก แล้วแต่จะขอพร
เศรษฐีนวโกฏิ หมายถึง มหาเศรษฐีทั้ง 9 ในสมัยพุทธกาล ซึ่งมั่งคั่งเทียบเคียงได้กับกับกษัตริย์ การบูชาท่าน จะช่วยแก้เคล็ดความทุกข์ยาก ทำให้ชีวิตอุดมสมบูรณ์ ประสบความสำเร็จ
ชูชก หลายคนคงรู้จักชูชกดีว่าขึ้นชื่อในเรื่องของการขอและประสบความสำเร็จในการขอ แถมยังมีภรรยาสวยเสียด้วย ปัจจุบัน ชูชกถือเป็นเครื่องรางที่ดลบันดาลโชคลาภและความอุดมสมบูรณ์ เป็นเมตตามหานิยม
พระสังกัจจายน์ หนึ่งในพระสาวกผู้ใหญ่ของพระพุทธเจ้า ซึ่งท่านมีพุทธลักษณะอ้วน พุงพลุ้ย อันหมายถึง ความอุดมสมบูรณ์ โชคลาภ ผู้บูชาพระสังกัจจายน์จะได้ลาภ ยศ และความเจริญรุ่งเรือง
การทำบุญช่วยชีวิตสัตว์ต่างๆ เช่นการไถ่ชีวิตโค กระบือ ปล่อยนกปล่อยปลา การบริจาคโลหิต ฯลฯ ก็จะเป็นการช่วยส่งเสริมให้มีพลังมากขึ้น
การไหว้พระ 9 วัด ช่วยเสริมสิริมงคลให้ชีวิต

ทำการกุศลจิตอาสาต่าง ๆ การเผยแพร่สิ่งที่ดีเกี่ยวกับธรรมะ เผยแพร่คำสอนดี ๆ ไปบริจาคโลหิต ไปทำบุญให้กับคนตาย คนยากไร้ เช่น ทำบุญโลงศพ ร่วมบริจาคเงินจัดการงานศพให้กับผู้ไร้ญาติ การไปไหว้พระตามวัดต่าง ๆ ก็ล้วนแล้วแต่เป็นการช่วยเสริมสิริมงคลบุญบารมี ให้ชีวิตดีขึ้น มีความสบายใจ จิตใจผ่องใส ถือว่าช่วยแก้เรื่องปีชงได้ดีเช่นกัน
 
ข้อมูลเพิ่มเติม

ดูดวงปี 2561 พยากรณ์โชคชะตา เช็คดวงตามราศี ได้ที่นี่!
ไหว้เทพเจ้า 12 ปีนักษัตร เสริมดวงเป็นมงคลชีวิตในปีใหม่นี้
9 บทสวดมนต์ข้ามปี 2561 เสริมมงคลชีวิตสดใส
ฤกษ์ดีมีมงคลปี 2561 ออกรถ แต่งงาน ทำบุญบ้าน โชคดีมีเงินทองตลอดปี
“ฤกษ์แต่งงาน” ปี 2561 การเริ่มต้นชีวิตคู่ในปีจอ
ปีชง 2562 (ปีกุน) พร้อมวิธีแก้ปีชง
