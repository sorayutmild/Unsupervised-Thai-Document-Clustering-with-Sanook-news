อยากผอม อยากลดพุง อยากถ่ายคล่อง ใครๆ ก็หันหน้าเข้าหาการ “ดีท็อกซ์ลำไส้” เพราะเข้าใจว่าเป็นการขับถ่ายเอาของเสียที่อยู่ในร่างกายออกไปจนหมด รู้สึกได้ถึงความโล่งสบายท้อง ลำไส้สะอาดปราศจากเชื้อโรค
แต่จริงๆ แล้ว การดีท็อกซ์ลำไส้ไม่ได้ดีต่อร่างกายเสมอไป หนำซ้ำยังอาจเสี่ยงเสียชีวิตได้อีกต่างหาก
 
ดีท็อกซ์ลำไส้ มีวิธีไหนบ้าง?
1. สวนลำไส้ หรือสวนทวาร โดยใช้อุปกรณ์สอดเข้าไปในรูทวาร พร้อมกับฉีดน้ำอุ่น หรือน้ำอื่นๆ เช่น น้ำผสมกาแฟ เข้าไปเพื่อล้างทำความสะอาดลำไส้ และเร่งการทำงานของระบบขับถ่าย
2. การทานอาหารที่มีฤทธิ์ในการถ่าย ไม่ว่าจะเป็นยาระบาย ยาถ่าย มะนาวผสมน้ำอุ่น มะนาวผสมโซดา และอีกสารพัดสูตร
3. การนวดกดจุด (ตามแพทย์บางตำรา)
4. การอบตัวด้วยความร้อน
ดีท็อกซ์ลำไส้แบบ “สวนทวาร” นี่แหละที่เป็นตัวอันตราย
 
อันตรายจากการดีท็อกซ์ลำไส้
1. ผู้ที่ทำการดีท็อกซ์ อาจใช้อุปกรณ์ และวิธีการสวนทวารที่ไม่ถูกต้อง ไม่ได้ศึกษาวิธีการทำอย่างละเอียดจากแพทย์ จนทำให้เกิดบาดแผลที่รูทวาร หรือเกิดการติดเชื้อได้
2. การสวนทวารเองโดยไม่มีความจำเป็นบ่อยๆ อาจทำให้ระบบขับถ่ายในร่างกายไม่สามารถทำงานได้เองอย่างมีประสิทธิภาพ ต้องพึ่งการสวนทวารเพื่อการขับถ่ายแต่เพียงอย่างเดียว ทำให้ร่างกายไม่สามารถขับถ่ายได้เองอีกต่อไป
3. การดีท็อกซ์บ่อยๆ ร่างกายอาจสูญเสียน้ำมากเกินไป จนอาจเสี่ยงต่ออาการช็อค และเสียชีวิตในเวลาต่อมาได้
4. การดีท็อกซ์ลำไส้บ่อยๆ จนเกินความจำเป็น เป็นการลดปริมาณแบคทีเรียที่มีประโยชน์ในลำไส้ออกไปด้วย ซึ่งหากร่างกายขาดแบคทีเรียกลุ่มดีที่อยู่ในลำไส้ ก็จะส่งผลร้ายต่อร่างกายในหลายๆ อย่าง ทั้งเรื่องระบบการย่อยอาหาร และระบบภูมิคุ้มกันเชื้อโรค ที่ทำให้ร่างกายป้องกันเชื้อแบคทีเรียที่ไม่ดีจากอาหารการกินได้น้อยลง
5. นอกจากการสวนทวารเพื่อดีท๊อกซ์ลำไส้จะไม่ได้ช่วยในเรื่องของการขับล้างสารพิษ ตัวการก่อโรคต่างๆ ออกจากร่างกายแล้ว คนที่มีโรคประจำตัวบางอย่าง เช่น โรคที่เกี่ยวกับลำไส้ ความดันโลหิตสูง เด็ก สตรีมีครรภ์ ผู้ป่วยช่องท้องอักเสบ และผู้ที่มีร่างกายอ่อนเพลียอยู่แล้ว ไม่ควรดีท็อกซ์ลำไส้ด้วยวิธีสวนทวารเด็ดขาด เพราะอาจทำให้เสี่ยงต่อการเสียชีวิตได้
 
การดีท็อกซ์ลำไส้ที่ปลอดภัย มาจากการทานอาหารที่มีประโยชน์ต่อร่างกาย ทานผัก ผลไม้ ธัญพืช ที่มีกากใยอาหารตามธรรมชาติ ดื่มน้ำมากๆ ทานโยเกิร์ต หรือนมเปรี้ยว เพื่อช่วยเพิ่มแลคทีเรียที่ช่วยในเรื่องของระบบขับถ่าย หรือจะลองสูตรน้ำมะนาวผสมน้ำอุ่นทาน 2-3 อึกทุกเช้าก็ได้นะคะ