มาถึงวันสำคัญของดาราหนุ่มรุ่นใหม่ "ทนงศักดิ์ ศุภการ" ที่สร้างความฮือฮาไม่น้อยกับการเปิดตัวแฟนสาว "น้องติ๊ก" ที่อายุห่างกันถึง 20 ปี ล่าสุดเมื่อช่วงเช้าวันนี้ (9 ก.ค.) ฤกษ์งามยามดี ทั้งคู่ได้ควงแขนเข้าสู่ประตูวิวาห์ ท่ามกลางสักขีพยานนับร้อยคน ที่ตื่นแต่เช้าเข้ามาร่วมพิธี
สำหรับพิธีวิวาห์ของ ทนงศักดิ์ กับ น้องติ๊ก จัดขึ้นที่สนามราษฎร์สวนหลวง ร.9 เนรมิตให้กลายเป็นงานวิ่งมาราธอนแบบย่อมๆ พร้อมกับเชิญชวนแขกที่มาร่วมงานออกกำลังวิ่งเยาะๆ ในช่วงเช้า เมื่อเข้าเส้นชัยและรับเหรียญรางวัล ซึ่งเป็นของชำร่วยเก๋ๆ ในงานแต่งของทั้งคู่
ก่อนที่คู่บ่าวสาวจะได้ควงกันออกมารับแสงอาทิตย์ยามเช้า ด้วยบรรยายกาศแบบไทยๆ ทั้งคู่แต่งกายชุดไทยแบบเรียบง่าย ร่วมตักบาตรถวายเพลแก่พระสงฆ์ ท่ามกลางแขกผู้ใหญ่และคนสนิทจำนวนมากที่มาร่วมแสดงความยินดี และยังเก๋ไก๋ไม่มีที่สิ้นสุด ด้วยการเชิญศิลปินมาร้องขับแหล่งานวิวาห์ สร้างสีสันน่ารักและสนุกสนานเป็นอย่างมาก
ทางทีมข่าวบันเทิง Sanook! News ต้องขอแสดงความยินดีกับความรักของทั้งคู่ด้วยนะคะ
ขอบคุณภาพจากเฟซบุ๊กคุณ Pramote Boonpatcharanon , Mee S Mathanun , Jeerasak P. Pangsri , Suwanna Jitpreedakorn , ‎Natthaphat A Wajanavisit‎