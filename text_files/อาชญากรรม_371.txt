(4 ก.ย.) ภายหลังจากการจับกุมตัว น.ส.กฤตยา จอมนพคุณ หรือ น้องแต้ม ได้ที่ อ.หาดใหญ่ จ.สงขลา ในคดีล่อลวงชิงทรัพย์นายแพทย์หนุ่มที่สถานบันเทิงชื่อดังเมืองเชียงใหม่ และมีการขยายผลว่า น.ส.กฤตยา ยังมีหมายจับคดีเก่าค้างอยู่ที่ สน.ประเวศ และ สภ.เมืองตราด
ล่าสุด พ.ต.อ.ณรัฐ รัตนจินดา ผกก.สภ.เมืองตราด ได้ออกมาเปิดเผยเกี่ยวกับคดีที่มีผู้ถูกมอมยาและชิงทรัพย์ในพื้นที่ สภ.เมืองตราด ซึ่งคดีนี้มีผู้เสียหายเป็นข้าราชการระดับสูงรายหนึ่งใน จ.ตราด ถูกมอมยาขนานหนัก จนเกือบเอาชีวิตไม่รอด
เจ้าหน้าที่ตำรวจ สภ.เมืองตราด เปิดเผยว่า เหตุดังกล่าวเกิดขึ้นเมื่อวันที่ 10 สิงหาคมที่ผ่านมา เจ้าหน้าที่ได้รับแจ้งจากโรงพยาบาลว่า มีผู้ถูกมอมยาและชิงทรัพย์เข้ารับรักษาตัวอยู่ 1 ราย สภาพไม่ได้สติ อาการค่อนข้างสาหัส ซึ่งภายหลังจากการรักษาตัวจนอาการดีขึ้น เจ้าหน้าที่ตำรวจจึงได้ทำการสอบสวนผู้เสียหาย
ผู้เสียหายให้การว่า ก่อนเกิดเหตุได้ไปกินเลี้ยงสังสรรค์ส่งท้ายข้าราชการคนหนึ่ง ที่กำลังจะย้ายไปรับตำแหน่งใหม่ที่จังหวัดอื่น โดยไปนั่งดื่มกินกันเป็นกลุ่มเพื่อน 5 คน และต่อมามีกลุ่มหญิงสาว 3 คน เข้ามานั่งที่โต๊ะติดกันและมีพูดคุยกันข้ามโต๊ะ ก่อนจะเชิญมารวมโต๊ะด้วยกัน
หลังจากดื่มเลี้ยงสังสรรค์เสร็จ ทั้งหมดได้ไปรับประทานอาหารต่อที่ร้านข้าวต้มโต้รุ่ง โดยกลุ่มหญิงสาวทั้ง 3 คนได้ติดตามไปด้วย แต่มีเพื่อนของผู้เสียหาย 2 คน ขอตัวกลับบ้านก่อน จึงเหลือเป็น 3 คู่ ชาย 3 หญิง 3 และได้ไปเปิดห้องที่โรงแรมแห่งหนึ่ง ก่อนที่ผู้เสียหายจะจดจำอะไรไม่ได้อีกเลย จนภายหลังมาทราบว่า ทั้งหมดถูกมอมยาจนไม่ได้สติ นอนหายใจรวยรินอยู่ในห้องพักและถูกลักทรัพย์สินสูญหายไปหลายรายการ
ภายหลังจากเจ้าหน้าที่ตำรวจได้ทราบเหตุ จึงได้ทำการสอบสวน สิบเสาะหาข้อมูลพยานหลักฐาน จนตรวจสอบภาพจากกล้องวงจรปิดของโรงแรม สามารถจับภาพ 1 ใน 3 หญิงสาวที่ก่อเหตุได้ ซึ่งผู้เสียหายทั้ง 3 ได้ยืนยันว่าเป็นคนเดียวกับที่เจอที่วันเลี้ยงสังสรรค์
เจ้าหน้าที่จึงได้ตรวจสอบทะเบียนราษฎรและพบว่าคือ น.ส.กฤตยา จอมนพคุณ จึงได้ออกหมายจับ และติดตามไปจับกุมตัวในพื้นที่ สน.ห้วยขวาง หลังมีเบาะแสว่าผู้ต้องหาอาศัยอยู่ย่านดังกล่าว แต่ก็ไม่พบตัวแต่อย่างใด จนกระทั่งมาทราบข่าวคดีดังกล่าวที่ จ.เชียงใหม่ จึงทำเรื่องอายัดตัวผู้ต้องหาและรอนำตัวมาดำเนินคดีที่ จ.ตราด ต่อไป
ตร.หาดใหญ่จับ น้องแต้ม มอมยาชิงรถหมออาละวาดหนัก! แก๊งสาวหมวยมอมยา-ชิงรถผู้ชาย