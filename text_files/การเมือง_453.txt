ผบ.ทบ.ขอโทษและแสดงความเสียใจ เหตุ จ.ส.อ. กราดยิงประชาชน เผยมูลเหตุสำคัญถูกผิดสัญญาและไม่ได้รับความเป็นธรรมจากผู้บังคับบัญชา ขออย่าด่าทหาร ถ้าจะด่าให้ด่า "พล.อ.อภิรัชต์ คงสมพงษ์"
เมื่อเวลา 09.20 น. วันที่ 11 ก.พ. พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) แถลงข่าวกรณีเหตุสลด จ.ส.อ.ใช้อาวุธปืนกราดยิงจนมีผู้เสียชีวิตและบาดเจ็บจำนวนมาก
พล.อ.อภิรัชต์ ได้กล่าวขอโทษและแสดงความเสียใจต่อสิ่งที่เกิดขึ้น เนื่องจากการกระทำของ จ.ส.อ. ซึ่งเป็นทหารภายใต้สังกัดกองทัพบก
โดยเปิดเผยว่า มูลเหตุสำคัญในการก่อเหตุ คือถูกผิดสัญญาและไม่ได้รับความเป็นธรรมจากผู้บังคับบัญชา จนนำไปสู่การก่ออาชญากรรมขโมยอาวุธภายในค่ายสุรธรรมพิทักษ์ กระทั่งนำไปก่อเหตุสลดที่ ห้างสรรพสินค้าเทอร์มินอล 21
“วินาทีที่ผู้ก่อเหตุลั่นไกสังหารประชาชนนั้น เขาคืออาชญากร ไม่ใช่ทหารอีกต่อไปแล้ว” พล.อ.อภิรัชต์ กล่าว
ผบ.ทบ.ยืนยันว่า การรักษาความปลอดภัยภายในหน่วยงาน การดูแลรักษาสรรพาวุธและค่ายทหารเป็นไปตามมาตรฐาน แต่ยอมรับว่า หลายๆ หน่วย มาตรฐานอาจจะไม่เหมือนกัน ขึ้นอยู่กับความใส่ใจของผู้บังคับบัญชา
พล.อ.อภิรัชต์ กล่าวว่า กองทัพจะเยียวยาผู้เสียชีวิตและบาดเจ็บเต็มที่ทั้งร่างกายและจิตใจ ตามสิทธิและเกินกว่านั้นแน่นอน เพราะทุกท่านได้ทำหน้าที่อย่างเต็มที่สมบูรณ์
"ผมพร้อมทำทุกอย่างให้สภาพจิตใจ ทั้งครอบครัวผู้เสียชีวิตและผู้ได้รับบาดเจ็บนั้นดีขึ้น" ผบ.ทบ.กล่าว และระบุว่าส่วนประชาชนผู้เสียชีวิต กองทัพบกพร้อมรับครอบครัวเข้ารับราชการ ตามคุณวุฒิถ้ามีความประสงค์ อีกทั้งผู้บาดเจ็บที่เสียโอกาสการประกอบวิชาชีพ กองทัพบกอ้าแขนรับท่านโดยไม่มีข้อแม้
เปิดช่องร้องเรียนผู้บังคับบัญชา
พล.อ.อภิรัชต์ กล่าวว่า จากเหตุการณ์ที่เกิดขึ้น ผู้ก่อเหตุและคู่กรณีมีความสัมพันธ์กันตามสายบังคับบัญชา และเครือญาติของผู้บังคับบัญชา
หลังจากนี้ ตนจะเปิดช่องทางการร้องเรียนโดยตรงให้ผู้ใต้บังคับบัญชาที่ถูกเอาเปรียบ และจะเน้นย้ำผู้บังคับบัญชาที่ไม่ใส่ใจดูแลทุกข์สุขของผู้ใต้บังคับบัญชา ขอให้มั่นใจและตนให้คำมั่นว่าช่องทางที่เปิดจะเป็นความลับที่สุด
โดยท่านต้องแสดงตัวตนว่าท่านเป็นใครหน่วยไหน และจะเปิดช่องให้ติดต่อโดยตรงมาที่ตัวเอง โดยไม่ผ่านช่องทางของกองทัพบก ตนจะหาช่องทางและบุคลากรมาทำ เพื่อให้ผู้ใต้บังคับบัญชาสามารถสื่อสารกับตนได้โดยตรงและจะลงโทษผู้กระทำผิดอย่างเต็มที่ตามความสามารถที่ทำได้
พล.อ.อภิรัชต์ กล่าวย้ำว่า เสียใจกับเหตุการณ์ครั้งนี้ และขอทุกคนอย่าด่ากองทัพบก อย่าด่าทหาร เนื่องจากกองทัพเป็นองค์กรไม่มีความรู้สึก เป็นองค์กรศักดิ์สิทธิ เป็นองค์กรมั่นคง ทหารที่ยังปฏิบัติหน้าที่อยู่ในประเทศไทย อยู่ตามแนวชายแดน ปราบปรามยาเสพติด ทหารที่ยังต้องเสี่ยงชีวิต ปกป้องอธิปไตยของชาติ ยังมีอยู่มาก
"ถ้าจะด่า จะตำหนิ ท่านมาด่า พล.อ.อภิรัชต์ คงสมพงษ์ ผมน้อมรับคำตำหนิการแสดงความคิดเห็นทุกอย่าง ท่านมาด่าผม เพราะผมเป็นผู้บัญชาการทหารบก" พล.อ.อภิรัชต์ กล่าวน้ำตาคลอ และบอกว่า ช่วงเวลาดำรงตำแหน่ง ผบ.ทบ.ที่เหลืออยู่ จะมุ่งมั่นแก้ไขปัญหาและพัฒนาศักยภาพของกองทัพอย่างเต็มที่ต่อไป