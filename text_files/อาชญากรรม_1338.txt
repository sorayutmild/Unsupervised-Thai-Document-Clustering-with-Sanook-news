19 มี.ค. - ผู้ต้องหาฆ่าน้องชายโชเล่ย์ ดอกกระโดน ตลกชื่อดัง มอบตัวแล้ว สารภาพทำไปเพราะบันดาลโทสะ เนื่องจากถูกผู้ตายด่าทอเหยียดหยาม
ตำรวจภูธรจังหวัดนครศรีธรรมราช ควบคุมตัว นายบุญทัน คำมะวงศ์ ผู้ต้องหาฆ่า นายธนากร ช้างกลาง น้องชายของ นายนิรัญ ช้างกลาง หรือ โชเล่ย์ ดอกกระโดน ตลกชื่อดังของเมืองไทย เหตุเกิดเมื่อวันที่ 5 มี.ค.ที่ผ่านมา มาสอบปากคำ หลังจับกุมตัวได้ที่บ้านพักใน จ.ชลบุรี
สอบสวนผู้ต้องหารับสารภาพว่า ร่วมก่อเหตุกับ นายสุนันท์ คำมะวงศ์ พี่ชายที่ยังหลบหนีการจับกุม โดยพี่ชายเป็นเพื่อนกับผู้ตาย ก่อนเกิดเหตุพี่ชายโทรศัพท์ชวนมาเที่ยวที่ จ.นครศรีธรรมราช และพักอยู่ที่บ้านผู้ตาย ในคืนวันเกิดเหตุ ผู้ตายเข้ามาหาตนที่ห้องและขอมีเพศสัมพันธ์ด้วย แต่ตนไม่ยอม ผู้ตายจึงโกรธและด่าทอเหยียดหยาม ตนบันดาลโทสะจึงเข้าชกต่อย พี่ชายช่วยจับตัวผู้ตาย ก่อนที่ตนจะใช้มีดฟันผู้ตายหลายครั้งจนเสียชีวิต หลังเกิดเหตุได้แยกย้ายกันหลบหนี เมื่อภรรยาทราบข่าวทางโทรทัศน์ จึงขอร้องให้มอบตัว
อย่างไรก็ตาม นายโชเล่ย์ ดอกกระโดน ได้เดินทางมาขอรับฟังการสืบสวนด้วย ขณะที่ผู้ต้องหาได้ก้มลงกราบเท้าขอขมาในความผิดที่ทำลงไป โดย นายโชเล่ย์ ไม่เชื่อคำให้การของผู้ต้องหา ที่อ้างว่าน้องชายตนไปปลุกปล้ำผู้ต้องหาและต่อว่าดูถูกคนร้าย เพราะผลการผ่าชันสูตรศพ แพทย์ระบุชัดว่าน้องชายของตนถูกคนร้ายใช้มีดสปาร์ต้าสับหน้าฆ่าตาย ขณะที่กำลังนอนหลับ จะต้องมีการวางแผนและจัดฉากกันมาเป็นอย่างดีก่อนจะลงมือฆ่าน้องชายของตนอย่างใจเย็นและแนบเนียน หลังจากนี้ตนจะรอให้จับคนร้ายอีกคน ก่อนทำพิธีเผาศพน้องชายตามประเพณีต่อไป - สำนักข่าวไทย
อ่านข่าวที่เกี่ยวข้อง: โหด! ฆ่าชิงทรัพย์ น้องชายโชเล่ย์ หน้าเละ