เจ้าหน้าที่กู้ภัยเข้าช่วยเหลือ เด็กทารกฝาแฝดเพศหญิง 2 คน ถูกแม่ใจร้ายนำใส่ถุงผ้า มาวางทิ้งไว้บนสะพานหน้าด้านสนามบินดอนเมือง พร้อมกับขวดนม 2 ขวด
(3 พ.ย.) เมื่อช่วงเช้ามืดที่ผ่านมา เจ้าหน้าที่มูลนิธิป่อเต็กตึ๊งในพื้นที่เขตดอนเมือง ได้รับแจ้งจากพลเมืองดีระบุว่า พบเด็กทารกฝาแฝด เพศหญิง ถูกนำมาวางทิ้งเอาไว้บนสะพานลอยคนข้าม ถนนวิภาวดีรังสิต เป็นสะพานลอยเชื่อมต่อระหว่างสนามบินดอนเมืองและสถานีรถไฟดอนเมือง จึงได้ไปตรวจสอบ พร้อมกับประสานงานกับเจ้าหน้าที่ตำรวจ สน.ดอนเมือง
จากการตรวจสอบพบเด็กทารกฝาแฝดแรกเกิด ถูกห่อร่างด้วยผ้าขนหนูเอาไว้ และนำใส่ในถุงผ้าสีเหลือง วางเอาไว้บนพื้นสะพานลอย พร้อมกับขวดนม 2 ขวด เบื้องต้นพบว่าเด็กทั้ง 2 คนปลอดภัยดี ไม่ได้รับอันตรายใดๆ คาดว่าเด็กน่าจะเกิดลืมตาลูกโลกได้เพียง 3-4 วัน ร่างกายแข็งแรง-สมบูรณ์ดี และไม่พบสายสะดือแต่อย่างใด
ล่าสุด เจ้าหน้าที่ได้นำตัวเด็กฝาแฝดทั้งสองคนส่งมอบให้กับโรงพยาบาลภูมิพลอดุลยเดชเพื่อตรวจร่างกาย ก่อนที่เจ้าหน้าที่ตำรวจจะเก็บข้อมูลหลักฐาน เพื่อติดตามหาตัวแม่ของเด็กฝาแฝดทั้งสองคนนี้ คาดว่าน่าจะนำเอามาวางทิ้งไว้ เพราะไม่สามารถแบกรับภาระการเลี้ยงดูได้