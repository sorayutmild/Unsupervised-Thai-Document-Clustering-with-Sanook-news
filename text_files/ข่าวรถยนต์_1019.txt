     โดยปกติแล้ว เมื่อเราเกิดประสบอุบัติเหตุจากการขับรถ ก็มีขั้นตอนในการดำเนินการเพื่อคลี่คลายปัญหาอย่างที่ทราบกัน ถ้ามีประกันภัยชั้น 1 ก็สบายหน่อย เพราะเจ้าหน้าที่เคลมจะช่วยคลี่คลายปัญหาให้แทบทุกอย่าง แต่ยังมีข้อกฎหมายอีกหลายอย่างเกี่ยวกับอุบัติเหตุที่เชื่อว่าหลายคนยังไม่เคยทราบ แม้ว่าจะระบุเอาไว้ในกรมธรรม์อยู่แล้วก็ตาม
1.ผู้เอาประกันภัยต้องรับผิดทางอาญา
     แม้ว่าเจ้าของรถจะทำประกันภัยชั้น 1 เอาไว้แล้วก็ตาม แต่หากเป็นฝ่ายผิดตามประมวลกฎหมายอาญาแล้วล่ะก็ ผู้กระทำผิดยังคงต้องรับผิดตามโทษที่ระบุเอาไว้ ขณะที่บริษัทประกันภัยจะรับผิดชอบค่าเสียหายทางแพ่งตามที่กำหนดเอาไว้ในกรมธรรม์เท่านั้น
2.ประกันภัยชั้น 1 มีวงเงินความคุ้มครองสำหรับประกันตัว
     หากผู้ขับขี่กระทำผิดจนเป็นเหตุให้ถูกจำคุก ประกันภัยชั้น 1 จะมีวงเงินความคุ้มครองสำหรับประกันตัวผู้ขับขี่ เพื่อให้ผู้กระทำผิดสามารถดำเนินเรื่องตามกฎหมายได้โดยสะดวก โดยจำเป็นต้องแจ้งกับทางบริษัทประกัน เพื่อให้เจ้าหน้าที่นำหลักทรัพย์มาขอยื่นประกันตัวโดยตรง

3.พนักงานสอบสวนไม่มีสิทธิ์ควบคุมตัว
     หากประสบอุบัติเหตุร้ายแรงจนกระทั่งต้องขึ้นโรงพัก จำไว้ว่าพนักงานสอบสวนไม่มีสิทธิ์ควบคุมตัว หากอุบัติเหตุครั้งนั้นไม่มีผู้ได้รับบาดเจ็บสาหัสหรือเสียชีวิต
4.ชนแล้วหนีอาจโดนหนัก
     การชนแล้วหนีถือเป็นเรื่องที่ไม่สมควรทำอย่างยิ่ง ตามกฎหมายแล้วจะสันนิษฐานว่าผู้หลบหนีเป็นฝ่ายกระทำผิด ทำให้ได้รับโทษสูงสุดตามกฎหมายกำหนด ขณะที่การแสดงตัวในที่เกิดเหตุบางครั้งอาจยอมความกันได้ และได้รับการปราณีลดโทษให้ตามเหมาะสม
     สิ่งเหล่านี้เป็นข้อกฎหมายที่ควรทราบไว้ เพราะไม่อาจบอกได้เลยว่าเมื่อคุณสตาร์ทรถครั้งหน้า จะเกิดอะไรขึ้นบ้าง ทางที่ดีควรปฏิบัติตามกฎจราจรอย่างเคร่งครัด เพื่อหลีกเลี่ยงอุบัติเหตุให้มากที่สุดครับ
 