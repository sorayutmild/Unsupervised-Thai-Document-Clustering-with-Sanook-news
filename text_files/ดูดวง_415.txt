เฮ้ออออ.. ช่วงนี้น่าเบื่อจัง ทำไมเจ้านายไม่ไว้หน้าเราบ่อยๆ เชื่อว่าหลายๆ คนอาจกำลังเจอปัญหาและรู้สึกเช่นนี้อยู่ หรืออย่างน้อยก็ต้องเคยผ่านช่วงเวลาแย่ๆ กันมาบ้างแล้วแน่ๆ กับเพื่อนร่วมงาน ญาติพี่น้อง หรือใครก็ตามที่มักจะทำให้เราเซ็ง รำคาญ กดดัน โมโห ฯลฯ วันนี้โฮโรโซไซตี้จะมาเสนอคาถาเสริมเมตตาและคาถาที่ช่วยผลักคนที่ไม่ถูกกันให้ออกไปไกลๆ ใครติดขัดเรื่องไหนอยู่ ลองนำไปปฏิบัติตามกันด่วน โอมเพี้ยงขอให้ดีขึ้น!!
คาถาเมตตามหานิยม
นะเมตตา โมกรุณา พุทธปราณี ธายินดี ยะเอ็นดู นะโมพุทธายะ นะมะอะอุ
(สวดก่อนออกจากบ้าน จะทำให้คนที่พบเจอมีความรู้สึกที่ดี การติดต่อเจรจาค้าขายใดๆ ก็จะราบรื่นไม่ติดขัด)
คาถาเจ้านายเมตตา
ปัญจะมังสิระสังขาตัง นาหาย นะกาโร โหติ สัมภะโว อิสวาสุ
(สวด 3 จบ ก่อนออกจากบ้าน จะช่วยให้เจ้านายเมตตา)
คาถาสร้างความเอ็นดู
วิชชาจะระณะสัมปันโน อิติปิโสภะคะวา ปิยะเทวะมนุสสานัง ปิโยพรหมานะ มุตตะโม ปิโยนาคะ สุปัณณานัง ปิณินทะริยัง นะมามิหัง นะเมตตา โมกรุณา พุทปรานี ธายินดี ยะเอ็นดู
(สวดก่อนไปพบผู้หลักผู้ใหญ่ จะช่วยให้เกิดความรักใคร่เอ็นดู)
คาถาเสริมเมตตาแบบเร่งด่วน
ท่องนะโม 3 จบ
พุทธังมัดจิต ธัมมังมัดใจ สังฆังรักใคร่ ขอให้ (ชื่อสกุลของคนที่ไม่ถูกกัน) จงเมตตาเอ็นดูตัวแห่งข้าพเจ้า (ชื่อของคุณ) ด้วย นะโมพุทธายะ
(สวด 9 จบ แนะนำให้สวดก่อนโทรศัพท์หรือเข้าไปเจรจากับคนที่ไม่ค่อยถูกกัน/กำลังมีปัญหากันอยู่)
คาถาผลักคู่อริ/คนที่ไม่ถูกกันให้ออกไปไกลๆ
ท่องนะโม 3 จบ
พุทธังประสิทธิเม ธัมมังประสิทธิเม สังฆังประสิทธิเม อิ อะ ยะ ตุ เห (3 จบ)
(พร้อมนึกถึงหน้าและชื่อสกุลของคนที่เราอยากให้จากกันหรือห่างกันไปด้วยดี จะช่วยให้ตนเองมีกำลังและอานุภาพมากยิ่งขึ้น)
 
อย่างไรก็ตาม คาถาเหล่านี้เป็นเพียงความเชื่อส่วนบุคคลนะคะ แอดมินก็เคยลองสวดแล้วได้ผลจริงจึงอยากนำเสนอให้ทุกคนได้ลองท่องตามดู อย่างน้อยท่องแล้วก็จะสบายใจและมั่นใจขึ้นแน่นอน ลองนำไปใช้กันดู ที่สำคัญต้องหมั่นสร้างบุญกุศลและรักษาศีลกันด้วยนะคะ จะยิ่งส่งเสริมให้อะไรๆ ราบรื่นและดียิ่งขึ้น สวดตามแล้วได้ผลดีอย่างไรอย่าลืมมาแชร์ให้กันฟังบ้างนะจ๊ะ #horosociety