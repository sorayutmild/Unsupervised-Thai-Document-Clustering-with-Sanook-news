เกิดเหตุรถยนต์ไม่ทราบชนิด เฉี่ยวชนรถบิ๊กไบค์หนุ่มอายุ 23 ล้มคว่ำริมถนนวิภาวดี ไฟลุกไหม้วอด เสียชีวิตคาที่ เร่งตามหาตัวคู่กรณี
(26 ม.ค.) เมื่อเวลาประมาณ 15.20 น. ที่ผ่านมา มีรายงานว่า เกิดอุบัติเหตุรถยนต์เฉี่ยวชนรถจักรยานยนต์บิ๊กไบค์ บริเวณถนนวิภาวดีรังสิต เป็นเหตุทำให้เกิดเพลิงลุกไหม้รถจักรยานยนต์พังเสียหาย มีผู้เสียชีวิตจากเหตุการณ์ดังกล่าว คือชายหนุ่มผู้ขับขี่บิ๊กไบค์
เจ้าหน้าที่ตำรวจ สภ.วิภาวดี ได้เดินทางไปตรวจสอบจุดเกิดเหตุ พบรถจักรยานยนต์บิ๊กไบค์ บีเอ็มดับเบิลยู จอดล้มอยู่ข้างทาง ปากซอยวิภาวดี 62 ฝั่งขาเข้า เจ้าหน้าที่และพลเมืองดีได้ช่วยกันดับเพลิงที่ลุกไหม้รถจักรยานยนต์ไว้ก่อนหน้านี้ จุดเกิดเหตุพบผู้เสียชีวิตในที่เกิดเหตุ ทราบชื่อ นายสรวิชญ์ อายุ 23 ปี
จากการสอบถามพยานผู้พบเห็นเหตุการณ์ ระบุว่า ขณะเกิดเหตุรถจักรยานยนต์บิ๊กไบค์กับรถยนต์คู่กรณี ที่ไม่ทราบว่าเป็นรถยนต์ชนิดใด ขับตามทางมาด้วยความเร็ว ปรากฏว่าเกิดเสียหลักและเฉี่ยวชนตรงจุดดังกล่าว ก่อนที่รถจักรยานยนต์บิ๊กไบค์จะล้มลง คนขับขี่ตกกระแทกพื้นและหมดสติ ก่อนจะเสียชีวิตดังกล่าว
อย่างไรก็ตาม หลังเกิดเหตุมีความชุลมุนวุ่นวาย เจ้าหน้าที่ได้รับเบาะแสของรถยนต์คู่กรณี พบว่าเป็นรถยนต์โตโยต้า อัลติส สีน้ำเงิน รีบขับเข้าไปภายในอาคารจุฑามาศ ซึ่งอยู่ใกล้กับจุดเกิดเหตุ โดยไม่ได้แลกบัตร สภาพรถมีรอยเฉี่ยวชนด้านหน้าพังเสียหาย ยางล้อด้านหน้าฝั่งซ้ายแตก พยานผู้พบเห็นเหตุการณ์ยืนยันว่า หลังจากรถคันดังกล่าวจอดแล้ว มีชายคนหนึ่งรีบลงจากรถและถือกระเป๋าออกไป ดูท่าทางลุกลี้ลุกลนผิดปกติ เจ้าหน้าที่จะดำเนินการติดตามตัวมาสอบสวนต่อไป
ขอบคุณภาพจากทวิตเตอร์ @uzinpb