 เป็นคู่รักที่ถึงแม้ห่างกันก็ยังมุ้งมิ้งจนหลายคนแอบอิจฉาไม่น้อย สำหรับนักแสดงสาว “เมย์ พิชญ์นาฏ สาขากร” ที่ล่าสุดเผยในงานแถลงข่าว “ตำมั่ว เปิดตัวน้ำปลาร้าปรุงรสและเมนูใหม่ ตำลาว แม่น้อย ตำนาน 27 ปี” ณ ร้านตำมั่ว ศูนย์การค้ามาบุญครองเซ็นเตอร์ ชั้น 7 ว่าแฟนหนุ่ม “เจ ชนาธิป สรงกระสินธ์” นักฟุตบอลทีมชาติไทย กำลังเข้าแคมป์เก็บตัวฝึกซ้อมอยู่ที่เขาใหญ่ แต่ก็ส่งความคิดถึงทางเทคโนโลยีสื่อสารทางไกล ด้วยการเฟสไทม์ แย้มแพลนปีใหม่ควงกันเที่ยวต่างประเทศ ประกาศไม่ได้ไปทริปนี้เลิกแน่!!
“ห่างกันแบบนี้ ก็เฟสไทม์อย่างเดียวเลยค่ะ โทรศัพท์แล้วก็ไลน์ค่ะ ไม่เจอกันเลยก็คิดถึงนะ แต่เริ่มชินแล้วเพราะคบกันมาสักพักแล้ว ก็เข้าใจงานเขาค่ะ อาจจะมีไปเยี่ยม อยู่เป็นเพื่อน ดูแลกันบ้างแต่คงไม่ได้วุ่นวายเวลาเขาซ้อมค่ะ”
ถามถึงแพลนปีใหม่ที่จะถึงนี้ “ก็มีแพลนกันแล้วค่ะ ทริปต่างประเทศแต่ไม่บอกว่าไปที่ไหน (มีเตรียมเซอร์ไพรส์ไหม?) เอาให้ว่างสักทีเถอะเนาะ เราวางแผนกันมาเป็นปีแล้วนะ ถ้าทริปนี้เมย์ไม่ได้ไปเนี่ย เมย์จะโกรธมาก บอกเขาว่าถ้าทริปนี้เมย์ไม่ได้ไป เมย์เลิกเลย (ยิ้ม) บางทีติ่งนักฟุตบอลเด็กๆ มาต่อว่าเรา น่าสงสารจังเลย เดินแต่ห้าง ทำไมคู่อื่นยังไปต่างประเทศ เราก็ได้แต่โกรธในใจว่าไปถามว่าไอดอลเธอสิทำไมไม่ว่าง บางทีเจเขาก็ไปตอบกลับว่า “ผมไม่ว่าเองครับ” ทุกคนน่าจะรู้ว่าเมย์เป็นคนที่ชอบเที่ยวมากทั้งต่างจังหวัดและต่างประเทศ ถ้าเขามีเวลาเมย์คงพาเขาไปหลายที่ แต่เขาไม่ว่าง เราก็เข้าใจเพราะเขารักฟุตบอลและพัฒนาตัวเองอยู่ตลอด เราก็ภูมิใจในตัวเขา”
ผู้สื่อข่าวซักถามถึงกรณีเพื่อนซี้ “แป้ง อรจิรา” กำลังมุ้งมิ้งอยู่กับหนุ่ม “แหนม รณเดช” ซึ่งสาวเผยเผยว่า “เมย์ก็โทรไปล้อนะเพราะเห็นตามข่าว เขาก็อ้ำอึ้งไม่พูดอะไรคงเขินมั้งคะ เขาไม่บอกอะไร อย่าถามเมย์เลยเรื่องแป้งกับวุ้นเส้น เขาไม่ค่อยบอกเมย์หรอก ไปถามเขาเองดีกว่า เห็นเพื่อนมีความสุขเมย์โอเคค่ะ ถามว่าเชียร์ไหม ก็เชียร์ค่ะ”