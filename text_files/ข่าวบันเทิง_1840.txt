ภีม ภาคิน
กลายเป็นทอล์คออฟเดอะทาวน์ชั่วข้ามคืนเลยก็ว่าได้ สำหรับการเปิดเผยชีวิตแบบหมดเปลือกครั้งแรกของดาราวัยรุ่น "ภีม ภาคิน บวรศิริลักษณ์" ลูกชายอดีตนางแบบชื่อดัง "แอน กัญญารัตน์ บ่อสันเที๊ยะ" กลางรายการ "วู้ดดี้เกิดมาคุย เมื่อคืนวันอาทิตย์ที่ 21 เมษายน 2556 ที่ผ่านมา" ซึ่งหนุ่มภีม ภาคินได้เล่าให้ฟังถึงชีวิตครอบครัวหลังจากคุณแม่ผู้เป็นเสาหลักของบ้านต้องล้มป่วยด้วยวัณโรคกระดูก จนไม่สามารถช่วยเหลือตัวเองได้ ทำให้ "ภีม ภาคิน" ในวัยเพียงแค่ 20 ปี ต้องดรอปเรียนและรับภาระดูแล แม่ น้อง ยาย และน้า ที่เป็นโรคประสาทอีก 2 คน ด้วยเงินรายได้จากการแสดงเพียงเดือนละ 20,000 บาท ซึ่งหากนำไปเปรียบเทียบกับค่าใช้จ่ายในบ้านและค่ารักษาพยาบาลเดือนละไม่ต่ำกว่า 70,000 บาทแล้วนั้น แทบจะเรียกได้ว่าห่างกันราวฟ้ากับดินเลยทีเดียว
แม้ว่าชีวิตในทุกวันนี้จะลำบาก แต่ "ภีม ภาคิน" ก็ไม่เคยย่อท้อและไม่คิดจะไปขอความช่วยเหลือจากผู้เป็นพ่อ ที่ไม่ยอมรับว่าเขาเป็นลูก และทิ้งเขาและน้องไปเมื่อ 18 ปีก่อน โดยในขณะนั้น "ภีม" มีอายุ 3 ขวบ และ "ชชา ปวริศา" น้องสาวมีอายุเพียง 11 เดือนเท่านั้น หลังจากที่พ่อแม่แยกทางกัน ก็ไม่เคยได้เจอหน้าพ่ออีกเลย
นอกจากนี้แล้วผู้เป็นแม่อย่าง "แอน กัญญารัตน์" ก็ได้ออกมาเปิดเผยถึงสาเหตุที่หลายคนแคลงใจว่าเพราะอะไรถึงได้เลิกกับนักแสดงหนุ่ม "เจค ศตวรรษ" ทั้งที่มีลูกด้วยกันแล้วถึงสองคน ก่อนจะยืนยันว่า "ภีม ภาคิน" คือลูกชายของ "เจค ศตวรรษ" จริงๆ หากไม่เชื่อก็พร้อมเข้ารับการพิสูจน์ดีเอ็นเอเพื่อลบคำครหา!!
"เขาเจ้าชู้ แล้วเวลาที่เขาติดผู้หญิงมันจะมีปัญหาที่บ้านทุกครั้ง พอเราไปถามก็ทะเลาะกันถึงขั้นลงไม้ลงมือ บางทีตีกันเกือบทุกเดือน หนักที่สุดถึงขั้นคิ้วแตก หัวแตก แก้วหูทะลุ 3 รู พอเจอแบบนั้นแอนก็เลยติดสินใจว่าไม่ไหวแล้วเลิกดีกว่า ไม่อยากให้ลูกมารับสภาพแบบนี้ และก็ไม่ได้ติดต่อเค้าอีกเลย แต่วันที่เราทำเอกสารตกลงว่าจะเลิกกัน เค้าก็บอกนะว่าจะช่วยเรื่องค่าใช้จ่ายในการเลี้ยงดูลูกเดือนละ 20,000 บาท แต่จนถึงวันนี้แอนก็ยังไม่เคยได้เห็นเงินเลย ได้เห็นครั้งเดียวคือเดือนแรกแค่ 20,000 เท่านั้น แต่ทั้งหมดนี้อาจจะเป็นความผิดแอนเองที่ไม่ได้ติดต่อไปทางเค้า อันนี้แอนยอมรับค่ะ"
"ส่วนเรื่องที่เค้าบอกว่าเค้าแคลงใจหรือไม่แน่ใจว่าภีมเป็นลูกชายเค้า เนื่องจากเค้าคิดว่าแอนคบผู้ชายหลายคน แอนขอท้าเลยว่าจะตรวจ DNA ไหม แอนพร้อม ผู้หญิงจะมีสัญชาตญาณว่าใช่หรือไม่ใช่ค่ะ แต่ถ้าเค้าจะไม่ตรวจมันก็เป็นสิทธิ์ของเค้า แต่สำหรับผู้หญิงคนนึงถ้าเราไม่มั่นใจก็คงไม่ให้เค้าเกิดมาหรอกค่ะ"
หลังจากที่แอนพูดจบ วู้ดดี้ ก็ได้เปิดเผยว่าตนเองนั้นก็ได้เชิญฝ่ายชายมาร่วมรายการเพื่อพบกับครอบครัวครั้งแรกในรอบ 20ปี เช่นเดียวกัน แต่หนุ่มเจคปฎิเสธพร้อมบอกเหตุผลว่า "ยังคงรู้สึกแคลงใจเรื่อง ภีม ภาคิน ลูกชายอยู่ และตอนนี้มีครอบครัวใหม่แล้ว จึงไม่อยากออกมาพูดคุยถึงเรื่องราวต่างๆ อีก แต่ทั้งนี้เจ้าตัวก็ไม่รังเกียจหาก แอน และ ชชา จะเข้ามาหา หรือ ขอความช่วยเหลือ"
ก่อนจบรายการหนุ่มภีม ภาคิน ได้พูดทั้งน้ำตาว่าตนเองนั้นมีแม่เพียงคนเดียวก็พอแล้ว ถึงจะไม่มีพ่อก็ยังอยู่ได้ และก้มลงกราบเท้าแอน กัญญารัตน์ ผู้ซึ่งเป็นแม่กลางรายการ
คลิกอ่านข่าว ภีม ภาคิน ลูกเจค ศตวรรษ หล่อเป๊ะ!!!