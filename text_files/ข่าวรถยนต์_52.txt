     แอร์เหม็นอับทำไงดี     คอลัมน์ คาร์ทิปส์

     เคยนำเสนอไปบ้างแล้วเกี่ยวกับการดูแลรักษาแอร์รถยนต์โดยเฉพาะบ้านเราอากาศร้อนอบอ้าวเช่นนี้ แต่หลายคนคงเคยเจอปัญหาแอร์รถยนต์มีกลิ่นอับ ยานยนต์ "มติชน" มีข้อมูลมานำเสนอ
     ก่อนอื่นต้องรู้ก่อนว่าสาเหตุของปัญหาแอร์เหม็นอับนั้น เกิดจากเชื้อราชนิดหนึ่ง หรือจะเรียกว่าเชื้อโรคก็ได้ เชื้อราจะเกิดได้ต่อเมื่อคอยล์เย็นแห้งไม่สนิท หรือมีความชื้นนั่นเองความชื้นเกิดตอนแอร์ทำงาน ทำให้มีฝุ่น ผง ซากของพรม และอื่นๆ อีกมากมายมาเกาะหมักหมม
     นอกจากนี้ น้ำหอมติดรถติดหน้าช่องแอร์ ก็เป็นตัวการสำคัญทำให้ระบบแอร์สกปรก เพราะเมื่อมันระเหยออกมาในอากาศ ก็จะวนเข้าไปในระบบ ไปเกาะตัวอยู่ที่แผงคอยล์เย็น เมื่อแอร์ทำงาน เกิดความชื้น ก็หมักหมมอีก
 

     วิธีป้องกันไม่ให้ตู้แอร์เกิดความหมักหมมในระบบ ก่อนจอดรถ หรือก่อนถึงที่หมาย กดสวิตช์ A/C เพื่อตัดระบบการทำงานของแอร์ และเร่งพัดลมเบอร์แรงสุดให้มีแต่ลมออกมาก่อนถึงที่หมายประมาณ 5 นาที จะช่วยลดความหมักหมมในระบบแอร์ลงได้
     จอดรถตากแดด และเปิดประตู เพื่อระบายกลิ่น และเชื้อโรคออกบ้าง เมื่อมีเวลาว่าง จะมีส่วนช่วยได้เยอะ
     แม้จะเป็นเรื่องง่ายๆ แต่เชื่อว่าหลายๆ คนมักจะหลงลืม มองข้ามไปจนกระทั่งเกิดผลกระทบกับสุขภาพ แล้วจึงมานั่งล้อมคอกกันภายหลัง มีให้เห็นอยู่ทั่วไป
 
     มติชนรายวัน วันที่ 13 มิถุนายน พ.ศ. 2558 ปีที่ 38 ฉบับที่ 13607 
 
 