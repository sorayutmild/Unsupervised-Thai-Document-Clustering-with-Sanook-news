วานนี้ (28 ต.ค.) เจ้าหน้าที่ตำรวจ กองบังคับการสืบสวนสอบสวน ตำรวจภูธรภาค 4 และชุดปฏิบัติการสืบสวนฯ ร่วมกันจับกุม ร.ต.ท.สุชาติ สุดบุรินทร์ อายุ 43 ปี รอง สว.สส.สภ.เขาสวนกวาง จ.ขอนแก่น พร้อมของกลางยาบ้า 107 เม็ด ยาไอซ์ 2 กรัม และปืนพกสั้นไทยประดิษฐ์ขนาด 9 มม. จำนวน 1 กระบอก อาวุธปืนยาวไทยประดิษฐ์ 1 กระบอก
สืบเนื่องจาก พล.ต.ต.วีระพงศ์ วงษ์สมาน ผบก.สส.ภ.4 สั่งการให้เจ้าหน้าที่ตำรวจ กก.สส.2 บก.สส.ภ.4 วางแผนจับกุมนายตำรวจที่ลักลอบขายยาเสพติด หลังสืบทราบ ร.ต.ท.สุชาติ มีพฤติกรรมลักลอบขายยาบ้าโดยใช้ห้องสืบสวน สภ.เขาสวนกวาง เป็นสถานที่จำหน่ายยา โดยให้สายทำการล่อซื้อยาบ้าจำนวน 10 เม็ด ราคา 2,600 บาท นัดส่งยาบ้ากันที่ริมถนนมิตรภาพ หน้าปั๊มน้ำมัน ปตท. ใกล้ทางเข้าสวนสัตว์เขาสวนกวาง
เมื่อถึงเวลานัดหมายในช่วงเย็นวันเดียวกัน ร.ต.ท.สุชาติ ได้ขับรถยนต์กระบะ ยี่ห้อเชฟโรเลต 4 ประตู ไม่ติดป้ายทะเบียน ขับมาจอดรอมถนนมิตรภาพพร้อมกับส่งยาบ้าให้สายลับ เจ้าหน้าที่ตำรวจที่ซุ่มอยู่ จึงเข้าจับกุมทันที ค้นในตัวพบเงินสดที่สายใช้ล่อซื้อยาเสพติด จากนั้นได้คุมตัว ร.ต.ท.สุชาติ ไปยังห้องทำงานใน สภ.เขาสวนกวาง ทำการตรวจค้นที่โต๊ะทำงาน พบยาบ้าอีกจำนวน 97 เม็ด ยาไอซ์ 2 กรัม แต่ภายหลังถูกจับกุมตัว ร.ต.ท.สุชาติ ให้การปฏิเสธ โดยจะให้การชั้นศาลเท่านั้น
เจ้าหน้าที่ตำรวจชุดจับกุม จึงแจ้งข้อหา มียาเสพติดให้โทษประเภท 1 (ยาบ้า) ไว้ในความครอบครองเพื่อจำหน่าย และจำหน่ายโดยผิดกฎหมาย, มียาเสพติด ให้โทษประเภท 1 (ยาไอซ์) ไว้ในความครอบครองเพื่อจำหน่ายโดยผิดกฎหมาย, มีอาวุธปืนไว้ในความครอบครองโดยไม่ได้รับอนุญาตจากนายทะเบียน จับกุมตัวได้ที่ นำตัวส่ง พงส.สภ.เขาสวนกวาง สอบสวนดำเนินคดีตามกฎหมายต่อไป