
กลายเป็นประเด็นทอล์คออฟเดอะทาวน์ประจำสัปดาห์นี้ไปซะแล้ว สำหรับสถานะครอบครัวของนักร้องหนุ่มจากเวทีคว้าดาว "ตั้ม สุธน บู่สามสาย" หรือ "ตั้ม เดอะสตาร์ 10" หลังมีกระแสข่าวเม้าท์กระฉ่อนในทำนองที่ว่าเจ้าตัวกำลังซุ่มคบอยู่กับพริตตี้สาวรายหนึ่ง จนภรรยาตัวจริง อย่าง "ตุ่น รจเลข" ต้องออกมาโพสต์ข้อความตัดพ้อผ่านอินสตาแกรม รวมทั้งยอมรับว่าได้แยกกันอยู่กับฝ่ายชายมานานกว่า 2 สัปดาห์แล้ว ซึ่งตอนนี้ก็อยู่ในช่วงระหว่างรอโอกาสพูดคุยกันว่าจะทำยังไงต่อไปกับชีวิตคู่และลูกทั้งสองคน "น้องเฌอตาร์-มาตฤณ"
โดยล่าสุดเวลา 12.30 น. วันนี้ (31 ส.ค.) "ตั้ม สุธน" ได้ร่อนจดหมายเชิญสื่อมวลชนเพื่อร่วมฟังการแถลงข่าวถึงเรื่องราวทั้งหมดที่เกิดขึ้นเป็นครั้งแรก ซึ่งเจ้าตัวก็ได้ยอมรับและชี้แจงว่า...
สองสัปดาห์ที่เราไม่ได้อยู่กับภรรยา ข้อมูลนี้คือเรื่องจริงใช่ไหม ?"ไม่จริงครับ คือผมเพิ่งแยกออกจากครอบครัวได้ประมาณ 3 วัน"
หลายคนอยากทราบว่ามันเกิดปัญหาอะไรขึ้น ?"คือในส่วนของเรื่องที่ผมเป็นข่าวอยู่ตอนนี้ ผมผิดเองครับ ผมเป็นคนทำและคิดทุกอย่าง ผมเป็นคนทำเองครับ"
มันเกิดอะไรขึ้นกับสิ่งที่เราบอกว่าเป็นคนทำเอง ?"ในส่วนของเรื่องที่เราเลิกกัน หรือว่าในส่วนที่เรามีปัญหากันตอนนี้มันมีปัญหามานานมากแล้ว คือความรักของผมมันเจือจางลง ผมไม่ดีเองครับ"
สาเหตุที่เราออกจากบ้านก็เกิดจากความรักเจือจางลงใช่ไหม ?"ไม่ครับ กับที่เป็นข่าวอยู่ตอนนี้เรื่องที่ผมมีคนอื่น ผมมีจริงครับ ผมทำจริงๆ ครับ แต่ผมขอไม่พูดถึงละกันครับว่าผู้หญิงคนนั้นเป็นใคร แต่ผมทำจริงครับผมยอมรับ ผมผิด"
สถานะของเรากับภรรยาตอนนี้เป็นยังไง ?"คือตอนนี้เรามีการคุยกันครับว่าเราจะทำยังไง ในช่วงเวลาสองอาทิตย์นี้เราก็ยังต้องตัดสินใจกัน ซึ่งผมก็ยังไม่รู้ว่าในอนาคตข้างหน้าจะได้กลับไปหรือว่าต้องแยกกันอยู่ ซึ่งก็คงต้องขอให้เป็นเรื่องของอนาคต"
เราได้เห็นไหมกับข้อความและภาพต่างๆ ที่ภรรยาเราโพสต์ขึ้นในอินสตาแกรม ?"เห็นครับ"
เป็นยังไงบ้างที่เห็นเขาขึ้นข้อความแบบนั้น ?"มันเป็นความรู้สึกเขา ผมก็เข้าใจผมเป็นคนกระทำ เขาเป็นผู้ถูกกระทำ ผมโกรธอะไรไม่ได้ ผมทำอะไรไม่ได้ เพราะว่าผมไม่ได้ไปยืนในจุดที่เขายืนอยู่"
สถานะของเราและครอบครัวจะเป็นยังไงต่อไป ?"เราก็ต้องกลับมาคุยกันว่าเราจะเอายังไง แต่ตัวผมเองคนเดียวที่รู้สึกว่ารักมันจืดจางลง แค่ผมคนเดียว ส่วนตัวเขา เขาก็ยังคงรักผมครับ"
ยังไม่ได้หย่ากันใช่ไหมตอนนี้ ?"คือตัวผมเองไม่ได้จดทะเบียนสมรสกันครับ"
เราได้คุยกันบ้างไหมว่าจะเลิกกันหรือว่าจะแค่แยกกันอยู่สักระยะ ?"ก็มีการคุยกันครับ ตัวผมเองก็เคยถามเขาว่าถ้าเรื่องมันมาขนาดนี้แล้ว มันยืดยาว มันรุนแรง ถ้าผมทำเพื่อลูกได้ให้ผมกลับไปไหม ผมได้เขา แต่ทางภรรยาก็บอกว่า ถ้าจะกลับมาแต่ตัว ไม่ต้องกลับมาหรอก ก็อย่างที่ผมบอกข้างต้นว่ารักของผมคนเดียวที่มันจืดจางลง เพราะฉะนั้นผมคงคิดว่าผมกลับไปได้ยากแล้วครับ"
ที่เราบอกว่าเรามีคนอื่น ณ ตอนนี้เรายังมีคนอื่นอยู่อีกไหม ?"เราไม่ได้คุยกันแล้วครับ"
ไม่ได้เจอลูกมานานแค่ไหนแล้ว ?"ผมก็ไปหาอยู่ครับ แต่ว่าก็ไม่ได้ขออนุญาตเขา ก็ไปเลย"
การที่เราบอกว่าไม่ได้ขออนุญาตแบบนี้ มันหมายถึงเขาไม่อนุญาตให้เราเจอกับลูกเหรอ ?"ไม่ใช่ครับ ผมไม่ได้ไปเอง"
แต่เขาไม่ได้ห้ามเราใช่ไหม ?"ครับ"
ลูกเรายังเล็กเราได้คิดไหมว่าถ้าเราต้องเลิกกัน ลูกเราจะทำยังไง ?"ตัวผมเอง ผมรักลูกที่สุด ในการกระทำที่ผมทำตอนนี้มันไม่เกี่ยว ในตัวผมเองผมรักลูกผมมาก ผมพร้อมที่จะดูแลลูกผมที่สุดครับ แล้วส่วนเรื่องว่าผมกับตุ่นจะอยู่กันในสถานะไหน เราก็ต้องมาคุยกันอีกทีหนึ่ง แต่ทั้งนี้ทั้งนั้นผมก็อยากจะทำหน้าที่ของพ่อที่ดี ผมอาจจะหน้าที่ของสามีที่ไม่ดี แต่ผมจะทำหน้าที่พ่อที่ดีให้ได้ครับ ผมไม่ได้ทำเพื่อตัวผมเอง แต่ผมทำเพื่อลูก ลูกยังไงก็ต้องการพ่อและแม่ ถึงแม้ว่าพ่อกับแม่จะแยกทางกันอยู่ เขาก็ต้องการผมต้องการแม่ ผมต้องทำให้เขารู้สึกว่าเขาเต็มไม่ขาดครับ"
ได้นัดคุยกับภรรยาแล้วหรือยังว่าจะทำยังไงต่อ ?"ก็อีกประมาณสองอาทิตย์ครับ"
ถ้าตอนนี้ภรรยาเราฟังอยู่ เรามีอะไรอยากจะบอกเขาไหม ?"ผมขอโทษครับ กับทุกสิ่งที่ผมทำลงไป ผมคิดว่าถึงมันไม่เกิดเรื่องนี้ขึ้นมา เขาก็รู้ครับว่าความรักของผมมันจืดจาง ผมขอโทษที่ทำไม่ดี ผมรับผิดทุกอย่าง แต่ผมจะไม่ทิ้งคุณกับลูกเด็ดขาด ถึงแม้ว่าเราจะแยกกันอยู่ในสถานะอื่นที่ไม่ใช่สามีภรรยา"
ทำไมเราถึงไม่อยากพูดถึงผู้หญิงอีกคนที่เขามาเป็นมือที่สาม ?"ผมไม่อยากให้เรื่องนี้มันบานปลาย ไม่อยากให้ใครมารับผิดชอบสิ่งที่ไม่ดีนอกจากตัวผมเอง เพราะสิ่งที่ตัวผมทำมันคือความคิดของตัวผมเอง ผมเป็นคนทำผิดเองทุกอย่าง ผมก็อยากรับทุกอย่างตรงนี้ไว้แค่ตัวผมเพียงคนเดียวครับ"
แต่หลายคนก็จับจ้องไปที่มือที่สาม ?"ถ้าในเรื่องนี้ผมก็บอกไปแล้วตั้งแต่ต้นว่ามันมีปัญหามาก่อนหน้านี้ มันมีปัญหาครอบครัวกันมาก่อนอยู่แล้ว แต่ผมไม่ขอพูดถึงครับ เรื่องนี้มันก็เป็นแค่ส่วนหนึ่งครับที่ทำให้เราเป็นแบบนี้ แต่ผมไม่อยากให้พูดถึงใคร ผมอยากให้ทุกคนรู้แค่ว่าผมผิดทุกอย่างเองครับ ผมเป็นคนทำ"
ที่บอกว่ารักของเรามันจืดจางเป็นเพราะปัญหาที่เกิดขึ้นก่อนหน้านี้ หรือเพราะว่าเรามีผู้หญิงคนใหม่เข้ามา ?"มันเป็นมาก่อนหน้านี้แล้วครับ มันเป็นมานานแล้วครับ"
เหมือนเราสองคนก็บอกว่าเรารักลูก แบบนี้มันจะมีโอกาสที่จะได้ปรับความเข้าใจกันไหมเพื่อให้เป็นครอบครัวกันอีก ?"(เงียบไปสักระยะ) โอกาสที่จะอยู่ด้วยกันเป็นครอบครัวเพื่อลูกผมคิดว่ามีครับ แต่ไม่ใช่ในสถานะเดิม"
เรายืนยันใช่ไหมว่าไม่สามารถกลับไปได้อีก ?"(นิ่งเงียบ) คำว่าเลิกกันดูรุนแรงไปครับ ผมคิดว่าเราคงต้องปรับความเข้าใจกันในเรื่องขอสถานะแค่นั้นเอง ว่าเราอาจจะอยู่ในครอบครัวด้วยกัน อาจจะเป็นคู่คิดเป็นเพื่อน ผมคนเดียวที่จืดจาก ส่วนตุ่นเขายังรักผมเหมือนเดิมทุกอย่าง"
ณ วันนี้เรายังรักเขาอยู่ไหม ?"(เงียบไปสักพัก) รักครับ แต่รักในฐานะที่เขาเป็นแม่ของลูกผม"
ผู้ใหญ่ของทั้งสองฝ่ายได้เป็นกาวใจให้เรากับภรรยาบ้างไหม ?"คุณแม่ให้เป็นการตัดสินใจของผม ส่วนแม่ของตุ่นผมไม่ทราบ"
มีคนมาต่อว่าเราเยอะแยะมากมายเกี่ยวกับเรื่องนี้ในโซเชียลฯ เรามีอะไรอยากจะบอกเขาบ้าง ?"ผมขอโทษครับ ขอโทษสำหรับทุกสิ่งที่ทำให้ทุกคนผิดหวัง ขอโทษที่ทำให้คนที่สนับสนุนผมผิดหวัง ผมไม่ขอโอกาสหรือการให้อภัย เพราะผมรู้ว่าสิ่งที่ผมทำมันผิดต่อสังคม"