ปุ๊กกี้ ปริศนา พรายแสง ออกมายืนยันแล้วว่าเธอกำลังตั้งครรภ์ลูกคนที่ 3 กับสามีใหม่นักธุรกิจ พร้อมกับบอกว่าสามีคนนี้ดูแลเธอเป็นอย่างดี
ล่าสุด ปุ๊กกี้ ได้โพสต์ข้อความบอกว่า 4 ปีนั้นผ่านไปอย่างรวดเร็ว ถ้าไม่ตัดสินใจเข้าจุดนั้น วันนี้จะเป็นไง ไม่อยากจะคิด พร้อมกับภาพของโรงพยาบาลศรีธัญญาที่ ปุ๊กกี้ เคยเข้ารับการรักษาอาการป่วยทางด้านจิตใจ
โดยเมื่อครั้งเธอไปออก รายการที่นี่หมอชิต และได้ให้สัมภาษณ์ไว้ว่า เธอคิดอยากจะฆ่าตัวตายเนื่องจากปัญหาต่าง ๆ เคยเข้ารับการบำบัดทางจิตถึง 3 ครั้งกับอาการซึมเศร้าซึ่งครั้งหนึ่ง ปุ๊กกี้ มีอาการหนักมากถึงขั้นหยิบมีดขึ้นมาเชือดข้อมือตัวเองเลือดพุ่งระหว่างปาร์ตี้กับเพื่อน ๆ อาการแย่มากจนตัวเองตัดสินใจเข้ารับการรักษาที่โรงพยาบาลศรีธัญญา
และได้พูดถึงเรื่องรักครั้งใหม่ไว้ว่า "เกิดจากความบังเอิญ คุยกันมา 4 ปีแล้วค่ะ เค้าจะเป็นคนขี้อาย เค้าจะทำตัวเขินๆอายๆ แต่ออกสื่อได้ ไม่ได้ปิดบังอะไร เราไปไหนมาไหนด้วยกัน เคยมีหนังสือมาแอบถ่าย เค้าทำธุรกิจเกี่ยวกับเสื้อผ้า เค้าก็รู้ตามข่าวว่าปุ๊กกี้เจออะไรมา เค้ารับได้ค่ะ เค้ารับรู้ทุกอย่าง เค้าเป็นอดีตแฟนเพลง เค้าร้องเพลงเราได้ รู้จักเรามาก่อน ซึ่งเค้าก็เคยมีครอบครัวมาแล้ว เราก็คล้ายๆกัน แยกทางมีลูก อายุก็คล้ายๆกัน ทีนี้ เราก็สนิทกับลูกสาวเค้าค่ะ มาดูแลแทนเค้า เพราะเค้าเป็นผู้ชาย เราเป็นผู้หญิง อาจจะเข้าใจเด็กมากกว่า เราก็ไปเที่ยวต่างประเทศ กันบ้าง ไป เกาหลี ฮ่องกง แล้วก็พาเค้าไปเที่ยว รักครั้งนี้ก็เรื่อยๆ ไม่ได้คาดหวังอะไร"
ถือเป็นการเริ่มต้นชีวิตใหม่อีกครั้งของ ปุ๊กกี้ กับครอบครัวเล็ก ๆ ของเธอและลูกน้อยที่กำลังจะลืมตามาดูโลกในอีกไม่ช้า (ขอบคุณข้อมูลจากรายการที่นี่หมอชิต) 