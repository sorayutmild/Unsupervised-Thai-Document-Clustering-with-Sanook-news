     สำหรับคนมีรถต้องทำใจเลยว่า อะไหล่และชิ้นส่วนอุปกรณ์รถยนต์ เมื่อถึงระยะเวลาบำรุงรักษา ก็ต้องซ่อม หรือเปลี่ยนตามสภาพการใช้งานที่คู่มือรถได้บอกไว้ แน่นอนว่าคุณเตรียมเสียเงินไว้ได้เลย จะมากน้อยก็ขึ้นอยู่กับอะไหล่ชิ้นส่วนนั้นๆ ถ้าหากเปลี่ยนเองได้ก็จะประหยัดเงินค่าแรงช่างไปได้เยอะอย่างเช่น สายพานหน้าเครื่องรถยนต์ ลองปลุกความเป็นช่างในตัวคุณขึ้นมาเปลี่ยนเองสักครั้ง แล้วจะรู้ว่าไม่ยากอย่างที่คิด
     สายพานหน้าเครื่องสามารถตรวจเช็กได้ไม่ยาก เพราะอยู่ในตำแหน่งที่มองเห็นได้ชัดเจน หากดูด้วยตาเปล่ามีรอยแตกลายงา หรือสายพานเริ่มมีเส้นใยหลุดลุ่ย ให้รีบเปลี่ยนทันทีอย่าฝืนใช้ต่อไป เพราะมีแนวโน้มว่าไปจอดเสียกลางทางแน่นอน
     อุปกรณ์ที่ใช้เปลี่ยนสายพาน
1. สายพานหน้าเครื่องให้ซื้อของแท้ ราคาประมาณ 400 – 700 บาท2. ประแจเบอร์ 13 และเบอร์ 17 3. ทำตามข้อ 1. กับ 2. อุปกรณ์มีแค่นี้จริงๆ
     ขั้นตอนเปลี่ยนสายพานหน้าเครื่อง
1. ขั้นตอนแรกคุณต้องจำลักษณะสายพานที่พันอยู่ตามมู่เลย์ให้ได้2. ถ้าไม่ชำนาญก่อนถอดสายพาน เอาปากกาวาดบนสมุด วาดรูปสายพานที่พันตามรอยมู่เลย์3. ใช้ประแจเบอร์ 17 คลายน็อตด้านล่างของไดร์ชาร์จ (ไดร์ชาร์จมีลักษณะเป็นขดลวดทองแดง)4. ใช้ประแจเบอร์ 13 คลายน็อตด้านข้างไดร์ชาร์จ (สายพานจะหย่อน)5. ดึงสายพานเก่าออกมา (อย่าทิ้ง เอาไว้ทำเชือกผูกเปลนอนได้)6. นำสายพานใหม่เปลี่ยนใส่เข้าไปตามรอยมู่เลย์เดิม (จำไม่ได้ให้เอาสมุดมาดู)7. ใช้ประแจเบอร์ 13 ขันน็อตด้านข้างไดร์ชาร์จเข้าที่เดิม (ตั้งสายพานให้ตึง)8. ใช้ประแจเบอร์ 17 ขันน็อตด้านล่างของไดร์ชาร์จกลับเข้าที่เดิม9. สตาร์ทรถเช็กดูอาการหย่อนของสายพาน เป็นอันเสร็จสิ้น ขับต่อไปได้อีกยาวนาน
     ส่วนมากแล้วสายพานหน้าเครื่องในคู่มือรถจะไม่มีบอกระยะให้เปลี่ยน ต้องตรวจเช็กไปพร้อมกับตอนที่ถ่ายน้ำมันเครื่อง คุณสามารถสังเกตสายพานด้วยตาเปล่า หรือเอานิ้วกดที่สายพานหากหย่อน หรือเสื่อมสภาพก็เปลี่ยนได้ทันทีไม่ต้องรอให้ขาดจะได้ไม่ต้องเสียเวลา เรียกรถยกมาเอาเข้าอู่ ถึงเวลานั้นจะมีแต่เสียกับเสียเงิน...(วัยรุ่นเซ็ง)

 