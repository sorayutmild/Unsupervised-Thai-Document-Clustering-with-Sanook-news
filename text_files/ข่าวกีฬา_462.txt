การแข่งขันชกมวย ชิงแชมป์โลกรุ่นเวลเตอร์เวต สมาคมมวยโลก (WBA) ที่ว่าง ระหว่าง "เจ้าขาว" ถิรชัย ศิษย์หมอเส็ง รองแชมป์โลกอันดับ 1 ชาวไทย พบกับ ลูคัส มาธิสเซ่ รองแชมป์โลกอันดับ 3 ชาวอาร์เจนติน่า ที่ เดอะ ฟอรั่ม, รัฐแคลิฟอร์เนีย ประเทศสหรัฐอเมริกา เมื่อช่วงเช้าวันอาทิตย์ที่ 28 มกราคม ที่ผ่านมาเกมการชกเป็นไปอย่างสนุก กำปั้นชาวไทย ที่ช่วงชกยาวกว่าเป็นฝ่ายคุมจังหวะเกมได้ตลอด ดักแย็ปซ้ายสวยๆ อยู่วงนอก ขณะที่ ลูคัส มาธิสเซ่ พยายามเดินติดเพื่อดักต่อยลำตัว เข้าสู่ยก 6 นักชกชาวอาร์เจนติน่า มีเลือดไหลที่หางคิ้วซ้ายเนื่องจากโดนหมัดหนึ่งสองมาต่อเนื่องแต่แล้วในช่วงต้นยก 8 จังหวะแลกหมัดกัน ลูคัส มาธิสเซ่ ปล่อยซ้ายเข้าปลายคาง แล้วตามด้วยขวาเข้าหน้า ส่ง ถิรชัย ศิษย์หมอเส็ง ลงไปนอนให้กรรมการนับถึง 8 ก่อนลุกขึ้นมาสู้ต่อ กำปั้นชาวอาร์เจนติน่า ไม่รีรอเดินลุยปิดบัญชีทันที ปล่อยซ้ายเข้าที่หน้าลงไปนอนอีกครั้ง กรรมการจึงตัดสินใจยุติการแข่งขันทำให้ ลูคัส มาธิสเซ่ กำปั้นจอมเก๋าวัย 35 ปี ชาวอาร์เจนติน่า คว้าเข็มขัดแชมป์โลกรุ่นเวลเตอร์เวต สมาคมมวยโลก (WBA) ไปครอง พร้อมยัดเยียดความปราชัยครั้งแรกให้กับ ถิรชัย ศิษย์หมอเส็ง กำปั้นชาวไทยวัย 25 ปี
