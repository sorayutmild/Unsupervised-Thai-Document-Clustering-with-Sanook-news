เปิดใจ เล็ก พิมพ์สุภัค อินทรีย์ เมียใหม่ป้ายแดงของ ฉลอง ภักดีวิจิตร ประทับใจเป็นคนดี เรียกสามีที่รักทุกคำ
ถือเป็นวิวาห์แห่งปีส่งท้ายปีมะเมียและเป็นที่ฮือฮามากที่สุด สำหรับการแต่งงานของผู้กำกับชื่อดัง ฉลอง ภักดีวิจิตร ในวัย 83 ปี กับเจ้าสาว เล็ก พิมพ์สุภัค อายุ 38 ปี ที่เจ้าตัวบอกว่าห่างกัน 45 ปีไม่มีผลต่อความรักใด ๆ ทั้งสิ้น
โดย เล็ก พิมพ์สุภัค ภรรยาป้ายแดงได้เปิดเผยว่าเจอกันครั้งแรกกับ ฉลอง ภักดีวิจิตร ที่งานวันเกิดพี่สาวตนเองในโรงแรมดิเอ็มเมอรัล กรุงเทพฯ เมื่อเดือนสิงหาคมที่ผ่านมา ตนเองรู้สึกว่าคุณอาได้จ้องมองตนเป็นอย่างมาก จากนั้นเราได้ทำความรู้จักกันเรื่อยมา ศึกษาดูใจกันรู้สึกว่าคุณอาเป็นคนเสมอต้นเสมอปลายให้เกียรติเป็นอย่างมาก เป็นคนตรงไปตรงมา เป็นคนที่อบอุ่นและรักครอบครัวเป็นอย่างมาก คิดว่าผู้ชายคนนี้แหละที่ตนเองจะสามารถฝากชีวิตไว้ได้อย่างแท้จริง ต่อจากนี้จะเริ่มศึกษางานของคุณอาเพื่อที่จะได้แบ่งเบาภาระได้บ้าง 
ด้าน ฉลอง ภักดีวิจิตร บอกว่าเป็นเหมือนบุพเพสันนิวาสจริง ๆ เพราะเจอครั้งแรกรู้สึกประทับใจมาก เขาเป็นคนที่ฉลาดและคิดว่าสามารถที่จะดูแลตนเองได้ไม่อยากรอเวลาอีกแล้ว อยากมีคนมาดูแลตัวเอง ส่วนเรื่องลูกคุณเล็กอยากมี เดี๋ยวคงต้องดูอีกที 
ต้องบอกว่าเป็นคู่ที่หวานที่สุดในรอบปีเลยทีเดียว เพราะทุกคำของเจ้าสาวเรียกที่รักตลอด อวยพรให้ทั้งคู่มีความสุขมาก ๆ นะคะ 
(ขอบคุณข้อมูลจากรายการเรื่องเล่าเช้านี้) 