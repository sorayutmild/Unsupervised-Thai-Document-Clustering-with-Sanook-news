รูดม่านปิดฉากลงไปแล้วสำหรับการแข่งขันวอลเลย์บอลหญิง "เวิลด์ กรังด์ ปรีซ์ 2015" รอบคัดเลือก ทั้ง 3 สนาม โดยทีมนักตบลูกยางสาวไทย อันดับ 12 ของโลก คว้าอันดับ 9 มาครอง ซึ่งเป็นอันดับที่ดีกว่าปีก่อน ที่จบอันดับ 11 จากผลงาน ชนะ 3 แพ้ 6 มี 8 คะแนน พร้อมกับคงสถานะได้โลดแล่นในดิวิชั่น 1 ต่อไป  สำหรับการแข่งขัน "เวิลด์ กรังด์ ปรีซ์ 2015" รอบสุดท้าย ที่สหรัฐฯ มีทีมเข้ารอบ 6 ชาติ ได้แก่ บราซิล, จีน, สหรัฐฯ (เจ้าภาพ), อิตาลี, รัสเซีย และ ญี่ปุ่น แข่งระหว่างวันที่ 22-26 กรกฎาคมนี้ส่วนสถิติที่น่าสนใจหลังจากจบการแข่งขันรอบคัดเลือก "มติชนออนไลน์" รวบรวมมานำเสนอให้อีกครั้ง โดย "ซาร่า" นุศรา ต้อมคำ มือเซตอัจฉริยะ คว้าอันดับ 1 มือเซตยอดเยี่ยม คิดเป็น 9.13%อรอุมา สิทธิรักษ์ คว้าอันดับ 5 มือตบ ทำได้ 136 คะแนน, วิลาวัณย์ อภิญญาพงศ์ คว้าอันดับ 10 ตัวตบหัวเสา คิดเป็น 36.57% และรั้งอันดับ 6 ตัวรับบอลตบ คิดเป็น 2.00%

นั่นคือผลงานอันยอดเยี่ยมของทีมนักตบลูกยางสาวไทย ที่ต้องขอชื่นชมไว้ ณ ที่นี่ ซึ่งไม่ว่าพวกเธอจะลงเล่นรายการใด ทีมนักตบสาวไทยของเราก็ได้สร้างความสุขให้แฟนๆมาโดยตลอด และทุกวันนี้กีฬาวอลเลย์บอล ซึ่งไม่เพียงแต่ผู้หญิงอย่างเดียวเท่านั้นที่สนใจ แต่ตอนนี้ผู้ชายต่างก็ชื่นชอบกันทั้งนั้น ตามเชียร์นักกีฬาแทบจะทุกรายการ เนื่องจากพวกเธอจะเล่นเก่งแล้ว แต่ละคนยังหน้าตาสะสวย แถมบุคลิกดีอีกด้วย ราวกับเป็นนางฟ้าในสนามยังไงยังงั้นวันนี้ "มติชนออนไลน์" จึงขอรวบรวมเหล่านางฟ้านักตบมาให้แฟนๆ ได้ติดตามกัน แต่ขอย้ำนะว่าเป็นความคิดส่วนตัวเท่านั้น ดังนั้นก็อาจจะไม่ตรงกับความคิดเห็นของแฟนๆ ท่านอื่น จะช้าอยู่ทำไมล่ะ ไปดูกันเลยสิ"ซาร่า" นุศรา ต้อมคำ มือเซตระดับโลก ชาว จ.ราชบุรี ที่เพิ่งฉลองวันเกิดครบรอบ 30 ปี ไปเมื่อไม่นานนี้ นุศรา เป็นกำลังหลักของทีมชาติไทยมานานหลายปีแล้ว คว้าแชมป์ระดับนานาชาติและเกียรติยศส่วนตัวประดับตู้โชว์อย่างมากมาย

อย่างที่ทราบกัน ไม่ว่าเธอลงเล่นรายการใดคู่แข่งต่างรู้พิษสงของซาร่าเป็นอย่างดี และพยายามไม่ให้เธอเซตบอล เช่นเดียวกับ เวิลด์ กรังด์ปรีซ์ ครั้งนี้ แต่ดูเหมือนว่าจะเอาไม่อยู่ เพราะสถิติมันฟ้องทนโท่ ปัจจุบัน ซาร่า มีผู้กดถูกใจในเฟซบุ๊กมากกว่า 4.7 ล้านคน ส่วนไอจีของ นุศรา มีคนติดตามทะลุ 4 แสนคนแล้ว "แป้น" หรือ "ปลาวาฬ" ปิยะนุช แป้นน้อย ลิเบอโร่คนงาม หน้าคมเข้ม สไตล์สาวใต้ จ.นครศรีธรรมราช วัย 25 ปี นอกจากจะเก่งแล้ว เธอยังมีหน้าตาเป็นทีเด็ดด้วย หลายคนบอกว่าเห็น แป้น โดนตบใส่แล้ว อยากเอาตัวไปรับลูกแทน เพราะไม่อยากให้เธอเจ็บ
ตอนนี้ แป้น มีคนกดถูกใจในเฟซบุ๊กถล่มทลาย มากที่สุดในบรรดานักวอลเลย์บอลด้วยกัน ยอดอยู่ที่ 4.8 ล้านคน และอาจจะพุ่งขึ้นหลังจากนี้ ตามไปเป็นแฟนคลับเธอได้ทาง Piyanut Pannoy (ปิยะนุช แป้นน้อย)

นอกจากนี้ยังมีนักตบลูกยางสาวไทยอีกหลายคนที่น่ารักและนิสัยดีเช่น ปลื้มจิตร์ ถินขาว, อรอุมา สิทธิรักษ์, วิลาวัณย์ อภิญญาพงศ์, มลิกา กันทอง และคนอื่นๆ ที่ไม่ได้เอ่ยชื่อไว้ ณ ตรงนี้ ทั้งหมดล้วนแล้วแต่มีความสวยสดใสเฉพาะตัวทุกคน แต่พื้นที่นี้ยกเว้น "โค้ชอ๊อต" เกียรติพงษ์ รัชตเกรียงไกร หัวหน้าผู้ฝึกสอนคนเดียวเท่านั้นไหนๆก็เขียนถึงวอลเลย์บอลแล้ว เราลองไปดูนางฟ้านักตบของเมืองนอกกันบ้าง โดยในเวิลด์ กรังด์ปรีซ์ ครั้งนี้ ก็มีนักกีฬาสวยๆกันหลายคนเริ่มจาก ซาโอริ คิมูระ กัปตันทีมชาติญี่ปุ่น วัยใกล้ 29 ปี เจ้าของความสูง 185 ซม. ซาโอริ เป็นคนขาวๆ ใสๆ ตามแบบฉบับสาวแดนอาทิตย์อุทัย ตัวตบหัวเสาคนสวยจากเมืองไซตามะคนนี้แฟนๆชาวไทยรู้จักกันเป็นอย่างดี

แม้ว่าตอนขึ้นตบหน้าจะดุ แต่พอเธอยิ้มเท่านั้นแหละ หนุ่มน้อยหนุ่มใหญ่ ใจละลายไปตามๆกัน แม้ว่าในเกมเธอจะตบเรากระจาย แต่จบเกมก็ต่างเป็นเพื่อนกัน และเชื่อว่า ซาโอริ ก็คงทราบดีว่าแฟนๆ ชาวไทยชื่นชอบเธอ เพราะจะเห็นได้ว่าแฟนๆทำเพจเธอกันมากมายเลยทีเดียวอีกคนจากญี่ปุ่นส่งเข้าประกวด ฮารุกะ มิยาบิ เอ้ย..ไม่ใช่ มิยาชิตะ มือเซตสาวแรกรุ่น วัย 20 ปี คนนี้หนุ่มๆบ้านเราชอบกันเป็นพิเศษ เธอเป็นสาวผมสั้น รูปร่างกำลังพอเหมาะสูง 177 ซม. กิจกรรมยามว่าง มิยาชิตะ ชอบอ่านหนังสือนิยายและทำสวน ส่วนความชื่นชอบนอกจากวอลเลย์บอลแล้ว เธอคลั่งไคล้กีฬาฟุตบอล แต่ไม่มีข้อมูลนะว่าชอบสโมสรใด

มติชนออนไลน์มีข้อมูลจากเพื่อนๆนักข่าวว่า มิยาชิตะ ค่อนข้างติสท์ หลังจบเกมสนามแรกที่บ้านเรา มีเหยี่ยวข่าวไปรอขอถ่ายรูปด้วยหลายคน แต่เธอสะบัดบ๊อบแล้วจากไปแบบสวยๆ  บราซิล คู่แข่งของไทยเราในสนามแรกและสนาม 2 นี่ก็มีสวยอยู่คนหนึ่ง คือ "แจ็คกี้" แจ็คเกอลีน คาร์วัลโญ่ ตัวตบหัวเสาระดับซูเปอร์สตาร์ วัย 31 ปี แม้ว่าตอนนี้จะเป็นคุณแม่แล้ว โดยสามีของเธอคือ มูรีโญ่ อันเดรส นักวอลเลย์บอลชายทีมชาติบราซิล หลังทั้งคู่พบรักและตกลงแต่งงานกันเป็นที่เรียบร้อยแล้ว

ก่อนหน้านี้เธอเคยเป็นพรีเซ็นเตอร์แชมพูยี่ห้อหนึ่งมาแล้ว คงเป็นตัวชี้ชัดได้ว่าสมัยสาวๆเธอฮอตแค่ไหน และตอนนี้แม้ว่าอายุจะปาเข้าไปเลข 3 แล้ว แต่เธอก็ยังดูดี มีเสน่ห์ เหมือนเดิมพูดถึงจีนแล้ว เชื่อว่าแฟนๆ หลายคนคงไม่ปลื้ม จูถิง แน่นอน เพราะเกมที่เจอเราสนามที่ 3 ที่ฮ่องกง คุณเธอโจมตีเราอยู่คนเดียว แต่จีนมีอาหมวยหน้าตาน่าเลิฟ อย่าง ฮุย รั่ว ฉี กัปตันทีมหน้าหวาน เจ้าของความสูง 192 ซม. ที่สวยโดดเด่นทะลุสนาม ติดโผเข้ามา ปัจจุบันเธออายุ 24 ปี สังกัดสโมสรกวางตุ้ง เอเวอร์แกรนด์ มีข้อมูลว่าเธอติดทีมชาติมาตั้งแต่ตอนอายุ 16 ปี เมื่อปี 2007

และคนสุดท้ายจาก สหรัฐอเมริกา ทีมอันดับ 1 ของโลก ขอเลือก คิมเบอร์ลี่ย์ ฮิลล์ ตัวตบหัวเสา วัย 25 ปี เจ้าของความสูง 193 ซม. มาติดโผแล้วกัน เธอติดทีมชาติมาตั้งแต่ปี 2013 หน้าตาอาจจะสวยไม่เท่าเหล่านางฟ้าข้างต้นที่ว่ามา แต่เชื่อว่าคงจะตรงใจใครหลายคนเหมือนกัน

นี่คือเหล่านางฟ้านักตบลูกยางสาว ที่นอกจากจะมีฝีมือที่ยอดเยี่ยมแล้ว ยังมีหน้าตาน่ารักโดนใจแฟนๆ อีกด้วย!!