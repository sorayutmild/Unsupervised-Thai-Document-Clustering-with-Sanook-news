ขึ้นชื่อว่าสถานที่ผีเฮี้ยน!!....คงไม่มีใครอยากไป แต่สำหรับคนที่อยากลองของหรือของท้าทายสิ่งเร้นลับที่มองไม่เห็นด้วยตาเปล่า 10 สถานที่ผีเฮี้ยนที่ Sanook! Horoscope นำมาฝากกันในวันนี้น่าจะเป็นประโยชน์ 
ทั้งยังเป็นการเตือนสำหรับผู้ไม่อยากพบเจอผีหรือวิญญาณ ย้ำว่าหากมีโอกาสไปผ่านไปตามสถานที่ดังกล่าวก็อย่าลบหลู่หรือท้าทายจะดีที่สุด
ว่าแต่สถานที่ทั้ง 10 อันดับจะเป็นที่ไหนกันบ้างไปดูพร้อมๆ กันเลย

โค้ง 100 ศพ อ.นาทวี จ.สงขลา

10. โค้ง 100 ศพ อ.นาทวี จ.สงขลา 
ชาวบ้านนาทวีต่างพากันผวา โค้ง 100 ศพ นิมนต์พระปัดเป่าส่งวิญญาณ ตามความเชื่อกลัวมีตัวตายตัวแทน ชาวบ้านในพื้นที่บ้านเคลียง ต.นาทวี อ.นาทวี จ.สงขลา รวมตัวกันทำบุญบริเวณโค้ง 100 ศพ บริเวณ ถ.เพชรเกษม ช่วงระหว่างนาทวี โคกโพธิ์ โดยพิธีดังกล่าวเริ่มต้นประมาณเที่ยงคืน กลุ่มชาวบ้านและเจ้าหน้าที่ภาครัฐที่เกี่ยวข้องได้นิมนต์พระเกจิชื่อดังของภาคใต้ พระสามตา เจ้าอาวาสวัดนาทวี และนิมนต์เจ้าอาวาสจากอีก 8 วัด มาสวดขอร้องผีตายโหงดวงวิญญาณ อย่าได้หาตัวตายตัวแทนอีกเลย
สืบเนื่องจากโค้งดังกล่าว ชาวบ้านเรียกว่าโค้ง 100 ศพ ซึ่งมีอุบัติเหตุเกิดขึ้นบ่อยครั้งและมีผู้เสียชีวิตจากจุดเกิดเหตุนี้ครั้งเดียวมากสุดถึง 13 ศพ ล่าสุดอีก 3 ศพที่มาเกิดอุบัติเหตุจากโค้ง 100 ศพนี้ ชาวบ้านในพื้นที่จึงได้นิมนต์พระมาทำพิธีส่งดวงวิญญาณของผู้เสียชีวิตจากโค้งนี้เพื่อให้ไปผุดไปเกิด ทั้งนี้ เป็นความเชื่อของชาวบ้านและเพื่อเป็นความเป็นสิริมงคลเรียกขวัญกำลังใจให้กับคนในพื้นที่


โค้งอันตราย อ.บางสะพาน จ.ประจวบคีรีขันธ์
9. โค้งอันตราย อ.บางสะพาน จ.ประจวบคีรีขันธ์
เตือนอีกจุดอันตรายที่ถนนเพชรเกษม พื้นที่อำเภอบางสะพาน จังหวัดประจวบคีรีขันธ์ เดือนก่อน มีฝนตกลงมาทำให้คอสะพานราดยางบนถนนสายบางสะพาน-หนองหัดไท ตำบลพงศ์ประศาสตร์ เชื่อมต่ออำเภอบางสะพานกับอำเภอบางสะพานน้อย ทรุดตัวเป็นหลุมกว้าง เจ้าหน้าที่ตั้งกรวยและวางแผงกั้นแล้วแต่ยังไม่ดำเนินการกลบหลุมหรือซ่อมแซม ผู้ใช้รถใช้ถนนผ่านจุดนี้ ระมัดระวังความปลอดภัย

สะพานร้อยศพ อ.ปะทิว จ.ชุมพร

8. สะพานร้อยศพ อ.ปะทิว จ.ชุมพร
น้อยคนนักที่จะร่วงหล่น ตกลงจากรถไฟจนเสียชีวิต แต่สำหรับที่นี่ สถิติต่างๆกลับใช้ไม่ได้ เพราะบริเวณ สะพานโค้งข้ามคลองห้วยตาเสือ ตำบลบางสน อำเภอปะทิว จังหวัดชุมพร เกิดเหตุการณ์คนตกรถไฟเสียชีวิตบ่อยครั้ง จนเกิดเสียงร่ำลือจากชาวบ้านในละแวกนั้นว่า มีสิ่งเร้นลับที่จะพรากดวงวิญญาณที่ถึงฆาตให้มาสถิตย์ ณ ที่แห่งนี้
เหตุการณ์เด่นๆ ที่ทำให้ผู้คนเชื่อว่าที่แห่งนี้มี อาถรรพ์ตัวตายตัวแทน โดยพบศพชายชาวต่างชาตินอนหงายลอยขึ้นอืด ส่งกลิ่นเหม็นคละคลุ้งไปทั่วบริเวณ พบตั๋วรถไฟด่วน นครศรีธรรมราช-กรุงเทพ ในกางเกง ทราบชื่อภายหลังว่า นายเลนราฟาแอลด์ วู้ดเก้นส์ ชาวเยอรมัน อายุ 21 ปี จากคำบอกเล่าเพื่อนร่วมทางเล่าว่า ผู้ตายโชว์โหนรถไฟ เอาตัวออกมานอกรถ และร่างได้ฟาดกับสะพานเข้าอย่างจัง และพลัดตกจมคลองในที่สุด
3 เดือนผ่านไป มีผู้พบศพชายปริศนาสวมเสื้อสีฟ้า นอนคว่ำหน้าอยู่ริมคลองใต้สะพาน ไม่ไกลจากจุดที่มีผู้เสียชีวิตคนก่อนๆ ตกลงมา จากเหตุการณ์ดังกล่าว ทำให้ชาวบ้านเชื่อว่าวิญญาณของฝรั่งชาวเยอรมันกำลังจะไปเกิด จึงต้องหาตัวตายตัวแทนมาเฝ้าสะพาน และได้ดึงร่างของผู้ตายลงมาในที่สุด นอกจากนี้ ณ ที่แห่งนี้ยังมีผู้พลัดตกรถไฟอีกเป็นจำนวนมาก จนชาวบ้านพากันขนานนามที่แห่งนี้ว่า "สะพานร้อยศพ"
 
โค้งทางด่วนพระรามหกทางด่วนพระราม 6 แขวงสามเสนใน เขตพญาไท
 
7. โค้งทางด่วนพระรามหกทางด่วนพระราม 6 แขวงสามเสนใน เขตพญาไท
ก็เป็นอีกจุดที่เกิดอุบัติเหตุอยู่บ่อยครั้ง ไม่ว่าจะเป็นเหตุการณ์เมื่อวันที่ 2 ม.ค. เมื่อรถตู้โดยสารตกลงมาที่บริเวณหน้าโรงเรียนสามเสนวิทยาลัย มีผู้เสียชีวิต 9 รายและบาดเจ็บอีก 7 ราย อีกมากมายหลายเหตุการณ์ เหตุใดที่ผู้คนมากมายต้องขับรถมาจบชีวิตลงที่จุดนี้ ประมาท หรือ ตัวตายตัวแทน ยังคงเป็นเรื่องที่ต้องค้นหากันต่อไป
ด้วยเหตุการณ์ที่เกิดอยู่บ่อยครั้ง การทางพิเศษก็ไม่ได้ปล่อยปละละเลย เร่งแก้ไขจุดเสี่ยงที่อาจจะเกิดอุบัติเหตุซ้ำ โดยการเพิ่มสัญญาณเตือนภัยและป้ายระบุชัดเจนเพื่อป้องกันไม่ให้เกิดการสูญเสียขึ้นอีก แต่อย่างไรก็ดีอุบัติเหตุก็ยังคงเกิดขึ้นอยู่บ่อยครั้ง
จนเกิดการโจษขานในเหล่าผู้คนทั่วไปว่า สาเหตุที่แท้จริง อาจจะมาจาก ผู้ที่เสียชีวิต ต้องการตัวตายตัวแทน เพื่อที่เค้าจะได้ไปสู่สุคติ ก็เป็นได้ แต่จะด้วยเพราะตัวตายตัวแทน หรือ เพราะความประมาท ก็ตาม หากคุณต้องผ่านไปยังเส้นทางสายนั้น ควรตั้งสติตนเองอยู่เสมอ ไม่ขับรถเร็วจนเกินไป มิฉะนั้นคุณอาจจะมีโอกาสได้แค่ขับรถไป แต่จะไม่มีโอกาสขับรถกลับมาหาคนที่คุณรักอีกเลย

ป้อมตำรวจ อ.เมือง จ.ระยองป้อมตำรวจ

6. ป้อมตำรวจ อ.เมือง จ.ระยองป้อมตำรวจ
สายตรวจตำบลเนินพระ ซึ่งตั้งอยู่ริมถนนสุขุมวิท (สายเก่า) บริเวณโค้งกรอกยายชา เขตเทศบาลตำบลเนินพระ อ.เมืองระยอง ที่แห่งนี้ขึ้นชื่อเรื่องความเฮี้ยน ทุกครั้งที่ตำรวจหน้าใหม่เข้าประจำการ และถึงเวรต้องเฝ้าที่ป้อมแห่งนี้ มักเจอหญิงสาวชุดขาวที่หน้าโชกไปด้วยเลือดเข้ามาทักทายเสมอ บ่อยครั้งโผล่มาให้เห็นจนตำรวจต้องวิ่งหนีกันป่าราบ บางรายถึงกับช็อกคาป้อม หรือ บางรายวิ่งหนียอมทิ้งเวรยาม ขึ้นโรงพักขอย้ายกันกลางดึกก็มี
สถานที่แห่งนี้นอกจากจะมีความเฮี้ยนและขึ้นชื่อเรื่อง "ผีดุ" แล้ว เรื่องราวความเชื่อเกี่ยวกับ ตัวตายตัวแทน ก็โดดเด่นไม่แพ้กัน เพราะกว่า 50 ศพแล้วต้องมาสังเวยชีวิต ณ ที่แห่งนี้ ด้วยอุบัติเหตุทางรถยนต์ครั้งแล้วครั้งเล่า เกิดเหตุการณ์รถแหกโค้งมาที่หน้าป้อมอยู่เสมอ มีอยู่ครั้งหนึ่งเกิดเหตุรถเฉี่ยวชนกัน ณ บริเวณดังกล่าว โชคดีไม่มีผู้ใดได้รับบาดเจ็บ
แต่จะด้วยอาถรรพ์ หรือ ดวงถึงฆาตก็ไม่ทราบได้ เกิดเหตุการณ์สลดขึ้น เมื่อคู่กรณีออกมายืนนอกรถทั้งหมด 8 คน จู่ๆ ก็มีรถวิ่งมาด้วยความเร็วแหกโค้งชนเข้าใส่กลุ่มคนทั้งหมดจนเสียชีวิต เลือดได้สาดกระเด็นถูกผนังของป้อมจนแดงฉานไปทั่ว
ที่น่าสพรึงและชวนขนลุกยิ่งกว่า ก็คือก่อนที่จะเกิดอุบัติเหตุทุกครั้ง จะมีเสียงโหยหวนที่ไม่มีต้นตอ พร้อมเสียงจิ้งจกอย่างต่อเนื่อง หลังจากนั้นไม่เกิน 10 นาที จะเกิดอุบัติเหตุคร่าชีวิตทุกครั้งไป หรือว่า เสียงโหยหวนเหล่านั้น คือ เสียงดวงวิญญาณที่กู่ร้องต้อนรับดวงวิญญาณใหม่ที่กำลังจะมาประจำการแทนนั่นเอง

ทางแยกตัว Y สะพานรัชวิภา

5. ทางแยกตัว Y สะพานรัชวิภา
บริเวณทางแยกรูปตัววายแห่งนี้ เกิดอุบัติเหตุคร่าชีวิตผู้คนขึ้นบ่อยครั้ง โดยอุบัติเหตุส่วนใหญ่จะเกิดขึ้นเมื่อผู้ขับขี่ไม่คุ้นเคยกับเส้นทาง เกิดความลังเลในการตัดสินใจว่าจะไปทางไหน หรือ บางราย ขับรถด้วยความเร็ว และไม่ทราบว่า เป็นทางแยก จนเป็นที่มาของเหตุโศกนาฏกรรมบ่อยครั้ง
โดยเหตุการณ์ที่เป็นข่าวดังของ สะพานข้ามแยกนี้ คือ เหตุการณ์รถยนต์ประสบอุบัติเหตุตกลงมาจากสะพานในช่วงบริเวณต่างระดับที่จะแยกออกไปถนนวิภาวดีรังสิต จนเป็นเหตุให้ น้องมายด์ พี่สาวมิ้นAF ลูกสาวของ นายโกวิท วัฒนกุล เสียชีวิต
นอกจากเหตุการณ์ดังกล่าวแล้ว ยังมีเหตุการณ์อุบัติเหตุ จนรถตกทางด่วนและมีผู้เสียชีวิตเกิดขึ้นหลายครั้ง ชาวบ้านในละแวกนั้น เชื่อว่า ผู้คนที่มาเสียชีวิตที่นี่จะเป็นผีตายโหง หากไม่มีวิญญาณมาแทนที่ ก็ไม่สามารถไปเกิดได้ จึงได้หาตัวตายตัวแทนมาแทนตน และจะวนเวียนอยู่แบบนี้ไปเรื่อยๆ
อย่างไรก็ดีทางการเองก็ไม่ได้นิ่งนอนใจ ได้หาทางป้องกันอุบัติเหตุลักษณะนี้ไม่ให้เกิดขึ้นอีก โดยการเพิ่มป้ายหรือสัญญาณเตือน ให้มากขึ้นในขณะเดียวกัน ผู้ใช้รถเองก็ต้องเพิ่มความระมัดระวังในการขับขี่ให้มากขึ้นด้วย การขับรถในเส้นทางที่ไม่เคยผ่าน ต้องชะลอความเร็ว เพราะแม้แต่ทางตรงธรรมดาถ้าประมาทหรือขับเร็วเกินกว่าที่กฎหมายกำหนดก็เกิดอุบัติเหตุได้

โค้งปราบเซียน 100 ศพ อ.ถลาง จ.ภูเก็ต

4. โค้งปราบเซียน 100 ศพ อ.ถลาง จ.ภูเก็ต
ลูกชายเศรษฐีนักนักธุรกิจมาเลเซีย ขับบิ๊กไบค์มาร่วมงานประจำปีหาดป่าตอง ภูเก็ต ขากลับขับรถบิ๊กไบค์ชนขอบถนนข้างทางโค้งปราบเซียน 100 ศพ หลุดโค้งชนขอบถนน ทำให้รถเสียหลัก เสียชีวิตในที่เกิดเหตุ
จากการสอบสวนเพื่อนๆ กลุ่มมอเตอร์ไซค์ใหญ์บิ๊กไบค์ ที่เดินทางมาฉลอง พบปะสังสรรค์ ประจำปี 2556 ณ หาดป่าตอง ตั้งแต่วันที่ 14-21 เม.ย.2556 นี้ ซึ่งวันนี้ผู้ตายได้ออกจากโรงแรมเพื่อกลับประเทศมาเลเซีย แต่ขณะขับรถซึ่งไม่ชำนาญเส้นทางโค้งปราบเซียน หรือที่ชาวบ้านเรียกันว่า โค้ง 100 ศพ บ้านคอเอน ม.5 ต.ไม้ขาว อ.ถลาง จ.ภูเก็ต
ซึ่งมีอุบัติเหตุบ่อยครั้งหากขับรถประมาทไม่อยู่ในกฎจราจรจร เพราะเป็นช่วงเข้าโค้งหักศอก ซึ่งผู้ตายน่าจะใช้ความเร็วสูงของรถบิ๊กไบค์ จึงเสียหลักชนขอบถนน ทำให้ตัวกระเด็นศีรษะกระแทกพื้นเสียชีวิตในที่สุด

โค้งผีเฮี้ยน อ.แม่ทา จ.ลำพูน

3. โค้งผีเฮี้ยน อ.แม่ทา จ.ลำพูน
แก้วตา วงศ์หน่อแก้ว เล่าประสบการณ์ขนหัวลุกจากโค้งผีสิง ถึงแม้ว่าข้าพเจ้าจะพบเห็นเกี่ยวกับเรื่องราวของผีๆ สางๆ อยู่บ่อยครั้ง แต่ไม่เคยมีครั้งไหนจะชวนให้น่าสยดสยองพองขนเหมือนครั้งนี้มาก่อนเลย เรื่องมีอยู่ว่า.....
เพื่อนร่วมงานของพี่สาว ขอสมมติว่าชื่อแหม่ม ได้ขับรถจักรยานยนต์กลับบ้านหลังจากเลิกงาน ได้ประสบอุบัติเหตุที่บริเวณทางโค้งแห่งนี้ จากนั้นก็โทรเรียกให้พี่สาวมาช่วยแต่ตัวเองยังลุกไปไหนไม่ได้ พี่แหม่มดีใจมากที่เห็นหน้าพวกเรา บอกว่ายังไม่มีใครเห็นเลยแม้แต่คนเดียว คนที่ขับรถผ่านมาก็ไม่เห็น
ข้าพเจ้ากับพี่สาวมองหน้ากันอย่างงุนงง เพราะเราขับรถวนหาพี่แหม่มถึงสามรอบด้วยกัน โดยรอบแรกเห็นเป็นผ้ากองหนึ่งเท่านั้น รอบสองเห็นแค่หมวกกันน็อค พอรอบสามถึงจะเจอ คิดแล้วน่าประหลาดใจจริงๆ เรื่องแบบนี้คนทางภาคเหนือเขาเรียกว่า "ปีกุ๋ม" คือมันต้องการพวกเพิ่มจนบังตาไม่ให้เราหาเจอ
แล้วพี่สาวก็พาพี่แหม่มไปโรงพยาบาล พอกลับบมาบ้านเจ้าแต้ม-หมาแสนรู้ก็ปราดออกจากใต้ถุนไปยืนเห่าอะไรเบาๆ ก่อนจะเงียบเสียง ตัวแข็งทื่อ จ้องมองไปทางประตูรั้ว เล่นเอาเย็นวาบไปทั้งตัว! วิญญาณร้ายคงจะตามมาด้วยความโกรธแค้น ที่เราขัดขวางจนมันเอาพี่แหม่มไปอยู่ด้วยไม่สำเร็จ รุ่งขึ้นคือเช้าวันจันทร์ แฟนพี่เขาก็พาคนแก่เฒ่า มาช้อนขวัญตามประเพณีทางเหนือ แล้วเลี้ยงเจ้าที่ ลาบ แกงอ่อม บุหรี่ ฯลฯ จิตใจของแต่ละคนจึงค่อยๆ ดีขึ้น
 
โค้ง 100 ศพ
 
2. โค้ง 100 ศพ
หน้าศาลอาญารัชดาโค้งหน้าศาลอาญารัชดา หรือที่ผู้คนในบริเวณนั้นเรียกว่า โค้ง100ศพ ณ ที่แห่งนี้ เกิดอุบัติเหตุคร่าชีวิตผู้คนบ่อยครั้ง ส่วนใหญ่จะเสียชีวิตบนเกาะกลางถนน โดยแทบทุกคันจะชนเข้ากับต้นโพธิ์ที่อยู่ตรงทางโค้งนี้ ซากรถที่พังยับเยินจนแทบไม่รู้ว่านี่คือรถยี่ห้อไหน ที่จอดทิ้งไว้ ณ บริเวณแห่งนี้ ล้วนแล้วแต่เป็นคันที่มีผู้เสียชีวิตในรถทั้งสิ้น
นอกจากความประมาทแล้ว เรื่องลี้ลับประมาณ วิญญาณผีเฮี้ยน หรือ ตัวตายตัวแทน ยังเป็นเรื่องราวที่ผู้คนกล่าวขานกันมาก ณ โค้ง 100ศพแห่งนี้ เนื่องจาก ผู้คนที่รอดชีวิตหลายต่อหลายคนกลับมาเล่าเหตุการณ์ที่คล้ายๆ กันว่า เห็นคนกำลังเดินตัดหน้ารถไป ทำให้เบรคกระทันหัน ทำให้รถเสียหลัก
บ้างก็บอกว่า เห็นมีเงาดำ ๆ ยาวมาก เหมือนมีคนยืนอยู่ พาดผ่านช่วงถนนนี้ทำให้เกิดการตกใจ และควบคุมสติไม่อยู่ พราะความเชื่อที่ว่า มีวิญญาณมากมาย ณ ที่แห่งนี้ ต้องการ ตัวตายตัวแทน เพื่อที่ตนจะได้ไปเกิดนั้น ทำให้สะพานลอยคนข้ามถนนรัชดาภิเษก ปากซอยเสือใหญ่อุทิศ ซึ่งกล่าวขวัญกันว่าเป็นโค้งอันตราย มีความเฮี้ยนและความน่าสะพรึงกลัวเกิดขึ้น ได้กลายเป็นสถานที่ ที่มีผู้คนมาบนบานเรื่องราวต่างๆมากขึ้น พร้อมกันนี้ยังมีการนำม้าลายมาแก้บนเป็นจำนวนมาก

โค้งเหมืองผ่า อ.แม่ริม จ.เชียงใหม่

1. โค้งเหมืองผ่า อ.แม่ริม จ.เชียงใหม่
โค้งเหมืองผ่า หรือเรียกอีกชื่อว่า โค้งปากท่อ อยู่บริเวณปากทางเข้าหมู่บ้านแก้วสา ถนนโชตนา ตำบลริมเหนือ อำเภอแม่ริม จังหวัดเชียงใหม่ จากคำบอกกล่าวของชาวบ้านแถวนี้หรือผู้สัญจรไปมามักพบเห็นผู้คนยืนเรียงรายริมถนนจำนวนมากบ้างก็บาดเจ็บจากอุบัติเหตุ บ้างก็ยืน นั่ง บางคนถึงกับกวักมือเรียก
โค้งเหมืองผ่า แห่งนี้เกิดอุบัติเหตุทางรถยนต์ทั้งบาดเจ็บ ล้มตาย อยู่บ่อยครั้ง จนได้รับฉายาว่าเป็น โค้ง100ศพ บ้างก็เชื่อว่าวิญญาณ ณ ที่แห่งนี้ ต้องการตัวตายตัวแทน เพื่อปลดปล่อยให้ดวงจิตของตนไปสู่ภพภูมิที่ดีขึ้น เมื่อมีอุบัติเหตุบ่อยครั้ง ผู้พบเห็น ภาพหลอนของคนที่ตายไปแล้วมากมาย
ชาวบ้านจึงได้เชิญเกจิมาทำพิธีทางศาสนา ทำบุญแผ่เมตตา แก่ดวงวิญญาณที่ประสบอุบัติเหตุเสียชีวิต และศพถูกทำร้ายที่โค้งนี้ หรือเรียกอีกอย่างว่า "ผีตายโหง" แต่หลายครั้งที่ทำพิธีผ่านไป อุบัติเหตุก็ยังคงอยู่ คล้ายกับว่า ดวงวิญญาณเหล่านี้ ยังคงต้องการตัวตายตัวแทนเหมือนเช่นเดิม !!!
สาเหตุส่วนใหญ่ของอุบัติเหตุ อาจเป็นเพราะไม่ชำนาญเส้นทาง และ รถที่ผ่านเส้นนี้มักวิ่งด้วยความเร็วสูง ประกอบกับทางเข้าหมู่บ้านนั้นเป็นจุดทางโค้งพอดี และตรงข้ามกันก็ยังเป็นสันโค้งอีกด้วย แม้หน่วยงานราชการและชาวบ้านจะพยายามหาวิธีแก้ปัญหา ทั้งขยายถนนทางเข้าหมู่บ้าน ติดป้ายสัญลักษณ์ตั้งเตือน แต่ก็ไม่วายที่จะเกิดอุบัติเหตุขึ้น หรือว่า...เสียงโหยหวนที่ได้ยินก่อนเกิดอุบัติเหตุ อาจเป็นเสียงร้องแจ้งเตือนให้คุณระมัดระวังขึ้นอีกก็เป็นได้

>>>อ่านเรื่องผี อื่นๆ อีกมากมายที่นี่ คลิก!
ขอบคุณข้อมูลและรุปประกอบจาก http://www.toptenthailand.com/