     หลายคนหลีกเลี่ยงไม่ได้ที่จะต้องจอดรถสุดที่รักทิ้งไว้กลางแดดเป็นประจำ ซึ่งความร้อนภายในรถที่เพิ่มสูงขึ้น อาจส่งผลให้สิ่งของบางอย่างเกิดความเสียหาย จนทำให้รถเสียหายตามไปด้วยได้ 
     ปกติแล้วรถที่จอดไว้กลางแดดโดยปิดกระจกทุกบานสนิท ความร้อนภายในห้องโดยสารจะพุ่งสูงขึ้นอย่างรวดเร็ว หากจอดรถกลางแดดในวันที่มีอุณหภูมิ 34 องศาเซลเซียส ภายในรถอาจมีอุณหภูมิสูงถึง 50 องศาเซลเซียสในเวลาไม่ถึงชั่วโมง แต่หากเป็นวันที่อากาศร้อนจัดทะลุ 37 องศาเซลเซียส อุณหภูมิภายในรถอาจสูงถึง 60 องศาเซลเซียสเลยทีเดียว ซึ่งถือเป็นความร้อนระดับที่สามารถคร่าชีวิตคนเราได้ในเวลาไม่กี่ชั่วโมงเท่านั้น
     Sanook! Auto จึงขอแนะนำ 5 ไอเท็มที่ไม่ควรเก็บไว้ในรถขณะจอดกลางแดด เพื่อป้องกันไม่ให้รถเกิดความเสียหาย จะมีอะไรบ้าง?
 
1.ไฟแช็ค
     ไฟแช็คสามารถเกิดการระเบิดได้หากถูกแสงแดดกระทบเป็นเวลานาน ซึ่งแม้ว่าแรงระเบิดจะไม่สูงมาก แต่ก็พอจะทำให้กระจกหน้าแตกร้าวได้ หากถูกวางทิ้งไว้เหนือคอนโซล รวมถึงมีโอกาสเกิดเพลิงไหม้ได้อีกด้วย
2.กระป๋องสเปรย์
     แรงดันในกระป๋องสเปรย์จะเพิ่มขึ้นเมื่อได้รับความร้อนสูงเป็นเวลานาน และอาจทำให้เกิดการระเบิดขึ้นได้ ซึ่งนอกจากจะมีแรงดันมากพอที่จะทำให้กระจกแตกได้ทั้งบานแล้ว สารเคมีภายในกระป๋องยังกระจายไปทั่วทั้งรถ จนทำให้เกิดความเสียหาย ยากที่จะฟื้นฟูให้กลับมาใหม่ปิ๊งเหมือนเดิม
3.แบตเตอรี่สำรอง
     แบตเตอรี่สำรองส่วนใหญ่จะเป็นชนิด ลิเธียมไอออน ซึ่งสารลิเธียมในแบตเตอรี่เป็นโลหะที่ไวต่อปฏิกิริยาทางเคมี อาจทำให้เกิดการลัดวงจรเมื่อเจอความร้อนสูงมาก แม้ไม่ได้ใช้งานหรือชาร์จอยู่ก็ตาม ยิ่งแบตเตอรี่มีขนาดใหญ่มาก ก็ยิ่งทำให้เกิดความเสียหายมากขึ้นตามไปด้วย
4.โทรศัพท์มือถือ
     นอกจากความร้อนอาจทำให้วงจรภายในโทรศัพท์เกิดความเสียหายได้แล้้วนั้น แบตเตอรี่ในโทรศัพท์อาจเกิดการระเบิดได้เช่นกัน โดยเฉพาะโทรศัพท์ที่เปิดใช้งานทิ้งไว้ อาจมีการส่งข้อมูลแบบ Background Data ที่ทำให้ความร้อนโทรศัพท์เพิ่มขึ้น เสี่ยงต่อการระเบิดมากขึ้นได้อีก
5.แผ่นยางกันลื่น
     แผ่นยางกันลื่นสำหรับวางโทรศัพท์ ที่มักวางไว้เหนือแผงคอนโซล แม้ว่าจะไม่เกิดการระเบิดเหมือนข้ออื่นๆที่ผ่านมา แต่อาจละลายติดไปกับคอนโซลได้หากได้รับความร้อนเป็นเวลานาน
     ทางที่ดีหากจำเป็นต้องเก็บสิ่งของเหล่านี้ไว้บนรถ ก็ควรเก็บไว้ในจุดที่ไม่โดนแสงแดดโดยตรง เช่น กล่องเก็บของคอนโซลหน้า, ใต้เบาะที่นั่ง ฯลฯ จะช่วยลดความเสี่ยงลงได้ครับ
 