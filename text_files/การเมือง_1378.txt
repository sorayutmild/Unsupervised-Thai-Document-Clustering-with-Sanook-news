นายไพบูลย์ นิติตะวัน หัวหน้าพรรคประชาชนปฏิรูป แถลงเมื่อเวลาประมาณ 13.00 น. วันนี้ (8 ก.พ.) ว่าจะยื่นเรื่องให้คณะกรรมการการเลือกตั้ง (กกต.) ระงับการพิจารณาให้ทูลกระหม่อมหญิงอุบลรัตนราชกัญญา สิริวัฒนาพรรณวดี เป็นตัวแทนชิงตำแหน่งนายกรัฐมนตรีของพรรคไทยรักษาชาติ
>> เลือกตั้ง 2562: "ทูลกระหม่อมหญิง" ตอบรับ "ไทยรักษาชาติ" ลงชิงนายกฯ ทรงพระสเลนเดอร์
สาเหตุที่นายไพบูลย์ เห็นว่าทูลกระหม่อมหญิงฯ ทรงเป็นพระราชธิดาพระองค์ใหญ่ในพระบาทสมเด็จพระปรมินทรมหาภูมิพลอดุลยเดชฯ บรมนาถบพิตร รัชกาลที่ 9 ทั้งยังทรงเป็นพระเชษฐภคินี (พี่สาว) ในสมเด็จพระเจ้าอยู่หัวอีกด้วย จึงยังถือเป็นเจ้าฟ้าเจ้าแผ่นดิน ซึ่งขัดกับระเบียบของ กกต. ข้อ 4 ที่ระบุว่า ห้ามผู้สมัครพรรคการเมืองหรือผู้ใดนำสถาบันพระมหากษัตริย์มาเกี่ยวข้องกับการหาเสียง
เมื่อช่วงสายวันนี้ (8 ก.พ.) ร.ท.ปรีชาพล พงษ์พานิช หัวหน้าพรรคไทยรักษาชาติแถลงว่า ทูลกระหม่อมหญิงฯ ทรงลาออกจากฐานันดรศักดิ์แล้ว เมื่อปี 2515 จึงเชื่อว่าคุณสมบัติทุกอย่างเป็นไปตามที่กฎหมายกำหนด กรรมการบริหารพรรคทุกคนจึงเห็นพ้องต้องกันให้เสนอชื่อพระองค์เป็นตัวแทนชิงตำแหน่งนายกรัฐมนตรีในนามของพรรค ทั้งยังทรงมีพระอัจฉริยภาพหลากหลายด้าน และทรงทำงานเพื่อสังคมมาโดยตลอด
>> เปิดราชกิจจานุเบกษา "ทูลกระหม่อมหญิง" แคนดิเดตนายกฯ ไทยรักษาชาติ ทรงสละฐานันดรปี 2515
>> เลือกตั้ง 2562: "ไทยรักษาชาติ" แถลงส่ง "ทูลกระหม่อม" ชิงนายกฯ ฉบับจริงไม่อิงอร!
ทั้งนี้ พรรคประชาชนปฏิรูป ที่มีนายไพบูลย์เป็นผู้นำ ชูประเด็นหาเสียงในการเลือกตั้งครั้งนี้ เป็นการนำคำสอนของพระพุทธเจ้ามาใช้ในการบริหารประเทศ ส่วนนายไพบูลย์กล่าวเสมอมาว่า ตนสนับสนุนให้ พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) เป็นนายกรัฐมนตรีหลังการเลือกตั้งครั้งที่จะถึงนี้ด้วย
 