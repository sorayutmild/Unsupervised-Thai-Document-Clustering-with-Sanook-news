หลังจากที่ซุ่มปลูกต้นรักกับหนุ่มหล่อ "เอิร์ธ กานต์ กิจเจริญ" ทายาทพิธีกรชื่อดัง "ซูโม่กิ๊ก" มานานกว่า 4 ปี ล่าสุดนักร้องสาวเหน่อมหาเสน่ห์ "เปา เปาวลี พรพิมล" ก็ยอมใจอ่อนออกมาอัพเดทความหวานผ่านสื่อเป็นครั้งแรกว่า สถานะหัวใจของเจ้าตัวกับหนุ่มเอิร์ธตอนนี้เรียกได้ว่าอยู่ในช่วงแฮปปี้แบบสุดๆ แถมผู้ใหญ่ทั้งสองฝ่ายก็ยังไฟเขียวอนุญาตให้ดูแลกันเต็มที่ ส่วนเรื่องอนาคตยังไม่ได้มีการวางแพลนไว้เนื่องจากต่างฝ่ายต่างก็อยากโฟกัสเรื่องงานเป็นหลัก...
เห็นว่าตอนนี้หัวใจเราเริ่มจะเป็นสีชมพูแล้ว ?"ใช่ค่ะ แต่ว่าจริงๆ แล้วไม่ได้อยากให้เป็นข่าวเรื่องนี้เลยนะเพราะอยากให้ทุกคนสนใจเรื่องงานมากกว่า แต่ในเมื่อพี่ๆ ถามมาหนูก็ยินดีที่จะตอบ (ยิ้ม) คือหนูกับเอิร์ธเราคบกันมาเรื่อยๆ ประมาณ 4ปีแล้ว ซึ่งเราก็ไม่ได้ปิดนะคะแค่ไม่ได้บอกใครมากกว่า เหมือนมันไม่ได้มีอะไรหวือหวาประมาณนั้น"
เราประทับใจในตัวเอิร์ธตรงไหน ?"เอิร์ธเขาเป็นคนที่ติดดิน ง่ายๆ และรักครอบครัวค่ะ (หัวเราะ)"
อยากให้เล่านิดหนึ่งว่าไปพบรักกันได้ยังไง ?"เอ่อ...มันเป็นความบังเอิญมากกว่าค่ะ พอดีวันนั้นหนูไปถ่ายรายการแล้วก็มีผู้ใหญ่แนะนำเขาให้รู้จัก จากนั้นเราก็เริ่มคุยกันมาเรื่อยๆ"
ผู้ใหญ่ทั้งสองฝ่ายมีความเห็นยังไงบ้าง ?"ผู้ใหญ่ทั้งสองฝ่ายรับทราบดีค่ะ ไม่ได้ว่าอะไรเลย คือเราคบกันก็อยู่ในสายตาท่านตลอด"
คบกันมานานกว่า 4ปีแล้ว มีโอกาสได้คุยถึงอนาคตบ้างหรือยัง ?"(หัวเราะ) ยังไม่กล้าเลยค่ะ เพราะเราเองก็ยังเด็กทั้งคู่ ดังนั้นขอทำงานให้เต็มที่ทั้งคู่ก่อนดีกว่าค่ะ"
เวลาเราคุยกันคุณพ่อของเอิร์ธ (ซูโม่กิ๊ก) เขาเข้ามาแซวๆ บ้างไหม ?"เอ่อ...เขาก็ไม่ได้ว่าอะไรค่ะ ส่วนใหญ่จะเป็นการให้กำลังใจมากกว่า นานๆ ครั้งก็จะทานข้าวร่วมกันสักทีหนึ่ง"
สุดท้ายแล้วสถานะของเราสองคนตอนนี้ควรใช้คำว่าอะไรดี ?"อะไรก็ได้ค่ะ ครอบคลุมทุกอย่าง (หัวเราะ)"
เครดิตภาพประกอบจาก Instagram @paowalee1