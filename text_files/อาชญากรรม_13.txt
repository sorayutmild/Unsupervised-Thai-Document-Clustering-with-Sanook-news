นัท ธนัทชัย นารถติการ ดาราหนุ่มนักศึกษา มธ. ศูนย์รังสิต กลับจากเที่ยวสถานบันเทิง ซิ่งรถชนป้ายปั๊มเอ็นจีวี ดับคาที่
เมื่อเวลา 03.00 น. (10 มี.ค.) ร.ต.ต.ชุมพล ทรงงาม ร้อยเวรสอบสวน สภ.คลองหลวง ได้รับแจ้งเหตุรถเก๋งชนป้ายบอกราคาปั๊มเอ็นจีวี หน้ามหาวิทยาลัยธรรมศาสตร์ ศูนย์รังสิต ถ.เชียงราก-หนองเสือ ม.18 ต.คลองหนึ่ง อ.คลองหลวง จ.ปทุมธานี มีผู้เสียชีวิตด้วย จึงไปที่เกิดเหตุพบรถเก๋ง โตโยต้า วีออส สีทอง ทะเบียน วฮ 2180 กรุงเทพ ชนป้ายบอกราคาปั๊มเอ็นจีวี หน้ารถอัดกับเสาป้าย ภายในพบร่างชายวัยรุ่นขับมาคนเดียวทราบชื่อ นายธนัทชัย นารถติการ หรือ นัท อายุ 22 ปี อยู่บ้านเลขที่ 22 ถ.ศรีมหาเกษตร ต.หน้าเมือง อ.เมือง จ.ราชบุรี เป็นนักศึกษามหาวิทยาลัยธรรมศาสตร์ ศูนย์รังสิต คณะเศรษฐ์ศาสตร์ ปี 3 ถูกหน่วยกู้ชีพบัวเพชร นำตัวส่ง ร.พ.ธรรมศาสตร์ และเสียชีวิตในเวลาต่อมา
จากการสอบสวนนายไพศาล ประเสริฐแท่น อายุ 25 ปี พนักงานเติมแก๊ส ปั๊มเอ็นจีวี เล่าว่า เห็นรถเก๋งคันดังกล่าวขับมาด้วยความเร็วสูง ลงสะพานมาตาม ถ.เชียงราก ย่านสถานบันเทิง เขตสามโคก ข้ามสะพานทางรถไฟ ลงมาถึงทางเบี่ยงเข้าทางคู่ขนาน เข้า ม.ธรรมศาสตร์  รถเสียหลักชนหัวเกาะกลางถนนพลิกหลายตลบ จนหมุนมาชนป้ายในปั๊มได้รับความเสียหาย จึงโทรแจ้งเจ้าหน้าที่ตำรวจ และได้ช่วยเหลือคนขับรถ นำร่างออกมาได้ส่ง ร.พ. และเสียชีวิตดังกล่าว
ทั้งนี้ นายธนัทชัย นารถติกร หรือนัท ผู้เสียชีวิตเป็นดารานักแสดงและเป็นนายแบบวัยทีนชื่อดัง ล่าสุด แสดงภาพยนต์เรื่องหอแต๋วแตกและเป็น พิธีกรรายการ Teen UpDate เจ้าของฉายา “หล่อไม่หล่อไม่เกี่ยว แต่ผมกวนทีนที่สุด”เป็นลูกชายเจ้าของร้านทองที่ใหญ่ที่สุดในจังหวัดราชบุรี เป็นนักกีฬาบาสเกตบอลของทีม มธ.รังสิต เคยติดทีมเยาวชนทีมชาติเมื่อสมัยเรียนมัธยมกระทั่งมาเรียนต่อระดับมหาวิทยาลัยก็ได้ใช้โควต้านักกีฬาเข้าเรียนใน มธ. เป็นคนนิสัยดีเรียนเก่ง 
 