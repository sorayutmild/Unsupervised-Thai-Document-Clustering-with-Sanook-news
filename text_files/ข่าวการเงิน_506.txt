เมื่อวันที่ 8 สิงหาคม เกิดกระแสฮือฮาในโลกออนไลน์ เมื่อผู้ใช้เฟซบุ๊กชื่อ "ร้านปาหนัน จิวเวลรี่" ประกาศรับซื้อเหรียญ 10 บาท ที่ผลิตในปี 2533 ในราคาเหรียญละ 100,000 บาท โดยผู้ประกาศแจ้งว่าจะให้ค่านายหน้าแก่ผู้แจ้ง 40,000 บาท ส่วนเจ้าของเหรียญได้ 100,000 บาท

ผู้สื่อข่าวรายงาน หลังจากโทร.สอบถามไปยังเบอร์โทรศัพท์ที่แจ้งไว้ ผู้รับสายยืนยันว่าเป็นเจ้าของร้านปาหนัน จิวเวลรี่ เป็นร้านขายเครื่องประดับ ตั้งอยู่ที่ อ.ปลวกแดง จ.ระยอง และยืนยันว่ารับซื้อเหรียญ 10 บาท ปี 2533 ราคาเหรียญละ 100,000 บาทจริง เพราะเป็นที่รู้กันในหมู่นักสะสมว่าเหรียญ 10 บาทที่ผลิตขึ้นในปี 2533 มีจำนวนเพียง 100 เหรียญเท่านั้น หากใครมีเหรียญ 10 บาทในปีดังกล่าวสามารถติดต่อขายได้ ดังรายละเอียดที่ปรากฏในเฟซบุ๊กของทางร้าน
นอกจากนี้ "ร้านปาหนัน จิวเวลรี่" ยังประกาศรับซื้อเหรียญลักษณะพิเศษต่างๆ อาทิ เหรียญบาทปี 2529 รับซื้อราคาเหรียญละ 80 บาท เหรียญ 2 บาท UNC ปี 2550 รับซื้อเหรียญละ 20 บาท เป็นต้น
อนึ่ง จากข้อมูลของเว็บไซต์วิกิพีเดีย ให้ข้อมูลว่า เหรียญ 10 บาท เป็นเหรียญกษาปณ์ของสกุลเงินบาท ที่ใช้ในประเทศไทย ด้านหน้าของเหรียญเป็นภาพพระบรมฉายาลักษณ์ของพระบาทสมเด็จพระเจ้าอยู่หัวภูมิพลอดุลยเดช ส่วนด้านหลังเป็นภาพของพระปรางค์วัดอรุณราชวราราม ออกใช้เป็นเงินหมุนเวียนครั้งแรกในปี 2531 จำนวน 60,200 เหรียญ ปี 2532 จำนวน 100,000,000 เหรียญ และปี 2533 จำนวนเพียง 100 เหรียญ และโรงกษาปณ์ผลิตเหรียญ 10 บาท ออกมาทุกปี เฉลี่ยปีละกว่า 1 ล้านเหรียญ ด้วยเหตุนี้จึงทำให้เหรียญสิบที่ผลิตในปี 2533 เป็นที่ต้องการของนักสะสม และมีการซื้อขายกันในราคาสูงตามที่เป็นข่าวดังกล่าว