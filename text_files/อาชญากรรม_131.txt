สลด พบสาวพนักงานคาราโอเกะ ถูกทำร้ายร่างกาย เดินโซซัดโซเซ สภาพไม่ใส่เสื้อผ้า มีเลือดไหลเต็มร่างกาย อาการสาหัส
ผู้สื่อข่าวรายงานว่า (16 พ.ค.) ร.ต.ท.อนรรฆสิต กลิ่นจำปี รอง.สว.(สอบสวน) สภ.แม่เมาะ จ.ลำปาง เจ้าหน้าที่สมาคมกู้ภัยแม่เมาะ รีบเดินทางไปตรวจสอบ บริเวณอ่างเก็บน้ำห้วยทราย บ้านห้วยคิง ต.แม่เมาะ อ.แม่เมาะ จ.ลำปาง
ภายหลังจากได้รับแจ้งจากนางแสงจันทร์ มูลซาว ผู้ใหญ่บ้าน บ้านห้วยคิง ว่าพบรถจยย.ยามาฮ่า สีแดง หมายเลขทะเบียน ฉกม-139 ชลบุรี ตกลงไปในอ่างเก็บน้ำห้วยทราย เกรงว่าจะเกิดเหตุร้าย เนื่องจากไม่พบคนขับ
ที่เกิดเหตุรถจยย.สภาพตะแกรงล้อหน้าจมอยู่ขอบอ่างเก็บน้ำ และพบเอกสารใต้เบาะรถ ทราบชื่อเจ้าของรถคือ นางสาววริศรา หรือ ทีม อายุ 38 ปี ทางนางแสงจันทร์ ผู้ใหญ่บ้าน ได้ติดต่อนางสงค์ ซึ่งเป็นแม่ของเจ้าของรถจยย.คันดังกล่าว มาดูที่เกิดเหตุ และเล่าว่าลูกสาวทำงานเป็นพนักงานเสิร์ฟของร้านคาราโอเกะแห่งหนึ่ง ห่างจากที่พบรถจยย. ประมาณ 500 เมตร
ชาวบ้านช่วยกันตามหาโดยรอบขอบอ่างน้ำ ไม่พบเจ้าของรถแต่อย่างใด ซึ่งคาดว่าจะจมอยู่ในอ่างน้ำ เจ้าหน้าที่สมาคมกู้ภัยแม่เมาะ ได้เตรียมอุปกรณ์เครื่องดำน้ำ เพื่อค้นหาร่าง แต่จู่ๆ ได้พบว่า นางสาวริศรา หรือ ทีม ได้เดินโซซัดโซเซ สภาพไม่สวมเสื้อผ้า ออกมาจากสันอ่างเก็บน้ำ ทำให้ทุกคนต่างตกใจ
โดยเฉพาะนางสงค์ ผู้เป็นแม่ เมื่อเห็นสภาพลูกสาว ได้วิ่งเข้าสวมกอด ร้องไห้เสียงดัง และถอดเสื้อแขนยาวให้ลูกสาวปิดร่างกาย ก่อนที่เจ้าหน้าที่สมาคมกู้ภัยแม่เมาะ นำผ้าห่มมาปกปิดร่างกาย และได้ปฐมพยาบาล
เบื้องต้น พบศีรษะมีบาดแผลฉกรรจ์หลายแผล ใบหน้าถูกทำร้ายมีบาดแผล ปากฉีก หน้าบวม ตามร่างกายมีร่องรอยการถูกทำร้าย มีเลือดไหลออก จึงรีบนำตัวส่ง รพ.แม่เมาะ แต่ด้วยผู้ได้รับบาดเจ็บ ถูกทำร้ายอาการค่อนข้างสาหัส เสียเลือดมาก ไม่สามารถให้การใดๆ ได้ จึงถูกนำตัวรักษาต่อที่ รพ.ลำปาง
นางแสงจันทร์ เปิดเผยว่า ช่วงเช้าได้รับจากแจ้งจากชาวบ้านที่ดักข่ายปลา ได้แจ้งให้ทราบว่า พบรถจยย.คันดังกล่าว ตกอยู่ในอ่างเก็บน้ำ จึงรีบเดินทางมาดู พร้อมแจ้งเจ้าหน้าที่ตำรวจ และเจ้าหน้าที่สมาคมกู้ภัยแม่เมาะ เพื่องมหาร่างเจ้าของรถจยย. ซึ่งหลังจากพบนางสาววริศรา ก็ดีใจที่ยังมีชีวิตอยู่
แนวทางการสืบสวนของเจ้าหน้าที่ชุดสืบสวน ทราบว่า ก่อนถูกทำร้ายร่างกายหลังร้านปิดประมาณเที่ยงคืน ได้นั่งดื่มสุราอยู่ที่ร้านคาราโอเกะ ที่ทำงานของผู้ได้รับบาดเจ็บ อยู่กับเพื่อนชาย ชื่อนายบอล จนถึงตี 1 กว่า หลังจากนั้นได้ขับรถจยย.ออกจากร้าน คาดว่าจะมานั่งดื่มกันต่อที่อ่างห้วยทราย ซึ่งเป็นที่ลับตาคน จนมีการทำร้ายร่างกายกัน
ส่วนสาเหตุนั้น เจ้าหน้าที่ยังไม่สามารถให้ข้อมูลเพิ่มเติมได้ เนื่องจากต้องสอบสวนผู้เสียหายก่อน ทั้งนี้ เจ้าหน้าที่ตำรวจจะได้ตามตัวผู้ต้องสงสัย เพื่อสอบสวน ความคืบหน้าของคดี ผู้สื่อข่าวจะรายงานต่อไป