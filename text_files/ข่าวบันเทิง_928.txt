กลายเป็นประเด็นดราม่าดุเดือดเผ็ดร้อนพลิกขั้ว จากความชื่นมื่นแสดงความยินดีที่เข้าประตูวิวาห์ฉลองความรัก กลายเป็นคำวิพากษ์วิจารณ์เมื่อถูกตีแผ่ว่าแต่งงานกับผู้หญิงอีกคน ที่ไม่ได้คบหาดูใจกันแบบออกสื่อ สำหรับนักร้องหนุ่ม "ป๊อบ ปองกูล" ที่มีพิธีแต่งงานไปเมื่อวานนี้ (23 ก.พ.) ที่ จ.นครนายก
แต่กลายเป็นว่า หญิงสาวที่นักร้องหนุ่มตกลงใช้ชีวิตคู่ด้วย โลกโซเชียลมีเดียเรียกว่า "อาจารย์ปลา" ที่ยืนยันว่าเป็นผู้หญิงที่หนุ่มป๊อบคบหาดูใจกันมาอย่างนานราวๆ 14 ปี ตั้งแต่สมัยวัยเรียน แต่ก็ทำให้สังคมสงสัยว่า แล้วผู้หญิงอีกคน "โบว์" ที่หนุ่มป๊อบเองก็มีความสัมพันธ์และเป็นคนที่เปิดตัวคบดูใจแบบออกสื่อ มีสถานะพิเศษมาถึง 10 ปี แล้วความสัมพันธ์กับสาวโบว์คืออะไร?

>> "ป๊อบ ปองกูล" แต่งฟ้าแลบ ชาวเน็ตตั้งคำถามใช่สาวที่อวยพรวันเกิดหรือเปล่า
ล่าสุดเมื่อกลางดึกที่ผ่านมา หนุ่มป๊อบ ได้ออกมาเคลื่อนไหวผ่านโซเชียลมีเดีย เขาได้โพสต์ข้อความผ่านโซเชียลมีเดียช่องทางต่างๆ ทั้งทวิตเตอร์และอินสตาแกรม @pongkool ที่กลายเป็นกระแสวิจารณ์อย่างล้นหลาม หนุ่มป๊อบ ได้โพสต์ภาพของสาวโบว์ และสารภาพกับอธิบายว่า...
"โบว์ คือ ผู้หญิงที่ผมคบมาตลอดหลายปี และเรียกได้ว่าเป็นแฟน แต่ผมทำการคบซ้อนกับผู้หญิงอีกคน ผมสร้างปัญหาเหล่านี้ขึ้นมาและปกปิดมันไว้ ผมจึงได้คุยกับโบว์ เพื่อที่จะยุติปัญหาที่ผมสร้าง โดยพูดคุยทำความเข้าใจกัน และถอยความสัมพันธ์กลับไป โบว์แนะนำให้เราโพสต์อธิบายสถานการณ์เหล่านี้ เพื่อที่เขาไม่ต้องอธิบายกับคนอื่นๆ อีก"
หลังจากโพสต์ดังกล่าวเผยแพร่ออกไป ปรากฏว่ามีกระแสตอบรับกลับมาเป็นจำนวนมาก ส่วนใหญ่เป็นการวิจารณ์เชิงลบต่อนักร้องหนุ่ม หลายคนถึงกับออกปากว่า "หมดศรัทธา" และตำหนิพฤติกรรมของนักร้องหนุ่มครั้งนี้ "เห็นแก่ตัวสุดๆ" ทวีตข้อความดังกล่าวมีผู้คนรีทวีตเกือบ 2 หมื่นครั้งในเวลาอันรวดเร็ว นับเป็นการชี้แจงครั้งแรกของหนุ่มป๊อบ และเชื่อว่าสังคมยังต้องการคำอธิบายประเด็นนี้มากกว่านี้อยู่
>> “ป๊อบ ปองกูล” วิวาห์แฟนนอกวงการ บรรยากาศเรียบง่ายแต่เต็มไปด้วยความอบอุ่น