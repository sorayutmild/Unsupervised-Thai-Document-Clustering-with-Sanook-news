Flappy Bird

Flappy Bird
เกมส์นกกระโดดลอดช่องท่อสีเขียว ที่เป็นฉากเลียนแบบเกมส์มาริโอ สร้างขึ้นโดยทีมงาน GEARS Studio ที่ตั้งอยู่ในกรุงฮานอย ประเทศเวียดนาม ระบบเกมส์ของเจ้าเกมส์นกกระโดด Flappy Bird นี่ก็ไม่ได้มีอะไรเลย แค่กดคลิกหรือจิ้มหน้าจอเพื่อให้นกบินสูงขึ้นเท่านั้น เป้าหมายของเกมส์ก็ไม่มีอะไรแค่ให้ผู้เล่นควบคุมการบินของเจ้านกไม่ให้ชนท่อ หรือตกพื้นตายเท่านั้นเอง แล้วนับคะแนนแข่งกันดูว่าใครจะสามารถบินผ่านท่อได้มากกว่ากัน กราฟฟิกของเกมส์ก็งั้นๆ ราวกับเกมส์ 8-bit ยุคแฟมิคอม แต่ทำไมนะเกมส์นี้จึงมีคนเล่นกันนับล้านคนกว่า 100 ประเทศทั่วโลก ทั้งๆที่ตัวเกมส์ระบบการเล่นไม่ได้ยุ่งยากเหมือนเกมอื่นๆ แถมกราฟฟิกก็ไม่ได้สวยงามเหมือนพวแองกรี้เบิร์ดและแคนดี้ครัช มันต้องมีสาเหตุแน่ๆ และคาดว่ามาจาก 10 สาเหตุนี้
 





1. เกมส์ Flappy Bird มันยากโคตรๆ
ด้วยความยากนี้เองทำให้มีผู้เล่นลองมาท้าทายความสามารถกันเยอะ ยิ่งเล่นไม่ผ่าน คนเล่นก็จะยิ่งเจ็บใจและพยายามมากขึ้น เพื่อที่จะแข่งกับเพื่อนหรือคนอื่นๆให้ได้ ดังนั้นคนเล่นเกมนี้จึงไม่ได้เล่นเพื่อความสนุก แต่มุ่งเล่นเพื่อเอาชนะ
2. ระบบการเล่นเกมส์ Flappy Bird แสนจะง่าย
เป็นเกมส์ที่ระบบการเล่นไม่มีอะไรเลย แค่จิ้มหน้าจอหรือคลิกควบคุมการบินของนกให้ผ่านท่อไปให้ได้เท่านั้น ใครมาลองเล่นก็เล่นเป็นได้ทันที แต่จะเล่นให้ผ่านมันไม่ง่ายเนี่ยสิ ไม่เหมือนเกมส์บางเกมส์ที่ระบบการเล่นยุ่งยากเข้าใจยาก แต่ตัวเกมส์ไม่ค่อยยาก เลยไม่ค่อยท้าทาย
3. ไม่มีจุดจบของเกม Flappy Bird ก็เลยทำให้ผู้เล่น Flappy Bird รู้สึกเป็นทั้งผู้แพ้ และผู้ชนะ
เพราะเกมส์นี้ไม่มีจุดจบของเกมส์ ก็เลยขึ้นอยู่กับผู้เล่นเอง ว่าอยากจะเล่นต่อหรืออยากจะเลิก บางคนอาจจะคิดว่าสถิติที่ตัวเองทำได้เยอะแล้ว แต่พอดูสถิติคนอื่นๆแล้วมากกว่าก็จะรู้สึกว่าตัวเองกากอยู่ ต้องพยายามเอาชนะให้ได้ ก็เลยทำให้บางคนเล่นไม่ยอมเลิก
4. ไม่มี in-app purchases ในเกมส์ Flappy Bird
เพราะเป็นเกมส์ที่ทำออกมาให้เล่นฟรี ไม่มีระบบเก็บเงินหน้าเลือดแบบเกมส์อื่นๆ ที่ต้องจ่ายเงินปลดนู่นนี่ ก็เลยทำให้ใครๆก็เข้าถึงเกมส์ Flappy Bird ได้ง่าย ไม่มีความเหลื่อมล้ำแตกต่างระหว่างคนเล่นฟรีกับคนจ่ายเงิน
5. จิ้มหน้าจอไม่กี่ปุ่มก็เล่น Flappy Bird ได้แล้ว
เพราะระบบการเล่นเกมส์นี้ไม่มีอะไรมาก แค่จิ้มหน้าจอเลือก Start แล้วจิ้มๆเล่นไป พอจบเลือก Score, Rate ดูอันดับคะแนน หรือจะหยุดพักหายใจกด Pause และหากทำคะแนนได้ดีกด Share เท่านั้นเอง
Flappy Bird
6. ใช้แรงดึงดูด Flappy Bird เป็นระบบฟิสิกส์แบบง่ายๆ
เห็นตัวเกมส์ดูกากๆ แต่รู้หรือไม่ว่าเกมส์นี้ก็ใช้ระบบฟิสิกส์นะ โดยอิงจากแรงโน้มถ่วงของโลกในเกมส์ ซึ่งตัวนกจะบินต่ำลงอย่างรวดเร็วหากผู้เล่นไม่จิ้มหน้าจอให้มันกระพือปีกบิน แต่หากจิ้มกระพือปีกมากไป นกก็จะบินขึ้นอย่างเร็วเหมือนกัน
7. Flappy Bird เป็นเกมส์ใช้ฝีมือล้วนๆ ไม่พึ่งพลังดวง และพลังเงิน
ในเกมออนไลน์ทั่วๆไป ถ้าอยากเทพอยากเก่ง ก็ต้องพึ่งทั้งเงินพึ่งทั้งดวง ในการหาแรร์ และการตีบวกสูงๆ แต่เกมส์นี้การจะเล่นให้ได้คะแนนสูงๆไม่ต้องพึ่งสิ่งเหล่านั้น อยู่ที่ฝีมือล้วนๆ ว่าจะกดแม่น กดทน กดนาน แค่ไหน
8. ระบบการเล่น Flappy Bird สั้นๆ ให้เริ่มเล่นใหม่ได้รวดเร็ว
เพราะเกมส์ Flappy Bird เล่นยากทีเดียว ก็เลยมักมีคนเล่นไม่ผ่านตั้งแต่ท่อแรกๆ กว่าจะชำนาญก็ใช้เวลานาน ตัวเกมส์ก็เลยมีระบบเริ่มเล่นใหม่ต่อได้ทันที หลังจากที่ผู้เล่นพานกบินชนท่อตายแล้ว ให้ผู้เล่นแก้มือได้ทันที ทำให้ผู้เล่นรู้สึกเล่นแล้วแพ้ ก็อยากเล่นอีกจนกว่าจะชำนาญ
9. Flappy Bird ใช้ App Store เพื่อโปรโมท
อันนี้ไม่แน่ใจว่าจริงหรือไม่ แต่ก็มีข่าวออกมาว่าเกมส์นี้ตอนที่ยังไม่ดังนั้น ได้พยายามใช้ Bots และหน้าม้า เพื่อสร้างชื่อเสียง ไม่ว่าจะเป็นการปั๊ม Rating ของเกมส์ให้ 5 ดาว รวมถึงเอาหน้าม้ามารีวิวในแง่บวก ก็เลยทำให้คนเห็นเกมส์นี่้แล้วอยากแชร์ เกิดเป็น Viral Marketing ขึ้น ซึ่งมันก็เป็นเรื่องของการตลาดที่ไม่ได้ผิดกติกาอะไร
10. Flappy Bird ทำในสิ่งที่เกมส์ดังๆ ไม่ได้ทำ
ในขณะที่ค่ายเกมส์ใหญ่ๆ พยายามทำเกมส์แนวเดิมๆ แข่งกัน ไม่ว่าจะเป็นแนวเรียงเพชร ทำลายบล็อค มาเป็นเรียงลูกกวาดของ Candy Crush หรือแนวสร้างเมืองวางแผน Clash Of Clans แต่ทาง GEARS ไม่เลือกที่จะทำเกมส์ตามแนวเกมส์ดังๆเหล่านั้น และเลือกที่จะทำเกมส์แบบอินดี้แทน จึงเป็นอีกสาเหตุที่ทำไมเกมส์แนวอินดี้บางเกมส์จึงได้รับความนิยม หากเกมส์น่าสนใจมากพอ
 
นอกจากเกมส์ Flappy Bird แล้ว ทาง GEARS Studio ก็มีทำเกมส์อินดี้ง่ายๆออกมาอีกหลายเกมส์เช่น  Smashing Kitty, Droplet Shuffle, และ Ninja Assault (ตามภาพด้านล่าง) เป็นเกมอินดี้เล่นง่ายๆอีกเช่นเคย มีให้เล่นในเว็บ http://www.dotgears.com/ และจะออกมาให้เล่นแบบดาวน์โหลดในสมาร์ทโฟนเร็วๆนี้
ดาวน์โหลดเกม Flappy Bird (Free)
เวอร์ชั่น Android คลิก!
เวอร์ชั่น iOS คลิก!
เล่นบนเว็บ (PC)