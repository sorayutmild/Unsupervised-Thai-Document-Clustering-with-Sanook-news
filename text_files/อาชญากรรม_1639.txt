พลเมืองดีสองพี่น้องวิ่งไปช่วยชีวิตแม่ยังสาว ถูกไอ้หื่นลากออกมากลางทุ่งหมายขืนใจ ก่อนกระทืบจนสลบ นอนเปลือยหมดสภาพรอตำรวจมาจับ
ผู้สื่อข่าวรายงานว่า (15 ธ.ค.) เมื่อช่วงกลางดึกที่ผ่านมา เจ้าหน้าที่ตำรวจ สภ.เมืองนครศรีธรรมราช ได้รับแจ้งเหตุคนร้ายฉุดผู้หญิงเพื่อข่มขืน ขณะที่ชาวบ้านได้ช่วยกันคุมตัวไว้ได้เหตุเกิดในทุ่งกลางซอยแห่งหนึ่งในเขตเทศบาลนครนครศรีธรรมราช
ที่เกิดเหตุพบว่าชาวบ้านในย่านที่เกิดเหตุได้ช่วยกันจับคนร้าย ในสภาพเปลือยกายล่อนจ้อนและร่างกายสะบักสะบอม ในขณะที่ชาวบ้านอีกส่วนหนึ่งกำลังช่วยเหลือผู้หญิงวัย 32 ปี ที่ได้รับบาดเจ็บ เนื่องจากถูกทำร้าย
และช่วยกันนำตัวผู้หญิงเคราะห์ร้ายคนนี้ ขึ้นรถพยาบาลของมูลนิธิประชาร่วมใจ นำส่งโรงพยาบาลมหาราชนครศรีธรรมราช ซึ่งการตรวจร่างกายของแพทย์พบว่า ผู้เสียหายมีร่องรอยเขียวช้ำบริเวณใบหน้ามีบาดแผลถูกคนร้ายใช้ปากกัดจนเหวอะ
จากการสอบถาม พลเมืองดีที่เห็นเหตุการณ์ เป็นชาวบ้านอยู่ในซอยใกล้ที่เกิดเหตุ แจ้งว่า ขณะยืนอยู่หน้าบ้าน ได้ยินเสียงผู้หญิงร้องขอความช่วยเหลือดังมาจากบริเวณทุ่งหลังบ้านของผู้เสียหาย ซึ่งอยู่ห่างไปเพียงเล็กน้อย จึงรีบชวนน้องชายวิ่งไปดู
ก่อนพบเห็นคนร้ายเป็นชายอยู่ในสภาพเปลือยกายล่อนจ้อน กำลังคร่อมร่างของผู้หญิง ที่ร้องให้เสียงดังลั่นขอความช่วยเหลือจึงพุ่งตรงเข้าถีบร่างของคนร้าย จนผงะหงายและเกิดการต่อสู้กับคนร้ายก่อนที่ชาวบ้านในละแวกใกล้เคียงได้ยินเสียงจึงวิ่งเข้ามาช่วยกันจับไว้ได้ในสภาพสะบักสะบอม
ตำรวจตรวจที่เกิดเหตุพบร่องรอยการต่อสู้บนพื้นหญ้า หลังบ้านของผู้เสียหายพบเสื้อผ้าและบัตรประจำตัวประชาชนของคนร้าย คือ นายอรุณศักดิ์ อายุ 30 ปี ก่อนควบคุมตัวไปยัง สภ.เมืองนครศรีธรรมราช  แต่ยังไม่สามารถสอบปากคำได้  เนื่องจากผู้ต้องหาอยู่ในสภาพไม่ได้สติ
ขณะที่ผู้เสียหายซึ่งรักษาตัวที่ รพ.มหราช ให้การกับเจ้าหน้าที่ขณะพักผ่อนอยู่กับลูกชายวัย 6 ขวบในบ้านพัก คนร้ายได้บุกเข้ามาในบ้าน แล้วใช้กำลังทำร้าย ก่อนลากตัวตนออกไปหลังบ้าน ตนพยายามต่อสู้และขัดขืนอย่างสุดกำลังแต่ถูกชกต่อยจนทรุด ผู้ต้องหาแก้ผ้าแล้วพยายามมาขึ้นคร่อมแล้วฉีกเสื้อผ้าของตนเองออก จนเพื่อนบ้านมาช่วยเหลือได้ทัน
ทั้งนี้ ร.ต.อ.ธวัชชัย  ศรีใหม่ รองสว.(สอบสวน) สภ.เมืองนครศรีธรรมราช ระบุว่า ได้คุมตัวผู้ต้องหาไว้ที่ สภ.เมืองนครศรีธรรมราช เพื่อให้ได้สติจากนั้นจะตรวจสารเสพติดเบื้องต้น และสอบปากคำผู้เสียหายเพื่อแจ้งข้อหาทำร้ายร่างกายและพยายามข่มขืนกระทำชำเรา
 