กีฬาเอเชียนเกมส์ 2014 เกิดเหตุการณ์ฉาวโฉ่รายวัน ล่าสุดขณะพิธีรับเหรียญรางวัล มวยสากลสมัครเล่นหญิง รุ่น 57-60 กก. เมื่อนักชกสาวจากอินเดีย ปฏิเสธไม่ยอมรับเหรียญทองแดงของเธอ แต่กลับนำไปคล้องให้นักชกเกาหลีใต้ที่ชนะเธอในรอบรองชนะเลิศแทน
"สาริตา เทวี" นักชกหญิงวัย 32 ปีจากอินเดีย ซึ่งได้รับการคาดหมายเป็นตัวเต็งในรุ่นนี้ด้วย ร่ำไห้กลางพิธีมอบเหรียญรางวัล และปฏิเสธไม่รับเหรียญทองแดงของเธอจากผู้มอบ แต่นำไปคล้องคอ พาร์ก อีนา นักชกสาว "เจ้าภาพ" เกาหลีใต้ ที่ชนะเธอในรอบรองชนะเลิศ 3-0 ก่อนจะเข้าไปพ่าย หยิน จินหัว จากจีน ได้แค่เหรียญเงิน ชนิดที่ทำคนดูทั้งสนามงุนงง
โดยเฉพาะนักชกสาวเจ้าภาพที่แสดงออกชัดเจนถึงสีหน้าที่กลืนไม่เข้าคายไม่ออก และถึงแม้นักชกเจ้าภาพจะเดินไปหา เดวี เพื่อนำเหรียญไปคืนให้ แต่เธอก็ยังยืนกรานปฏิเสธที่จะไม่รับ พร้อมโอบกอดเจ้าของเหรียญเงินทั้งน้ำตา

เหตุการณ์ดังกล่าวเชื่อว่าเป็นผลพวงมาจากที่ เทวี ไม่อาจยอมรับคำตัดสินที่เธอพ่ายนักชกเจ้าภาพในรอบรองชนะเลิศแบบค้านสายตา ทำให้หมดโอกาสเข้าไปชิงเหรียญทอง จนได้แค่เหรียญทองแดงเท่านั้น อีกทั้งเธอยังเป็นตัวเต็งและอายุค่อนข้างมากแล้ว จึงตั้งความหวังไว้สูงกับเอเชียนเกมส์ครั้งนี้ ที่คาดว่าน่าจะเป็นครั้งสุดท้ายของเธออนึ่ง การแข่งขันมวยสากลสมัครเล่นหญิง ในเอเชียนเกมส์ 2014 ครั้งนี้ ถือเป็นกีฬาที่มีการประท้วงผลการแข่งขันมากที่สุด โดยเฉพาะคู่ที่มีนักมวยเกาหลีใต้ลงแข่งขัน ผลตัดสินออกมาค่อนข้างเอนเอียง และเกิดข้อครหาในแทบจะทุกๆคู่

 