     เชื่อว่าใครหลายคนชอบติดตั้งกระจกนูนเอาไว้บนกระจกมองข้าง ซึ่งแม้ว่าจะช่วยเพิ่มมุมมองให้กว้างขึ้นได้ แต่ความจริงอาจมีโทษมากกว่าที่คิด..
     กระจกนูนขนาดเล็กที่หลายคนมักนิยมติดตั้งไว้บนกระจกมองข้างนั้น เป็นอุปกรณ์ที่สามารถหาซื้อได้ตามท้องตลาดทั่วไป ซึ่งข้อดีของกระจกชนิดนี้ก็มีอยู่ไม่น้อย เช่น ช่วยให้มองเห็นรถในมุมอับสายตา ซึ่งไม่สามารถมองเห็นบนกระจกปกติ, ช่วยในการจอดรถ จะได้ไม่เบียดฟุตบาทหรือรถคันอื่น รวมถึงช่วยให้ซอกแซกไปในที่แคบได้สะดวกขึ้น โดยเฉพาะขณะถอยหลัง เป็นต้น
     แต่อย่างไรก็ดี กระจกนูนแบบนี้ก็มีข้อเสียที่อาจก่อให้เกิดอันตรายในการขับขี่เช่นกัน ไม่ว่าจะเป็น
1.ไม่มีจุดติดตั้งที่เหมาะสม
     กระจกมองข้างรถยนต์ทั่วไปมักมีขนาดเล็กอยู่แล้ว ซึ่งไม่ว่าจะติดตั้งกระจกนูนในตำแหน่งใด ก็ส่งผลให้ทัศนวิสัยถูกบดบังไปด้วย ส่งผลให้ไม่สามารถมองเห็นรถคันที่แล่นอยู่ด้านข้างได้อย่างชัดเจน
2.ภาพที่ปรากฏมีขนาดเล็กเกินไป
     กระจกนูนถูกออกแบบให้สามารถมองเห็นภาพมุมกว้าง แต่ด้วยขนาดที่เล็กของมัน ทำให้ภาพที่ปรากฏมีขนาดเล็กกว่าปกติ ยากต่อการมองเห็น ไม่สามารถคำนวณระยะห่างและความเร็วของรถคันที่แล่นอยู่ด้านข้างได้อย่างถูกต้อง ซึ่งเหล่านี้มีผลต่อการตัดสินใจเปลี่ยนเลนอย่างมาก
3.รบกวนสายตายามค่ำคืน
     การที่กระจกนูนสามารถรับภาพในมุมกว้างได้ ดังนั้น ในเวลากลางคืนก็จะปรากฎแสงไฟจ้าจากรถคันหลังเข้ามาได้มากกว่าปกติเช่นกัน ซึ่งมีผลทำให้ผู้ขับขี่เสียสมาธิในการควบคุมรถได้
     ดังนั้น การปรับตัวให้เข้ากับกระจกมองข้างแบบปกติน่าจะเป็นทางออกที่ดีกว่า เพราะการใช้งานกระจกนูนแท้จริงแล้วอาจมีข้อเสียมากกว่าข้อดี ยิ่งถ้าต้องสลับรถไปมาหลายคัน อาจทำให้เกิดความไม่ชินกับกระจกปกติได้ครับ