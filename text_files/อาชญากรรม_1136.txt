ผู้สื่อข่าวรายงานว่าเมื่อเวลา 11.00 น.วันที่ 7 มีนาคม ร.ต.ท. นภัส หลักคำ ร้อยเวร สน.โชคชัย รับแจ้งเหตุมี ผู้ขับขี่รถยนต์ได้ขับรถย้อนศร เป็นเหตุให้ไปเฉี่ยวชนกับรถยนต์คันอื่น จำนวนหลายคัน บริเวณปากซอยลาดพร้าววังหิน 39-41 ถ.ลาดพร้าว แขวงและเขตลาดพร้าว
ที่เกิดเหตุ พบรถทั้งหมด 4 คัน โดยคันแรกผู้ขับขี่รถยนต์ฟอร์ด แฟสต้า สีขาว ทะเบียน 1กจ 3827 กรุงเทพมหานคร ขับรถย้อนศรชนรถแท็กซี่ โตโยต้า อัลติส สี เขียวเหลือง ทะเบียน มฎ 2032 กรุงเทพมหานคร ส่งผลให้รถยนต์เบนซ์ สี ขาว ทะเบียน 4กญ 9812 กรุงเทพมหานคร และ รถบรรทุก 6 ล้อ อีซูซุ สี เทา ทะเบียน 91-1884 กรุงเทพมหานคร ชนท้ายต่อเนื่อง 
โดยขณะเกิดเหตุ ได้มีผู้หญิงคนหนึ่งอายุประมาณ 30 ปี ที่นั่งมากับรถยนต์นั่งฟอร์ด ได้เปิดกระจกรถด้านข้างเบาะคนขับ จากนั้นผู้หญิงคนดังกล่าวปีนออกมาจากตัวรถยนต์ในสภาพเปลือย และได้เต้นและวิ่งไปตามถนนดังกล่าว ก่อนที่ชาวบ้านที่พบเห็นเหตุการณ์จะนำผ้ามาคลุมตัวไว้ โดยใช้เวลา 5-10 นาที โดยรถมูลนิธิร่วมกตัญญูมารับตัวไปส่งรพ. เปาโลโชคชัยสี่
ร.ต.ท. นภัส กล่าวว่า เจ้าหน้าที่ตำรวจพยายามติดต่อทางญาติของผู้หญิงคนดังกล่าว จึงทราบว่าผู้หญิงคนดังกล่าวมีอาการผิดปกติ โดยมีการแสดงบัตรรักษาที่ รพ.ในจังหวัดสุราษฎร์ธานี ขณะนี้ได้นำรถยนต์ทั้งหมดไปไว้ที่อู่ อย่างไรก็ตาม ไม่ขอเปิดเผยรายชื่อเนื่องจากเป็นผู้ป่วยทางจิต