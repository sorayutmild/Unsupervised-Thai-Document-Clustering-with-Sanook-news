
ซุปตาร์สาว อมิตา ทาทา ยัง คงเหน็ดเหนื่อยกับชีวิตในช่วงที่ผ่านมาจริงๆ ถึงขนาดถ่ายคลิปวิดีโอ ระบายปัญหาชีวิต ช่วงที่เจอโรคภัยไข้เจ็บตามๆ รุมเร้า จนรู้สึกท้อแท้และเหนื่อยกับชีวิต จนต้องระบายออกทั้งน้ำตา
ทาทา ยัง ปล่อยคลิปวิดิโอล่าสุด ซึ่งเป็นหนึ่งในโปรเจค เรียลลิตี้ ไลฟ์ ตามติดชีวิตของทาทา ยัง ที่เปิดโอกาสให้แฟนๆ ได้ตามดูชีวิตของซุปตาร์สาวอย่างใกล้ชิด ผ่านภาพถ่ายและคลิปวิดีโอไดอารี่
สำหรับตอนล่าสุดที่ถูกโพสต์ลงในเว็บไซต์ยูทูป ทาทา ยัง ได้เดินทางไปร่วมงานเปิดตัวคลีนิกเสริมความงามชื่อดังที่ประเทศพม่า และมีโชว์มินิคอนเสิร์ต ก่อนที่ช่วงตอนกลางของคลิป จะเป็น ทาทา ตั้งกล้องวิดีโอถ่ายตัวเอง เพื่อระบายปัญหาชีวิต พร้อมกับร้องไห้เป็นระยะ
ทาทา บอกว่า ช่วงนี้รู้สึกเหนื่อยใจและไม่สบายใจหลายเรื่องๆ รวมทั้งเรื่องโรคไทรอยด์ที่ทำให้ตัวเองดูอวบอ้วนขึ้น ที่ผ่านมาแม้ว่า ทาทาจะไม่ค่อยแฮปปี้ แต่ไม่เคยแสดงความรู้สึกแบบนี้ให้ใครเห็น เพราะไม่อยากให้เห็นตัวเองในลักษณะนี้ ตัวเองอยากจะไปสนุกกับเพื่อนๆ ให้ไม่ต้องคิดอะไร แต่ก็ทำไม่ได้ เพราะมันเหนื่อยและท้อใจมาก
อย่างไรก็ตาม ทาทา พูดปิดท้ายว่า ตอนนี้มันผ่านมาได้แล้ว ก็จะสู้จะยิ้มและสร้างความสุขให้กับผู้คนต่อไป และที่ถ่ายคลิปวิดีโอนี้ไว้ เพื่อเตือนสติตัวเองในอนาคต
ขอบคุณคลิปจาก Tatayoung.com