เมื่อเวลา 15.30 น. (16 ธ.ค.) พ.ต.ท.ศุภชัย หาญคำหล้า พงส.ผชก.สน.ห้วยขวาง รับแจ้งเหตุมีรถบัสขนส่งนักท่องเที่ยวทับคนเสียชีวิต เหตุเกิดภายในลานจอดรถหน้าอาคารพระราม 9 บิลดิ้ง ถ.พระราม 9 แขวงและเขตห้วยขวาง กทม. จึงเดินทางไปตรวจสอบพร้อมแพทย์นิติเวชร.พ.รามาธิบดี อาสามูลนิธิป่อเต็กตึ๊ง
ที่เกิดเหตุเป็นลานจอดรถพบรถบัสสีขาวเขียว ยี่ห้อ ซันยอง หมายเลขทะเบียน 32-7035 กทม. ข้างรถติดสติ๊กเกอร์คำว่า สำราญทัวร์ มีนายสนธยา วัดอักษร อายุ 55 ปี เป็นคนขับ ใต้ท้องรถฝั่งขวาใกล้ล้อหน้า พบศพ น.ส.รัตนา แซ่เลี้ยว อายุ 40 ปี ไกด์นำเที่ยวบริษัท ไทย เอเชีย นอนเสียชีวิต ในที่เกิดเหตุ
สอบสวนนายสนธยาคนขับรถให้การว่าตนขับรถให้กับบริษัทสยามเจมส์ มาได้ประมาณ 2 ปี นำนักท่องเที่ยวชาวจีนมาเที่ยวซื้อของที่อาคารดังกล่าว ซึ่งเปิดเป็นร้านขายเครื่องหนังงูและยาบำรุงกำลังที่ทำจากงู มาถึงประมาณ 13.00 น. จนถึงเวลาประมาณ 15.00 น. ขณะที่กำลังถอยรถนำนักท่องเที่ยวออกจากอาคารเพื่อไปที่พัทยา รถได้เอียงเล็กน้อยซึ่งตนคิดว่าล้อตกหลุม แต่มีคนที่อยู่ใกล้ตะโกนบอกว่ารถเหยียบคน ซึ่งก็ไม่ทราบว่ารถเหยียบผู้ตายได้อย่างไร เพราะตอนถอยรถออกก็มองไม่เห็นว่ามีคนอยู่บริเวณนั้น
ด้านเจ้าหน้าที่ตำรวจแจ้งข้อหานายสนธยา ขับรถโดยประมาทเป็นเหตุให้ผู้อื่นเสียชีวิต แต่ยังไม่เชื่อในคำให้การทั้งหมดต้องรอตรวจสอบกล้องวงจรปิด และสอบปากคำผู้เห็นเหตุการณ์ทั้งหมดเพื่อหาสาเหตุการเสียชีวิตที่แท้จริงต่อไป
ขอบคุณที่มาจาก ข่าวสดออนไลน์