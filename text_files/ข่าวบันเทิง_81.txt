หลังในโลกออนไลน์ได้มีการแชร์ภาพใบหน้าของ พี่ปอ ทฤษฎี เกิดเสียงวิพากษ์วิจารณ์เป็นอย่างมากถึงความไม่เหมาะสมและไม่ให้เกียรติผู้เสียชีวิตและญาติผู้เสียชีวิต
ล่าสุด วันนี้ (20 ม.ค.) ปิน ชวนันท์ สหวงษ์ ได้ให้สัมภาษณ์เกี่ยวกับประเด็นดังกล่าว โดยบอกว่าไม่ขอเอาเรื่อง สังคมได้ลงโทษเขาไปแล้ว  
"ได้เห็นภาพแล้วครับคาดว่าน่าจะเป็นช่วงที่ทุกคนอยู่ห้องสุดท้ายของโรงพยาบาล จังหวะนั้นมันค่อนข้างชุลมุน อีกอย่างความรู้สึกของผมตอนนั้นคือยังเสียใจอยู่ ไม่สามารถเดินไปห้ามใครได้ครับ"
"ส่วนคนที่นำรูปไปโพสต์อันนี้เราก็คงต้องให้สังคมลงโทษไปเอง ผมขอไม่พูดอะไรถึงเขาดีกว่าครับ"
"เหตุการณ์แบบนี้คงไม่เกิดขึ้นอีกเพราะพี่ปอเขาก็ไปอยู่ในที่ๆ เหมาะสมแล้ว แต่ในวันสุดท้ายที่ต้องเปิดโลงอีกครั้งเราคงให้แค่เฉพาะญาติที่ได้เข้าไป ไม่อย่างนั้นอาจจะเกิดเหตุการณ์แบบนั้นอีก"
"ยอมรับว่าครั้งแรกที่เห็นว่ามีการแชร์ภาพผมก็มีอารมณ์โกรธนะ แต่ก็พยายามคิดว่าพี่ปอเป็นคนของประชาชน การถ่ายรูปครั้งนี้คงเป็นครั้งสุดท้ายที่พี่เขาจะทำให้แฟนๆ ได้ครับ"