ควันหลงจากการที่ ชนาธิป สรงกระสินธ์ ดาวเตะทีมชาติไทยสังกัด "เจ้านกฮูก" ฮอกไกโด คอนซาโดเล่ ซัปโปโร่ สโมสรในศึกเจลีก ญี่ปุ่น ได้ไปออกรายการ "อิโตโก" รายการทีวีชื่อดังของเกาะฮอกไกโด เมื่อสัปดาห์ก่อน โดยรายการทีวีชื่อดังที่ออกอากาศทางสถานี UHB ได้จัดทำรายการเทปพิเศษเพื่อเป็นการขอบคุณเจ้าตัวที่ฉลองท่าดีใจเป็นท่าประจำรายการ ด้วยการให้ ซาโตโกะ อิชิโนะ พิธีกรสาวทำภารกิจขอบคุณเจ้าตัวด้วยการพูดเป็นภาษาไทยขอบคุณทำเอา ชนาธิป ถึงกับอึ้งที่ฝ่ายหญิงสามารถพูดภาษาไทยได้ แถมทางรายการยังได้ทำเซอร์ไพรส์มอบของขวัญสุดพิเศษให้กับดาวเตะทีมชาติไทยอีกด้วย นั่นก็คือ โฟโต้บุ๊คเล่มใหม่ของ ยูโกะ อารากิ ดารานางแบบสาวขวัญใจของเจ้าตัวนั่นเองซึ่งงานนี้ตัวของ มิดฟิลด์ร่างเล็ก ถึงกับหลุดคิวลืมพูดคุยกับทางรายการ นั่งดูภาพของดาราสาวในหนังสืออยู่พักใหญ่ สำหรับเรื่องราวการปลื้มดาราสาวรายนี้ของ ดาวเตะทีมชาติไทย เคยได้รับการตีพิมพ์ลงใน "อันอัน" นิตยสารไลฟ์สไตล์ผู้หญิงรายสัปดาห์ของญี่ปุ่น โดยครั้งนั้น นิตยสารดังได้สอบถามถึงสเปคของ ดาวเตะชาวไทยวัย 27 ปี ก่อนที่เจ้าตัวจะเผยว่าชื่นชอบ ยูโกะ อารากิ เป็นอย่างมากถึงขั้นเป็นแฟนคลับเนื่องจากมีดวงตาที่สวย และมีรอยยิ้มที่น่ารักมากๆ  สำหรับ ยูโกะ อารากิ ถือเป็นดาราดังในประเทศญี่ปุ่น อยู่ภายใต้สังกัด Stardust Promotion เข้าวงการบันเทิงตั้งแต่อายุเพียง 14 ปี เป็นทั้งนางแบบ และนักแสดง มีผลงานทั้งภาพยนตร์, ซีรี่ส์ และถ่ายแบบโฆษณามากมาย ซึ่งมีแฟนๆ ติดตามเธอในอินสตาแกรมกว่า 4 ล้านคน

