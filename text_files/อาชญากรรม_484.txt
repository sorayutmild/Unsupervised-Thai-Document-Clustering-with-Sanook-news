เมื่อวันที่ 22 มกราคม พลตำรวจโทคำรณวิทย์ ธูปกระจ่าง ผู้บัญชาการตำรวจนครบาล แถลงจับกุมแก๊งโอรสที่ถูกกล่าวถึงในโลกออนไลน์เนื่องจากทำพฤติกรรมไม่เหมาะสมแล้วโพสต์ลงเว็บไซด์ยูทูป ซึ่งผู้ต้องหาที่ถูกจับคือ นายพงศ์ธร พันทอง หรือ "อาร์ม โอรส" เป็นรองหัวหน้าแก๊ง พร้อม นายดวง ศรีแก้ว ที่เพิ่งพ้นโทษคดีฆ่าคนตายโดยเจตนา พร้อมพวกอีก 5 คน อีกทั้งยังมีสมาชิกเป็นเยาวชนร่วมด้วย พร้อมยึดของกลาง ยาเสพติดให้โทษประเภท1 (ยาบ้า) กว่า 100 เม็ด ยาไอซ์ อาวุธปืนพกสั้นกล็อก 19 รถยนต์และรถจักรยานยนต์
โดยกองกำกับการสืบสวนสอบสวน กองบังคับการตำรวจนครบาล 9 สามารถติดตามหาเคลื่อนไหวและจับกุมตัวนายอาร์มและพวก ได้ที่บ้านพักย่านบางบัวทองซึ่งแก๊งโอรสใช้เป็นที่กบดาน ภายหลังมีความขัดแย้งกันในกลุ่มสมาชิกโอรสเนื่องจากหักหลังกันเรื่องยาเสพติด โดยเงินจากการจำหน่ายยาเสพติดผู้ต้องหาให้การรับสารภาพว่านำไปใช้จ่ายเที่ยวเตร่ ส่วนความสัมพันธ์กับ "เน วัดดาว" นั้นจากการสืบสวนทราบว่านายอาร์มเป็นรุ่นน้องของ นายเน วัดดาว ซึ่งจากนี้ทางเจ้าหน้าที่เตรียมสืบสวนขยายผลต่อ
อาร์ม โอรส ให้การรับสารภาพว่า ก่อนหน้านี้ตนอยู่กับแก๊งโอรส แต่มีเรื่องขัดแย้งกันตนกับ ‘เน วัดดาว' จึงแยกตัวออกมาตั้ง ‘แก๊งขนมหวาน' ต่อมาเมื่อ ‘แอล โอรส' ถูกไล่ยิงก็มากล่าวหาตนและ ‘เน วัดดาว' เป็นผู้ก่อเหตุ จึงตามมาไล่ยิงตน ทั้งที่ตนก็ไม่ได้เป็นหัวหน้า โดยยอมรับว่าอาวุธปืนเป็นของตน ซื้อมาจากเพื่อนในราคา 55,000 บาท เพื่อเอาไว้ป้องกันตัว ส่วนยาบ้าและยาไอซ์เป็นของตนเช่นกัน เอาไว้จำหน่ายให้ลูกค้า ก่อนนำเงินที่ได้ไปใช้จ่ายและเที่ยวเตร่ นอกจากนี้ยังเปิดรับสักลายที่ย่านคลองหลอดอีกด้วย