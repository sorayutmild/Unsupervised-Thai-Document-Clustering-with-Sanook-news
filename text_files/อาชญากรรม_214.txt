(18 ธ.ค.) เจ้าหน้าที่ตำรวจ สภ.นาเยีย จ.อุบลราชธานี รับแจ้งว่า เกิดเหตุข่มขืนและทำร้ายนักเรียนหญิงโรงเรียนแห่งหนึ่งใน อ.นาเยีย ขณะมาซ้อมรำ จนอาการสาหัส โดยขณะนี้นักเรียนผู้เคราะห์ร้ายยังนอนรักษาตัวอยู่ในห้องไอซียู
เหตุดังกล่าวเกิดขึ้นเมื่อวันที่ 15 ธันวาคมที่ผ่านมา ที่เกิดเหตุเป็นห้องชุมนุมศิลปวัฒนธรรมอีสาน ที่ใช้เก็บอุปกรณ์วงดนตรีโปงลาง ตั้งอยู่ชั้น 2 ฝั่งตะวันออกอาคารเรียน เจ้าหน้าที่พบร่องรอยการต่อสู้ระหว่าง น.ส.เอ (นามสมมติ) อายุ 18 ปี นักเรียนชั้นมัธยมศึกษาตอนปลายกับคนร้ายภายในห้อง ตามผนังและพื้นปรากฏคราบเลือดของผู้เสียหาย จึงได้เก็บหลักฐานไปตรวจสอบ
สอบสวนทราบว่า ก่อนเกิดเหตุผู้เสียหายซึ่งเป็นนางรำของโรงเรียน ได้นัดกับเพื่อนๆมาซ้อมรำในช่วงเย็น ที่หอประชุมตรงข้ามกับตึกที่เกิดเหตุ แต่ระหว่างการซ้อม น.ส.เอ มีอาการปวดศีรษะเนื่องจากไม่ค่อยสบาย จึงขออนุญาตครูไปนอนพักที่ห้องเก็บอุปกรณ์ดังกล่าว หลังผ่านไป 3 ชั่วโมง เพื่อนร่วมวงได้นำอุปกรณ์เครื่องดนตรีมาเก็บได้พบร่าง น.ส.เอ นอนสลบจมกองเลือดอยู่ จึงนำตัวส่งโรงพยาบาล
ความคืบหน้าในวันที่ 18 ธ.ค. พนักงานสอบสวนได้เก็บดีเอ็นเอจากเพื่อนและครูที่อยู่ในวันเกิดเหตุจำนวนกว่า 30 คน เพื่อนำมาเปรียบเทียบกับดีเอ็นเอจากเส้นขนและคราบอสุจิที่แพทย์เก็บได้จากช่องคลอดของ น.ส.เอ และคราบเลือดที่พบตามพื้นและผนังห้อง
ทั้งนี้ เจ้าหน้าที่มั่นใจว่าผู้ก่อเหตุเป็นคนใกล้ชิดกับผู้เสียหาย เนื่องจากผู้เสียหายเป็นดาวประจำโรงเรียนจึงเป็นที่สนใจและมีคนมาจีบหลายคน นอกจากนี้หลังก่อเหตุแล้วยังมีเจตนาฆ่าให้ตาย ด้วยการจับหัวโขกพื้นและฟาดกับผนังห้องจนได้รับบาดเจ็บสาหัส คาดว่าคนลงมือต้องเป็นคนรูปร่างสูงใหญ่หรือมีไม่น้อยกว่า 2 คน เพราะน.ส.เอ เป็นคนมีรูปร่างสูงถึง 159 เซนติเมตร 
สำหรับอาการบาดเจ็บของน.ส.เอ แพทย์พบว่ามีอาการก้านสมองตาย เนื่องจากศีรษะได้รับการกระทบการเทือนอย่างรุนแรง และพบร่องรอยการถูกข่มขืน ขณะนี้ยังไม่พ้นขีดอันตราย 