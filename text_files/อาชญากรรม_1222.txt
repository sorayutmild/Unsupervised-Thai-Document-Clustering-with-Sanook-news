ดีเจเก่ง ให้การปฏิเสธ ขอสู้คดีถอยรถกระบะชนรถเก๋งยารีสสีแดง หน้าทางเข้าสนามไทยญี่ปุ่นดินแดง นัดพร้อมคู่ความ 7 มี.ค. นี้
ศาลแขวงพระนครเหนือ นัดสอบคำให้การในคดีที่พนักงานอัยการฝ่ายคดีศาลแขวง 2 เป็นโจทก์ยื่นฟ้อง นายภัทรศักดิ์ เทียมประเสริฐ หรือ เก่ง อายุ 35 ปี อดีตดีเจคลื่นวิทยุ 89.5 สวีทเอฟเอ็ม รวม 3 ข้อหา ประกอบด้วย ขับรถโดยไม่คำนึงถึงความปลอดภัยของผู้อื่น, ทำร้ายร่างกายไม่เป็นเหตุให้ได้รับอันตรายทางร่างกายและจิตใจ และทำให้ผู้อื่นเกิดความกลัวหรือตกใจ จากกรณีขับรถกระบะโตโยต้าไฮลักซ์ สีดำสีประตู ถอยหลังชนกับรถเก๋งโตโยต้ายาริส ของคู่กรณี ที่บริเวณทางเข้าสนามไทยญี่ปุ่น-ดินแดง เมื่อวันที่ 8 ม.ค. ที่ผ่านมา
โดยวันนี้ นายภัทรศักดิ์ หรือ เก่ง ได้เดินทางมาพร้อมกับญาติ ศาลได้อ่านและอธิบายคำฟ้องให้จำเลยฟังแล้ว จำเลยให้การปฏิเสธต่อสู้คดี ศาลจึงนัดพร้อมคู่ความทั้งสองฝ่าย ในวันที่ 7 มี.ค. นี้เวลา 09.00 น.
