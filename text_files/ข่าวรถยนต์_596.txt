     Mercedes-Benz E300 Coupe AMG Dynamic เจเนอเรชั่นใหม่ล่าสุด ถูกเปิดตัวอย่างเป็นทางการที่งานบางกอกมอเตอร์โชว์ 2017 เคาะราคาจำหน่าย 4.54 ล้านบาท
     E-Class Coupe 2017 ใหม่ ถูกพัฒนามาจาก E-Class เวอร์ชั่นซีดาน ที่ปรับดีไซน์ให้เพิ่มความสปอร์ตยิ่งขึ้น ติดตั้งกระจกแบบไร้ขอบทั้ง 4 บาน โดยกระจกคู่หลังออกแบบให้เรียวยาวมากขึ้น ตัวถังมีขนาดใหญ่ขึ้นกว่ารุ่นเดิม โดยมีความยาวเพิ่มขึ้น 4.8 นิ้ว ความกว้างเพิ่มขึ้น 2.9 นิ้ว ความสูงเพิ่มขึ้น 1.3 นิ้ว ความยาวฐานล้อเพิ่มขึ้น 4.4 นิ้ว ช่วยเพิ่มพื้นที่ภายในห้องโดยสารโดยเฉพาะเบาะนั่งด้านหลัง

     ห้องโดยสารภายในออกแบบให้มีความสปอร์ตควบคู่กับความเรียบหรูตามฉบับเมอเซเดส-เบนซ์ ติดตั้งเบาะนั่งหุ้มหนังแบบเดี่ยวเอกลักษณ์ของรุ่นคูเป้ พร้อมชุดหน้าจอความละเอียดสูง COMAND ขนาด 12.3 นิ้ว สามารถเลือกหน้าจอได้ 3 แบบ ได้แก่ Classic, Sport และ Progressive และไฟตกแต่งภายในห้องโดยสารที่สามารถปรับเปลี่ยนได้ 64 สี

     ด้านความปลอดภัยติดตั้งเทคโนโลยี DYNAMIC SELECT ที่มีโหมดการขับขี่ให้เลือกถึง 5 แบบ ได้แก่ ECO, Comfort, Sport, Sport+ และ Individual, ระบบ PRE-SAFE Sound, ระบบช่วยนำรถเข้าจอดอัตโนมัติ (Parking Pilot including Active Parking Assist), ระบบแผนที่นำทาง (COMAND Navigation), แผงควบคุมแบบสัมผัสบริเวณพวงมาลัย (Touch Control Button) คล้ายจอสมาร์ทโฟน พร้อมหน้าจอความละเอียดสูงขนาด 12.3 นิ้ว

     E300 Coupe AMG Dynamic ติดตั้งเครื่องยนต์เบนซิน 4 สูบ แถวเรียง 2.0 ลิตร เทอร์โบคู่ ให้กำลังสูงสุด 245 แรงม้า ที่ 5,500 รอบต่อนาที แรงบิดสูงสุด 370 นิวตัน-เมตร ส่งกำลังด้วยเกียร์อัตโนมัติ 9G-TRONIC สามารถเร่งความเร็วจาก 0-100 กม./ชม. ได้ในเวลา 6.4 วินาที ความเร็วสูงสุด 250 กม./ชม.
     ราคาจำหน่าย Mercedes-Benz E300 Coupe AMG Dynamic อยู่ที่ 4,540,000 บาท
 