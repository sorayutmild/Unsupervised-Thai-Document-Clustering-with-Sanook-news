ช่วงเช้าตรู่ที่ผ่านมา (15 ส.ค. 2559) เรียกได้ว่าแฟนแบดมินตันที่ได้ชมการถ่ายทอดสดโอลิมปิกเกมส์ 2016 จากบราซิล น่าจะมีใจเต้นตุ๊มๆต่อมๆกันบ้างไม่มากก็น้อย
เหตุผลแรกคือต้องเชียร์ "น้องพีช" พรทิพย์ บูรณะประเสริฐสุข ไปด้วย อีกเหตุก็คือเพราะคู่แข่ง(และโค้ช) ของน้องพีชนั้น มี "อะไร" ให้พูดถึงไม่น้อย
เธอคนนั้นก็คือ "เคท ฟู คุน" ลูกขนไก่สาวจากมอริเชียส วัย 23 ปี ซึ่งในโอลิมปิกครั้งนี้เธอยังได้รับเกียรติเป็นตัวแทนนักกีฬาถือธงชาติตนเองในพิธีเปิดด้วย
เคท เรียกความสนใจจากแฟนๆในสนาม รวมไปถึงผู้ที่รับชมการถ่ายทอดสดไปทั่วโลก และยิ่งฮือฮามากขึ้นเมื่อยืนประกบโค้ชของเธอ "คาเรน ฟู คุน" พี่สาวแท้ๆ ซึ่งเป็นอดีตดีกรีทีมชาติเช่นกัน ที่มาในชุดเสื้อกล้ามสีขาวเซ็กซี่เล็กๆ และกางเกงวอร์มสบายๆ

2 สาวพี่น้องมีรูปลักษณ์ที่โดดเด่น เพราะแม้จะเป็นสาวจากทวีปแอฟริกา แต่ใบหน้ากลับมาทางเอเชีย ดูเป็นสาวหมวยทั้งคู่ แต่บุคลิกกลับออกแนวสาวยุโรป เนื่องจากพวกเธอใช้ชีวิตอยู่ในกรุงปารีส ประเทศฝรั่งเศส มาเป็นเวลานานแล้วนั่นเอง
อย่างไรก็ดี การแข่งขันนัดนี้ เคท ฟู คุน เป็นฝ่ายพ่ายให้ น้องพีช ของเราไป 0-2 เกม 7-21 และ 18-21 ส่ง น้องพีช เข้ารอบ 16 คนสุดท้ายไปพบกับ "มาริย่า อูลิตาน่า" มืออันดับ 61 ของโลก จากยูเครน ต่อไป โดยจะแข่งขันในคืนนี้ เวลา 04.45 น. (เช้าตรู่วันที่อังคารที่ 16 ส.ค.) ช่อง 3 ถ่ายทอดสด