
บอกเลยว่าฟินหนักมาก สำหรับภาพถ่ายของอดีตคู่รักต่างรุ่น "ป้อง ณวัฒน์ กุลรัตนรักษ์" และ "แก้ว จริญญา ศิริมงคลสกุล" ที่โคจรมาเจอหน้ากันแบบเซอร์ไพรส์วงการกลางงานวิวาห์ของพี่สาวฝ่ายหญิง จนใครหลายคนก็พากันลุ้นตัวโก่ง อยากเห็นทั้งคู่กลับมากิ๊กกั๊กกันอีกครั้ง!
ซึ่งล่าสุดทางฟากของพระเอกรุ่นใหญ่อย่าง "ป้อง ณวัฒน์" ก็ได้ออกมาเปิดใจถึงบรรยากาศที่ต้องเผชิญหน้ากับอดีตคนรัก รวมถึงโอกาสรีเทิร์นให้เราฟังว่า...
ล่าสุดเลยที่เราถ่ายรูปคู่กับน้องแก้ว หลายคนก็เลยลุ้นให้เราสองคนรีเทิร์น ?"อ๋อ วันนั้นเป็นงานแต่งงานของน้องกิ่งครับ ซึ่งเขาเป็นพี่สาวน้องแก้ว และตอนที่ผมคบกับน้องแก้วเนี่ยผมก็สนิทกับทุกคนในครอบครัวเขา คือถึงเราจะเลิกกันแล้ว แต่เราก็ไม่ได้โกรธกันถึงขั้นมองหน้ากันไม่ได้ เรายังคงพูดคุยกันอยู่เรื่อยๆ ยังถามไถ่ว่าเป็นยังไงสบายดีไหม แค่มันอาจจะไม่ได้บ่อยมากนัก ยิ่งงานแต่งงานนี้มันเป็นงานใหญ่ แถมกิ่งและแก้วเขาก็เป็นคนโทรมาชวนผมด้วยตัวเอง ผมก็เลยไป เพราะอย่างที่บอกผมสนิทกับทุกคนในครอบครัวเขา มันก็เลยปกติที่เราจะถ่ายรูปกันครับ"
ได้มีการคุยกันก่อนไหมว่าจะถ่ายรูปลงนะ ?"ไม่ได้คิดเลยครับ คือเวลาผมไปร่วมงานแต่งงานใครผมก็จะถ่ายรูปลงหมด ถ่ายรูปแล้วเขียนแสดงความยินดีให้เขา แต่บังเอิญว่างานนี้เป็นงานแต่งของน้องกิ่ง คนก็เลยคิดไปต่างๆ นานา"
มีคนเชียร์ให้เรากลับมาคุยกันเยอะไหม ?"เราก็คุยกันอยู่แล้ว คบกันอยู่แล้ว เราไม่ใช่คนประเภทที่แบบเลิกกันแล้วก็จะต้องไม่คุยกันหรือมองหน้ากันไม่ติด"
จะสามารถกลับมาเป็นแฟนกันอีกครั้งได้หรือเปล่า ?"อันนี้เดี๋ยวค่อยคิดกันในอนาคตดีกว่าครับ เพราะเอาตรงๆ เราไม่ได้คิดถึงจุดนั้นเลย แค่กลับมาคุยกันเจอกัน ซึ่งเราก็ไม่ได้เจอกันนานเหมือนกันนะ พอเจอก็ทำหน้ายังไงดี (หัวเราะ)"
พอได้กลับมาเจอกันคุยกันแบบนี้ความรู้สึกมันเป็นยังไงบ้าง ?"เขาโตขึ้นนะ ดูเป็นผู้ใหญ่ขึ้น สเต็ปในการทำงานก็คงดีขึ้น"
มาเจอกันแบบนี้เกรงใจคนของเราและคนของน้องไหม ?"เรื่องของน้องผมไม่รู้ลึกนะครับ ถามน้องดีกว่า แต่ส่วนตัวผมเอง ผมไม่ได้มีอะไร และก็ไม่มีต้องเกรงใจใครครับ"
ตอนที่คุยกันน้องเขาได้ถามถึงเรื่องส่วนตัวเราบ้างไหม ?"ไม่นะครับ แต่อาจจะมีแซวเรื่องฝรั่งบ้างขำๆ แต่ก็ไม่ได้ซีเรียสขนาดนั้น"
สำหรับตัวเราเองล่ะ เราคิดว่ามีโอกาสไหมที่จะกลับมารู้สึกดีๆ ต่อกันอีก ?"ผมยังไม่อยากพูดอะไรเยอะครับเพราะว่าไม่ได้คิดถึงตรงนั้นเลยจริงๆ อยากให้มันเป็นไปตามธรรมชาติมากกว่า"
แล้วโอกาสที่จะได้เจอกันครั้งหน้าล่ะ พอจะเป็นไปได้ไหม ?"คุณพ่อน้องแก้วสนิทกับผมครับ อายุเขาเท่าคุณพ่อผมเลย แต่พอไม่ได้เจอกับคุณพ่อนานก็นึกถึง ห่วงใยสุขภาพ แต่อันนี้รอดูต่อไปละกันนะ เพราะผมไม่รู้จริงๆ ยังไม่ได้คิดอะไรถึงขั้นนั้นเลย"
พอห่างกันไปหลายๆ ปีแบบนี้ มันทำให้อะไรๆ ดีขึ้นไหม ?"คนเราคบแบบเพื่อนกับแบบแฟนมันก็ไม่เหมือนกันอยู่แล้ว คือมันก็ต้องดูๆ กันไป"
ถือว่าตอนนี้เราสองคนก็ดีๆ กันอยู่ ?"ดีกันอยู่ครับ เป็นพี่เป็นน้องเป็นเพื่อนกัน อย่างที่บอกเลยครับคบแบบแฟนกับแบบพี่น้องมันไม่เหมือนกัน"
ส่วนตัวเราเองพอเห็นว่าน้องโตขึ้นแบบนี้ รู้สึกว่าเขาสวยขึ้นด้วยไหม ?"มีแต่คนบอกนะว่าเขาสวยขึ้น โตเป็นสาวแล้วสวยขึ้น แหม...ถ้าผมไม่มองว่าสวย ตอนนั้นก็คงไม่จีบเป็นแฟนถูกมั้ยล่ะ (หัวเราะ) ส่วนผมก็แก่ขึ้น"
ตอนนี้มีความคิดที่จะอยากกลับไปจีบเขาอีกครั้งหรือยัง ?"ยังครับ ยังไม่ถึงจุดนั้น อีกอย่างวันนั้นที่ไปผมก็ไปร่วมงานแต่งของพี่สาวเขาด้วย พอได้เจอกันก็สนุกสนานดี"
พอมีคนเชียร์ให้เรารีเทิร์นกันเราเขินไหม ?"ไม่เขินนะ (หัวเราะ)"
ทางผู้ใหญ่ล่ะว่ายังไงบ้างมีเชียร์ไหม ?"ไม่รู้เหมือนกันครับไม่ได้ถาม พออยู่จุดนั้นเราก็เกรงใจนะ อีกอย่างมันคงอยู่ที่ตัวเด็กล่ะมั้งครับ (ยิ้ม)"
เครดิตภาพประกอบจาก Instagram @pongnawat / @kaewjarin