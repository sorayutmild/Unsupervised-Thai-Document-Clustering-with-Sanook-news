ยอมรับไอโฟนหายในระบบไปรษณีย์จริง
กรุงเทพฯ 17 ก.ค.-ไปรษณีย์ไทยยอมรับกรณีไอโฟน 4S สูญหายในระบบไปรษณีย์จริง ยืนยันพร้อมปรับปรุงและให้บริการด้วยคุณภาพมาตรฐานสากล

 น.ส.อานุสรา จิตต์มิตรภาพ กรรมการผู้จัดการใหญ่ บริษัท ไปรษณีย์ไทย จํากัด (ปณท) กล่าวถึงกรณีไปรษณีย์ไทยนำจ่าย EMS ภายในบรรจุโทรศัพท์ไอโฟน 4S กลายเป็นหิน ว่า ปณท ตรวจสอบแล้วพบว่าไปรษณียภัณฑ์ชิ้นดังกล่าวสูญหายในระบบไปรษณีย์จริง ต้องขออภัยผู้ใช้บริการต่อเหตุการณ์ที่เกิดขึ้นอีกครั้ง โดยที่ผ่านมาไม่ได้นิ่งนอนใจกับปัญหาที่เกิดขึ้น ได้เข้าพบลูกค้า ดำเนินการตรวจสอบหาข้อเท็จจริงอย่างเร่งด่วน และแจ้งความกับตำรวจ เพื่อเร่งหาตัวผู้กระทำผิดมาลงโทษตามกฎหมายแล้ว  ทั้งนี้ ปณท ได้ปรับปรุงและพัฒนาระบบปฏิบัติการและบุคลากรให้พร้อมบริการประชาชนด้วย มาตรฐานคุณภาพที่เป็นเลิศและสร้างความพึงพอใจสูงสุดกับผู้ใช้บริการ โดยมีมาตรการระยะสั้น อาทิ การจัดจุดให้บริการหุ้มห่อสิ่งของภายใน ที่อาจแตกหักง่าย หรือเป็นของเหลว กำชับเจ้าหน้าที่ให้ความสำคัญกับสิ่งของที่ฝากส่งทุกชิ้นและต้องให้คำแนะนำ ในการฝากส่ง การจัดเรียงสิ่งของใส่ในถุงไปรษณีย์ตามขนาดของกล่อง เช่น กล่องใหญ่ น้ำหนักมากอยู่ด้านล่าง กล่องเล็กอยู่ด้านบน ปรับปรุงกล่อง ซอง วัสดุกันกระแทกของ ปณท ให้มีคุณภาพมากขึ้น  นอกจากนี้ ปณท ได้มุ่งเน้นการพัฒนาบุคลากรกว่า 22,000 คน อาทิ การฝึกอบรมมาตรฐานการให้บริการของเจ้าหน้าที่ให้บริการหน้าเคาน์เตอร์และ เจ้าหน้าที่นำจ่ายทั่วประเทศ ตั้งแต่ปี 2552-ปัจจุบัน การกำหนดวิธีควบคุมการให้บริการตามมาตรฐานที่เป็นเลิศ การสร้าง “เครือข่ายไปรษณีย์ไทย ให้เป็นเครือข่ายความสุขของคนไทย” ปลูกฝังให้พนักงานทุกคนมีความรักและภาคภูมิใจที่ได้เป็นส่วนหนึ่งในองค์กร ที่อยู่คู่สังคมไทยมายาวนาน หากลูกค้ามีปัญหาหรือได้รับการบริการไม่ดี ร้องเรียนได้ที่ทำการไปรษณีย์ที่ฝากส่ง THP Contact Center 1545 อีเมล postalcare.com เป็นต้น โดยมีขั้นตอนในการสอบสวน ตรวจสอบที่รวดเร็วและเป็นธรรมกับผู้ใช้บริการ และในกรณีไปรษณียภัณฑ์แตกหัก เสียหาย และสูญหายพบเป็นความผิดในเส้นทางไปรษณีย์จริง ปณท มีมาตรการชดใช้ค่าเสียหาย ในอัตราที่กำหนด และหากดำเนินการสอบสวนพบเป็นความผิดของเจ้าหน้าที่ไปรษณีย์จริง ก็มีบทลงโทษของพนักงานตั้งแต่การว่ากล่าว ตักเตือน ทัณฑ์บน ตัดเงินเดือน ถึงขั้นไล่ออก   นอกจากนี้ ปณท ขอความร่วมมือผู้ใช้บริการใช้กล่องหรือซองที่แข็งแรง เลือกใช้บริการที่เหมาะสมกับมูลค่าสิ่งของที่ฝากส่ง และทำตามคำแนะนำของเจ้าหน้าที่ที่ให้บริการรับฝากหน้าเคาน์เตอร์ ก็จะช่วยป้องกันไปรษณียภัณฑ์เสียหายอีกทางหนึ่งด้วย และฝากเตือนไปยังผู้ใช้บริการที่สั่งซื้อสินค้าออนไลน์ ขอให้ตรวจสอบความน่าเชื่อถือของผู้ขายก่อนการตัดสินใจทำธุรกรรม เนื่องจากพบว่ามีมิจฉาชีพเลือกใช้ช่องทางนี้และเส้นทางไปรษณีย์หลอกลวงผู้ ซื้อจำนวนมาก.-สำนักข่าวไทย
ที่มา: www.mcot.net