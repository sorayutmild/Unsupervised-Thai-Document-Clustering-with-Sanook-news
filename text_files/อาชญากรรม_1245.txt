พล.ต.ต.อำนวย นิ่มมะโน เผย ความคืบหน้าคดีสาวซีวิคซิ่งชนตกโทลล์เวย์ 9 ศพ สำนวนใกล้เสร็จ ด้าน มธ. ไม่เจรจา คาดฟ้องศาลแพ่งโดยตรงผู้สื่อข่าวรายงานว่า (15 ก.พ.) พล.ต.ต.อำนวย นิ่มมะโน รองผู้บัญชาการตำรวจนครบาล ( รอง ผบช.น.) รับผิดชอบงานด้านการสอบสวน เปิดเผย ความคืบหน้าคดีสาวซีวิคซิ่งชนตกโทลล์เวย์ 9 ศพ ว่า ขณะนี้การสอบสวนใกล้จะเสร็จสิ้นแล้ว เหลือเพียงรายงานผลแพทย์ของคนเจ็บ 2 รายเท่านั้น ที่ยังไม่ได้ออกจากโรงพยาบาล ซึ่งอยู่ระหว่างติดตาม คาดว่า คงสามารถสรุปสำนวนคดีดังกล่าวได้ภายในสิ้นเดือนนี้"หลังจากสรุปสำนวนเสร็จสิ้น จะส่งสำนวนให้อัยการศาลคดีเด็กและเยาวชนกลางพิจารณาต่อไป ส่วนการเจรจาค่าเสียหาย คณะกรรมการฝ่ายกฎหมายที่มหาวิทยาลัยธรรมศาสตร์ตั้งขึ้นมาดูแลค่าเสียหายให้ ผู้บาดเจ็บ และผู้เสียชีวิตนั้น ทางคณะกรรมการฯ แจ้งว่า ยังไม่พร้อมเจรจาในชั้นพนักงานสอบสวน คงจะไปใช้สิทธิ์ฟ้องศาลแพ่งโดยตรง" พล.ต.ต.อำนวย กล่าว