(18 ก.ย.) เมื่อเวลา 12.00 น. พ.ต.ท.ศุภเสริฐ ภู่ประเสริฐ สว. กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (กก.2 บก.ปอศ ) พร้อมชุดจับกุมได้ประสาน ร.ต.อ.เดชารัตน์ ชัยศรี รอง สว.ป. สภ.คูคต พร้อมกำลังเจ้าหน้าที่ตำรวจพื้นที่ช่วยจับกุมรถยนต์โตโยต้า สีดำ อัลพาร์ด ป้ายแดง ที่หน้าบริเวณปากทางเข้าหมู่บ้านธัญธานี คลองสี่ ม. 3 ต.ลาดสวาย อ.ลำลูกกา จ.ปทุมธานี หลังจากสืบทราบว่ารถคันดังกล่าวต้องสงสัยซึ่งอาจเป็นรถนำเข้าหลบเลี่ยงภาษีโดยติดฟิมล์กรองแสงดำสนิท
อย่างไรก็ตาม เจ้าหน้าที่ไม่สามารถเข้าตรวจสอบได้ โดยบุคคลที่นั่งอยู่ในรถซึ่งมีประมาณ 5 คน ไม่ยอมลงจากรถและปิดล๊อคประตูไว้ทั้งหมดไม่ให้เจ้าหน้าที่ตำรวจเข้าตรวจสอบ โดยมีรถโตโยต้า ฟอร์จูนเนอร์สีเทา ซึ่งเป็นรถการ์ด ของรถโตโยต้า อัลพาร์ด คอยคุ้มกันปิดท้าย เจ้าหน้าที่ตำรวจจึงได้เข้าปิดล้อม และนำรถบรรทุกสิบล้อมาจอดขวางอยู่ด้านหน้าของรถต้องสงสัยคันดังกล่าวไว้ ต่อมาเวลา 16.00 น. ทนายความของบุคคลต้องสงสัยภายในรถคันดังกล่าวได้เดินทางมาเพื่อเจรจากับพ.ต.ท.ศุภเสริฐ ภู่ประเสริฐ แต่ไม่ยอมให้เจ้าหน้าที่ตำรวจเข้าตรวจค้นว่าในรถคันดังกล่าวมีใครอยู่บ้าง
จนกระทั่งเวลา 17.45 น. จึงยอมไปเจรจากับเจ้าหน้าที่ตำรวจ สภ.คูคต โดยผู้ต้องสงสัยที่อยู่ในรถอัลพาร์ดป้ายแดงได้ใช้ร่มปิดบังตัวเองก่อนขึ้นรถฟอร์จูนเนอร์ก่อนขับออกไปแต่ไม่ได้ไปที่สภ.คูคต
หลังจากนั้น น.ส.มาริษา เข็มกลัด ซึ่งเป็นคนขับรถอัลพาร์ด ได้ขับรถมาที่ สภ.คูคต เพื่อให้เจ้าหน้าที่ตรวจสอบ เบื้องต้นพบอาวุธปืนจำนวน 3 กระบอก ซึ่งเจ้าหน้าที่กำลังตรวจสอบอยู่ว่าเป็นปืนชนิดใด ทั้งนี้ น.ส.มาริษา เข็มกลัด ไม่ยอมตอบคำถามหรือให้รายละเอียดกับเจ้าหน้าที่ตำรวจ โดยบอกเพียงสั้นๆว่าเป็นเพียงคนขับรถและก็ไม่รู้จักผู้หญิงที่นั่งอยู่ในรถทั้ง 4 คนว่าเป็นใครบ้าง แต่ก็มีคนหนึ่งมีหน้าตาคล้าย นักร้องดัง อักษรย่อ อ. ด้านเจ้าหน้าที่ตำรวจที่มาจับกุมตรวจค้น ยังไม่ยอมเปิดเผยถึงรายละเอียดทั้งหมดว่ารถคันดังกล่าวถูกต้องหรือไม่ เพราะยังไม่เห็นเอกสารใดๆเกี่ยวกับรถและยังไม่รู้ว่าใครเป็นเจ้าของคันนี้ จึงอายัดรถคันดังกล่าวไว้ตรวจสอบอย่างละเอียดต่อไป
สำหรับผู้ต้องสงสัยทั้ง 4 คนที่ขึ้นรถฟอร์จูนเนอร์ หลบหนีไปนั้นจะได้ติดตามจับกุมตัวมาดำเนินคดีต่อไป