10 อันดับเกมผีชีวะ Resident Evil ที่แฟนๆชอบที่สุด
Resident Evil
Biohazard หรือ Resident Evil ผีชีวะเกมแอคชั่นแนวเอาตัวรอดสยองขวัญที่ชื่นชอบของใครหลายๆคนโดยเฉพาะเกมเมอร์ที่เล่นเกมนี้มาตั้งแต่ยุค PS1 แต่น่าเสียดายที่ภาคหลักความเป็นแนวเอาตัวรอดของเกมนี้น้อยลงเรื่อยๆ กลายเป็นเกมแอคชั่นบู๊หลายผลาญดาดๆเกมหนึ่งไปแล้ว ตอนนี้ Resident Evil ก็ใกล้จะมีอายุครบ 20 ปีแล้วในอีกสองปีข้างหน้า มีทำออกมาทั้งหมด 6 ภาคหลักๆด้วยกัน แต่คุณทราบหรือไม่ว่าเกม Resident Evil มีทำออกมารวมๆกันทั้งหมดประมาณ 20 กว่าภาคเข้าไปแล้ว เป็นเกมซีรี่ย์ที่ทำภาคพิเศษออกมาเยอะมากเกมหนึ่งเลย ไหนจะรีเมคและภาคเนื้อเรื่องเสริมอื่นๆอีก
ในบรรดาเกม Resident Evil ที่ทำออกมา 20 กว่าภาคนั้น ก็มีทั้งที่สนุกและที่ไม่ได้เรื่องๆปนๆกันไป เนื่องจากเป็นเกมที่มีการเปลี่ยนแปลงทีมงานสร้างค่อนข้างบ่อย ตอนช่วงภาคแรกๆก็เป็นทีมงานเดิมๆของ Shinji Mikami ที่เป็นไดเรคเตอร์ต้นตำรับ แต่ดันไปมีดราม่าจนต้องออกจาก Capcom ไป จากนั้น Resident Evil ก็เลยเปลี่ยนมือคนทำไปเรื่อยๆ ทั้งภาคหลัก ภาคเสริม ทางเว็บไซต์ http://www.watchmojo.com จึงมีการจัดอันดับเกม Resident Evil ที่แฟนๆชื่นชอบกันมากที่สุด 10 อันดับ มาลองดูกันว่าตรงกับที่เราคิดกันไว้หรือไม่





อันดับ 10 : Resident Evil 5
เป็นภาคแรกที่มีการเล่นช่วยกันในแบบ Co-op สองคนพร้อมกัน ทำให้บรรยากาศสยดสยอง เอาตัวรอดแบบเก่าๆหายไปโดยสิ้นเชิง แต่กลับกันมันก็ทำให้ได้อรรถรสการเล่นแบบใหม่ๆเข้ามาแทนที่เยอะด้วย
อันดับ 9 : Resident Evil: The Darkside Chronicles
ภาคพิเศษบนเครื่อง Wii ทำเป็นแนวเกมยิงแบบ First person โดยที่ตัวละครจะเดินเรื่องให้เอง เนื้อเรื่องของภาคนี้จะกล่าวถึงไซด์สตอรี่ที่ไม่ได้เอ่ยถึงในภาคหลัก อย่างตอนที่ Leon จับคู่กับ Jack Krauser ด้วย
อันดับ 8 : Resident Evil
ภาคแรกสุดของ PS1 ต้นตำรับความสยองที่หลายคนชื่นชอบ แม้ภาพจะไม่สวยเป็นเหลี่ยมๆ แต่บรรยากาศในเกมก็ชวนขนลุกได้ไม่น้อยเลย
อันดับ 7 : Resident Evil 0 (Zero)
ภาคนี้ทำออกมาเพื่อเล่าถึงความเป็นมาของ T-Virus และบริษัทร่ม Umbrella ให้แฟนๆรู้เรื่องราวมากขึ้น เป็นเหตุการณ์ก่อนภาคแรกช่วงที่ทีม Bravo ของหน่วย S.T.A.R.S. เข้าไปสำรวจป่าแถวเขา Arklay
อันดับ 6 : Resident Evil 3 Nemesis
ตัวเอกจากภาคแรก Jill Valentine กลับมาอีกครั้งในแบบเซ็กซี่กว่าเดิม เป็นภาคที่จิลต้องหนีเอาตัวรอด จากการตามล่าของ Nemesis อาวุธชีวภาพสุดโหดที่ทาง Umbrella ส่งมาเพื่อเก็บกวาดสมาชิกหน่วย S.T.A.R.S. ที่ยังรอดชีวิตอยู่
อันดับ 5 : Resident Evil Code Veronica
ภาคที่สองพี่น้อง Redfield ได้กลับมาพบกันอีกครั้ง หลังจากที่แคลร์ออกตามหาพี่ชายของเธอที่โรงงานของอัมเบรลล่าปารีส จนกระทั่งโดนจับไปขังในคุกเกาะ Rockfort Island
อันดับ 4 : Resident Evil: Revelations
แม้ว่าจะเป็นภาคมุมกล้องแนว Third person อยู่ แต่ว่าภาคนี้ทางผู้สร้างต้องการให้เป็นภาคที่มีความสยองเช่นเดียวกับภาคเก่าๆ บรรยากาศในภาคนี้จึงวังเวง น่ากลัว และอาวุธกระสุนปืนต่างๆน้อย ให้สมกับเป็นแนวเอาตัวรอด
อันดับ 3 : Resident Evil Remake
เป็นภาคแรกของเครื่อง PS1 ที่นำมาทำใหม่ให้ภาพสวยขึ้นในเครื่อง Gamecube และ Wii ทั้งตัวละครและฉาก บรรยากาศน่ากลัวเพิ่มกว่าต้นตำรับ แถมยังเพิ่มฉากและเนื้อเรื่องเข้าไปให้ต่างจากเดิมด้วย และกำลังนำมาทำลง PS3, PS4, XB360, XBone และ PC ปลายปี 2014 นี้
อันดับ 2 : Resident Evil 2
อันดับสองก็ต้องภาค 2 เลขเข้ากันดี ถือเป็นภาคยอดนิยมมากสุดภาคหนึ่งที่กล่าวถึงวาระสุดท้ายของเมืองแรคคูนซิตี้ที่ถูกเชื้อไวรัสแพร่กระจายเข้าไป และภาคนี้ยังมีตัวละครให้เล่นถึง 2 ตัว แถมมีเนื้อเรื่อง A และ B ให้เล่นด้วย
อันดับ 1 : Resident Evil 4
ผลงานผีชีวะภาคสุดท้ายของ Shinji Mikami ก่อนที่เขาจะออกจาก Capcom และยังเป็นภาคแรกที่มีการเปลี่ยนแปลงระบบการเล่น จากมุมกล้องแบบตายตัว มาเป็นแบบ Third person Shooter และศัตรูก็เปลี่ยนจากแนวซอมบี้ มาแนวปรสิตสิงร่างคนแทน
 
ภาคหลอนอื่นๆที่แนะนำ
Resident Evil Dead Aim ภาคที่ผสมแนวเอาตัวอรดกับแนว Shooting ไว้ด้วยกัน บรรยากาศบนเรือร้างที่น่ากลัวดีทีเดียว
Resident Evil Out Break ภาคพิเศษทำออกมาเพื่อเน้นระบบการเล่นออนไลน์ เป็นภาคที่ยากมาก เพราะต้องคอยรักษาไวรัสไม่ให้รุกรานไปทั่วตัวละคร แถมอาวุธกับยาก็น้อยมาก
 
นอกจากนี้ในคลิปยังมีภาคสุดห่วย 2 ภาคที่แฟนๆด่าว่าไม่สนุกเลยด้วย ลองเดากันดูว่าภาคไหน