รักๆเลิกๆกันมาก็หลายครั้งหลายครา ท่ามกลางเสียงลุ้นและกำลังใจจากแฟนคลับที่ส่งให้อย่างล้นหลาม เพราะเห็นว่าคู่ของ "แทค ภรัณยู" และ "ดีเจต้นหอม ศกุนตลา" นั้นเป็นคู่ที่น่ารัก และสนุกสนานเหมาะสมกันดี
ก่อนหน้านี้ หลายคนอาจจะจำได้ถึงข่าวการง้องอนขอคืนดีของทั้งสองฝ่าย มีวิธีการที่เรียกรอยยิ้มและเสียงหัวเราะ เพราะเน้นฮาและแปลก แต่ใครโดนง้อก็ต้องใจอ่อนแน่นอน
อย่างเช่นที่สาวต้นหอมแต่งชุดไทย ทาหน้าขาวบุกไปเซอร์ไพรส์ขอคืนดีแฟนหนุ่ม หรือฝ่ายหนุ่มแทคแต่งเงาะป่าทาตัวดำไปง้อแฟนสาว งอนกันบ้าง ดีกันบ้าง จนประคับประคองความรักมาได้นานนับปี
แต่ถึงอย่างไรก็ตาม ข่าวระหองระแหงของทั้งคู่ก็ยังมีให้ได้ยินอยู่เสมอ ไม่ว่าจะเป็นสไตล์การใช้ชีวิตที่แตกต่าง หรือเรื่องสาวๆที่เข้ามาพัวพันฝ่ายชายอยู่เป็นระยะ สุดท้ายดูเหมือนความรักของทั้งคู่มาถึงทางตันแล้วเพราะแทค ได้ออกมาประกาศเลิกรากันอย่างเป็นทางการ
โดยเปิดใจว่า ครั้งนี้ ต้นหอมเป็นฝ่ายขอเลิกมาได้นานนับสัปดาห์แล้ว ยอมรับว่าตัวเองผิดเอง สาเหตุก็เป็นปัญหาเดิมๆคือ มีผู้หญิงพัวพันทำให้ทะเลาะกันบ่อย แม้พยายามปรับตัวแล้วแต่ก็ไม่รอด แต่ยืนยันว่าที่เลิกกันไม่มีมือที่ 3 แน่นอน
ทีมข่าวบันเทิง Sanook News ขอเป็นกำลังใจให้ทั้งสองคน และยังหวังว่าจะได้เห็นกลับมาคืนดีกันอยู่นะคะ