เป็นคู่สามี-ภรรยาที่แฟนๆ ยังคงถามถึง สำหรับคู่ของศิลปินตลกชื่อดัง เด๋อ ดอกสะเดา และภรรยา ปู กนกวรรณ ที่หลายปีหลังมานี้ทั้งคู่หายหน้าหายตาจากวงการบันเทิงไปทำธุรกิจและขายของ หนึ่งในนั้นคือลูกชิ้น "ปูเด๋อ" ที่หลายๆ คนต้องรู้จัก และทั้งคู่ได้ออกมาเปิดใจว่าตอนนี้ได้ขายโรงงานลูกชิ้นไปเป็นที่เรียบร้อยแล้ว กลายเป็นที่จับตามองและวิพากษ์วิจารณ์กันไปต่างๆ นานาว่าทั้งคู่อยู่ในช่วงชีวิตตกอับถึงขั้นต้องขายโรงงาน
ล่าสุด ปู กนกวรรณ ได้ชี้แจงถึงเรื่องดังกล่าวผ่านเฟซบุ๊ก ปูเด๋อ กระเป๋าแบรนด์เนม ว่า "สำหรับท่านที่เพิ่งมาเจอปูที่เพจนี้ครั้งแรก...ปูขออนุญาตเพิ่มเติม จากที่ออกรายการไป ปูขายโรงงาน แต่ไม่ได้ขายสูตรลูกชิ้น อายุเยอะแล้ว เหนื่อย ไม่มีตัวตายตัวแทน ได้เงินก้อน เก็บไว้กินยามแก่เฒ่าค่ะ เล่นละคร เราเป็นตัวเห็บเหา ค่าตัวไม่เยอะค่ะ"

"อยากมีเวลาอยู่กับลูกให้มากที่สุด เพราะแม่ปูตายตั้งแต่ปูเล็กๆ จึงรู้ว่าคนเรา ไม่แน่นอน เลยต้องหาอย่างอื่นทำ ตอนนี้ขายผลิตภัณฑ์ปราย, ขายของจากอเมริกา, เล่นทอง, เล่นหุ้น มีค่าเทอมให้ลูกเรียนจนจบ ตั้งแต่ตอนทำลูกชิ้น เพราะคิดแล้วว่า...เรียนแนวนี้ ถ้าเปลี่ยนแนว จะกระทบลูก"
"ปูวางแผนการเงิน ตั้งแต่ยังไม่ได้อยู่กับพี่เด๋อ...เพราะเคยไม่มีมาก่อน รู้รสชาติแล้ว ปูไม่มีหนี้ค่ะ หากินไปวันๆ ปูกับพี่เด๋อ...ไม่มีวันตกอับค่ะ ไม่ได้พูด เพื่อให้คุณหมั่นไส้! ไม่งั้นตอนท้องและคลอดลูก ปูไม่มีละครเป็นปี ปูคงอยู่ไม่ได้ ขอบคุณที่เป็นห่วงนะคะ ปูดูแลพี่เด๋ออย่างดี...เพราะว่าพี่เขาเป็น... คนส่งของให้ลูกค้าค่ะ"  
 แฟนๆ ของทั้งคู่เข้ามาแสดงความคิดเห็นและส่งความคิดถึงกันมากมาย
