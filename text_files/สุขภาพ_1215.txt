เป็นที่ทราบกันดีว่าพระบาทสมเด็จพระปรมินทรมหาภูมิพลอดุลยเดช ทรงห่วงใยพสกนิกรชาวไทยเป็นอย่างยิ่ง โดยเฉพาะเรื่องของสุขภาพ และสาธารณสุข ที่เป็นพื้นฐานสำคัญในการดำรงชีพอย่างเป็นสุข ดังนั้นเมื่อมูลนิธิทันตนวัตกรรมในพระบรมราชูปถัมภ์ของพระบาทสมเด็จพระเจ้าอยู่หัว รัชกาล 9 ทราบว่า สถาบันโภชนาการ มหาวิทยาลัยมหิดล มีความสนใจอยากทำอาหารเจล เพื่อช่วยเหลือผู้ป่วยที่กลืนอาหารไม่ได้ พระองค์จึงรับสั่งให้สนับสนุนด้วยการเป็นผู้ออกทุนวิจัยให้ทั้งหมด และจัดตั้งเป็นโครงการ จนทุกอย่างเป็นรูปเป็นร่างขึ้นมาได้อย่างรวดเร็ว 
 “เจลลี่พระราชทาน” อาหารเพื่อผู้ป่วย จากน้ำพระทัยของในหลวง ร.9
 
ทำไมต้องเป็นอาหารเจล?
สำหรับผู้ป่วยที่ไม่สามารถกลืนอาหารเองได้ มักได้รับเป็นอาหารเหลว โดยสอดท่อ หรือสายยางเข้าไปในร่างกาย เพื่อให้ได้รับสารอาหารที่เพียงพอต่อความต้องการของร่างกาย แต่จะทำให้ผู้ป่วยขาดอรรถรสในการทาน เพราะไม่ได้รับรู้รสชาติ และสัมผัสอาหารผ่านการเคี้ยวกลืนในปากเหมือนคนปกติทั่วไป อีกทั้งอาหารเหลวก็ไม่ได้มีรสชาติที่น่าทานนัก และยังเสี่ยงต่อการติดเชื้อจากการสอดสายยางเข้าไปในร่างกายอีกด้วย ด้วยข้อจำกัดในการผลิต ดังนั้นอาหารเจลจะช่วยให้ผู้ป่วยกลืนอาหารได้เอง รับรู้ถึงสัมผัส รูป สี กลิ่น รส ได้ดีขึ้น ด้วยความนุ่มลื่นของเจลลี่ จะทำให้ผู้ป่วยไม่มีอาการบาดเจ็บเวลาเคี้ยวกลืน กระตุ้นความอยากอาหารได้มากขึ้น และยังมีคุณค่าทางโภชนาการครบถ้วนอีกด้วย
 
อาหารเจล เหมาะสำหรับใครบ้าง?
ผู้ป่วยที่ไม่สามารถกลืนอาหารเองได้ เช่น ผู้ป่วยโรคมะเร็งในช่องปาก ที่อาจจะมีบาดแผลจากความพิการของอวัยวะบดเคี้ยวในช่องปาก จากการผ่าตัด ร่วมกับการฉายรังสีบำบัด หรือผู้ป่วยอัมพฤกษ์ อัมพาต ผู้สูงอายุที่สูญเสียฟัน ผู้ป่วยผ่าตัดขากรรไกร และผู้ป่วยโรคสมองเสื่อม ซึ่งอาจประสบปัญหากล้ามเนื้อบดเคี้ยวทำงานได้ไม่ดี เป็นต้น นอกจากนี้ผู้ป่วยบางรายที่มีปัญหาในเรื่องของต่อมน้ำลายที่ผลิตน้ำลายได้น้อยลง ก็สามารถทานอาหารเจล เพื่อช่วยให้ผู้ป่วยเคี้ยวกลืนได้ง่ายขึ้นเช่นกัน
 “เจลลี่พระราชทาน” อาหารเพื่อผู้ป่วย จากน้ำพระทัยของในหลวง ร.9
  
จึงเห็นได้ว่าพระอัจฉริยะภาพของพระบาทสมเด็จพระปรมินทรมหาภูมิพลอดุลยเดชนั่นมีมากมาย ไม่ใช่เพียงเรื่องดนตรี ศิลปะ กีฬา หรือภูมิศาสตร์ แต่ยังรวมไปถึงวิทยาศาสตร์เพื่อการสาธารณสุข เพื่อประโยชน์แก่สุขภาพของประชาชนชาวไทยอย่างแท้จริง ท่านใดที่สนใจข้อมูลของเจลลี่พระราชทานเพิ่มเติม และอยากขอรับผลิตภัณฑ์ สามารถติดต่อได้ที่ มูลนิธิทันตนวัตกรรม ในพระบรมราชูปถัมภ์ เบอร์โทรศัพท์ 02-3182351-5 เว็บไซต์ http://www.dent-in-found.org facebook : https://www.facebook.com/dentalinnovation40 และ LINE : @dent_in_found