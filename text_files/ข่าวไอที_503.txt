เปรียบเทียบ iPhone 7 และ iPhone 7 Plus เรือธงรุ่นใหม่ล่าสุด พร้อมฟีเจอร์ระดับไฮเอนด์ครบครัน บนบอดี้โลหะดีไซน์ใหม่ มีความโดดเด่นอย่างไร แตกต่างกันมากเพียงไหน เรามีคำตอบ!
   หลังจากที่มีการปล่อยรายละเอียดต่างๆ ให้ได้ทราบกันมาอย่างยาวนาน ในที่สุดทาง Apple ก็ได้ทำการเปิดตัว iPhone 7 และ iPhone 7 Plus สมาร์ทโฟนเรือธงรุ่นใหม่ล่าสุดออกมาเป็นที่เรียบร้อยแล้วเมื่อคืนที่ผ่านมา โดยในครั้งนี้ iPhone 7 และ iPhone 7 Plus ได้รับการพัฒนาฟีเจอร์ และปรับเปลี่ยนดีไซน์ไปจากเดิมอยู่ไม่น้อย ไม่ว่าจะเป็นตัวเลือกสีดำ (Jet Black) ใหม่ล่าสุด, การใช้งานปุ่มโฮมแบบใหม่ที่รวมเข้ากับหน้าจอ และใช้งานแบบสัมผัสได้ด้วย Taptic Engine พร้อมตัวเครื่องที่มีคุณสมบัติป้องกันน้ำ และป้องกันฝุ่นตามมาตรฐาน IP67 รวมถึงฟีเจอร์ที่ได้รับการอัปเกรดขึ้นจากรุ่นก่อนอย่างครบครัน  
   โดยผู้ใช้บางส่วนอาจจะยังคงมีความสงสัยว่า ระหว่าง iPhone 7 และ iPhone 7 Plus นั้นมีความแตกต่างกันอย่างไร? และรุ่นใดน่าจับจองเป็นเจ้าของมากกว่ากัน ทางทีมงาน Thaimobilecenter จึงนำสมาร์ทโฟนทั้ง 2 รุ่นใหม่นี้มาทำการเปรียบเทียบ พร้อมสรุปรายละเอียดฟีเจอร์เด่นของแต่ละรุ่นให้ได้ชมกันแบบช็อตต่อช็อต หากทุกท่านพร้อมแล้ว เชิญติดตามชมไปพร้อมกันได้เลยค่ะ
 เปรียบเทียบขนาดตัวเครื่องของ iPhone 7 และ iPhone 7 Plus

iPhone 7 - มีขนาดตัวเครื่อง 138.3x67.1x7.1 มิลลิเมตร และมีน้ำหนัก 138 กรัม
iPhone 7 Plus - มีขนาดตัวเครื่องใหญ่กว่าที่ 158.2x77.9x7.3 มิลลิเมตร และมีน้ำหนัก 188 กรัม
 เปรียบเทียบจอแสดงผลของ iPhone 7 และ iPhone 7 Plus

   iPhone 7 - ใช้งานหน้าจอแสดงผลแบบ Retina HD ขนาด 4.7 นิ้ว ความละเอียด 750x1334 พิกเซล (326 ppi) พร้อมฟีเจอร์ 3D Touch, เทคโนโลยี IPS และ Taptic Engine แบบใหม่ล่าสุด
   iPhone 7 Plus - ใช้งานหน้าจอแสดงผลแบบ Retina HD ขนาด 5.5 นิ้ว ความละเอียดระดับ Full HD 1080p (1080x1920 พิกเซล : 401 ppi) พร้อมฟีเจอร์ 3D Touch, เทคโนโลยี IPS และ Taptic Engine แบบใหม่ล่าสุด
 เปรียบเทียบคุณสมบัติการป้องกันน้ำ และป้องกันฝุ่นของ iPhone 7 และ iPhone 7 Plus

   iPhone 7 และ iPhone 7 Plus มาพร้อมคุณสมบัติการป้องกันน้ำ และป้องกันฝุ่นมาตรฐาน IP67 ที่สามารถป้องกันฝุ่นได้อย่างเต็มรูปแบบ และสามารถกันน้ำกระเซ็น และสามารถกันน้ำได้ที่ระดับความลึกไม่เกิน 1 เมตร เป็นระยะเวลาต่อเนื่องไม่เกิน 30 นาที   
รายละเอียดเพิ่มเติม : iPhone 7 กับการป้องกันน้ำ และป้องกันฝุ่นตามมาตรฐาน IP67
เปรียบเทียบหน่วยประมวลผลของ iPhone 7 และ iPhone 7 Plus

   iPhone 7 และ iPhone 7 Plus ใช้งานชิปเซ็ตประมวลผล Apple A10 ใหม่ล่าสุด ที่แรง และเร็วกว่าชิปเซ็ตรุ่นเก่าอย่าง Apple A9 ถึง 40% พร้อมหน่วยประมวลผลภาพกราฟิกที่พัฒนาให้ดีขึ้น และประมวลผลได้เร็วกว่าเดิมถึง 50%
 เปรียบเทียบกล้องดิจิทัล iSight ของ iPhone 7 และ iPhone 7 Plus

   iPhone 7 - ใช้งานกล้องดิจิทัลด้านหลัง iSight ความละเอียด 12 ล้านพิกเซล พร้อมปกป้องหน้าเลนส์ด้วยกระจกแซฟไฟร์ โดยมีโครงสร้างแบบ 6 ชิ้นเลนส์, ไฟแฟลชแบบ True-Tone จำนวน 4 ดวง (Quad-LED), มีขนาดรูรับแสงกว้างสูงสุดที่ F/1.8, ระบบป้องกันภาพสั่นไหวแบบ OIS และฟีเจอร์ Live Photo รวมถึงรองรับการซูมภาพแบบ Digital Zoom ได้สูงสุด 5 เท่า
   iPhone 7 Plus - ใช้งานกล้องดิจิทัลด้านหลัง iSight แบบคู่ (Dual-Camera) ความละเอียด 12 ล้านพิกเซล ที่ใช้งานเลนส์รับภาพ 2 ชนิด ได้แก่ เลนส์มุมกว้าง (Wide-Angle : รูรับแสงขนาด f/1.8) และเลนส์ที่มีทางยาวโฟกัส 56 มิลลิเมตร สำหรับถ่ายภาพในระยะไกล (Telephoto : รูรับแสงขนาด f/2.8) พร้อมปกป้องหน้าเลนส์ด้วยกระจกแซฟไฟร์ โดยมีโครงสร้างแบบ 6 ชิ้นเลนส์, ไฟแฟลชแบบ True-Tone จำนวน 4 ดวง (Quad-LED), ระบบป้องกันภาพสั่นไหวแบบ OIS และฟีเจอร์ Live Photo รวมถึงรองรับการซูมภาพด้วยเลนส์สูงสุด 2 เท่า (2X Optical Zoom) และระบบการซูมภาพแบบ Digital Zoom ได้สูงสุด 10 เท่า  
รายละเอียดเพิ่มเติม : เจาะลึกกล้อง iPhone 7 และ iPhone 7 Plus กล้องไอโฟนที่ดีที่สุด!
 เปรียบเทียบกล้อง FaceTime HD ของ iPhone 7 และ iPhone 7 Plus

   iPhone 7 และ iPhone 7 Plus ใช้งานกล้องดิจิทัล FaceTime HD ที่ด้านหน้าของตัวเครื่อง มีความละเอียดมากขึ้นเป็นระดับ 7 ล้านพิกเซล พร้อมรูรับแสงขนาด f/2.2 และฟังก์ชัน Retina Flash
 เปรียบเทียบการบันทึกวิดีโอของ iPhone 7 และ iPhone 7 Plus

   iPhone 7 - รองรับการบันทึกวิดีโอความละเอียดสูงสุดที่ระดับ 4K Ultra HD พร้อมระบบป้องกันภาพสั่นไหวขณะทำการบันทึกภาพ และรองรับการซูมภาพแบบ Digital Zoom ได้สูงสุด 3 เท่า
   iPhone 7 Plus - รองรับการบันทึกวิดีโอความละเอียดสูงสุดที่ระดับ 4K Ultra HD พร้อมระบบป้องกันภาพสั่นไหวขณะทำการบันทึกภาพ และรองรับการซูมภาพด้วยเลนส์สูงสุด 2 เท่า (2X Optical Zoom) และซูมภาพแบบ Digital Zoom ได้สูงสุด 6 เท่า
เปรียบเทียบระบบ Touch ID ของ iPhone 7 และ iPhone 7 Plus

   iPhone 7 และ iPhone 7 Plus รองรับเทคโนโลยีการสแกนลายนิ้วมือแบบ Touch ID 2rd Gen เวอร์ชันล่าสุด ภายใต้ปุ่มโฮมแบบใหม่ที่รวมเข้ากับหน้าจอ
 เปรียบเทียบพลังงาน และแบตเตอรี่ของ iPhone 7 และ iPhone 7 Plus

iPhone 7 - รองรับการใช้งานยาวนานกว่า iPhone 6s สูงสุด 2 ชั่วโมง
iPhone 7 Plus - รองรับการใช้งานยาวนานกว่า iPhone 6s Plus สูงสุด 1 ชั่วโมง
 เปรียบเทียบราคาของ iPhone 7 และ iPhone 7 Plus
iPhone 7 เปิดราคาวางจำหน่ายตามรุ่นความจุ ดังนี้  - รุ่นความจุ 32GB ราคา 649 ดอลลาร์สหรัฐ (ประมาณ 22,500 บาท) - รุ่นความจุ 128GB ราคา 749 ดอลลาร์สหรัฐ (ประมาณ 26,000 บาท) - รุ่นความจุ 256GB ราคา 849 ดอลลาร์สหรัฐ (ประมาณ 29,400 บาท)
iPhone 7 Plus เปิดราคาวางจำหน่ายตามรุ่นความจุ ดังนี้  - รุ่นความจุ 32GB ราคา 769 ดอลลาร์สหรัฐ (ประมาณ 26,600 บาท) - รุ่นความจุ 128GB ราคา 869 ดอลลาร์สหรัฐ (ประมาณ 30,100 บาท) - รุ่นความจุ 256GB ราคา 969 ดอลลาร์สหรัฐ (ประมาณ 33,600 บาท)
 สรุปความแตกต่างของ iPhone 7 และ iPhone 7 Plus

   เรียกได้ว่า iPhone 7 และ iPhone 7 Plus มาพร้อมฟีเจอร์ระดับไฮเอนด์ที่คล้ายคลึงกันเกือบทุกด้าน โดย iPhone 7 Plus จะโดดเด่นในด้านการถ่ายภาพด้วยกล้องดิจิทัล iSight แบบคู่ (Dual-Camera) ที่สามารถถ่ายภาพได้สวยงามเทียบเท่ากับกล้อง DSLR และมีขนาดตัวเครื่องขนาดใหญ่ พร้อมการแสดงผลความละเอียดระดับ Full HD 1080p ซึ่งก็มีราคาวางจำหน่ายที่สูงกว่าด้วยเช่นกัน  
   iPhone 7 และ iPhone 7 Plus จะเปิดให้สั่งจองตัวเครื่อง (Pre-Order) ในวันที่ 9 กันยายนนี้ และจะวางจำหน่ายจริงในวันที่ 16 กันยายน 2559 ในกลุ่มประเทศแรกก่อนเช่นเคย ส่วนประเทศไทยนั้นคงต้องอดใจรอกันอีกสักนิด คาดว่าจะมีการประกาศวัน และเวลาวางจำหน่ายอย่างเป็นทางการให้ได้ทราบกันอีกครั้งหนึ่ง และในวันที่ 13 กันยายนนี้ ทาง Apple จะปล่อยให้ผู้ใช้ทำการอัปเดตเป็นระบบปฏิบัติการ iOS 10 เวอร์ชันใหม่ล่าสุดโดยทั่วกัน
ที่มา : Apple TH
สนับสนุนเนื้อหา: www.thaimobilecenter.com