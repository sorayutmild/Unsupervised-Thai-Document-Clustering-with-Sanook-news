แหล่งข่าวรายหนึ่งระบุว่า ผู้ก่อเหตุใช้ปืนชิงทรัพย์ร้านทองใน จ.ลพบุรี จนมีผู้เสียชีวิต 3 ราย เมื่อวันที่ 9 ม.ค. ที่ผ่านมานั้น อาจเป็นญาติกับผู้มีอิทธิพลในพื้นที่ และส่วนตัวเป็นคนชอบยิงปืนอยู่แล้วจึงใช้ปืนในเหตุการณ์อย่างชำนาญ
นอกจากนี้ แหล่งข่าวรายดังกล่าวเผยอีกว่า สาเหตุที่ชายคนดังกล่าวก่อเหตุ น่าจะเป็นเพราะติดหนี้พนันฟุตบอลจำนวนค่อนข้างสูง ส่วนท่าเดินที่ไม่ค่อยปกตินัก เพราะเคยขับจักรยานยนต์บิ๊กไบค์แล้วเกิดอุบัติเหตุ
การก่อเหตุดังกล่าวสร้างความสะเทือนขวัญและความโกรธแค้นให้แก่คนในสังคม เนื่องจากเป็นการก่อเหตุที่คนจำนวนมากมองว่าโหดเหี้ยม ทั้งยังมีผู้เสียชีวิตเป็นเด็กอายุเพียง 2 ปีเท่านั้น ส่วนพยานคนหนึ่งที่อยู่ในเหตุการณ์เล่าว่า ผู้ก่อเหตุมีความแน่วแน่มากในการก่อเหตุ และตั้งใจฆ่าทุกคนที่เดินผ่าน
>> จากปากพยาน เล่านาทีโจรกราดยิงปล้นร้านทอง ตาย 3 ศพ ตั้งใจฆ่าทุกคนที่เดินผ่าน
อย่างไรก็ตาม ตำรวจในพื้นที่ยังไม่เปิดเผยข้อมูลอย่างเป็นทางการถึงรายละเอียดของคดีนี้ แต่ระบุเพียงว่าคดีมีความคืบหน้าไปมากแล้ว นอกจากนี้ยังแถลงว่าสิ่งหนึ่งที่น่าห่วงก็คือกระแสข่าวปลอม อย่างเช่น การเผยแพร่ในโซเชียลมีเดียว่าผู้ก่อเหตุหนีไปกบดานที่เชียงใหม่ และมีการเปิดเผยหน้าชายคนหนึ่ง แต่ภายหลังพบว่าไม่ใช่เรื่องจริง และสร้างความเสียหายแก่ชายคนดังกล่าว
>> ตำรวจยังจับโจรปล้นร้านทองลพบุรีไม่ได้ เปรยไม่หนักใจคดี แต่หนักใจข่าวปลอม