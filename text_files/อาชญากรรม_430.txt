(9 พ.ย.) เจ้าหน้าที่ตำรวจ สน.วังทองหลาง ได้รับแจ้งเหตุพบโครงกระดูกมนุษย์อยู่ภายในบ้านหลังหนึ่งที่ซอยลาดพร้าว 74 ซึ่งเป็นบ้านพักที่ปล่อยทิ้งรกร้างมาหลายปี จึงได้เดินทางไปตรวจสอบ พร้อมกับเจ้าหน้าที่มูลนิธิร่วมกตัญญู
จุดเกิดเหตุเป็นบ้านเดี่ยว 2 ชั้น ถูกปล่อยทิ้งให้รกร้าง ต้นไม้พงหญ้าขึ้นสูง บริเวณหน้าบ้านมีรถยนต์วอลโว จีแอลที 940 สีบรอนซ์ทอง จอดเอาไว้อยู่ ตรวจสอบภายในบ้านพบว่าข้าวของเครื่องใช้ตกกระจัดกระจายอยู่บนพื้น ซึ่งบริเวณห้องน้ำชั้น 2 ของบ้าน พบโครงกระดูกมนุษย์ที่เสียชีวิตมาแล้วหลายปี
จากการสืบสวนเบื้องต้นทราบว่า โครงกระดูกดังกล่าวน่าจะเป็น นางวาสินี เหโมภาส อายุ 71 ปี เป็นผู้อาศัยอยู่ที่บ้านหลังเพียงลำพัง ไม่มีประวัติขัดแย้งใดๆ เป็นคนเก็บตัวอยู่แต่ในบ้าน เชื่อว่าน่าจะเสียชีวิตจากอาการป่วยในโรคชรา แต่ไม่มีผู้ใดทราบ สภาพศพจึงถูกถึงให้เน่าและแห้งไปตามกาลเวลา
ทั้งนี้ ก่อนที่จะได้รับแจ้งพบโครงกระดูกดังกล่าว ผู้รับเหมาก่อสร้างที่ถูกว่าจ้างให้มาซ่อมแซมบ้านหลังที่อยู่ติดกับจุดเกิดเหตุ เปิดเผยว่า ระหว่างที่มาทำงานอยู่ในพื้นที่นี้ ช่วงที่นอนหลับพักผ่อนตอนกลางคืน มักจะเห็นเงาดำลางๆ ปรากฏอยู่ที่ปลายเท้า บอกให้เข้ามาสำรวจดูที่บ้านของนางวาสินี ซึ่งเหตุการณ์ดังกล่าวเกิดซ้ำแล้วซ้ำเล่าแทบจะทุกคืน จนผู้รับเหมาคนดังกล่าวตัดสินใจเดินเข้าไปตรวจสอบดู จึงพบโครงกระดูกมนุษย์อยู่ในบ้านหลังดังกล่าว