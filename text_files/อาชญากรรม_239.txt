28 พ.ค. ผู้สื่อข่าวรายงานว่า พ.ต.ท.ชิตเดชา สองห้อง สวป.สภ.เมืองพัทยา จ.ชลบุรี ได้รับแจ้งมีเหตุคนร้ายใช้อาวุธปืนยิงใส่ร้านบอสข้าวมันไก่ เลขที่ 62/10 ปากซอย 8 (แดง-ดำ) ถ.เทพประสิทธิ์ หมู่ 12 ต.หนองปรือ อ.บางละมุง จ.ชลบุรี หลังรับแจ้งจึงรายงานให้ผู้บังคับบัญชาทราบ ก่อนนำกำลังตำรวจชุดสืบสวนเดินทางไปตรวจสอบ
ที่เกิดเหตุเป็นห้องแถวชั้นเดียว 2 คูหา ด้านหน้าเปิดเป็นร้านขายข้าวมันไก่ นายศักดิ์ผดุง เบญจกุล อายุ 35 ปี เจ้าของร้านยืนรอตำรวจอยู่กับภรรยาในสภาพศีรษะด้านซ้ายถูกกระสุนปืนเฉี่ยวจนเลือดไหลได้รับบาดเจ็บเล็กน้อย ส่วนบริเวณประตูเหล็กม้วน, หม้อนึ่ง และหม้อใส่น้ำซุป ถูกกระสุนปืนยิงใส่จนทะลุ นอกจากนี้ที่ริมถนนฝั่งตรงข้ามร้านพบปลอกกระสุนปืนขนาด 9 มม. ตกอยู่เกลื่อนพื้นรวม 7 ปลอก จึงเก็บไว้เป็นหลักฐาน
สอบปากคำ นายศักดิ์ผดุง ให้การว่า ก่อนเกิดเหตุได้มีชายไทย อายุประมาณ 30 ปี ลักษณะผอม ผมยาว สวมเสื้อยืดสีขาว กางเกงยีนส์สีน้ำเงิน ขับรถ จยย.แบบหญิง พาแฟนสาวมานั่งกินข้าวมันไก่ที่ร้าน ระหว่างนั้นชายคนดังกล่าวได้ขอน้ำจิ้มเพิ่มแต่ตนบอกว่าให้ไม่ได้ กระทั่งตนเดินไปเก็บจานอีกโต๊ะหนึ่ง แต่มือดันไปพลาดโดนถ้วยน้ำจิ้มที่วางอยู่บนโต๊ะของหนุ่มผมยาว จนร่วงลงพื้น ทำให้เจ้าตัวไม่พอใจคิดว่าตนหาเรื่อง จึงหยิบถ้วยน้ำจิ้มของแฟนสาวมาขว้างใส่หน้าตนจนเกิดการชกต่อยกันขึ้น แต่ไอ้หนุ่มผมยาวสู้ไม่ได้เพราะตัวเล็กกว่าจึงกล่าวคำอาฆาตไว้ก่อนพาแฟนสาวขับรถ จยย.ออกไป
นายศักดิ์ผดุง ให้การอีกว่า พอคล้อยหลังไม่ถึง 5 นาที ชายคนดังกล่าวที่เพิ่งมีเรื่องกันได้ขับรถยนต์เก๋ง สีดำ ไม่ทราบยี่ห้อและทะเบียน ผ่านมาหน้าร้านแล้วลดกระจกลง ก่อนชักอาวุธปืนออกมากระหน่ำยิงเข้ามาในร้านหลายนัด ตนกับภรรยาและลูกค้าบางส่วนที่นั่งกินข้าวอยู่ต่างพากันแตกตื่นวิ่งหาหลบกันจ้าละหวั่น จากนั้นคนร้ายจึงขับรถหลบหนีเข้าไปในซอยมุ่งหน้าไปทางสำนักงานที่ดินจังหวัดชลบุรี สาขาบางละมุง หลังสิ้นเสียงปืนตนรู้สึกเจ็บที่ศีรษะเมื่อคลำดูจึงรู้ว่าตัวเองถูกกระสุนเฉี่ยวหัวจนเลือดไหลอาบหน้า แต่ก็ยังถือว่าโชคดีที่รอดตายอย่างหวุดหวิด
ต่อมาเจ้าหน้าที่ตำรวจได้วิทยุแจ้งรูปพรรณและรถเก๋งที่คนร้ายใช้ให้สายตรวจตามเขตต่างๆ ให้ทราบเพื่อสกัดจับกุมแต่ก็ไร้วี่แวว อย่างไรก็ตาม ภายหลังจะได้ทำการสอบปากคำพยานแวดล้อมอย่างละเอียด พร้อมทั้งหาภาพจากกล้องวงจรปิดตามรายทางที่คาดว่าน่าจะจับภาพรถเก๋งของคนร้ายได้ เพื่อใช้เป็นข้อมูลในการสืบสวนติดตามจับกุมมาดำเนินคดีต่อไป
ขอขอบคุณเนื้อหาข่าวจาก ข่าวสดออนไลน์