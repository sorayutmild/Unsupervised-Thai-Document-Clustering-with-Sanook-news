     แม้ว่าหนี้รถยนต์จะไม่ยาวนานเหมือนกับหนี้บ้าน แต่ก็กินระยะเวลาหลายปีอยู่เหมือนกัน จึงทำให้ใครหลายคนมีความคิดว่าจะรีบโปะค่างวดให้ผ่อนหมดไวขึ้นดีไหม จะช่วยให้หนี้หมดได้เร็วขึ้นจริงหรือเปล่า?
     ก่อนอื่นต้องเข้าใจก่อนกว่าสินเชื่อรถยนต์เป็นสินเชื่อที่คิดดอกเบี้ยแบบคงที่ (Flat Rate) ตลอดอายุสัญญา ต่างจากสินเชื่อบ้านที่ใช้ดอกเบี้ยแบบลดต้นลดดอก (Effective Rate) ค่างวดและดอกเบี้ยของสินเชื่อรถยนต์จึงตายตัวเท่ากันตลอดอายุสัญญา ต่างจากค่างวดบ้านที่สามารถโปะเพิ่มจากค่างวดปกติเพื่อตัดเงินต้นให้น้อยลง ทำให้หนี้หมดไวขึ้น
     ดังนั้น การโปะค่างวดรถยนต์จึงไม่ทำให้ดอกเบี้ยลดลงเหมือนกับค่างวดบ้านแต่อย่างใด เพราะสุดท้ายแล้วจำนวนเงินรวมที่ชำระในวันครบสัญญาก็ยังคงเท่ากันอยู่ดี
     ทางที่ดีหากต้องการจบหนี้ให้ได้ประโยชน์สูงสุด แนะนำให้ชำระค่างวดตามปกติโดยไม่จำเป็นต้องโปะเพิ่ม เมื่อถึงเวลาที่ลูกหนี้สามารถแจ้งปิดบัญชีค่างวดรถที่เหลือทั้งหมดได้ ให้แจ้งความประสงค์ขอปิดบัญชีกับธนาคารหรือไฟแนนซ์ จากนั้นบริษัทฯ จะคำนวณส่วนลดดอกเบี้ยจากค่างวดที่ยังไม่ถึงกำหนดชำระให้ ซึ่งวิธีนี้อาจเซฟเงินได้สูงถึงหลักหมื่นบาทขึ้นอยู่กับยอดหนี้ที่เหลือ
     ฉะนั้นแล้ว ในระหว่างที่ชำระสินเชื่อรถยนต์ หากลูกหนี้มีรายได้เพิ่มขึ้น หรือได้รับเงินก้อนใหญ่ ก็ควรเก็บสะสมเงินดังกล่าวเพื่อใช้ชำระหนี้ที่เหลือในคราวเดียว จะช่วยให้ยอดหนี้ลดลงได้อย่างมีประสิทธิภาพมากกว่าการโปะเพิ่มในแต่ละเดือนครับ
 