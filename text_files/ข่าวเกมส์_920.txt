ในที่สุดก็ประกาศราคาและวันวางจำหน่ายออกมาเสียที สำหรับ PlayStation 5 เครื่องเกมคอนโซลตัวใหม่จาก Sony ที่หลายคนกำลังจับตารอคอยกันมากที่สุดในขณะนี้ โดยตัวเครื่องจะวางจำหน่ายวันที่ 12 พฤศจิกายน ในสหรัฐอเมริกา, ญี่ปุ่น, แคนาดา, เม็กซิโก, ออสเตรเลีย, นิวซีแลนด์, เกาหลีใต้ และจะวางจำหน่ายทั่วโลกวันที่ 19 พฤศจิกายน ในราคา $499 (ประมาณ 15,500 บาท) สำหรับเครื่องรุ่น Standard และ $399 (ประมาณ 12,500 บาท) สำหรับเครื่องรุ่น Digital Edition

PlayStation 5 เป็นเครื่องเกมคอนโซลตัวใหม่ที่มาพร้อมขุมพลังที่มากขึ้น และมีจอย DualSense ที่สามารถแสดงผลการทำงานและให้ระบบเสียงแบบ 3D Audio เพื่อความสมจริงมากขึ้นกว่าเดิม โดยผู้เล่นสามารถเลือกใช้งานได้ในรุ่น Standard ที่มาพร้อมกับ Blu-ray Drive หรือรุ่น Digital Edition ที่รองรับการเล่นเกมและสื่อมีเดียผ่านทางระบบ Digital เท่านั้น อีกทั้งยังมีเกมจาก PlayStation 4 ที่รองรับในการเล่นวันแรก และยังมีเกมใหม่ที่จะมอบประสบการณ์การเล่นให้ได้แบบไม่มีจำกัดอีกมากมาย
