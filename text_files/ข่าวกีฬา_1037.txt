อนาวิน จูจีน ไม่โสดซะเเล้ว หลังเข้าพิธีแต่งงานกับ ไอลดา ทุมมาลา แฟนสาวสุดสวยที่คบหากันมานานกว่า 7 ปี โดยมีท่านเนวิน ชิดชอบ ร่วมแสดงความยินดีด้วย พร้อมกันนี้ยังมีการทำหนังสั้นเล่าเรื่องราวความรักของทั้งคู่ พันธมิตรพากย์เสียงอย่างฮา

"เจ้าเอ็ม" อนาวิน จูจีน ดาวเตะรูปหล่อขวัญใจแม่ยก วัย 26 ปี ของสโมสร "ปราสาทสายฟ้า" บุรีรัมย์ ยูไนเต็ด ยอดทีมฟุตบอลของเมืองไทย สละโสดเข้าพิธีวิวาห์แต่งงานกับแฟนสาวคนสวย "น้องอ้อม" ไอลดา ทุมมาลา หลังทั้งคู่คบหาดูใจกันตั้งแต่สมัยเรียนและสานสัมพันธ์รักกันมายาวนานกว่า 7 ปีโดยงานแต่งจัดขึ้นเมื่อวันอาทิตย์ที่ 8 ธ.ค.56 ที่ผ่านมา ที่ ร.ร. เชียงคาน ริเวอร์ เมาท์เทน จ.เลย บ้านเกิดของเจ้าสาวคนสวย  โดยมีแขกเดินทางมาร่วมงานอย่างคับคั่ง รวมทั้ง "บิ๊กเน" เนวิน ชิดชอบ ประธานสโมสรบุรีรัมย์ฯ ที่ลงทุนซิ่งรถมอเตอร์ไซค์ จากจ.บุรีรัมย์ มาร่วมเป็นสักขีพยานให้กับความรัของทั้งคู่ รวมทั้งเพื่อนสนิทอย่าง เอกชัย สำเร่ ก็มาร่วมแสดงความดีใจเช่นเดียวกัน
และได้มีการทำหนังสั้น เล่าเรื่องราวความรักของ "เจ้าเอ็ม" กับ "น้องอ้อม" ให้เสียงโดยพันธมิตร พากย์เสียงอย่างฮา โดยมีเพื่อนๆทีมบุรีรัมย์ ยูไนเต็ด ร่วมแสดงด้วยทั้ง เอกชัย สำเร่, ธีราทร บุญมาทัน, ประทุม ชูทอง และชาริล ยานนิส ชาปุย เป็นที่ถูกอกถูกใจแฟนคลับของ "เจ้าเอ็ม" อนาวิน จูจีน และเเฟนๆ บุรีรัมย์ ยูไนเต็ด อย่างมาก
 

