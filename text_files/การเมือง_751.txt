องค์การพิทักษ์สยาม เริ่มตั้งเวทีปราศรัยแล้ว ขณะที่กลุ่มผู้ชุมนุมเริ่มทยอย เข้าจับจองพื้นที่ลานพระบรมรูปทรงม้า
(23 พ.ย.) บรรยากาศบริเวณลานพระบรมรูปทรงม้า เจ้าหน้าที่ตำรวจ ยังคงตรึงกำลังกระจายตามจุดต่างๆ ในบริเวณโดยรอบ ทั้งอาคารรัฐสภา และบริเวณรอบข้างลานพระบรมรูปทรงม้า ที่จะใช้เป็นสถานที่ตั้งเวทีการชุมนุมใหญ่ ของกลุ่มองค์การพิทักษ์สยาม ในวันที่ 24 พฤศจิกายนนี้ ล่าสุด ได้มีประชาชนที่เดินทางมาจากต่างจังหวัด ต่างทยอยเดินทางมาอย่างต่อเนื่อง โดยการนำเต็นท์มากางเป็นที่พักชั่วคราว บริเวณด้านข้างลานพระบรมรูปทรงม้า เป็นจำนวนมาก รวมถึงพระภิกษุสงฆ์ด้วย
โดยภายในสถานที่ดังกล่าว เจ้าหน้าที่กองทัพธรรมมูลนิธิ กำลังเร่งประกอบโครงเหล็ก จัดตั้งเวทีปราศรัย พร้อมทั้งติดตั้งเครื่องขยายเสียงขนาดใหญ่ ท่ามกลางสายฝนที่ตกลงมา ทั้งนี้ ในบริเวณด้านข้างเวที ยังมีการตั้งเต็นท์ โดยจะมีซุ้มต่างๆ ไว้รองรับผู้ที่จะเดินทางมาชุมนุม ในวันพรุ่งนี้อีกด้วย