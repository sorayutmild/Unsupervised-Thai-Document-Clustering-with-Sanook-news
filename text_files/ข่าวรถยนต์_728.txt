     Hongguang MINI EV รถยนต์ไฟฟ้าราคาประหยัดขายดีที่สุดในประเทศจีน สามารถทำกำไรได้เพียงคันละไม่ถึง 89 หยวน หรือคิดเป็นเงินไทยตามค่าเงินปัจจุบันตกราว 449 บาทเท่านั้น
     Hongguang MINI EV เป็นรถยนต์ไฟฟ้าที่ถูกพัฒนาร่วมกันระหว่าง General Motors และ Wuling ให้กลายเป็นรถยนต์ไฟฟ้าที่ใครก็สามารถเป็นเจ้าของได้ เนื่องจากมีราคาจำหน่ายเริ่มต้นเพียง 28,800 หยวน หรือประมาณ 145,000 บาทเท่านั้น หรือแม้แต่รุ่นพิเศษที่เพิ่มอุปกรณ์มาตรฐานมากกว่าปกติ ก็ยังมีราคาจำหน่ายรุ่นท็อปเพียง 43,600 หยวน หรือประมาณ 220,000 บาทเท่านั้นเอง

     นั่งจึงเป็นเหตุผลว่าทำไม GM และ Wuling จึงสามารถทำกำไรจากรถรุ่นนี้ได้น้อยมาก แม้ว่าจะได้รับความนิยมจากลูกค้าชาวจีนเป็นอย่างสูง โดยเว็บไซต์ Xcar ระบุว่า Hongguang MINI EV แต่ละคันสามารถทำกำไรได้เพียง 89 หยวน หรือประมาณ 449 บาท หากเทียบกับตัวเลขประมาณยอดขายในปีนี้อยู่ที่ 400,000 คัน ก็จะมีกำไรตกอยู่ที่ประมาณ 35,600,000 หยวน หรือคิดเป็นเงินไทยตกราว 179,500,000 บาทเท่านั้น ซึ่งถือว่าไม่ใช่ตัวเลขที่หวือหวาเท่าใดนักสำหรับอุตสาหกรรมยานยนต์ โดยเฉพาะกับเครือยักษ์ใหญ่ระดับโลกอย่าง GM
     อย่างไรก็ดี Hongguang MINI EV ถือเป็นรถยนต์ไฟฟ้าขวัญใจชาวจีนจนอาจเรียกได้ว่าเป็นรถยนต์เพื่อประชาชนเลยก็ว่าได้ (คล้ายกับ Ford Model T และ VW Beetle ยอดนิยมในสมัยอดีต) เนื่องจากมีราคาจำหน่ายที่เข้าถึงได้ง่าย สามารถตอบสนองการใช้งานในชีวิตประจำวันได้เป็นอย่างดี โดยเฉพาะในพื้นที่ที่การขนส่งสาธารณะยังเข้าถึงได้ไม่ดีนัก

     ทั้งนี้ Hongguang MINI EV เป็นรถยนต์ไฟฟ้าขนาดเล็กพร้อมห้องโดยสารที่สามารถรองรับได้ 4 ที่นั่ง ด้วยขนาดความยาว 2,917 มม. และความกว้างเพียง 1,493 มม. ติดตั้งมอเตอร์ไฟฟ้ากำลังสูงสุด 17 แรงม้า (HP) แรงบิดสูงสุด 85 นิวตัน-เมตร สามารถทำความเร็วสูงสุดได้ 100 กม./ชม. พร้อมด้วยแบตเตอรี่ที่สามารถวิ่งได้ไกล 170 กิโลเมตรต่อการชาร์จแต่ละครั้ง และสามารถเสียบชาร์จกับปลั๊กไฟบ้านทั่วไปได้
     อีกทั้งยังเน้นความปลอดภัยจากการชนด้วยโครงสร้างตัวถังทำจากเหล็กที่มีความแข็งแรงสูง มาพร้อมระบบความปลอดภัยมาตรฐาน เช่น ระบบเบรกป้องกันล้อล็อก ABS, ระบบกระจายแรงเบรก EBD, ระบบเตือนแรงดันลมยาง TPMS และเซ็นเซอร์กะระยะด้านท้าย เป็นต้น

     น่าเสียดายที่บ้านเราไม่มีรถยนต์ราคาประหยัดแบบนี้บ้าง
 