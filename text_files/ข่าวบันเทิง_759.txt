ท่ามกลางความเสียใจของแฟนๆ ที่ต้องอำลาหนึ่งในตัวละครที่ทั้งรักและผูกพันมานานกว่า 7 ปี อย่าง ขั้นเทพ ตัวละครจากซิตคอมอารมณ์ดี เป็นต่อ 2021 ที่เสียชีวิตจากอุบัติเหตุรถคว่ำ ในตอนล่าสุด (30 ม.ค. 64)
ทางด้านของ สน-ยุกต์ ส่งไพศาล พระเอกหนุ่มผู้รับหน้าที่ในการสวมบทบาทตัวละครดังกล่าว ซึ่งถือได้ว่าเป็นอีกหนึ่งคนที่ผูกพันและมีความทรงจำมากมายเกี่ยวกับซิตคอมเรื่องนี้ ก็ได้โพสต์ข้อความร่ายยาวลงบนอินสตาแกรม @sonyuke ของตนเอง
เพื่อเป็นการขอบคุณทีมงานทั้งเบื้องหน้าและเบื้องหลัง พี่ๆ นักแสดง รวมถึงตัวละคร ขั้นเทพ ที่ทำให้เจ้าตัวได้พัฒนาตัวเองจนสามารถก้าวผ่านฉายา พระเอกโรบอท ที่หลายคนมอบให้เมื่อหลายปีก่อน
ซึ่งในท่อนสุดท้ายของโพสต์ดังกล่าว สน ยุกต์ ยังได้กล่าวถึงซิตคอมเรื่อง  เป็นต่อ 2021 ด้วยว่า ผลงานชิ้นนี้จะเป็นประสบการณ์ดีๆ ที่จะอยู่ในความทรงจำและหัวใจของตัวเองตลอดไป
เป็นต่อ 2021
"ขอขอบคุณละครชั้นครูของผม ที่ทำให้ผมก้าวข้ามผ่านคำว่า ’พระเอกโรบอท’ และได้รู้จักว่าการแสดงจริงๆ เป็นยังไง #เป็นต่อ เป็นผลงานที่ผมรักและผูกพันมานาน 6-7 ปี ขอขอบคุณ พี่ปุ้ย ผอูญ, พี่บอย, พี่ป้อน ที่ให้โอกาสผมมาอยู่ในซิตคอมเรื่องดังในตำนานของ Exact ขอบคุณพี่นก ผู้กำกับที่คอยปั้นคอยกวดขันคอยช่วยการแสดงของผม"
"(ยอมรับเลย ช่วงแรกๆ ที่มาเล่นเป็นต่อ ผมเครียดมากเพราะนักแสดงทุกคนเก่งและมีประสบการณ์กันอยู่แล้ว กลัวไปทำให้เรื่องนี้สนุกน้อยลง แต่ยังดีที่มีพี่นกคอยช่วย) ขอบคุณทีมเขียนบทที่เขียนและสร้างให้ตัว #ขั้นเทพ มีสีสันและเป็นที่รักของแฟนๆ เป็นต่อ"
"ขอบคุณพี่ชาคริต, พี่พิม, พี่กิ๊ก, พี่เกลือ, พี่เจี๊ยบ, พี่อู๊ด, พี่แหม่ม, พี่ปุ้ย, พี่ธงธง และนักแสดงทุกๆ คน ที่เป็นทั้งครู แต่ละคนมีวิชาให้ผมได้ศึกษา และเป็นทั้งครอบครัวที่ผมรักและรักผม ขอบคุณทีมงานเป็นต่อทุกคนที่คอยดูแลผมเป็นอย่างดีตั้งแต่ต้นจนจบ เป็นต่อ จะอยู่ในใจของผมตลอดไป เป็นหนึ่งในประสบการณ์ชีวิตที่ดีสุดของผม ขอบคุณครับ" 
