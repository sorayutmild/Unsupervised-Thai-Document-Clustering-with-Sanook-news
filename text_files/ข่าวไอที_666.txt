อีกหนึ่งเรื่องราวในไทยหลังจากที่ทาง กฟน. หรือการไฟฟ้านครหลวง ได้เคยมีการประกาศเอาไว้แล้วว่า จะดำเนินการเอาสายไฟฟ้าแรงสูงลงใต้ดินทั้งหมด เพื่อทำให้ กรุงเทพมหานคร กลายเป็นเมืองหลวงที่มีทิวทัศน์ที่สวยงามอย่างแท้จริง แต่เมื่อบริษัทสื่อสารต่างๆ อิดออด ดำเนินการล่าช้า จนทำให้กลายเป็นประเด็นใหญ่ในกรุงเทพฯ สำหรับผู้ใช้งานอินเทอร์เน็ตไปเลย

ประเด็นร้อนที่เกิดขึ้นในกรุงเทพฯ เมื่อวันที่ 21 พ.ย. ที่ผ่านมา โดยเรื่องนี้มีที่มาจาก กลุ่มคนรักเสามือถือ 4G + เทสสปีด ได้ออกมาโพสต์รูปภาพการตัดสายสัญญาณอินเทอร์เน็ตทั้ง Fiber Optic และ Cable ซึ่งทาง กฟน. ได้มีการดำเนินการขั้นเด็ดขาดกับบริษัทสื่อสารทุกค่ายมาย้ายสายเคเบิลและสายไฟเบอร์ทั้งหมดลงใต้ดินช่วงสุขุมวิทอโศกนานาแต่ไม่มีใครยอมย้าย เพราะที่ผ่านมาการไฟฟ้านครหลวงไม่มีการตัดจริง อ้างว่ากลัวประชาชนจะเดือดร้อน บริษัทสื่อสารทุกค่ายเลยได้ใจ แต่คราวนี้การไฟฟ้านครหลวงเอาจริง ไม่มาย้ายก็ตัดเลย เคเบิลใยแก้วใหญ่และแพงขนาดไหนก็ตัด ลูกค้าบริษัทสื่อสารโทรเข้าไปด่าบริษัทของตัวเองกันใหญ่ จนต้องรีบมาวางสายชั่วคราว แถมต้องจอดรถกีดขวางการจราจรอีกต่างหาก เลยโดนใบสั่งไปอีกเด้ง
ตัดจริงๆ ไม่ใช้สลิง ไม่ใช้ตัวแสดงแทน!

ขอบคุณภาพจากคุณ Supak Lailert‎ ในกลุ่มคนรักเสามือถือ 4G + เทสสปีด มา ณ ที่นี้ครับ
ถือได้ว่าเป็นประเด็นที่ต้องมาพูดคุยกันว่า เกิดอะไรขึ้น ทำไมทาง กฟน. ถึงกล้า “ตัด” สายสัญญาณเคเบิ้ลและสายไฟเบอร์ เพราะแท้จริงแล้วทาง กฟน. ได้มีการแจ้งให้ทางบริษัทสื่อสารทุกค่าย ดำเนินการย้ายสายโทรศัพท์ / สายสัญญาณอินเทอร์เน็ต เอาลงใต้ดินทั้งหมด ในส่วนของสายไฟฟ้า ทาง กฟน. ได้ดำเนินการนำลงท่อเสร็จสิ้นแล้ว และได้มีนโยบายในการรื้อถอนเสาไฟฟ้าภายในตัวเมืองเพื่อสร้างมหานครไร้สาย Smart Metro ตามที่ได้เคยกล่าวไว้ในงานเมื่อเดือน มิถุนายนที่ผ่านมา
แน่นอนเมื่อตัดสายสัญญาณข้อมูลต่างๆ ไปแล้ว ย่อมเกิดผลกระทบกับผู้ใช้บริการข้อมูลในบริเวณนั้น จนกดดันให้บริษัทที่เกี่ยวข้องต้องรีบมาจัดการสายสัญญาณของตัวเองใหม่เป็นการชั่วคราว ก่อนที่จะลากสายถาวรลงดินต่อไป
ซึ่งปัจจุบันก็ได้มีการดำเนินการแล้วเสร็จเป็นส่วนใหญ่และเริ่มดำเนินการถอนเสาไฟฟ้าออกแล้วตามจุดต่าง ๆ ซึ่งน่าจะช่วยให้กรุงเทพฯ กลายเป็นเมืองที่สวยงามในเร็ว ๆ นี้อย่างแน่นอนหลังจากที่มีการดำเนินการรื้อเสาไฟฟ้าออกเสร็จสิ้นทั้งหมด
 สรุปประเด็นนี้จะไม่เกิดขึ้นเลยถ้าทางผู้ให้บริการอินเทอร์เน็ตและบริษัททางด้านโทรคมนาคมรีบดำเนินการตามนโยบายของทาง กฟน. ตั้งแต่เนิ่น ๆ ไม่ปล่อยเอาไว้ คิดว่าคงไม่ตัดเพราะจะทำให้ประชาชนเดือดร้อน แต่หารู้ไม่ว่า การที่ปล่อยสายสัญญาณทิ้งเอาไว้ไม่ยอมเอาลง มันเป็นการทำลายภาพลักษณ์เมืองหลวงของเราเป็นอย่างมาก จึงต้องมีการจัดการขั้นเด็ดขาดแบบนี้ และแน่นอนว่าละแวกอื่น ๆ ที่ทาง กฟน. ได้ประกาศแจ้งทางค่ายอินเทอร์เน็ตและผู้ให้บริการโทรคมนาคมไว้ หากไม่ยอมย้ายก็เตรียมตัวไว้ได้เลย เขามา “ตัด”แน่นอน!