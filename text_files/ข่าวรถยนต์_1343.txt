     Hongguang MINI EV รถยนต์ซับคอมแพ็คพลังงานไฟฟ้าล้วนจากค่าย Wuling ที่สามารถทำยอดขายแซงหน้า Tesla Model 3 ในประเทศจีน แถมยังมีราคาจำหน่ายเบาๆ เริ่มต้นเพียง 135,000 บาทเท่านั้น ลองไปดูกันว่ารถรุ่นนี้มีทีเด็ดอะไรบ้าง
     Hongguang MINI EV เป็นรถยนต์ไฟฟ้าจากค่าย Wuling ซึ่งปัจจุบันอยู่ภายใต้เครือ GM ยักษ์ใหญ่ที่มีทั้งแบรนด์ Chevrolet, Buick, GMC, Cadillac, Baojun และ Wuling โดย Hongguang MINI EV คันนี้ถูกพัฒนาให้เป็นรถยนต์ไฟฟ้าขนาดเล็กพร้อมห้องโดยสารที่สามารถรองรับได้ 4 ที่นั่ง ด้วยขนาดความยาวเพียง 2,917 มม. ความกว้าง 1,493 มม. ความสูง 1,621 มม. และความยาวฐานล้อ 1,940 มม. เหมาะสำหรับการใช้งานในเมืองหรือพื้นที่แคบๆ เป็นหลัก

     ภายในห้องโดยสารชูจุดเด่นด้วยพื้นที่เก็บสัมภาระขนาด 741 ลิตรเมื่อพับเบาะนั่งแถวหลังลง สามารถบรรทุกกระเป๋าเดินทางขนาด 26 ลิตร จำนวน 2 ใบ หรือรถเข็นเด็กได้อย่างสบาย โดยมีจุดยึดเบาะนั่งเด็ก ISOFIX บริเวณเบาะนั่งแถวที่ 2 มาให้ด้วย

     Hongguang MINI EV มีการออกแบบเน้นความปลอดภัยจากการชนด้วยโครงสร้างตัวถังทำจากเหล็กที่มีความแข็งแรงสูง มาพร้อมระบบความปลอดภัยมาตรฐาน เช่น ระบบเบรกป้องกันล็อล็อก ABS, ระบบกระจายแรงเบรก EBD, ระบบเตือนแรงดันลมยาง TPMS และเซ็นเซอร์กะระยะด้านท้าย เป็นต้น

     ด้านขุมพลังถูกติดตั้งมอเตอร์ไฟฟ้ากำลังสูงสุด 13 กิโลวัตต์ หรือประมาณ​ 17 แรงม้า (HP) ให้แรงบิดสูงสุด 85 นิวตัน-เมตร สามารถทำความเร็วสูงสุดได้ 100 กม./ชม. พร้อมด้วยแบตเตอรี่ที่ให้ระยะทางขับขี่สูงสุด 170 กิโลเมตรต่อการชาร์จแต่ละครั้ง และสามารถเสียบชาร์จกับปลั๊กไฟบ้านขนาด 240 โวลต์ปกติได้
     ทั้งนี้ Hongguang MINI EV มีให้เลือกทั้งหมด 3 รุ่นย่อย โดยมีราคาจำหน่ายตั้งแต่ 28,800 - 38,800 หยวน หรือคิดเป็นเงินไทยตกราว 135,000 - 180,000 บาทเท่านั้น