     รวม 6 รถใหม่ที่วางจำหน่ายในประเทศไทย แต่ทำตลาดอย่างไรยอดขายก็ไม่ปังอย่างที่ควร
     ตลาดรถยนต์ในบ้านเราถือว่ามีขนาดใหญ่พอสมควร อีกทั้งยังมีทางเลือกที่หลากหลาย ไม่ว่าจะเป็นเก๋งเล็ก เก๋งใหญ่ รถเอสยูวี รถเอ็มพีวี รถกระบะ และอีกสารพัด แต่ก็ใช่ว่าทุกคันจะขายดีเป็นเทน้ำเทท่า เพราะยังมีรถยนต์อีกหลายรุ่นที่ไม่ว่าจะดันยอดขายอย่างไร ก็ไม่ทะลุเป้าอย่างที่ควรจะเป็น จะมีรุ่นไหนบ้าง?

1.Suzuki Celerio
     Suzuki Celerio เป็นอีกหนึ่งบทพิสูจน์ว่าคนไทยไม่ได้ต้องการรถยนต์ราคาประหยัดขนาดนั้น แต่ต้องมีขนาดและสมรรถนะเพียงพอที่จะใช้งานได้ทั่วไทยอีกด้วย ซึ่ง Suzuki Celerio จัดว่าเป็นรถที่มีขนาดเครื่องยนต์เล็กที่สุดในตลาด ด้วยขุมพลัง 3 สูบ 1.0 ลิตร 68 แรงม้า ตั้งเป้าจับกลุ่มนักศึกษาและผู้เริ่มต้นทำงานอายุน้อย แต่กระนั้น หลายคนก็เลือกขยับไปเล่น Swift ที่มีขนาดพอเหมาะพอเจาะ และมีดีไซน์สวยงามโดดเด่นกว่า
     แต่ถึงกระนั้น Suzuki Celerio กลับไปได้สวยในตลาดยุโรป เนื่องจากรถยนต์กลุ่ม Supermini เป็นที่นิยมมาก แถมยังมีราคาจำหน่ายสู้คู่แข่งได้อย่างสบายๆ
 

2.MG6
     MG6 เป็นรถบุกเบิกของแบรนด์เอ็มจีในตลาดบ้านเรา แต่หลายคนก็ต้องผิดหวังเมื่อเห็นราคาจำหน่ายที่สูงลิบลิ่ว ดีไซน์ตัวรถก็ยังไม่ถูกใจคนไทยอย่างที่ควร แถมยังมีจุดด้อยเรื่องสมรรถนะเครื่องยนต์และเกียร์ จนทำให้หลายคนเมินไปเล่นเจ้าตลาดอย่างไม่แยแส แม้ว่าจะมีการปรับไมเนอร์เชนจ์พร้อมทั้งปรับปรุงในหลายๆ จุด แต่ก็เรียกได้ว่าสายไปเสียแล้ว
 

3.MG GS
     MG GS เป็นรถเอสยูวีรุ่นแรกของเอ็มจีเช่นกัน แต่ด้วยรูปลักษณ์ที่ยังติดความเป็นจีนอยู่พอสมควร ทำให้มันกลายเป็นรถที่หลายคนเมินได้ง่ายๆ แต่กระนั้น รถเอสยูวีรุ่นเล็กที่เปิดตัวตามมาภายหลังอย่าง MG ZS กลับทำยอดขายได้ถล่มทลาย ด้วยดีไซน์ที่สวยลงตัว แถมยังมีราคาโดนใจพอจะแย่งกลุ่มลูกค้า B-Segment และ C-Segment ของค่ายเจ้าตลาดได้เลยทีเดียว
 

4.Nissan Livina
     Nissan Livina ชื่อนี้หลายคนคงลืมไปแล้วว่าเคยทำตลาดในประเทศไทย ซึ่งนิสสันชูจุดขายว่าเป็นรถเอสยูวี แต่ดูอย่างไรก็เอ็มพีวีธรรมดาๆ นี่เอง อีกทั้งดีไซน์ก็ยังไม่โดดเด่นนัก งานประกอบตามสไตล์อินโดฯ ทำยอดขายในประเทศไทยได้น้อยมาก จนกระทั่งหายไปจากตลาดแบบเงียบๆ
 

5.Honda Brio
     แม้ว่า Honda Brio จะถูกพัฒนาให้เป็นรถอีโคคาร์แท้ๆ แต่เจ้าหนู Brio กลับมียอดขายรั้งท้ายกลุ่มอีโคคาร์ทั้งหมดในตลาด ด้วยดีไซน์ด้านท้ายที่แปลกแหวกแนวจนหลายคนรับไม่ได้ แถมยังผุดคำถามเรื่องความปลอดภัยหากถูกชนท้าย แต่กระนั้น มันก็ถือเป็นอีโคคาร์ที่ขับดีรุ่นหนึ่ง และมีสมรรถนะไม่แพ้คู่แข่งในตลาดเลย
 

6.Ford EcoSport
     Ford EcoSport ถือว่าเป็นผู้บุกเบิกตลาดเอสยูวีรุ่นเล็กในบ้านเราเลยก็ว่าได้ แต่ด้วยดีไซน์ที่เน้นความอนุรักษ์นิยมด้วยการติดตั้งที่เก็บล้ออะไหล่ไว้บนประตูท้าย ประดุจรถออฟโรดยุคปี 90 ทำให้ยอดขายพ่าย Nissan Juke ในขณะนั้นไปอย่างน่าเสียดาย ก่อนจะถูกแบรนด์เจ้าตลาดส่งครอสโอเวอร์เล็กมากระหน่ำกันอย่างสนุกสนาน แต่กระนั้น EcoSport ก็กลายเป็นซับคอมแพ็คเอสยูวีที่มีราคาถูกที่สุดในตลาดขณะนี้
 