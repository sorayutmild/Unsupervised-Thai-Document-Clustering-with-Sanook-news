ตกลงเคลียร์กันไม่ได้ สามียิงภรรยา-ลูก-พ่อตา ตาย 3 ศพ กลางลานจอดรถที่ว่าการอำเภอไทรน้อย ตัวเองบาดเจ็บสาหัส
(3 มี.ค.) เมื่อเวลาประมาณ 10.00 น. ที่ผ่านมา วิทยุ จส.100 ได้รับแจ้งเหตุยิงกันบริเวณหน้าที่ว่าการอำเภอไทรน้อย จ.นนทบุรี เป็นเหตุทำให้มีผู้ได้รับบาดเจ็บและเสียชีวิต เจ้าหน้าที่ตำรวจในพื้นที่อยู่ระหว่างเข้าตรวจสอบ เบื้องต้นพบว่าเป็นปัญหาที่เกิดขึ้นภายในครอบครัว
จากการตรวจสอบ นายอำเภอไทรน้อย เปิดเผยว่า สามีและภรรยาคู่หนึ่งได้เดินทางมาที่ว่าการอำเภอ เพื่อดำเนินการจดทะเบียนหย่าร้างกัน แต่ปรากฏว่าก่อนจะได้ดำเนินการ ทั้งคู่ได้ทะเลาะมีปากเสียงกันอย่างรุนแรงและตกลงกันไม่ได้ เนื่องจากทนปัญหาความหึงหวงของฝ่ายสามีไม่ไหว เจอทำร้ายร่างกายและตามง้อคืนดีในลักษณะคุกคามไปตามที่ต่างๆ
กระทั่งต่อมา 2 สามีภรรยาคู่ดังกล่าวได้ย้ายกันออกไปทะเลาะกันด้านหน้าอาคารฯ เพียงไม่นานนักก็ได้ยิงเสียงคล้ายยิงปืนดังหลายนัดติดต่อกัน สร้างความตกใจตื่นแก่เจ้าหน้าที่ข้าราชการและประชาชนที่เดินทางมาใช้บริการในช่วงเช้า
เบื้องต้นพบว่า ฝ่ายสามีได้ชักอาวุธปืนขนาด 9 มม. ออกมายิงใส่ฝ่ายภรรยา รวมทั้งลูกชายของตัวเอง และพ่อของภรรยา ก่อนจะใช้อาวุธปืนกระบอกเดียวกันยิงเข้าที่ขมับข้างขวาของตัวเอง เหตุดังกล่าวทำให้ นางสาววนาวรรณ ผู้เป็นภรรยา และลูกชายวัย 6 ขวบ เสียชีวิตในที่เกิดเหตุ
ขณะที่ผู้ได้รับบาดเจ็บสาหัสอีก 2 คน ทราบชื่อคือ นายสุรศักดิ์ อายุ 34 ปี เป็นผู้ก่อเหตุ และ นายธีระพงศ์ พ่อของภรรยา ถูกนำตัวส่งโรงพยาบาลไทรน้อย ก่อนที่ในเวลาต่อมา นายธีระพงศ์ จะเสียชีวิตลงตามอีกราย
ขอบคุณภาพจาก อาสาสมัครป่อเต็กตึ๊ง จุด สภ.ไทรน้อย