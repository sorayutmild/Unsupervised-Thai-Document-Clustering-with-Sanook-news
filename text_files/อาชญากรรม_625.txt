หนุ่มสิงคโปร์หึงโหดแฟนสาวบอกเลิกมาคบคนใหม่ บินจากสิงคโปร์บุกใช้มีดกระหน่ำแทงจนดับคาห้อง ก่อนหลบหนีไป 
ผู้สื่อข่าวรายงานว่า เมื่อเวลา 13.00 น. (24 พ.ย.) สน.สุทธิสาร รับแจ้งเหตุแทงกันตายภายในห้องพักเลขที่ 97 ชั้น 6 รีเจ้นท์ โฮม 5 ตึกเอ ซอยวิภาวดี 16 แยก 27 แขวงจอมพล เขตจตุจักร กทม. ที่เกิดเหตุเป็นอาคารห้องพักหรูแบ่งให้เช่ามีทั้งหมด 2 ตึก สูง 8 ชั้น ที่ชั้น 6 ตึกเอ หน้าลิฟต์มีรอยเลือดและคราบเลือดตามทางเดินเป็นจำนวนมากและมีผ้าห่มสีเหลือง-ฟ้า ลายหมีพูตกอยู่ ส่วนที่ห้องเกิดเหตุประตูหน้าห้องเป็นรูขนาดใหญู่ 2 รู ภายในห้องตรงหน้าประตูห้องน้ำพบศพ นายอิทธิพัทธ์ หรือไวท์ คุวากร อายุ 26 ปี อาชีพนักดริ๊ฟรถแข่ง สังกัดยางคัมโฮ สภาพนอนหงายไม่สวมใส่เสื้อผ้า ตามตัวมีรอยสักเต็มไปหมด ถูกของมีคมฟันที่แขนขวาหลายแผลและถูกแทงที่หัวใจ หน้าอก และหลังอีกหลายแผล รวมบาดแผลทั้งหมด 9 แผล จมกองเลือด ใกล้กันยังพบกระเป๋าเดินทางสีดำตกอยู่ 1 ใบ และพาสปอร์ตของ Mr. HSU WEI HUA หรือ นายซู ไว ฮั้ว ชาวสิงคโปร์ อายุ 38 ปี ตกอยู่ด้วย นอกจากนี้ยังมี น.ส.ศิริวรรณ แย้มศรี อายุ 25 ปี แฟนสาวผู้ตายยืนอยู่ในอาการตกใจรอให้การกับเจ้าหน้าที่ตำรวจ
น.ส.ศิริวรรณ กล่าวว่า ผู้ตายเป็นแฟนหนุ่มคนไทยถูก นายซู ไว ฮั้ว ชาวสิงคโปร์ซึ่งเป็นเจ้าของโรงงานหล่อพลาสติกขึ้นรูป ส่งออกไปขายทั่วโลกอยู่ที่ประเทศสิงคโปร์ และเป็นแฟนหนุ่มอีกคนของตนเอง ใช้อาวุธมีดปลายแหลมกระหน่ำแทง จนนายอิทธิพัทธ์เสียชีวิต ทั้งนี้ เนื่องจากเมื่อเวลา 23.00 น.วันที่ 23 พ.ย.ที่ผ่านมา ตนได้โทรศัพท์ไปบอกเลิกกับนายซู ไว ฮั้ว ที่อยู่ที่ประเทศสิงคโปร์ หลังจากคบหากันมานานถึง 3 ปี โดยที่ผ่านมา นายซู ไว ฮั้ว คอยดูแลให้เงินใช้เดือนละ 70,000 บาท และเพิ่งซื้อรถเก๋งบีเอ็มดับเบิลยู รุ่น 325 ไอ สีดำ ทะเบียน ฌฟ 1801 กรุงเทพมหานครให้อีก 1 คัน ทำให้นายซู ไว ฮั้ว โกรธอย่างมากและต่อว่าตน ว่าไปหลอก และก็รู้ด้วยว่า กำลังคบหากับผู้ตายอยู่ ซึ่งในคืนเกิดเหตุนายอิทธิพัทธ์ก็ได้มาหาและนอนอยู่ที่ห้องด้วยกัน
"พอช่วงเช้า นายซู ไว ฮั้ว เดินทางมาจากประเทศสิงคโปร์เพื่อมาหา เมื่อมาถึงได้ตะโกนเรียกเสียงดังลั่นแต่ดิฉันไม่เปิดประตู นายซู ไว ฮั้ว เลยถีบประตูพังเข้าไป ก็พบนายอิทธิพัทธ์อยู่ด้วยกันกับดิฉัน จากนั้นทั้งคู่ก็ออกมาทะเลาะกันและถึงขั้นชกต่อยกันที่หน้าห้อง แต่นายซู ไว ฮั้วกลับใช้มีดปลายแหลมที่พกมาด้วยจ้วงแทงนายอิทธิพัทธ์หลายแผลจนหนีไปตายภายในห้อง จากนั้นนายซู ไว ฮั้ว ก็ชี้หน้าด่าดิฉันก่อนจะรีบขับรถเก๋งบีเอ็มดับเบิลยูที่ซื้อให้หลบหนีไป"น.ส.ศิริวรรณ กล่าว
เบื้องต้น เจ้าหน้าที่ได้ตรวจสอบกล้องวงจรปิดแล้วพบว่า ผู้ก่อเหตุมาสังเกตการณ์บริเวณหน้าห้องดังกล่าว และแอบฟังคนในห้องโดยใช้เวลาประมาณ 30 นาที ก่อนจะตัดสินใจถีบประตูเพื่อเข้าไปภายในห้อง แล้วออกมาชกต่อยกันหน้าห้อง โดยผู้ตายไม่สวมใส่เสื้อผ้า ส่วนผู้หญิงนำผ้าห่มที่ตกอยู่ในที่เกิดเหตุมาคลุมตัวไว้ แล้วออกมาห้ามปรามทั้งคู่ ก่อนที่ผู้ก่อเหตุจะเอามีดจ้วงแทงนายอิทธิพัทธ์จนเสียชีวิต แล้วหลบหนีไปขณะนี้ได้ประสานตำรวจทางหลวง และตำรวจตรวจคนเข้าเมืองไว้หมดแล้ว หากพบให้ควบคุมตัวทันทีส่วนสาเหตุสันนิษฐานว่า น่าจะเกิดจากความหึงหวง หลังจากนี้จะต้องสอบถามพยานแวดล้อมที่เห็นเหตุการณ์ก่อนจะออกหมายจับต่อไป 