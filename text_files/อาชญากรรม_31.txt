กรณีพบศพผู้เสียชีวิตจำนวน 5 ศพ โดยทราบชื่อผู้ตายคือ นายอนันต์ จารุพรรณกิจ, ด.ช.อภิสิทธิ์ และ น.ส.สุวรรณทิพย์ ลูกชายและลูกสาวของนายอนันต์ นอกจากนี้ ยังมีนางเคี้ยงเซี้ยม แซ่ลิ้ม อายุ 89 ปี และ น.ส.เพชรรัตน์ จารุพรรณกิจ อายุ 61 ปี แม่และน้องสาวของนายอนันต์ ภายในบ้านพัก ซอยอินทรพิทักษ์ 1 แยก 2 เมื่อช่วงค่ำของวันที่ 31 ธ.ค. 2557 ซึ่งประเด็นเหตุการเสียชีวิตยังคงเป็นปริศนา และยังอยู่ระหว่างการสืบสวนของเจ้าหน้าที่ตำรวจ ประเด็นข่าวดังกล่าวกลายเป็นเรื่องสะเทือนขวัญในสังคมนั้น
ล่าสุด ผู้สื่อข่าวรายงานว่า (5 ม.ค.) เพื่อนบ้านของผู้ตายกลุ่มหนึ่ง ระบุว่า ได้นำแม่กุญแจมาล็อค ป้องกันกลุ่มวัยรุ่นลองดี มาลบหลู่ อีกทั้งยังป้องกันขโมยที่อาจเข้ามาลักทรัพย์ โดยชาวบ้านในละแวกนี้กำลังเดือดร้อนจากกลุ่มวัยรุ่นที่คึกคะนอง อย่างเมื่อคืนมาจุดธูปยืนตะโกนท้าทายอยู่ที่หน้าบ้าน
ส่วนสาเหตุของการตัดสินใจฆาตกรรมหมู่ ชาวบ้านกล่าวว่า ไม่น่าจะเกิดจากความเครียดเรื่องปัญหาไล่ที่ เพราะผู้ตายหาที่อยู่ใหม่ได้แล้ว และจะย้ายบ้านไปอยู่ใกล้โรงพยาบาลที่อาม่ารักษาประจำ ไม่ใช่เครียดจากการถูกไล่ที่ตามที่เป็นข่าวก่อนหน้านี้
ด้านคดีความ ผลการตรวจอาหารในกระเพาะของลูกทั้ง 2 คน จะทราบในวันศุกร์นี้ว่าโดนวางยาก่อนหรือไม่ ตอนนี้ยังให้น้ำหนักไปที่นายอนันต์ผู้เป็นพ่อ เพราะวางแผนมาเป็นอย่างดี โดยเฉพาะการตั้งนาฬิกาปลุกในช่วงบ่ายของวันเกิดเหตุ ที่ต้องการให้ชาวบ้านเข้ามาตรวจสอบ
จากการสอบถามชาวบ้านบอกว่า ตั้งแต่อยู่มา 2 ปี ไม่เคยได้ยินเสียงนาฬิกาปลุก แสดงว่า ผู้ตายต้องการให้ตนเข้าไปดู และเย็นวันนั้นเห็นว่าบ้านเงียบผิดสังเกต ขณะที่หลานได้กลิ่นเหม็นเน่า เมื่อทบทวนเหตุการณ์ทั้งหมด จึงตัดสินใจงัดบ้านเข้าไป จนพบศพทั้ง 5 ชีวิต
ทั้งนี้ ปัญหากลุ่มวัยรุ่นที่เข้ามาก่อกวน สน.บางยี่เรือ เตรียมส่งสายตรวจเข้ามาแก้ปัญหา เพื่อไม่ให้ชาวบ้านที่ต้องผวากับเหตุการณ์ที่เกิดขึ้น ต้องมาพะวงกับความคึกคะนองของกลุ่มคนเหล่านี้
ขอขอบคุณภาพและข้อมูลจาก สำนักข่าวไทย