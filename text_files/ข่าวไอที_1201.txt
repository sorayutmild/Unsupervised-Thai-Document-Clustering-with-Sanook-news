เชื่อว่าหลายปีหลังมานี้อาจผ่านไปอย่างยากลำบากสำหรับใครหลายคน แต่เมื่อได้เห็นภาพโลก Time-Lapse อันน่าทึ่ง ส่งตรงจากอวกาศ อาจทำให้ความเครียดและความคิดอันยุ่งเหยิงหายไปรวมถึงทำให้ใจสงบลง เราเรียกปรากฏการณ์นี้ว่า “Overview Effect” หรือการเปลี่ยนแปลงกระบวนการคิดและการรับรู้เมื่อได้มองเห็นโลกจากมุมสูง และรับรู้ว่าความจริงแล้วมนุษย์เราก็เป็นเพียงฝุ่นธุลีในอวกาศเท่านั้น
แต่ไม่จำเป็นต้องเป็นนักบินอวกาศก็สามารถมองโลกจากมุมสูงได้ เพราะช่วงปลายปีที่ผ่านมามหาเศรษฐีชาวญี่ปุ่น มาเอะซาวะ ยูซาคุ (Maezawa Yusaku) ได้มีโอกาสขึ้นไปท่องอวกาศในฐานะนักท่องเที่ยว เขาถ่ายคลิปภาพโลกจากมุมสูงด้วยเทคนิค Time-Lapse (เทคนิคการถ่ายภาพนิ่งแล้วนำมารวมเป็นวิดีโอแบบเร่งความเร็ว) จนได้คลิปความยาว 24 วินาทีอันน่าทึ่ง
คลิปความยาว 24 วินาทีนี้แสดงให้เห็นว่าโลกหมุนรอบตัวเองขณะที่แผงโซลาร์เซลล์ของสถานีอวกาศนานาชาติหมุนอยู่เบื้องหน้า ความเปลี่ยนแปลงบนอวกาศทำให้เราเห็นว่าจริง ๆ แล้วชีวิตของเราบนโลกนี้นั้นช่างเล็กเสียจนเทียบกับความเวิ้งว้างในอวกาศไม่ได้เลย

การเดินทางสู่อวกาศของมาเอะซาวะทำให้เขากลายเป็นผู้นำเทรนด์การท่องเที่ยวอวกาศที่มีแนวโน้มเติบโตมากขึ้นในปี 2022 เพราะขณะนี้ Blue Origin ก็กำลังดำเนินการสร้างสถานีอวกาศส่วนตัวของตัวเอง (Blue Origin คือโครงการท่องเที่ยวอวกาศของ เจฟ เบโซส์ (Jeff Bezos) หนึ่งในชายที่รวยที่สุดในโลก เป็นผู้ก่อตั้งและอดีตซีอีโอของ Amazon นอกจากนี้โครงการ Blue Origin ยังได้ชื่อว่าเป็นคู่แข่งของ SpaceX ด้วย) ส่วนตัวของมาเอะซาวะเองก็ตั้งเป้าว่าเขาจะมีโอกาสเดินทางไปดวงจันทร์กับ SpaceX ในอนาคต
การท่องเที่ยวอวกาศอาจฟังเหมือนเป็นเรื่องไกลตัว แต่อย่างน้อยในตอนนี้ เราก็สามารถเพลิดเพลินไปกับภาพสวย ๆ ของโลกจากมุมสูง ที่ดูแล้วชวนให้ขบคิดถึงทิศทางชีวิตในปี 2022 ที่กำลังเริ่มต้นขึ้น