เกิดเหตุกลุ่มวัยรุ่น 2 กลุ่มในตัวเมืองอ่างทองก่อเหตุยกพวกตะลุมบอนกันบริเวณภายในห้องฉุกเฉินโรงพยาบาลอ่างทอง ท่ามกลางเจ้าหน้าที่ตำรวจ เจ้าหน้าที่กู้ภัยและเจ้าหน้าที่รักษาความปลอดภัยโรงพยาบาลอ่างทอง กว่า 10 คนที่เข้าห้ามปรามแต่ไม่สามารถควบคุมสถานการณ์ไว้ได้จนต้องเรียกกำลังเสริมให้เข้าช่วยเหลือ และแยกกลุ่มวัยรุ่นคู่กรณีออกจากกัน แต่ยังมีวัยรุ่นทั้งหญิงและชายหลายคนด่าทอเจ้าหน้าที่ตำรวจและเจ้าหน้าโรงพยาบาลด้วยความไม่พอใจ ซึ่งเหตุการณ์ดังกล่าวใช้เวลากว่า 1 ชั่วโมง จึงสามารถควบคุมสถานการณ์ไว้ได้
โดยเหตุการณ์ดังกล่าวเกิดขึ้นเมือกลางดึกคืนที่ผ่านมาหลังเจ้าหน้าที่ตำรวจ สภ.เมืองอ่างทอง ได้รับแจ้งว่ามีเหตุทะเลาะวิวาทที่หน้าสถานบันเทิงแห่งหนึ่งในตัวเมืองอ่างทอง ก่อนที่เจ้าหน้าที่หน่วยกู้ภัยจะนำคนเจ็บส่ง รพ.อ่างทอง และมีวัยรุ่นคู่กรณีตามเข้ามาที่บริเวณภายในห้องฉุกเฉิน ซึ่งเจ้าหน้าที่กำลังปฐมพยาบาล นายสุรเชษ อายุ 28 ปี ก่อนมีปากเสียงกันจนทั้งหมดยกพวกเข้าตะลุมบอนกันทั้งในห้องฉุกเฉิน และบริเวณด้านหน้าห้องฉุกเฉิน จนเจ้าหน้าทีศูนย์กู้ชีพโรงพยาบาลอ่างทองต้องประสานเจ้าหน้าที่นำกำลังเข้าระงับเหตุอีกรอบ
นายศิริพงษ์ อายุ 21 ปี ญาติของผู้ได้รับบาดเจ็บเปิดเผยว่า หลังจากได้รับแจ้งจากทางเพื่อนว่าพี่ชายตนถูกทำร้ายและมารักษาตัวที่โรงพยาบาลอ่างทอง ตนจึงรีบมาดูก็พบว่า มีกลุ่มวัยรุ่นคู่กรณีบุกเข้ามาทำร้ายพี่ชายตนอีก ตนไม่รู้ว่าเกิดเหตุอะไรกันจึงรีบแจ้งเจ้าหน้าที่ตำรวจให้เข้ามาช่วยเหลือ
ขณะที่นายสุรเชษ เปิดเผยว่าตนเองกับเพื่อนไปเที่ยวที่สถานบันเทิงแห่งหนึ่ง ก่อนเกิดเหตุได้เกิดกระทบกระทั่งกับวัยรุ่นอีกกลุ่มและเกิดทะเลาะวิวาทกันขึ้น เมื่อสถานบันเทิงปิดก็ออกมาเจอกับคู่กรณีด้านนอกร้าน ก่อนที่จะเกิดชุลมุนกันจนตนถูกรุมทำร้าย โดยหนึ่งในกลุ่มมีปืนปากกาชักออกมาจะยิงแต่ยิงไม่ได้ ขณะที่ตนกำลังทำแผลอยู่ก็มีวัยรุ่นคู่อริตามเข้ามาภายในห้องฉุกเฉินและทำร้ายตน ซึ่งตนก็ต้องสู้ ก่อนที่เพื่อนๆ ของทั้งสองกลุ่มจะเข้ามาแยกและตามมาตะลุมบอนกันที่ด้านหน้าอีกรอบ

ด้าน นางสาวฉลวย ญาติของนายสุรเชษเปิดเผยว่า หลังเกิดเหตุทางเจ้าหน้าที่โรงพยาบาลอ่างทองปฐมพยาบาลเบื้องต้น ก่อนบอกให้ญาติพานายสุรเชษกลับบ้าน ไม่ยอมให้นอนพักรักษาตัวที่โรงพยาบาลเนื่องจากเกรงว่าจะถูกกลุ่มวัยรุ่นเข้ามาทำร้ายซ้ำอีก ซึ่งตนก็เป็นห่วงอาการของนายสุรเชษ เพราะมีบาดแผลแตกที่ศีรษะหลายจุดแต่ไม่รู้จะทำอย่างไร
ด้านเจ้าหน้าที่ตำรวจเตรียมนำภาพจากคลิปที่มีผู้ถ่ายไว้มาตรวจสอบว่ามีวัยรุ่นคนใดบ้างที่ร่วมในการก่อเหตุครั้งนี้ โดยเบื้องต้นทราบว่าเป็นวัยรุ่นในพื้นที่ตำบลศาลาแดง กับกลุ่มวัยรุ่นในพื้นที่โพธิ์ล้อมตาลเพื่อเตรียมดำเนินคดีกับผู้ก่อเหตุทั้งหมด
 
 