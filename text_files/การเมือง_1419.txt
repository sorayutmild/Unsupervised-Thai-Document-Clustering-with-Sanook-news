วันที่ 16 พฤศจิกายน นางสาวสมจิตต์ นวเครือสุนทร ผู้สื่อข่าวสถานีโทรทัศน์กองทัพบกช่อง 7 ได้โพสต์ข้อความผ่านเฟซบุ๊ค "Mata Vayu" ถึงกรณีการโต้เถียงระหว่างการสัมภาษณ์ ร.ต.อ.เฉลิม อยู่บำรุง รองนายกรัฐมนตรี ว่า
มีคนมาถามเยอะมากว่า เพิ่งตั้งหลักได้ถึงตามไปหา ร.ต.อ.เฉลิม หลังสัมภาษณ์ บอกตรงนี้เลยละกันนะคะว่า ความจริงคิดจะพูดตั้งแต่ตอนที่เขาให้ไปแจ้งความ สน.ดุสิตแล้ว แต่คิดว่าไม่เหมาะสม เพราะขณะนั้นกำลังทำหน้าที่จึงสัมภาษณ์จนจบ อีกประการหนึ่งหากโต้ในขณะสัมภาษณ์ออกเป็นสื่อสาธารณะถือเป็นเรื่องไม่สมควร เพราะไม่ว่าอย่างไร ร.ต.อ.เฉลิม ก็คือ รองนายกรัฐมนตรี จึงคิดว่าสัมภาษณ์จบแล้วค่อยเคลียร์สิทธิความเป็นคน
ถาม ร.ต.อ.เฉลิมว่า "ถ้าการที่ท่านกล่าวหาหนูว่าฝักใฝ่พรรคประชาธิปัตย์ ไม่ใช่การหมิ่นประมาท แล้วถ้าหนูเรียกท่านว่า "ขี้ข้าทักษิณ" จะเป็นการหมิ่นประมาทไหม ร.ต.อ.เฉลิม ชะงักก่อนตอบว่า "อย่างนี้หมิ่นประมาท" เลยตอบกลับไปว่า "ถ้าอย่างนั้นท่านมีสิทธิไปแจ้งความที่ สน.ดุสิต เหมือนที่แนะนำหนูได้"
ถามว่าโกรธไหม ก็มีตามประสาปุถุชน แต่สิ่งที่ต้องการสื่อสารให้ ร.ต.อ.เฉลิม ได้รู้คือ คนไทยมีสิทธิเท่าเทียมกันไม่ว่าจะเป็นรัฐมนตรีหรือประชาชน ต้องเคารพและให้เกียรติซึ่งกันและกัน
แล้วที่ถามว่าจะไปแจ้งความไหม ตอบตรงนี้ว่า "ไม่" เพราะถือว่าเจ๊ากันคนละดอก เว้นแต่ ร.ต.อ.เฉลิม แจ้งความ จึงจะแจ้งความกลับด้วยข้อหาเดียวกัน
เราเป็นคนไทยรัฐบาลต้องดูแล ไม่ใช่แบ่งแยก
 
