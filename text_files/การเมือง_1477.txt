กกต.มีมติให้ใบแดง บุญจง วงศ์ไตรรัตน์ ส.ส.นครราชสีมา พรรคภูมิใจไทย กรณีถูกร้องเรียนเรื่องจัดเลี้ยงช่วงเลือกตั้งซ่อมที่ผ่านมา
ทั้งนี้ นายสมชัย จึงประเสริฐ กกต.ฝ่ายสืบสวนสอบสวน เปิดเผยว่า ที่ประชุม กกต.มีมติ 3 ต่อ 2 ให้ใบแดง นายบุญจง กรณีถูกร้องเรียนว่ามีส่วนร่วมในการจัดเลี้ยงกำนันผู้ใหญ่บ้านในการเลือกตั้งซ่อมเมื่อครั้งที่ผ่านมา ซึ่งไม่ใช่การเลือกตั้งใหญ่วันที่ 3 กรกฎาคม 2554 โดยให้เหตุผลที่เพิ่งมีการวินิจฉัยว่า เนื่องจากเป็นไปตามวาระของการสอบสวน ไม่ได้เป็นการกลั่นแกล้งทางการเมือง เบื้องต้นเตรียมส่งศาลฎีกาแผนกคดีเลือกตั้งพิจารณา หากศาลเห็นตามมติ กกต. ก็จะมีผลต่อสถานภาพ ส.ส.ของนายบุญจง . - สำนักข่าวไทย
 
ประวัติตำแหน่งทางการเมือง  ในรัฐบาลของ นายอภิสิทธิ์ เวชชาชีวะ นายกรัฐมนตรีและหัวหน้าพรรคประชาธิปัตย์ นายบุญจง ได้รับตำแหน่งรัฐมนตรีช่วยว่าการกระทรวงมหาดไทย และในวันที่ 14 กุมภาพันธ์ พ.ศ. 2552 พรรคภูมิใจไทยได้มีมติให้นายบุญจงดำรงตำแหน่งรองหัวหน้าพรรค คนที่ 1
ต่อมาในเดือนพฤศจิกายน พ.ศ. 2553 นายบุญจง วงศ์ไตรรัตน์ ได้ลาออกจากตำแหน่งรัฐมนตรี เพื่อลงสมัครรับเลือกตั้งซ่อม หลังจากที่ตุลาการศาลรัฐธรรมนูญมีมติ 7 ต่อ 1 ให้หมดสมาชิกภาพ เนื่องจากถือหุ้นในกิจการต้องห้ามตามรัฐธรรมนูญ มาตรา 265 และมาตรา 48 รวมทั้งได้หุ้นมาหลังจากได้รับเลือกตั้งเป็น ส.ส.  ต่อจากนั้นได้รับการโปรดเกล้าฯ ให้ดำรงตำแหน่งรัฐมนตรีช่วยว่าการกระทรวงมหาดไทยอีกครั้งเมื่อวันที่ 14 มกราคม 2554 จนถึง 8 สิงหาคม 2554