อดีตนักเทนนิสชื่อดังของเมืองไทย ผันตัวเปิดเว็บพนันออนไลน์ ใช่บ้านหรูเป็นสำนักงาน สุดท้ายถูกจับพร้อมทีมแอดมินอีก 4 คน
ผู้สื่อข่าวรายงานว่า วันนี้ (30 พ.ค.) ตำรวจชุดสืบสวน กองบังคับการตำรวจภูธรจังหวัดเชียงใหม่ นำโดย พ.ต.อ.นพฤทธิ์ กันทา ผกก.สส.ภ.จว.เชียงใหม่ นำหมายค้นจากศาลแขวงเชียงใหม่ เข้าตรวจค้นที่บ้านหลังหนึ่งในหมู่บ้านหรู ถนนโชตนา ต.ช้างเผือก อ.เมือง จ.เชียงใหม่ หลังสืบทราบว่าถูกเป็นสถานที่ในการเปิดบ่อนพนันออนไลน์ผ่านเว็บไซต์ (ขอสงวนชื่อ)
จากการตรวจสอบพบ นายจตุพร อายุ 28 ปี อดีตนักเทนนิสชื่อดัง พร้อมกับแอดมินอีก 4 คน คือ นายพิทวัส อายุ 30 ปี, นายเสกสรร อายุ 24 ปี, นายธรรมรักษ์ อายุ 24 ปี, นายเจษฎากร อายุ 23 ปี อยู่ภายในบ้าน พร้อมอุปกรณ์คอมพิวเตอร์ เราเตอร์ และอุปกรณ์ไอทีอื่นๆ ที่ใช้สำหรับดูและระบบของเว็บไซต์รวม 31 รายการ
จึงยึดเป็นของกลางและจับกุมทั้งหมดในข้อหา "ร่วมกันจัดให้มีการเล่น หรือ ช่วยประกาศโฆษณาหรือชักชวนโดยทางตรงหรือทางอ้อมให้ผู้อื่นเข้าเล่นหรือเข้าพนันในการเล่นซึ่งมิได้รับอนุญาต และ เปิดให้มีการพนันผ่านสื่ออิเล็กทรอนิกส์" ก่อนคุมตัวส่งพนักงานสอบสวน สภ.ช้างเผือก ดำเนินคดี  
จากการสอบสวนทราบว่า เว็บไซต์ดังกล่าวนี้เป็นของ นายจตุพร อดีตนักกีฬาเทนนิสชื่อดัง ที่เคยเป็นดาวรุ่งพุ่งแรงในวงการเทนนิส ความหวังของชาวไทยต่อจาก "ภราดร ศรีชาพันธุ์" ในระดับโลก หลัง นายจตุพร คว้าแชมป์หลายรายการในประเทศไทย และกำลังจะก้าวเข้าสู่ระดับโลก
แต่นายจตุพรกลับเป็นนักเทนทิสไทยคนแรกที่ถูกสั่งลงโทษแบน 18 เดือน และปรับเงินจำนวนมาก หลังจากพบว่ามีความผิดในข้อหาเกี่ยวกับการพนัน จากการตรวจสอบภายใต้โปรแกรมการต่อต้านการทุจริตคอร์รัปชั่นในวงการเทนนิส จนเป็นข่าวฮือฮาในต่างประเทศหลายสำนัก  
ต่อมานายจตุพรเริ่มเข้าสู่ธุรกิจพนันออนไลน์ โดยเป็นหุ้นส่วนในกิจการเว็บไซต์พนันออนไลน์ของคนอื่นๆ จนกระทั่งต้นปีที่ 2564 จึงเปิดเว็บไซต์เป็นของตัวเอง โดยใช้บ้านหลังนี้เป็นสำนักงานดูแลระบบ พบว่ามีลูกค้ามากกว่า 3,000 ยูสเซอร์ มีวงเงินหมุนเวียนการเล่นในรอบเดือนล่าสุดมากกว่า 5 ล้านบาท   