แม่โร่แจ้งความจับปู่แท้ๆ ของลูกสาววัย 10 ขวบ หลังความแตกเพราะลูกสาวทนไม่ไหวแล้ว สารภาพโดนปู่ข่มขืนมาราธอน 4 ปี ไม่ว่าจะอยู่สถานที่ไหนก็ตาม
เมื่อคืนวานนี้ (10 พ.ค.) นางอ้อย (นามสมมุติ) อายุ 41 ปี ได้เดินทางมาที่ สภ.ลาดหลุมแก้ว จ.ปทุมธานี เพื่อให้ปากคำเพิ่มเติมกับ ร.ต.อ.วีระวัฒน์ บุญแพง รองสว.สอบสวนสภ.ลาดหลุมแก้ว หลังจากได้เดินทางมาแจ้งความเพื่อให้เจ้าหน้าที่ตำรวจจับกุมตัว นายไพโรจน์ อายุ 52 ปี ก่อเหตุกระทำชำเราหลานสาวในไส้ อายุ 10 ขวบ นานกว่า 4 ปี
นางอ้อย แม่ของ ด.ญ.บิว (นามสมมุติ) อายุ 10 ปี เปิดเผยว่า ตนและสามีเลิกกันไปเมื่อ 6 ปีก่อน แม่ของตนและครอบครัวของฝ่ายสามีเก่าจะผลัดกันดูแลน้องบิว ลูกสาวคนเล็ก โดยจะเดินทางไปๆ มาๆ เพราะบ้านอยู่ในหมู่บ้านเดียวกัน ห่างถัดไปเพียง 5 ซอย
โดยช่วงเย็นของวันที่ 9 พฤษภาคมที่ผ่านมา หลังจากที่นายไพโรจน์ ซึ่งเป็นปู่ของน้องบิวเลิกงานจากงานรับจ้างทั่วไป ได้เดินมาหาหลานสาวที่มาช่วยตนขายลูกชิ้น บริเวณปากซอยหมู่บ้าน โดยยืนคุยกันประมาณ 10 นาที แต่พอปู่เดินกลับบ้านไป ลูกสาวได้วิ่งเข้าบ้านไปอย่างรวดเร็ว พร้อมกับร้องไห้สะอื้นเสียงดัง ตนจึงไปสอบถามลูกว่าเป็นอะไร
ปรากฏว่าลูกสาวตอบกลับมาว่า "คืนนี้ปู่บังคับให้หนูไปนอนด้วย แต่หนูไม่อยากไปนอนกับปู่" ตนเองจึงถามลูกสาวว่าเพราะอะไร กระทั่งลูกสาวบอกด้วยน้ำเสียงสั่นเครือว่า "ปู่ปล้ำหนู" ตนเองจึงปรึกษาญาติและแจ้งความกับเจ้าหน้าที่ตำรวจ เพื่อให้ดำเนินคดีกับนายไพโรจน์
แม่ของน้องบิว ยังเล่าอีกว่า ปกติน้องบิวนอนกับปู่ เพราะพ่อไปมีภรรยาใหม่และพักอาศัยอยู่บ้านเดียวกัน ลูกบอกว่าถูกปู่ข่มขืนตั้งแต่เรียนอยู่ชั้น ป.1 เพราะปู่จะพาน้องบิวไปไหนมาไหนด้วยตลอด รวมทั้งตอนกลับบ้านต่างจังหวัด ก็จะข่มขืนกระทำชำเราตลอด ไม่ว่าสถานที่ใดเมื่อสบโอกาส รวมทั้งที่บ้านพักของปู่ด้วย ทั้งที่อยู่พักอาศัยกันครอบครัวใหญ่
โดยปู่จะพาหลานเข้าไปนอนที่ห้องพัก แล้วก่อเหตุกระทำชำเราก่อนจะหาไปซื้อขนมเพื่อเป็นการปลอบขวัญหลาน โดยครั้งล่าสุดคือ เมื่อวันที่ 8 พฤษภาคมที่ผ่านมา ปู่ได้กระทำชำเราน้องบิวในห้องพัก โดยครั้งนี้ถือว่ากระทำรุนแรงกว่าทุกครั้ง
ซึ่งหลังจากแจ้งความแล้วนั้น เจ้าหน้าที่ตำรวจได้ส่งตัวน้องบิวไปตรวจร่างกายเพื่อใช้เป็นหลักฐานที่ รพ.ลาดหลุมแก้ว ก็พบว่ามีร่องรอยการถูกกระทำชำเรา โดยล่าสุดทราบว่าเจ้าหน้าที่ตำรวจได้มีการเชิญตัว นายไพโรจน์ มาสอบปากคำแล้ว
นางอ้อย บอกอีกว่า น้องบิวเป็นเด็กเรียนดี สอบได้อันดับ 1 หรือ 2 ทุกภาคเรียน เป็นเด็กเรียนเก่ง หลังจากที่ปู่กระทำชำเราหลานครั้งล่าสุดนั้น ก็ทำให้น้องบิวยังอยู่ในอาการหวาดผวา นอนหลับไม่สนิท ซึ่งตนจะต้องดำเนินคดีให้ถึงที่สุด
ร.ต.อ.วีรวัฒน์ บุญแพง รอง สว. (สอบสวน) สภ.ลาดหลุมแก้ว เปิดเผยว่า พนักงานสอบสวนอยู่ระหว่างรวบรวมพยานหลักฐานเพื่อขออำนวจศาลจังหวัดปทุมธานีออกหมายจับผู้เป็นปู่เพื่อดำเนินคดีทางกฎหมายต่อไป