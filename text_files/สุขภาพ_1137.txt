“ดื่มน้ำเยอะๆ” มักเป็นหนึ่งในคำแนะนำจากแพทย์ รวมไปถึงผู้ที่ดูแลสุขภาพทั้งหลาย เพราะเชื่อว่าการดื่มน้ำเยอะๆ จะทำให้ร่างกายมีสุขภาพที่ดีขึ้น ซึ่งนั่นก็ไม่ใช่คำแนะนำที่ผิดอะไร 
เพียงแต่คำว่า “เยอะๆ” ของทุกคนอาจไม่เท่ากัน เท่าไรถึงเรียกว่าน้อย เท่าไรถึงเรียกว่าเยอะ เราจะทราบได้อย่างไรว่าเรากำลังดื่มน้ำอย่างเพียงพอ หรือมากเกินไป เพราะหากเรากำลังดื่มน้ำมากเกินไป อาจส่งผลเสียต่อร่างกายได้
 
อันตรายจากการดื่มน้ำมากเกินไป
แน่นอนว่าอะไรที่มากเกินไปมักส่งผลเสียอยู่แล้ว มีรายงานพบผู้ป่วยโรคกระเพาะปัสสาวะอักเสบที่ตรวจพบอาหารน้ำเป็นพิษ หลังจากพยายามดื่มน้ำในปริมาณมากเกินไปภายในเวลาไม่กี่ชั่วโมง เพื่อบรรเทาอาการของโรคกระเพาะปัสสาวะอักเสบ (ที่ทำให้เกิดอาการปัสสาวะแสบขัด) ทำให้มีอาการชักกระตุก พูดจาสับสน อาเจียน และเสียชีวิตจากภาวะโซเดียมในร่างกายต่ำเกินไป
นอกจากนี้ยังพบว่า การดื่มน้ำคราวละมากๆ จะเป็นการสร้างภาระให้กับไตที่พยายามจะน้ำส่วนที่เกินความจำเป็นต่อร่างกายออก ไตจะทำงานหนักมากขึ้น เพราะต้องทำเวลาในการขับน้ำส่วนเกินออกจากร่างกาย เพื่อรีบรักษาสมดุลภายในร่างกายในเวลาอันจำกัด ดังนั้นหากมีปัญหาเกี่ยวกับไตเป็นทุนเดิมอยู่แล้ว จะยิ่งเป็นอันตรายต่อร่างกายมากยิ่งขึ้น
อย่างไรก็ตาม หากคุณเป็นคนที่มีสุขภาพร่างกายแข็งแรงดี 100% อาจจะพบภาวะอันตรายจากการดื่มน้ำมากเกินไปได้น้อยกว่าคนที่มีปัญหาทางสุขภาพอยู่แล้ว เพียงแต่หากยังมีพฤติกรรมดื่มน้ำครั้งละมากๆ อยู่เรื่อยๆ ก็อาจเสี่ยงเป็นอันตรายต่อร่างกายได้เช่นกัน
 
ดื่มน้ำอย่างไร ถึงจะเพียงพอต่อร่างกาย ไม่มาก ไม่น้อยเกินไป
ที่กล่าวกันว่า เราควรดื่มน้ำให้ได้วันละ 8 แก้ว เป็นการคาดคะแนคร่าวๆ สำหรับทุกเพศทุกวัย แต่อันที่จริงแล้ว ปริมาณน้ำที่เราควรดื่มในแต่ละคนไม่เท่ากัน เพราะขึ้นอยู่กับรูปร่าง น้ำหนัก สุขภาพโดยรวม และกิจกรรมที่เราทำในแต่ละวันด้วย
ดังนั้นวิธีสังเกตว่าเรากำลังดื่มน้ำเพียงพอต่อความต้องการของร่างกายในแต่ละวันหรือไม่ ให้สังเกตที่ “สีของปัสสาวะ” หากสีของปัสสาวะเป็นสีเหลืองเข้มออกส้ม คุณควรดื่มน้ำให้มากขึ้น หากสีของปัสสาวะเป็นสีเหลืองอ่อนเกือบใส นั่นแปลว่าคุณกำลังดื่มน้ำอย่างเพียงพอแล้ว กลิ่นของปัสสาวะก็สำคัญ หากปัสสาวะมีกลิ่นฉุนจัดจนเกินไป อาจแสดงว่าคุณกำลังดื่มน้ำน้อยเกินไปด้วย
นอกจากนี้ จำนวนครั้งในการปัสสาวะในแต่ละวันก็สำคัญด้วยเช่นกัน ตามปกติแล้วเราควรปัสสาวะทุกๆ 3-4 ชั่วโมง หากใน 1 วันเราปัสสาวะน้อยกว่า 3-4 ครั้ง แสดงว่าคุณกำลังดื่มน้ำน้อยเกินไป ซึ่งส่งผลอันตรายต่อกระเพาะปัสสาวะ และส่วนอื่นๆ ของร่างกายได้
>> 8 สัญญาณเตือนว่าคุณกำลัง “ดื่มน้ำน้อยเกินไป”
>> รู้ได้อย่างไร “ดื่มน้ำ” เพียงพอแล้วหรือยัง
 
เคล็ดลับในการดื่มน้ำให้เป็นประโยชน์ต่อร่างกาย

ควรดื่มน้ำ 1 แก้วหลังตื่นนอนตอนเช้า เพื่อช่วยกระตุ้นการทำงานของระบบต่างๆ ภายในร่างกายให้เริ่มทำงานได้อย่างเป็นปกติ
ดื่มน้ำ 1 แก้วหลังอาบน้ำ ช่วยลดความดันโลหิตได้
ดื่มน้ำ 1 แก้ว ก่อนมื้ออาหารราว 30 นาที ช่วยให้ระบบย่อยอาหารทำงานได้ดียิ่งขึ้น
ดื่มน้ำ 1 แก้ว หลังมื้ออาหาร ช่วยให้ร่างกายดูดซึมสารอาหารได้ดียิ่งขึ้น
ดื่มน้ำ 1 แก้วก่อนนอน ช่วยเพิ่มน้ำให้กับร่างกายก่อนการพักผ่อนอย่างยาวนานหลายชั่วโมงโดยไม่ได้ดื่มน้ำเลย (แต่มาควรดื่มน้ำมากกว่า 1 แก้ว เพราะจะทำให้ต้องลุกขึ้นมาปัสสาวะกลางดึก รบกวนการพักผ่อนยามค่ำคืน)
ระหว่างวัน ควรค่อยๆ จิบน้ำทีละนิด ทีละอึก ไม่ควรดื่มน้ำมากๆ ในครั้งเดียว เพราะเสี่ยงภาวะน้ำเป็นพิษ และเสี่ยงไตทำงานหนักมากเกินไป
หมั่งสังเกต สีและกลิ่นของปัสสาวะของตัวเองให้เป็นสีเหลืองอ่อนเกือบใส และไม่มีกลิ่นฉุนจนเกินไปเป็นประจำ
แม้ว่าดื่มเครื่องดื่มต่างๆ มากมายในแต่ละวัน แต่อย่างไรก็อย่าลืมว่า น้ำเปล่า เป็นน้ำที่เราควรดื่มมากที่สุด
