อิทธิพลแห่งดวงดาวและลัคนาราศีเกิดของคุณนั้นทรงอิทธิพลอย่างมากต่อเส้นทางแห่งอาชีพการงานของคนทุกราศี ด้วยอิทธิพลของดวงดาวที่บางครั้งก็ช่วยเกื้อหนุนและส่งผลดีต่อตัวเจ้าชะตา แต่บางครั้งกลับกลายเป็นอุปสรรคที่เป็นตัวฉุดรั้งความก้าวหน้า
คงจะดีไม่น้อยหากเรารู้ล่วงหน้าได้ก่อนว่าสายงานใดที่คุณทำแล้วจะรุ่งเรือง ประสบความสำเร็จ และส่งเสริมให้การงานของคุณเจริญก้าวหน้า และถ้าคุณได้รู้ถึงแนวทางการเลือกสายอาชีพที่เหมาะกับอุปนิสัยของคนแต่ละราศี  ได้รู้ว่าช่วงไหนคุณจะมีโอกาสที่ดีในการเริ่มต้นธุรกิจใหม่หรือเมื่อไหร่โชคจะเข้าข้างคุณ ดวงเรื่องการงานของคุณจะเป็นอย่างไร หรืออะไรที่คุณทำแล้วจะรวย อย่าได้รอช้าเลือกราศีประจำตัวคุณแล้วไปดูคำทำนายกันเลย
 
ดวงการงานของชาวราศีพฤษภ เหมาะกับอาชีพแบบไหนกันนะ
ราศีพฤษภเป็นราศีที่เป็นตัวแทนแห่งความรุ่งเรืองและมั่งคั่ง ผู้ที่เกิดราศีนี้มักเป็นคนฐานะดี รู้จักคุณค่าของเงิน เป้าหมายในชีวิตของคนราศีนี้จึงหนีไม่พ้นการสะสมทรัพย์สิน เงินทองและของมีค่า ชาวราศีพฤษภมีความสามารถในการดำเนินธุรกิจแล้วประสบความสำเร็จ แต่ก็มีบางรายที่ไปไม่ถึงดวงดาว ธุรกิจล้มเหลว ตกต่ำ ล้มละลาย สิ้นเนื้อประดาตัวก็มีให้เห็น เป็นธรรมดาในชีวิตคน
คำทำนายนี้จะช่วยให้คุณเตรียมตัวว่าสิ่งใดที่คุณต้องพัฒนา ปรับปรุง และสิ่งใดที่คุณควรต้องระวัง องค์ความรู้ด้านโหราศาสตร์นั้นมีประโยชน์มากโดยเฉพาะอย่างยิ่งสำหรับชาวราศีพฤษภที่มีธาตุดินเป็นธาตุประจำราศีเกิด เพราะงานคือสิ่งสำคัญที่สุดสำหรับสำหรับชาวราศีนี้
 
ทัศนคติในการทำงานของชาวราศีพฤษภ
ชาวราศีพฤษภมักทำงานอย่างมุ่งมั่นและมีเป้าหมาย เชี่ยวชาญเฉพาะทางในสายงาน มีความรับผิดชอบสูงในงานที่ตนได้รับมอบหมาย บางครั้งยังทำงานเกินหน้าที่ที่ได้รับ มีความรอบคอบและความระมัดระวังจึงทำให้งานออกมาสำเร็จลุล่วง แสดงให้เห็นถึงความรับผิดชอบที่ชัดเจน ทำให้พวกเขามักได้รับความเคารพและนิยมชมชอบจากเพื่อนร่วมงานและพันธมิตรทางธุรกิจ
อย่างแรกเลยก็คือ พวกเขาใส่ใจในผลลัพธ์ของการทำงาน พวกเขาจะทำงานอย่างกระตือรือร้น ไม่มีคำว่าเหลาะแหละหรือเฉื่อยชาให้เห็นในชาวราศีพฤษภ นอกจากนี้พวกเขายังเชี่ยวชาญในหน้าที่ที่ได้รับมอบหมาย รวมถึงการดูแลการเงินที่ยอดเยี่ยมหายห่วง
 
ผู้นำชาวราศีพฤษภ
ผู้นำชาวราศีพฤษภออกจะเคร่งครัดและหัวโบราณอยู่สักหน่อย เป็นเรื่องยากมากที่จะให้เขายอมรับการเปลี่ยนแปลงขั้นตอนและวิธีการทำงานใหม่ๆ เจ้านายราศีนี้มีอุปนิสัยคือ จอมบงการ ชอบออกคำสั่ง และต้องได้ในสิ่งที่เขาต้องการเสมอ
ดังนั้น ลูกน้องของหัวหน้าชาวราศีพฤษภทำใจไว้ได้เลย เขาได้ตระเตรียมงานไว้รอคุณล่วงหน้าแล้วและคุณก็ต้องก้มหน้าก้มตาทำงานนั้นโดยมิอาจปฏิเสธได้ ข้อดีก็คือเจ้านายราศีนี้เขาจะให้เกียรติและชื่นชมพนักงานของเขาทุกคน ถ้าคนๆ นั้น ขยัน ซื่อสัตย์ ประหยัด รับผิดชอบ และอย่าได้มาแสดงความขี้เกียจให้เห็น ไม่เช่นนั้นคุณไม่มีทางได้เข้ามาเป็นส่วนหนึ่งของทีมงานของเขาแน่นอน
ด้วยบุคลิกภาพที่ประนีประนอม สงบ เยือกเย็น และการรับมือกับปัญหาที่ซับซ้อนอย่างมีสติ ผู้นำราศีนี้อาจจะประวิงเวลาการตัดสินใจโปรเจ็คสำคัญๆ ถ้าไม่ใช่เรื่องเร่งด่วน หรือคอขาดบาดตายจริงๆ เขาไม่มีทางด่วนตัดสินใจด้วยอารมณ์เด็ดขาด ถ้าไม่มั่นใจจริงๆ ก็ไม่มีทางจะฟันธงลงไป ทั้งนี้ก็เพื่อหลีกเลี่ยงความผิดพลาดที่จะตามมา
 
ลูกน้องชาวราศีพฤษภ
ลูกน้องชาวราศีพฤษภนั้นขยันขันแข็งในการทำงาน  ไม่มีวันยอมขายหน้าและถูกตราหน้าว่าไม่รับผิดชอบในงานที่ตัวเองได้รับมอบหมายมาเด็ดขาด ในบางรายก็ฝันว่าสักวันจะต้องมีธุรกิจเป็นของตนเอง บางคนก็ฝันเฟื่องว่าจะได้เงินเดือนสูงๆ หรือได้ไต่เต้าไปอยู่ในจุดสูงสุดของอาชีพและได้ขึ้นเงินเดือน เรื่องเงินคือเรื่องใหญ่สำหรับลูกน้องชาวราศีนี้
ลูกน้องชาวราศีพฤษภคือลูกน้องในฝันของบรรดาบอสทั้งหลาย พวกเขารับผิดชอบหน้าที่ตัวเองได้อย่างดีเยี่ยม ไม่ต้องเสียแรงบ่นให้หงุดหงิด พวกเขาทำทุกอย่างตามขั้นตอนที่เขียนไว้ในคู่มือและที่ได้รับการฝึกอบรมไว้ทุกขั้นทุกตอน ถ้าเกิดมีอะไรผิดพลาดขึ้นมา พวกเขาจะอ้างอิงการทำงานที่ถูกต้องตามหลักการในคู่มือที่เขาเรียนรู้มาทันที
ลูกน้องชาวราศีพฤษภจะทำตามกฎระเบียบและหลักการทุกอย่าง ไม่มีวันที่จะเลี้ยวออกนอกเส้นทางแม้ว่าจะมีเคสด่วนที่ต้องเร่งจัดการ พวกเขาก็จะค่อยๆจัดการทีละขั้นทีละตอน จนทุกสิ่งแล้วเสร็จ ซึ่งนี่เป็นข้อดีของลูกน้องชาวราศีนี้ ช้าแต่ชัวร์
 
อาชีพที่เหมาะสมกับชาวราศีพฤษภ
ชาวราศีพฤษภนั้นรู้ตัวตั้งแต่ยังเด็กว่าโตขึ้นอยากทำงานอะไร เด็กชาวราศีพฤษภบางคนถึงกับวางแผนการอันยิ่งใหญ่ไว้สำหรับอนาคตล่วงหน้าเป็นที่เรียบร้อยและก็ทำได้ตามนั้นเสียด้วย เมื่อเข้าไปทำงานให้องค์กร ชาวราศีพฤษภก็จะไต่เต้าไปสู่ตำแหน่งบริหาร แม้จะต้องใช้ความพยายามไต่เต้าจากตำแหน่งเล็กๆ พวกเขาก็ใช้ความอดทนรอคอยจนกระทั่งได้ในสิ่งที่ปรารถนา และได้รับค่าตอบแทนที่สมน้ำสมเนื้อ งานที่เหมาะกับชาวราศีพฤษภคงหนีไม่พ้นงานที่ต้องใช้ความตั้งอกตั้งใจและมุ่งมั่นมากเป็นพิเศษ ชาวราศีนี้ไม่เหมาะกับงานเร่งด่วน พวกเขาชอบทำงานในที่ที่ผ่อนคลายและเงียบสงบ ด้วยอิทธิพลของธาตุดินที่เป็นธาตุประจำตัวของชาวราศีพฤษภทำให้พวกเขามีความมานะ อุตสาหะ ขยันขันแข็ง พากเพียรกว่าทุกราศี บางคนอาจต้องทึ่งในความมีน้ำอดน้ำทนของชาวราศีนี้ นี่แหละข้อได้เปรียบจากอิทธิพลแห่งธาตุดิน
 
ชายชาวราศีพฤษภ
ชาวราศีพฤษภเมื่อตัดสินใจทำอะไรแล้ว จะทำจนสำเร็จ ไม่ล้มเลิกง่ายๆ จะทำงานอยู่ในสายงานและองค์กรนั้นอย่างยาวนานและไม่คิดจะลาออกหรือโยกย้ายใดๆ ทั้งสิ้น ชายชาวราศีพฤษภมีสมองอันปราดเปรื่อง รู้วิธีหาเงินได้อย่างดีและก็รู้วิธีที่จะใช้เงินได้อย่างเหมาะสมด้วยเช่นกัน 
ชาวราศีนี้จึงเหมาะกับการทำงานในสถาบันการเงิน บริษัทประกัน หรือสายงานที่เกี่ยวข้องกับวิทยาศาสตร์ เคมี ฟิสิกส์ และคณิตศาสตร์ ชาวราศีพฤษภนั้นชอบมีส่วนร่วมกับสังคมที่เขาอาศัยอยู่ เขาชอบงานที่ได้บริการสังคม จิตอาสา และงานภาคบริการ จึงไม่แปลกที่ชาวราศีนี้จะทำงานในสายงานการโรงแรม บริการจัดเลี้ยง หรือเป็นตัวแทนสถาบันดูแลด้านความงาม หรือแม้แต่ในสายงานที่ต้องใช้ความสุนทรีอย่างสถาปนิกและศิลปิน พวกเขาก็ทำได้ดี บางคนกลายเป็นนักกวีหรือศิลปินที่มีชื่อเสียง
 
หญิงสาวชาวราศีพฤษภ
หญิงสาวชาวราศีพฤษภ นั้นรักธรรมชาติ สาวๆ หลายคนในราศีนี้มักอยู่ในสายงานจัดและออกแบบภูมิทัศน์ หรือดูแลตกแต่งสวนด้วยต้นไม้ ดอกไม้นานา บ้างก็เป็นนักจัดสวน ต่อให้ไม่ได้ทำเป็นอาชีพแบบจริงๆ จังๆ ก็ต้องมีฝีมือด้านนี้ติดตัวอยู่บ้าง บางคนจัดสวน จัดดอกไม้เป็นงานอดิเรก สาวๆ ราศีนี้ยังเก่งเรื่องการติดต่อสื่อสาร พบปะเจรจากับผู้คน บางคนก็ทำงานอยู่ในสายงานนักบำบัด หรือเป็นนักจิตวิทยา หรือไม่ก็เป็นคุณครู สายงานเหล่านี้จะเหมาะกับสาวๆ ชาวราศีพฤษภเป็นอย่างมาก
 
การงานของชาวราศีพฤษภ
ชาวราศีพฤษภเกิดมาเพื่อทำมาหากินและสะสมทรัพย์สินให้เพิ่มพูน ราศีนี้เป็นหนึ่งในบรรดาราศีที่ประสบความสำเร็จในสายงานและอาชีพมากที่สุดราศีหนึ่ง ทั้งนี้เป็นเพราะชาวราศีนี้ขยัน พากเพียร อีกทั้งมีสัญชาตญาณในการหลีกเลี่ยงสถานการณ์ที่สุ่มเสี่ยงหรือเหตุการณ์ที่จะนำไปสู่ความล้มเหลว
ชาวราศีพฤษภแทบจะไม่เคยต้องเผชิญภาวะยากลำบากในการก้าวเข้าสู่สายงานและตำแหน่งที่ใฝ่ฝันเลย ทั้งนี้เพราะพวกเขาขยันทำงานได้คุ้มค่ากับเงินเดือน แม้ว่าจะไม่ได้ในสิ่งที่หวังทันทีทันใด พวกเขาก็จะรอคอยจนกว่าเวลาที่เหมาะสมจะมาถึง ชาวราศีพฤษภในบางรายก็ใช้เวลาคิดนานมาก คิดแล้วคิดอีก คาดการณ์ คิดคำนวณทุกฝีก้าว เพื่อให้เกิดผลลัพธ์และโอกาสที่เขาพึงปรารถนา
 
ธุรกิจของชาวราศีพฤษภ
ชาวราศีพฤษภส่วนใหญ่เมื่อมีธุรกิจเป็นของตัวเอง ร้อยทั้งร้อยมักจะรวยไม่รู้เรื่อง บางคนกลายเป็นนักธุรกิจที่ประสบความสำเร็จและมีชื่อเสียงโด่งดัง แต่ชาวราศีนี้กลับไม่คุยโม้โอ้อวดความสำเร็จของตัวเองเพื่อให้ใครต่อใครมาชื่นชม ตรงกันข้ามพวกเขาก็จะมุมานะทำงานหนักขึ้นและหนักขึ้นไปอีก
ด้วยความระมัดระวังในการจัดการเรื่องเงินๆ ทองๆ พวกเขามักจะเอาเงินไปลงทุนในกองทุนหรือร่วมทุนกับบริษัทที่ให้ผลตอบแทนสมน้ำสมเนื้อ พวกเขาไม่เน้นการลงทุนที่วูบวาบ คืนทุนเร็ว แต่ชาวราศีนี้ใจเย็นพอที่จะรอคอยเก็บเกี่ยวผลลัพธ์ที่ยอดเยี่ยมและประสบความสำเร็จอย่างที่คาดการณ์ไว้ล่วงหน้า
ชาวราศีพฤษภยังสามารถทำงานร่วมกับทีมงานได้อย่างดีเยี่ยม แม้ว่าจะมีความเห็นไม่ลงรอยกันบ้างแต่ทุกอย่างก็ดำเนินไปได้อย่างดี ชาวราศีนี้ไม่ชอบความเร่งรีบ ไม่ชอบอะไรที่เสี่ยงมาก หรือต้องด่วนตัดสินใจเร็วจนเกินไป ถ้าไม่มั่นใจจะไม่ลงมือทำ ซึ่งมีแนวโน้มว่า เพื่อนร่วมงานหรือคู่ค้าทางธุรกิจอาจจะส่ายหัวในความช้าแต่ชัวร์ของพวกเขา สายงานและธุรกิจที่เหมาะกับชาวราศีพฤษภ คือ ภาคการเงิน งานก่อสร้าง สถาปัตยกรรม รวมถึง การเกษตรและอสังหาริมทรัพย์
 
การเงินของชาวราศีพฤษภ
ชาวราศีพฤษภมีความขี้เหนียวในระดับตึ๋งหนืด ทั้งนี้มาจากความที่ชาวราศีนี้อยากจะมีหลักมีฐานมั่นคง ก็เลยคิดแต่จะเก็บ เก็บ และเก็บ เป็นเรื่องยากที่จะเห็นชาวราศีนี้จะนำเงินไปใช้จ่ายสุรุ่ยสุร่าย บางรายหนักข้อถึงขั้นเอาเงินใส่ตู้เซฟไว้ที่บ้านเพียงเพราะเขาหรือเธอนั้นไม่เชื่อมั่นในระบบความปลอดภัยของธนาคาร
พวกเขาประสบความสำเร็จเรื่องการเงินไม่ใช่เพียงเพราะการทำงานแต่เป็นเพราะเขามีทัศนคติที่ดีต่อเงิน หากคิดจะหยิบยืมเงินจากชาวราศีนี้พวกเขาอาจไม่เต็มใจนัก ยกเว้นเสียแต่ว่าพวกเขาจะได้รับการชำระหนี้คืนพร้อมดอกเบี้ย หรือผลประโยชน์ตอบแทนที่งดงาม
สิ่งที่ชาวราศีนี้คิดจะลงทุนคงจะหนีไม่พ้นของสวยๆ งามๆ อาทิ ผลงานศิลปะ ที่นอกจากจะไว้ใช้เพื่อชื่นชมและเสพสุนทรียะทางอารมณ์ด้วยแล้ว ชาวราศีนี้ยังคิดว่าเป็นครอบครองผลงานศิลปะเหล่านี้ยังเป็นการลงทุนที่ยอดเยี่ยมอย่างหนึ่งอีกด้วย
ชายชาวราศีพฤษภมักจะอุบเงียบเรื่องสถานะทางการเงินของพวกเขาไว้เป็นความลับ เขามักจะให้ของขวัญที่เน้นประโยชน์ใช้สอยมากกว่าการซื้อของขวัญที่หรูหราบ่งบอกถึงสถานะความร่ำรวยให้กับผู้หญิงหรือคนที่เขารัก สาวๆ ที่คบกับผู้ชายราศีนี้ทำใจไว้ได้แต่เนิ่นๆ เลยว่า ไม่มีวันที่เขาจะให้ของขวัญหรูหราราคาแพงที่ไร้ประโยชน์แก่คุณอย่างแน่นอน คิดจะเอาเปรียบผู้ชายราศีพฤษภนั้นไม่ง่าย เพราะเฮียไม่ใช่ผู้ชายสายเปย์โปรดเข้าใจ
การใช้เงินของผู้ชายราศีนี้จะสมเหตุสมผล อาทิ มอบเงินเพื่อช่วยเด็กๆ ด้อยโอกาส หรือ ทุ่มเงินไปกับการลงทุนทำธุรกิจ ชาวราศีพฤษภนั้นเน้นเรื่องการกินดีอยู่ดี และใส่ใจเรื่องสุขภาพมาก และเขามองว่าเรื่องนี้คือเรื่องสำคัญมาก หากไม่ใส่ใจดูแลสุขภาพและอาหารการกิน ก็อาจมีปัญหาสุขภาพตามมา
เช่นเดียวกันหญิงสาวชาวราศีพฤษภชอบใช้เวลาเดินชมร้านค้าเพื่อจะค่อยๆมองหาสิ่งที่ดีและเหมาะสมกับตัวเธอ ไม่รีบด่วนตัดสินใจช็อปปิ้งจนกระเป๋าฉีก แต่พวกเธอจะเน้นประโยชน์ด้านการใช้สอยเป็นหลัก กว่าจะตัดสินใจซื้อของอย่างใดอย่างหนึ่งจึงคิดแล้วคิดอีก เพื่อให้ได้สิ่งของที่ต้องการและมีประโยชน์จริงๆ พวกเธอไม่ชอบสวมใส่เครื่องประดับ แต่ชอบลงทุนในการซื้อเพชร ซื้อทองราคาแพงไว้เพื่อการเก็งกำไรในระยะยาว สาวๆ ราศีนี้ไม่มีวันไปช็อปปิ้งโดยไม่นำใบจดรายการสิ่งของที่จำเป็นต้องซื้อติดตัวไปด้วยแน่นอน เพื่อให้มั่นใจได้ว่าเธอจะไม่ช็อปปิ้งสิ่งของที่ไม่จำเป็นและเกินงบประมาณที่ตั้งไว้
 
ราศีที่เกื้อหนุนกับการทำงานของชาวราศีพฤษภ
ชาวราศีพฤษภมักมีความขัดแย้งทางบุคลิกภาพ ด้วยภายนอกที่ดูสงบเยือกเย็น สุขุมและเรียบร้อยต่อหน้าเพื่อนร่วมงาน แต่ความเป็นจริงกลับดื้อเงียบและไม่มีวันยอมทำตามความคิดใครง่ายๆ สิ่งที่เห็นอาจไม่ใช่สิ่งที่เป็นตัวตนจริงๆ ของชาวราศีพฤษภ ทำให้คนราศีพิจิกและชาวราศีพฤษภไม่มีวันร่วมงานกันได้อย่างราบรื่น ทั้งนี้เพราะชาวราศีพิจิกออกจะมีบุคลิกกระฉับกระเฉง ตัดสินใจรวดเร็วทันที
ในขณะที่ชาวราศีพฤษภไม่ชอบความเร่งรีบ จึงไม่มีวันที่จะไปกันได้ นอกจากนี้ หากชาวราศีพฤษภต้องทำงานร่วมกับชาวราศีเมถุน บอกได้เลยว่าอาการน่าเป็นห่วง เพราะต่างคนต่างแข็งกันทั้งคู่ มีการวางมวยแน่นอน ที่โคม่าไม่แพ้กันก็คือหากชาวราศีพฤษภต้องมาร่วมงานกับชาวราศีเมษด้วยแล้ว ไม่มีทางเป็นไปได้ เพราะคนที่ขี้เหนียวที่สุดมาพบกับคนที่ฟุ่มเฟือยที่สุด แค่คิดก็เหนื่อยแทนแล้ว รับรองว่าสองราศีนี้ตีกันเรื่องการเงินแน่นอนฟันธง
ชาวราศีพฤษภต้องหาคนที่มองเห็นในเป้าหมายเดียวกับเขา ซึ่งราศีที่ไปกันได้ดีก็คือ ราศีกันย์ ชาวราศีนี้ทำงานเป็นระเบียบเรียบร้อย ประสบความสำเร็จในด้านการทำธุรกิจ มีหลายสิ่งหลายอย่างเหมือนกันมากอย่างเหลือเชื่อ นอกจากนี้ชาวราศีพฤษภก็ยังสามารถทำงานร่วมกับชาวราศีกรกฎได้ดีเยี่ยม เพราะชาวราศีกรกฎจะไม่มีทางแย่งตำแหน่งผู้นำมาจากชาวราศีพฤษภ
และพร้อมจะปฏิบัติตามคำแนะนำของชาวราศีพฤษภได้อย่างดีเยี่ยม ชาวราศีตุลย์กับชาวราศีพฤษภก็เป็นอีกหนึ่งการจับคู่ที่ลงตัว ชาวราศีตุลย์จะช่วยจุดประกายความคิดและไอเดียใหม่ๆ ให้กับชาวราศีพฤษภ ในขณะที่ราศีมีนกับราศีพฤษภก็สามารถทำงานเข้าขากันได้อย่างดี ทำให้การทำงานเป็นทีมออกมาเวิร์คและลงตัวมากๆ