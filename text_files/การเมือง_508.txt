เพจข่าวสำนักงานรัฐมนตรี ศธ. โพสต์ภาพ "กนกวรรณ วิลาวัลย์" รมช.ศธ.ลุยน้ำท่วม ชาวเน็ตแห่คอมเมนต์เพียบ!
กลายเป็นภาพที่ถูกชาวเน็ตเข้ามาคอมเมนต์มากมาย หลังจากเฟซบุ๊กแฟนเพจ ข่าวสำนักงานรัฐมนตรี ศธ. โพสต์ภาพและข่าวของ นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ลุยน้ำท่วม แต่ชาวเน็ตหลายคนตั้งข้อสังเกตว่าช่วงขาดูลอยๆ คล้ายภาพถูกตัดต่อ
โดยทางเพจได้โพสต์ข้อความ ระบุว่า ครูโอ๊ะ ห่วง "โรงเรียนเอกชน" หลังพายุโซนร้อนถล่ม ทำให้ฝนตกหนักน้ำไหล่บ่าเข้าท่วม รร.กว่า 30 แห่ง ฝากช่วยดูแลนักเรียน-นักศึกษา-ครู ยึดความปลอดภัยหลัก พร้อมเฝ้าระวังติดตามสถานการณ์ใกล้ชิด
เมื่อวันอาทิตย์ที่ 26 กันยายน 2564 นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ กล่าวแสดงความห่วงใยชาวการศึกษาเอกชน ที่ได้รับผลกระทบจากพายุโซนร้อน “เตี้ยนหมู่” มีฝนตกหนักต่อเนื่อง น้ำไหลบ่าน้ำเข้าท่วมในสถานศึกษาจำนวน 30 แห่งในหลายจังหวัดในพื้นที่ภาคกลางตอนบน ภาคกลาง และภาคอีสาน
"ครูโอ๊ะได้ติดตามข่าวสถานการณ์น้ำท่วมในหลายพื้นที่ รวมทั้งสถานการณ์ของโรงเรียนและสถานศึกษาที่กำกับดูแล ซึ่งล่าสุด ผศ.ดร.ศุภเสฏฐ์ คณากูล นายกสมาคมคณะกรรมการประสานงานและส่งเสริมการศึกษาเอกชน (ปส.กช.) ได้รายงานถึงสถานการณ์น้ำท่วมเมื่อวันอาทิตย์ที่ 26 กันยายนที่ผ่านมา ว่า เนื่องจากเหตุฝนตกหนักในหลายพื้นที่ ทำให้มีน้ำไหลบ่าเข้าท่วมโรงเรียนและสถานศึกษา สังกัดสำนักงานคณะกรรมการส่งเสริมการศึกษาเอกชน ในจังหวัดสุโขทัย เพชรบูรณ์ ชัยภูมิ ลพบุรี นครสวรรค์ และนครราชสีมา สร้างความเสียหายให้กับอาคารเรียน สิ่งปลูกสร้าง อุปกรณ์การเรียน ซึ่งขณะนี้อยู่ระหว่างการสำรวจความเสียหายที่เกิดขึ้น
ครูโอ๊ะมีความห่วงใยชาวการศึกษาเอกชนทุกคน โดยเฉพาะลูก ๆ นักเรียน ทั้งนี้ได้เน้นย้ำให้ดำเนินงานต่าง ๆ ด้วยความปลอดภัยเป็นหลัก ทั้งในส่วนของครู นักเรียนนักศึกษา ตลอดจนบุคลากรทุกคน พร้อมให้ติดตามข่าวสถานการณ์ของทางราชการอย่างใกล้ชิด เพื่อเฝ้าระวัง และประสานหน่วยงานในพื้นที่เพื่อให้การช่วยเหลือโดยเร็ว ตลอดจนเร่งสำรวจและรายงานความเสียหาย เพื่อวางแผนในการช่วยเหลือและเยียวยาปัญหาหลังน้ำลดต่อไป" รมช.ศึกษาธิการ กล่าว
ภาพดังกล่าวมีคนเข้ามาแสดงความคิดเห็นแล้วกว่า 320 ข้อความ และถูกแชร์ไปแล้วกว่า 1,000 ครั้ง ซึ่งแต่ละคอมเมนต์ที่เข้ามาแสดงความคิดเห็นกันมากมาย บางรายก็แซวด้วยความขำขัน บางรายตั้งคำถามว่าถือเป็นการทำความผิดตาม พ.ร.บ.คอมพิวเตอร์ ฐานนําเข้าสู่ระบบคอมพิวเตอร์ซึ่งข้อมูลคอมพิวเตอร์อันเป็นเท็จหรือไม่
 
ล่าสุด ทางเพจได้ลบภาพดังกล่าวออกไปแล้ว พร้อมโพสต์ภาพ นางกนกวรรณ ภาพใหม่ พร้อมระบุว่า เป็น "แฟ้มภาพ ปี 2563" โดยจะเห็นคณะผู้ติดตามเดินอยู่ด้านหลังของนางกนกวรรณ แต่ชาวเน็ตก็ยังไม่วายเข้าไปแซวบอกว่าแคปเอาไว้ทัน
และล่าสุดทางเพจได้ลบโพสต์ดังกล่าวไปเรียบร้อยแล้ว
