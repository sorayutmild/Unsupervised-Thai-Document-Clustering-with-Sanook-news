     Mazda CX-30 2019 ใหม่ ถูกเปิดตัวครั้งแรกในโลกที่งาน Geneva Motor Show 2019 เมื่อช่วงต้นปีที่ผ่านมา เราลองไปรู้จักรถคันนี้กันว่าจะน่าสนใจขนาดไหน?

     Mazda CX-30 ไม่ใช่เจเนอเรชั่นใหม่ของ CX-3 ที่วางจำหน่ายในปัจจุบันแต่อย่างใด หากแต่เป็นโมเดลใหม่ล่าสุดของตระกูล Mazda CX ที่ถูกพัฒนาเพื่อคั่นกลางระหว่าง CX-3 และ CX-5 สำหรับเป็นคู่แข่งตรงของ Toyota C-HR และ Honda HR-V โดยเฉพาะ โดยสาเหตุที่ไม่ใช้ชื่อ CX-4 ในการทำตลาดก็เนื่องมาจากในตลาดจีนมีรถครอสโอเวอร์สไตล์คูเป้ที่ใช้ชื่อ CX-4 อยู่แล้วนั่นเอง
     Mazda CX-30 ถูกพัฒนาขึ้นบนพื้นฐานเดียวกับ Mazda3 แต่มีความสูงจากพื้นถนนเพิ่มขึ้น 25 มิลลิเมตร ช่วยเพิ่มทัศนวิสัยให้ดีขึ้นกว่ารถเก๋ง รวมถึงเพิ่มความสะดวกในการเข้า-ออกห้องโดยสาร โดยยังคงแนวคิดการออกแบบ Kodo Design ทำให้มีรูปลักษณ์แบบที่เห็นแล้วต้องนึกถึงแบรนด์มาสด้าทันที

     ภายในห้องโดยสารถูกออกแบบเน้นความเรียบหรูให้ความพรีเมียมในทุกสัมผัส ติดตั้งพวงมาลัยแบบ 3 ก้านตกแต่งด้วยโครเมียม มาพร้อมหน้าจออินโฟเทนเม้นท์ขนาดใหญ่เหนือแผงคอนโซล สั่งงานผ่านปุ่มควบคุมบริเวณใกล้กับคันเกียร์อันเป็นเอกลักษณ์ของแบรนด์มาสด้าไปแล้ว ซึ่งโดยรวมให้ความรู้สึกเหมือนเป็น Mazda3 เวอร์ชั่นยกสูงก็ว่าได้
     ด้านขุมพลังของ Mazda CX-30 จะถูกติดตั้งเครื่องยนต์เบนซิน SKYACTIV-X และคาดว่าจะมีเครื่องยนต์บล็อกเดียวกับ Mazda3 ให้เลือก ไม่ว่าจะเป็นเครื่องยนต์เบนซิน 1.5 ลิตร, 2.0 ลิตร และ 2.5 ลิตร รวมถึงเครื่องยนต์ดีเซล 1.8 ลิตร และมีระบบขับเคลื่อนสี่ล้อ i-AWD ให้เลือก ทั้งนี้ ขึ้นอยู่กับตลาดแต่ละประเทศด้วย

     ส่วนการวางจำหน่ายคาดว่าจะมีขึ้นในอีกไม่ช้านี้
 