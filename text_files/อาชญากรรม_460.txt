เกิดเหตุคนเมาอาละวาด ชกตำรวจและเจ้าหน้าที่รักษาความปลอดภัย พร้อมตะโกนด่าทอในพื้นที่ศาลอาญา ถนนรัชดาภิเษก
19 พ.ค. - ตำรวจประจำศาลอาญา พร้อมเจ้าหน้าที่รักษาความปลอดภัยได้ควบคุมตัว นายกษิดิศ (ขอสงวนนามสกุล) ญาติของหนึ่งในจำเลยคดียาเสพติด ที่มาฟังการพิจารณาคดี ที่ห้องพิจารณาคดี 808 มาควบคุมตัวภายในห้องขังเพื่อรอการพิจารณาลงโทษหลังก่อเหตุ เมาสุราและอาละวาดในห้องพิจารณาคดี
โดย นายกษิดิศ ได้เดินทางมาศาลพร้อมเพื่อนอีก 2 คน เพื่อฟังคำสั่งศาลอุทธรณ์ ในคดีของน้องชาย แต่เจ้าหน้าที่รักษาความปลอดภัยสังเกตเห็นว่าบุคคลทั้ง 3 มีลักษณะมึนเมา จึงแจ้งตำรวจประจำศาลให้ควบคุมตัวออกจากห้องพิจารณาคดี แต่นายกษิดิศ ไม่พอใจการทำงานของตำรวจศาล จึงมีด่าทอและลงมือทำร้ายร่างกาย ร้อยตำรวจตรี สงกรานต์ ศรีสุข ตำรวจที่ดูแลความปลอดภัยภายในศาลอาญา ด้วยการชกเข้าที่กรามด้านซ้ายหนึ่งหมัด ก่อนวิ่งลงจากห้องพิจารณาคดี
ซึ่งเจ้าหน้าที่รักษาความปลอดภัยได้พยายามวิทยุเพื่อสกัดจับ กระทั่งทั้ง 3 คน ออกมาถึงบริเวณด้านหน้าศาล ก็ยังคงมีการด่าทอเจ้าหน้าที่ผู้ปฏิบัติหน้าที่ทั้งหมดทุกคนที่อยู่ในเหตุการณ์ จึงพยายามเกลี้ยกล่อมให้สงบสติอารมณ์
แต่นายกษิดิศ ไม่หยุดการกระทำ และพยายามวิ่งหนีออกนอกพื้นที่ศาล เจ้าหน้าที่ประจำศาลพร้อมตำรวจจึงวิ่งตามไปเป็นระยะทางกว่า 1 กิโลเมตร ก่อนจับตัวที่หน้าศาลแขวงพระนครเหนือ
จากการตรวจค้นตัว ตำรวจพบกระสุนปืน ขนาด 11 มิลลิเมตร ที่กระเป๋ากางเกง ขณะที่เพื่อนอีก 2 คน ที่มาด้วยกันได้หลบหนีออกไปทางด้านหลัง
เบื้องต้น ตำรวจยังไม่มีการแจ้งข้อกล่าวหาใดๆ แต่เนื่องจากคดีนี้เกิดขึ้นในพื้นที่ศาล ซึ่งเป็นการละเมิดอำนาจศาลอย่างชัดเจน ดังนั้น ศาลสามารถดำเนินการพิจารณาลงโทษได้ทันที ส่วนผู้ที่หลบหนีตำรวจจะติดตามตัวมาดำเนินคดีต่อไป
ภายหลังเจ้าหน้าที่ได้คุมตัวนายกษิดิศ ไปตรวจค้นรถยนต์ ไม่พบสิ่งผิดกฎหมาย ก่อนนำตัวไปตรวจร่างกาย พบว่าปัสสาวะเป็นสีม่วง