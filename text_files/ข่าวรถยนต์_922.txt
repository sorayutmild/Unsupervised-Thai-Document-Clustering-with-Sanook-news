     Hyundai Santa Cruz รถกระบะคันงามจากแดนโสมที่เปิดตัวเวอร์ชั่นต้นแบบไปก่อนหน้านี้ มีลุ้นไฟเขียวลงตลาดจริงภายในเดือนพฤศจิกายนนี้

     ผู้บริหารสูงสุดของฮุนไดประเทศสหรัฐอเมริกา นาย Dave Zuchowski เปิดเผยถึงโปรเจครถกระบะ 'Santa Cruz' ว่าอยู่ระหว่างการพิจารณาจากบริษัทแม่ที่ประเทศเกาหลีใต้ เพื่อขออนุมัติให้เดินหน้าพัฒนาโฉมโปรดัคชั่นสำหรับวางจำหน่ายจริง โดยการอนุมัติจะมีขึ้นภายในเดือนพฤศจิกายนที่จะถึงนี้
     ทั้งนี้ Santa Cruz Concept เป็นรถกระบะต้นแบบที่ถูกเปิดตัวไปเมื่อต้นปี 2015 ที่ผ่านมาในงานดีทรอยต์มอเตอร์โชว์ โดยเวอร์ชั่นต้นแบบถูกติดตั้งเครื่องยนต์เทอร์โบดีเซลความจุ 2.0 ลิตร ที่ให้กำลังสูงสุด 190 แรงม้า (BHP) แรงบิดสูงสุด 300 นิวตัน-เมตร ส่งกำลังด้วยระบบขับเคลื่อน 4 ล้อแบบ All-wheel Drive
 

     ขณะที่ ซานตาครูซเวอร์ชั่นจำหน่ายจริง คาดว่าจะถูกพัฒนาขึ้นบนพื้นฐานของคอมแพ็คเอสยูวีอย่าง 'Tucson' รวมไปถึงเครื่องยนต์ สามารถรองรับผู้โดยสารได้จำนวน 5 คน และยังไม่เป็นที่แน่ชัดว่าจะมีเครื่องยนต์ดีเซลให้เลือกหรือไม่
     ของจริงจะเป็นอย่างไรคงต้องติดตามดูอีกที

 
     ที่มา Car and Driver
 
 