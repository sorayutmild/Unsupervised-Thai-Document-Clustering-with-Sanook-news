(10 ก.พ.) เจ้าหน้าที่ตำรวจ สภ.เมืองราชบุรี ได้แถลงข่าวความคืบหน้าคดีฆาตกรรมอำพราง น.ส.ณิชมน นิ่มเดช หรือ รถตู้ อายุ 23 ปี พนักงานประชาสัมพันธ์นครปฐมเคเบิ้ลทีวี ที่ถูกฆ่าเผาอำพรางคาห้องเช่า เมื่อวันที่ 7 ก.พ. ที่ผ่านมา
ล่าสุดเจ้าหน้าที่ตำรวจได้นำกำลังจับกุมตัว นายวีระพงษ์ เสถียรธีราภาพ อายุ 24 ปี ได้ที่สถานีรถไฟราชบุรี ขณะที่ผู้ต้องหากำลังจะขึ้นโดยสารรถด่วนขบวนกรุงเทพ-ยะลา โดยการจับกุมครั้งสืบเนื่องจาก เจ้าหน้าที่ตำรวจได้รับเบาะแสว่า หลังเกิดเหตุ นายวีระพงษ์เป็นผู้ครอบครองโทรศัพท์มือถือของผู้เสียชีวิต
จากการสอบสวนเบื้องต้น นายวีระพงษ์ให้การรับสารภาพว่า เป็นเพื่อนสนิทกับผู้เสียชีวิต และไม่ได้ข่มขืนกระทำชำเราแต่อย่างใด แต่ได้ร่วมมือกับคนร้ายอีก 4 คน บุกเข้าไปฆ่าผู้เสียชีวิต โดยเป็นคนใช้สายไฟรัดคอ น.ส.ณิชมน จนขาดใจตาย จากนั้นจึงได้ร่วมกันค้นเอาทรัพย์สินผู้เสียชีวิตไปขาย และลงมือเผาห้องเช่าเพื่ออำพรางคดี
อย่างไรก็ตามเจ้าหน้าที่ตำรวจยังไม่ปักใจเชื่อในคำให้การ และดำเนินการสืบสวนตามหาคนร้ายอีก 4 รายที่ผู้ต้องหาสารภาพต่อไป
อ่านข่าวที่เกี่ยวข้อง: ฆ่าอำพรางศพ เผาสาวเคเบิลทีวีนครปฐม คาห้องพัก