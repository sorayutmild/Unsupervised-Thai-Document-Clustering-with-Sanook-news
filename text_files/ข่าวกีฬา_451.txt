ภายหลังการชก ศึกชิงแชมป์สภามวยโลก (WBC) รุ่นซูเปอร์ฟลายเวต ซึ่งผลการแข่งขันปรากฏว่า ศรีสะเกษ นครหลวงโปรโมชั่น กำปั้นชาวไทย เป็นฝ่ายรักษาเข็มขัดแชมป์ไว้ได้อีกครั้ง ด้วยการเอาชนะน็อก โรมัน กอนซาเลซ กำปั้นชาวนิการากัว ยกที่ 4 ที่สังเวียนสตับฮับ เซ็นเตอร์ คาร์สันซิตี้ แคลิฟอร์เนีย เมื่อวันอาทิตย์ที่ 10 กันยายน ที่ผ่านมาซึ่งหลังการชกเสร็จสิ้น สื่อต่างประเทศได้นำใบการให้คะแนนของผู้ตัดสินในไฟต์นี้ออกมาให้แฟนๆได้ทราบ ถึงความเป็นไปได้หากไฟต์นี้จบแบบครบยก ต้องใช้คะแนนตัดสิน โดยกรรมการข้างเวทีทั้ง 3 ท่าน ประกอบด้วย สตีฟ มอร์โรว์ (สหรัฐฯ), อเลฮานโดร โรชิน (เม็กซิโก) และ เจสเซ่ เรเยส (สหรัฐฯ)
เกมการชกในช่วง 3 ยกแรก หลายฝ่าย รวมถึงสื่อต่างชาติหลายสำนัก ต่างยกให้ "แชมป์โลกชาวไทย" เป็นฝ่ายทำได้ดีกว่าผู้ท้าชิง ซึ่งใบคะแนนอย่างเป็นทางการในช่วง 3 ยกแรก ออกมาดังนี้ สตีฟ มอร์โรว์ (สหรัฐฯ) ให้ ศรีสะเกษ นครหลวงโปรโมชั่น เป็นฝ่ายชนะ 30-27 คะแนน ขณะที่ อเลฮานโดร โรชิน (เม็กซิโก) ให้แชมป์โลกชาวไทย ชนะ 30-27 คะแนน แต่ในกรรมการท่านสุดท้าย เจสเซ่ เรเยส ผู้ตัดสินชาวสหรัฐฯ กลับสร้างความแปลกใจให้กับแฟนมวยจำนวนมาก เมื่อกลับให้ โรมัน กอนซาเลซ เป็นฝ่ายชนะคะแนน 29-28 คะแนน ซึ่งมองว่าในช่วงยก 2 และ ยก 3 กำปั้นชาวนิการากัว เป็นฝ่ายทำได้ดีกว่าอย่างไรก็ตาม ใบคะแนนดังกล่าวทั้งหมด เป็นอันต้องพับเก็บไปเมื่อ "เจ้าแหลม" ศรีสะเกษ นครหลวงโปรโมชั่น อัดขวาเข้าปลายคางผู้ท้าชิง จนไม่สามารถลุกขึ้นมาสู้ต่อได้ งานนี้บอกเลย หากครบ 12 ยก แล้วต้องมารวมคะแนนไม่แน่บางที อาจเกิดเหตุการณ์ที่ทำให้แฟนๆกำปั้นต้องช้ำใจก็เป็นได้