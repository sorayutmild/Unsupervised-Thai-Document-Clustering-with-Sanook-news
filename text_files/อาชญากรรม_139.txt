ผู้สื่อข่าวรายงานว่า (19 ธ.ค.) เมื่อเวลา 16.00 น. สภ.เมือง จ.ชัยนาท แถลงข่าวจับกุมผู้ต้องหาคดีร่วมกันฆ่านายสะอิ้ง (ขอสงวนนามสกุล) อายุ 69 ปี ประกอบไปด้วย น.ส.วิสา (ขอสงวนนามสกุล) อายุ 30 ปี ผู้จ้างวาน ลูกสาวนายสะอิ้ง ,นายวรวุฒิ กลิ่นไกล อายุ 21 ปี และ นายนันทยศ (ขอสงวนนามสกุล) อายุ 18 ปี
เหตุเกิดเมื่อวันที่ 5 ธ.ค. ด้วยเงินค่าจ้างจำนวน 80,000 บาท นอกจากนี้ยังมีนายนภดล (ขอสงวนนามสกุล) อายุ 19 ปี และนายชนัย (ขอสงวนนามสกุล) อายุ 18 ปี ที่อยู่ระหว่างหลบหนี
พ.ต.อ.อุกฤษ ภู่กลั่น ผกก.สภ.เมือง จ.ชัยนาท เปิดเผยว่า จากการสืบสวนทราบว่า น.ส.วิสา ได้ทำประกันให้กับนายสะอิ้ง หลายกรมธรรม์โดยใส่ชื่อตนเองเป็นผู้รับผลประโยชน์ทั้งหมดประมาณ 700,000 บาท ชุดสืบสวนจึงตรวจสอบการใช้งานโทรศัพท์มือถือของ น.ส.วิสา โดยละเอียด จึงทราบว่าติดต่อกับใครบ้าง จนกระทั่งติดตามจับตัวนายวรวุฒิกับนายนันทยศ ซึ่งผู้ต้องหาได้ให้การซัดทอดเพื่อนร่วมก่อเหตุ ที่กำลังหลบหนี 2 คน
จากการสอบสวน น.ส.วิสา กล่าวว่า สาเหตุที่วางแผนฆ่าพ่อนั้น เพราะมีความคับแค้นใจที่นายสะอิ้งได้พยายามลวนลามลูกสาว อายุ 12 ปี ของตนเอง ซึ่งเป็นหลานแท้ๆ ของนายสะอึ้ง ประกอบกับได้เก็บความแค้นที่สั่งสมมานาน เพราะนายสะอิ้งมีภรรยาทั้งหมด 6 คน และนายสะอิ้งมีพฤติกรรมชอบลวนลามคนในครอบครัว
โดยแม่ของ น.ส.วิสา เอง ก็เป็นลูกสาวแท้ๆ ของนายสะอิ้ง ที่ถูกบังคับขืนใจเอาเป็นภรรยา จนมีลูกคือ น.ส.วิสา ซึ่ง น.ส.วิสา อ้างว่า เคยถูกนายสะอิ้งพ่อแท้ๆ ลวนลามมาก่อนหน้านี้ เมื่อรู้ว่านายสะอิ้งลวนลามลูกสาวของตนเอง จึงระเบิดความแค้นด้วยการจ้างคนร้ายทั้ง 4 คน มาฆ่าพ่อ ส่วนเรื่องเงินประกันเป็นเพียงแรงจูงใจส่วนน้อยเท่านั้น
ทั้งนี้ ตำรวจได้นำตัวคนร้ายทั้ง 3 คน ส่งร้อยเวรเจ้าของคดีทำการสอบสวน เพื่อดำเนินคดีตามกฎหมายต่อไป ส่วนคนร้ายที่ยังหลบหนี 2 คน ทราบแล้วว่าหลบหนีอยู่ที่ใด คาดว่าจะได้ตัวเร็วๆ นี้