เป็นข่าวที่อยู่ในกระแสความสนใจของผู้คนทั่วทั้งสังคมอยู่ 2-3 วัน แล้ววันนี้ก็ได้คลายปริศนาเกี่ยวกับ "ดาราพยัญชนะใส่ข้าว" กันเสียที เพราะล่าสุดเมื่อเวลา 16.00 น. นักธุรกิจหนุ่มปริศนาได้ออกมาแถลงยอมรับว่าเป็นผู้ชายที่กำลังคบหาอยู่กับดาราสาวจริง
>> นักธุรกิจหนุ่มเปิดใจขอโทษ "วีเจจ๋า" ยอมรับคบกันจริง เผยสถานะรอหย่ากับภรรยา
หลายคนอยากจะรู้ว่าผู้ชายที่ชื่อ ตุ๊-ธนานันต์ เอื้ออารักษ์ เป็นใคร
Sanook! Money ขอนำเสนอข้อมูลที่พอจะค้นได้แบบคร่าวๆ มาฝากกัน
ตุ๊ ธนานันต์ ปัจจุบันอายุ 38 ปี แจ้งไว้ในระหว่างแถลงข่าวว่าประกอบอาชีพธุรกิจส่วนตัว โดยข้อมูลจากตลาดหลักทรัพย์แห่งประเทศไทยพบว่า นายธนานันต์ เอื้ออารักษ์ เป็นผู้ถือหุ้นใหญ่ลำดับที่ 11 ของบริษัท โอ ซี ซี จำกัด (มหาชน) [OCC] ด้วยจำนวนหุ้น 931,990 หุ้น คิดเป็นสัดส่วน 1.55%
ทั้งนี้ บมจ.โอ ซี ซี เป็นธุรกิจในเครือสหพัฒนพิบูล ทำธุรกิจในกลุ่มสินค้าอุปโภคบริโภค หมวดของใช้ส่วนตัวและเวชภัณฑ์
นอกจากนี้ จากข้อมูลของกรมพัฒนาธุรกิจการค้า กระทรวงพาณิชย์ พบว่า ตุ๊ ธนานันต์ เป็นกรรมการบริษัท บี แอนด์ ที เจนเนอรัล จำกัด ซึ่งก่อตั้งเมื่อเดือน พ.ย. 2554 ด้วยทุนจดทะเบียนแรกเริ่ม 3 ล้านบาท ปัจจุบันมีทุนจดทะเบียนอยู่ที่ 5 ล้านบาท
โดย บริษัท บี แอนด์ ที เจนเนอรัล จำกัด แจ้งว่าดำเนินธุรกิจในหมวด การขนส่งและขนถ่ายสินค้า รวมถึงคนโดยสาร ซึ่งมีผลประกอบการย้อนหลังเป็นดังนี้
ปี 60 รายได้ 44.5 ล้านบาท กำไรเพียง 2.6 แสนบาท
ปี 59 รายได้ 38.8 ล้านบาท กำไร 9.3 แสนบาท
ปี 58 รายได้ 25.6 ล้านบาท กำไร 1.5 ล้านบาท
ปี 57 รายได้ 7.8 ล้านบาท ขาดทุนราว 1 ล้านบาท
จะเห็นว่ารายได้โตขึ้นมาตลอด 4 ปี แต่กลับมีกำไรลดลงทุกปีเช่นกัน 
และนี่อาจจะเป็นสาเหตุหนึ่งที่ทำให้เจ้าตัวปฏิเสธกระแสข่าวที่ดาราสาวคนสวยจะมาเกาะตัวเขาว่า 
"สำหรับเรื่องที่มีคนบอกว่า คุณจ๋ามาอยู่กับผมเพื่อให้ผมเลี้ยงดู อันนี้ก็ตลกจริงๆ เพราะว่าคิดไปคิดมา คุณจ๋าเขาน่าจะมีรายได้มากกว่าผมเสียอีกด้วยซ้ำ" นี่คือคำบอกเล่าจากปากของ ตุ๊ ธนานันต์