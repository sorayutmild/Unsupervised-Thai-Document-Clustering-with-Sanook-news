     หลายๆคนอาจยังมีความเข้าใจผิดเกี่ยวกับเรื่องการดูแลรักษารถยนต์ ซึ่งบางครั้งก็คงว่าไม่ได้ เพราะข้อมูลต่างๆ บางอัน ถูกเผยแพร่ออกมาจากแหล่งที่ไม่มีการอ้างอิง แต่กลับดูน่าเชื่อถือซะอย่างงั้น และบางอย่างก็ไม่ใช่เรื่องที่ร้ายแรงอะไร แต่กับบางเรื่องมันอาจส่งผลร้ายแรงมากกว่าที่คิด
     สำหรับเรื่องราวในครั้งนี้ที่จะเอามาเตือนกัน เป็นเรื่องเกี่ยวกับ แบตเตอรี่ ประเภทเติมน้ำกลั่นที่หลายคนรู้จักกันดี และเข้าใจถึงการทำงาน วิธีการรักษาที่ถูกต้อง แต่กับบางคนที่รู้จักแค่ชื่อ รู้แค่ว่ามันคืออะไร และยังไม่มีประสบการณ์การดูแลรักษาซักเท่าไหร่ แถมยังชอบเข้าใจผิด คิดว่าน้ำเปล่าธรรมดาสามารถนำมาเติมแทนน้ำกลั่นได้ ซึ่งในความเป็นจริงแล้ว มันไม่ใช่เลย
     สาเหตุที่ต้องใช้น้ำกลั่นบริสุทธิ์เติมแบตเตอรี่เท่านั้นเป็นเพราะว่า น้ำเปล่าทั่วไป (น้ำประปา, น้ำดื่ม, โซดา ฯลฯ) จะมีส่วนผสมของแร่ธาตุมากมายที่จำเป็นต่อร่างกาย แต่ไม่จำเป็นสำหรับแบตเตอรี่ เนื่องจากมันจะส่งผลเสียมากกว่าผลดี เช่น อายุการใช้งานของแบตเตอรี่ ประสิทธิภาพของแบตเตอรี่ และแรงดันของแบตเตอรี่ ซึ่งในความเป็นจริงแล้ว น้ำที่อยู่ภายในแบตเตอรี่ก็คือน้ำกรดดีๆ นี่เอง และเมื่อใช้งานไปสักพัก น้ำในแบตเตอรี่ก็จะเริ่มลดลง เพราะผลจากการทำปฏิกิริยาทางเคมีกับแผ่นตะกั่ว ซึ่งบางส่วนระเหยกลายเป็นไฮโดรเจน และออกซิเจนในรูปแบบของไอน้ำ และน้ำที่เราเห็นเหลืออยู่ จะกลายเป็นน้ำกรดแบบเข้มข้นที่อันตราย ห้ามนำมาโดน หรือสัมผัสกับร่างกายเด็ดขาด
     ดังนั้นเมื่อน้ำในแบตเตอรี่แห้งหรือลดลง ควรที่จะเอาน้ำกลั่นบริสุทธิ์มาเติมเท่านั้น ห้ามนำน้ำเปล่า หรือน้ำอื่นๆ มาเติมเด็ดขาด ไม่อย่างนั้นจะทำให้แบตเตอรี่ทำงานได้ไม่เต็มที่ ไม่เต็มประสิทธิภาพ และที่สำคัญที่สุด มันส่งผลต่ออายุการใช้งานแบตเตอรี่ที่สั้นลงอย่างชัดเจน
 
 