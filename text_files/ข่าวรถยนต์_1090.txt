     รถยนต์รุ่นใหม่ๆมักมาพร้อมปุ่มกดมากมาย ซึ่งแต่ละปุ่มก็มีฟังก์ชั่นต่างกันออกไป แต่มีอยู่ 4 ฟังก์ชั่นเจ๋งๆ ที่คนส่วนใหญ่ไม่ค่อยใช้กัน มีอะไรบ้าง?

1.Auto Hold
     ปุ่ม Auto Hold จะมาพร้อมกับรถที่มีฟังก์ชั่นเบรกมือไฟฟ้า ซึ่งหน้าที่ของมันคือการช่วยเหยียบเบรกแทนเราขณะรถจอดติดไฟแดงยังไงล่ะ โดยปกติระบบดังกล่าวจะถูกปิดเอาไว้ตั้งแต่เริ่มสตาร์ทเครื่องยนต์
     โดยหลักการทำงาน คือ เมื่อรถค่อยๆชะลอจนกระทั่งหยุดนิ่ง เบรกมือจะเริ่มทำงานอัตโนมัติ เราจึงสามารถปล่อยเท้าออกจากแป้นเบรกได้ ไม่ต้องเมื่อยขาเหยียบแป้นเบรกตลอดเวลา หากจะขับต่อไปก็แค่เหยียบคันเร่งเท่านั้น รู้แบบนี้ต้องกลับไปลองแล้วล่ะ!
 

2.Sync 
     ปุ่ม Sync มักจะมีให้เห็นในรถญี่ปุ่นที่มาพร้อมระบบปรับอากาศแบบ Dual-zone ซึ่งหน้าที่ของมันคือการล็อคอุณหภูมิของแอร์ทั้ง 2 ฝั่งให้เท่ากันเสมอ เหมาะสำหรับคนที่ใช้รถคนเดียว หรือกรณีที่คนข้างๆไม่สนใจจะปรับอุณหภูมิสำหรับตัวเอง ช่วยให้ไม่ต้องคอยปรับอุณหภูมิทั้งสองข้างให้เท่ากันอยู่เรื่อยๆ
 

3.Hill Decent Control
     รถเอสยูวีหรือรถกระบะรุ่นใหม่ๆ ที่ติดตั้งระบบควบคุมเสถียรภาพ (พวก ESP, VSA, VSC,... นั่นแหละ) มักจะมาพร้อมระบบควบคุมความเร็วขณะลงทางชันอัตโนมัติ ซึ่งจำเป็นต้องกดปุ่มเพื่อเปิดทุกครั้งที่มีการใช้งาน ต่างจากระบบช่วยออกตัวบนทางลาดชัน (Hill Start Assist) ที่จะทำงานอัตโนมัติทุกครั้ง
     โดยระบบที่ว่านี้จะช่วยควบคุมเบรกให้อัตโนมัติเมื่อลงทางชัน โดยเฉพาะการขับขี่แบบออฟโรด ช่วยให้ผู้ขับขี่สามารถใช้สมาธิกับการบังคับพวงมาลัยได้อย่างเต็มที่
 

4.ESP OFF
     โดยปกติแล้วระบบควบคุมเสถียรภาพ (ESP) และระบบป้องกันล้อหมุนฟรี (Traction Control) จะเริ่มทำงานอัตโนมัติทุกครั้งที่สตาร์ทเครื่องยนต์ ซึ่งเราก็แนะนำให้เปิดทิ้งไว้เพื่อความปลอดภัย แต่ก็มีบางกรณีที่จำเป็นต้องปิดระบบที่ว่านี้ เช่น ขณะลุยโคลนเหนียวหรือไต่ออกจากพื้นทราย เพื่อป้องกันไม่ให้ระบบเข้าไปตัดกำลังจากเครื่องยนต์จนไม่มีแรงส่งนั่นเอง
 
 