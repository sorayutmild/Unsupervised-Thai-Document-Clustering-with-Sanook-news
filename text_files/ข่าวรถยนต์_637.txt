     รูปแบบแป้นเกียร์อัตโนมัติในรถยนต์แต่ละรุ่นมีความแตกต่างกันออกไป บางรุ่นเป็นแบบเลื่อนตรง บางรุ่นเป็นแบบขั้นบันได ทั้งสองรุ่นแตกต่างกันอย่างไรบ้าง?

แป้นเกียร์แบบเลื่อนตรง
     แป้นเกียร์แบบเลื่อนตรงเป็นที่นิยมมากที่สุดในรถเกียร์ออโต้ปัจจุบัน เนื่องจากเข้าใจง่าย ไม่สลับซับซ้อน โดยผู้ขับขี่จำเป็นต้องกดปุ่มเพื่อเลื่อนคันเกียร์ในบางตำแหน่ง เช่น P ไป R, R ไป P, N ไป R หรือ 2 ไป L เป็นต้น ซึ่งการที่ต้องกดปุ่มก่อนเลื่อนคันเกียร์ เพื่อเป็นการป้องกันการเข้าเกียร์โดยไม่ตั้งใจนั่นเอง
     แต่การเลื่อนเกียร์ไปบางตำแหน่ง ก็ไม่จำเป็นต้องกดปุ่มเสมอไป เพราะจะช่วยเพิ่มความสะดวกสบายมากขึ้น และยังช่วยเพิ่มความปลอดภัยหากเกิดกรณีฉุกเฉิน เช่น N ไป D, D ไป N, R ไป N หรือ D ไป D3 เป็นต้น
 

แป้นเกียร์แบบขั้นบันได
     ส่วนแป้นเกียร์แบบขั้นบันได มีข้อดีอย่างแรก คือ ความหรูหรา ดูดีมีราคากว่าแบบเลื่อนตรงปกติ ขณะที่การเปลี่ยนเกียร์ไปยังตำแหน่งต่างๆ ก็เหมือนกับแป้นเกียร์แบบตรง เพียงแต่ใช้วิธีผลักคันเกียร์ไปทางด้านซ้ายแทนเพื่อปลดล็อค (ในกรณีเป็นรถพวงมาลัยขวา) ซึ่งตำแหน่งที่ต้องมีการผลักคันเกียร์ไปทางซ้ายก็จะคล้ายกับเกียร์ตรง เช่น P ไป R, R ไป P และ D ไป R เป็นต้น
     ขณะที่การเปลี่ยนเกียร์บางตำแหน่งก็ไม่ต้องผลักคันเกียร์เช่นเดียวกัน เช่น N ไป D, D ไป N หรือ R ไป N
     ซึ่งการใช้งานจริงทั้งสองแบบแทบไม่แตกต่างกัน หากใครไม่เคยใช้แบบขั้นบันไดมาก่อน ก็สามารถเรียนรู้ได้ไม่ยากเย็นเลย
 