(28 มี.ค.) เมื่อเวลาประมาณ 10.00 น. ที่ผ่านมา เจ้าหน้าที่ตำรวจได้ควบคุมตัว นายบรรเจิด ฉัตรไพฑูรย์ เจ้าของโรงพยาบาลแห่งหนึ่ง จ.อุดรธานี พร้อมกับ ด.ต.ชาญชัย สร้อยสังวาลย์ และ นายบุญนาค หงษาคำ ขึ้นเครื่องบินเข้ากรุงเทพฯ เพื่อเดินทางไปยังสำนักงานตำรวจแห่งชาติ หลังตกเป็นผู้ต้องหาคดีฆ่าพระหมอ พระบัณฑิต สุปันฑิโต
ต่อมาในเวลาประมาณ 11.00 น. พล.ต.อ.สมยศ พุ่มพันธุ์ม่วง ผู้บัญชาการตำรวจแห่งชาติ(ผบ.ตร.) ได้เปิดแถลงข่าวผลการจับกุมตัว นายบรรเจิด, ด.ต.ชาญชัย และ นายบุญนาค ผู้ต้องหาร่วมกันฆาตกรรมพระบัณฑิต สุปัณฑิโต เจ้าอาวาสวัดป่าตอสีเสียด เมื่อวันที่ 1 มีนาคมที่ผ่านมา หลังดำเนินการจับกุมมือปืน นายปัญจ๋า ชารีแสน ได้ก่อน เมื่อวันที่ 25 มีนาคม
ทั้งนี้ นายบรรเจิด ได้ขอให้การใดๆ กับเจ้าหน้าที่ตำรวจ แม้จะถูกผู้ต้องหารายอื่นๆ ให้การซัดทอดโยงใย ขณะที่ ด.ต.ชาญชัย และ นายบุญนาค ถูกจับแย่งห้องเพื่อสอบปากคำ ซึ่งใช้เวลาประมาณ 1 ชั่วโมง ก่อนจะตั้งโต๊ะแถลงในเวลาต่อมา
พล.ต.อ.สมยศ เปิดเผยว่า ด.ต.ชาญชัย รับสารภาพว่า นายบรรเจิด เป็นผู้ที่โทรศัพท์มาว่าจ้างฆ่า พระหมอบัณฑิต ด้วยเงินค่าจ้าง 300,000 บาท ด.ต.ชาญชัย จึงได้ว่าจ้างต่อไปยัง นายปัญจ๋า พร้อมโอนเงินให้ 50,000 บาท เพื่อจัดซื้ออาวุธ และวานให้ นายบุญนาค เป็นผู้ดูแลเส้นทางหลบหนี
ด.ต.ชาญชัย ระบุว่า ส่วนตัวไม่เคยรู้จักกับ นายบรรเจิด มาก่อน แต่อีกฝ่ายเป็นคนโทรศัพท์ติดต่อมา อ้างว่ารู้จักกับ พล.ต.ต.บุญลือ กอบางยาง ผู้บังคับการกองบังคับการฝึกพิเศษ กองบัญชาการตำรวจตระเวนชายแดน จึงยอมรับทำงานนี้ โดย นายบรรเจิด อ้างว่า พระหมอบัณฑิต มีพฤติการณ์ไม่เหมาะสมและมีสัมพันธ์ชู้สาวกับแพทย์หญิงคนหนึ่ง
ทั้งนี้ ด.ต.ชาญชัย ยังให้การอ้างว่า นายบรรเจิด และ พล.ต.ต.บุญลือ ยังให้ตัวเองติดตามพฤติการณ์ของแพทย์หญิงคนดังกล่าวกับพระหมอบัณฑิต นานเกือบ 1 เดือน จนกระทั่งพบว่าแพทย์หญิงไปที่วัดป่าจริง แต่ไม่มีความผิดปกติใดๆ จากนั้นจึงว่าจ้าง นายปัญจ๋า ด้วยเงิน 110,000 บาท และว่าจ้าง นายบุญนาค ด้วยเงิน 55,000 บาท ให้ไปก่อเหตุ
นอกจากนี้ ด.ต.ชาญชัย ระบุว่า สาเหตุที่ทำไปเพราะไม่รู้ความจริงและต้องการเงิน พร้อมขอโทษผู้บังคับบัญชาทุกคน รวมทั้งครอบครัวของพระหมอบัณฑิต เหตุที่เกิดขึ้นรู้สึกเสียใจเป็นอย่างมาก ขณะที่ นายบุญนาค ให้การแค่เป็นคนดูต้นทางให้เท่านั้น
อย่างไรก็ตาม พล.ต.อ.สมยศ กล่าวสรุปว่า ขณะนี้สามารถจับกุมผู้ต้องหาได้ทั้งขบวนการแล้ว ส่วนกรณีของ พล.ต.ต.บุญลือ ได้เชิญมาพูดคุยแล้วเช่นกัน ซึ่งให้ข้อมูลว่ารู้จักกับ นายบรรเจิด จริง พร้อมกับถูกขอร้องให้ช่วยติดตามพฤติการณ์ของแพทย์หญิงคนหนึ่ง จากนั้น พล.ต.ต.บุญลือ จึงได้ให้ ด.ต.ชาญชัย ซึ่งเป็นลูกน้องไปตามดูพฤติการณ์แทน
ต่อมา นายบรรเจิด มักจะโทรศัพท์มาถามถึงความเคลื่อนไหวอยู่บ่อยครั้ง จนรู้สึกรำคาญ พล.ต.ต.บุญลือ จึงได้ให้เบอร์โทรศัพท์โดยตรงกับ ด.ต.ชาญชัย ไป เพื่อให้นายบรรเจิดไปสอบถามด้วยตัวเอง พล.ต.ต.บุญลือ ยืนยันว่า ไม่ทราบมาก่อนว่า นายบรรเจิด ว่าจ้างลูกน้องให้ไปก่อเหตุดังกล่าว
ภายหลังจากการแถลงข่าวครั้งนี้ เจ้าหน้าที่จะควบคุมตัวผู้ต้องหาทั้งหมดกลับไปดำเนินคดีที่ จ.อุดรธานี เพื่อทำแผนประกอบคำรับสารภาพและนำฝากขังศาลจังหวัดอุดรธานีต่อไป ทั้งนี้ขอคัดค้าการประกันตัว เนื่องจากเป็นคดีอุกฉกรรจ์
ขอบคุณเนื้อหาข่าวจาก มติชนออนไลน์