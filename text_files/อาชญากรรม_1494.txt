"อึ้งย้ง กานต์รวี" นักร้องลูกทุ่งและนักแสดง เดินทางแจ้งความตำรวจเพื่อให้ตรวจสอบพฤติกรรมเจ้าหน้าที่ไปรษณีย์อ่อนนุช หลังพบซองจดหมายถูกแอบเปิดก่อนถึงมือนาน 3 ปี
น.ส.กานต์รวี โกศลพิศิษฐ์ หรือ "อึ้งย้ง กานต์รวี" นักร้องลูกทุ่งค่ายบุญวิเศษ คอร์ปอเรชั่น กรุ๊ป เจ้าของอัลบั้ม สะโพกติดสปริง และนักแสดงภาพยนตร์ เรื่อง องค์บาก 2 เดินทางเข้าลงบันทึกประจำวันกับเจ้าหน้าที่สถานีตำรวจนครบาลประเวศ เพื่อให้ตรวจสอบพฤติกรรมของเจ้าหน้าที่ไปรษณีย์ สาขาอ่อนนุช ที่สงสัยว่าแอบเปิดซองจดหมายและพัสดุก่อนถึงมือผู้รับ โดย น.ส.กานต์รวีเปิดเผยว่า ตนย้ายบ้านมาอยู่ที่อ่อนนุช เมื่อกลางปี 2552 กระทั่งปี 2553 เริ่มมีแฟนเพลงและเพื่อนๆ ส่งจดหมายและพัสดุมาที่บ้าน แต่พบว่าซองพัสดุและจดหมายต่างๆ มักถูกแอบเปิดก่อน ตนจึงไปร้องเรียนกับทางผู้อำนายการไปรษณีย์สาขาอ่อนนุช และได้ส่งผู้ใหญ่มาไกล่เกลี่ยเจรจาโดยรับปากว่าจะตรวจสอบให้ และไม่ให้เกิดเรื่องแบบนี้ขึ้นอีก จนกระทั่ง 6 เดือนต่อมาพบว่าซองจดหมายที่ถูกส่งมาหาตนที่บ้านกลับถูกแอบเปิดอีกครั้ง และเป็นอย่างนี้มาตลอดในช่วง 3 ปีที่ผ่านมา
กระทั่งล่าสุดวานนี้ (18 ธ.ค.) มีกล่องพัสดุส่งมาหาตน แต่มีร่องรอยการเปิดยาวประมาณ 1 คืบ จึงสุดจะทนกับพฤติกรรมของเจ้าหน้าที่ไปรษณีย์ที่กระทำการละเมิดสิทธิส่วนบุคคล และตัดสินใจแจ้งความดำเนินคดีดังกล่าว เพื่อให้ตำรวจตรวจสอบหาตัวผู้กระทำผิดมาดำเนินคดีให้ได้