ช่วงเช้าวันนี้ (12 ก.ค.62) ที่โรงพยาบาลมหาราชนครเชียงใหม่ ครอบครัวและญาติของ นาวาอากาศตรีณฤพล เลิศกุศล ครูฝึกการบินของกองทัพอากาศที่เสียชีวิตจากอุบัติเหตุเครื่องบินแบบ L39 ตก ระหว่างฝึกบินที่จังหวัดเชียงใหม่ ช่วงเย็นวานนี้ ร่วมกันทำพิธีทางศาสนาและรับศพ ออกจากโรงพยาบาล โดยบรรยากาศเป็นไปอย่างโศกเศร้ามีเพื่อนร่วมงานและคนรู้จักร่วมแสดงความเสียใจด้วยจำนวนมาก
นางสาวชัญญา วิจิตรพร พี่สาว ลูกพี่ลูกน้องกับนาวาอากาศตรีณฤพล เปิดเผยว่า เท่าที่ทราบจากการพูดคุยกับนักบินที่รอดชีวิตทราบว่าระหว่างฝึกบิน อยู่เหนือตัวเมืองเชียงใหม่บริเวณประตูท่าแพ เครื่องได้ดับ ซึ่งนาวาอากาศตรีณฤพล ทราบแล้ว และพยายามบังคับเครื่องออกไปให้ห่างจากตัวเมืองมากที่สุด จนกระทั่งสุดท้าย ได้บอกให้นักบินที่ 1 ดีดตัว ออกจากเครื่องไปก่อน แล้วตัวเองพยายามบังคับเครื่อง จนถึงวินาทีสุดท้าย และเลี่ยงไม่ให้ไปโดนบ้านเรือนหรือทรัพย์สินของประชาชนเพื่อให้เกิดความเสียหายน้อยที่สุด แม้จะต้องแลกด้วยชีวิตของตัวเองก็ตาม ซึ่งครอบครัวและญาติรู้สึกเศร้าโศกเสียใจเป็นอย่างมาก แต่ก็ภาคภูมิใจพี่นาวาอากาศตรีณฤพลได้ทำหน้าที่อย่างดีที่สุดจนถึงวินาทีสุดท้ายของชีวิต
ทั้งนี้ นาวาอากาศตรีณฤพล ถือเป็นคนที่มีความรู้ความสามารถคนหนึ่ง โดยมีผลการเรียนดีจนได้รับทุนพระราชทานเล่าเรียน จนจบที่กรุงเทพฯ และมารับราชการอยู่ที่จังหวัดเชียงใหม่
ขณะที่นายศุภชัย เอี่ยมสุวรรณ ผู้ว่าราชการจังหวัดเชียงใหม่พร้อมคณะและแม่ของนาวาอากาศตรีณฤพล ได้เดินทางไปที่จุดเกิดเหตุเครื่องบินตก ที่บ้านเกาะกลางตำบลป่าแดด อำเภอเมืองจังหวัดเชียงใหม่ เพื่อทำพิธี ตามความเชื่อ จากนั้นได้เดินทางกลับมาที่โรงพยาบาลมหาราชนครเชียงใหม่ เพื่อรับศพ ออกจากโรงพยาบาล ไปกองบิน 41 ขึ้นเครื่องบินไปประกอบพิธีทางศาสนาที่กรุงเทพฯต่อไป
ทั้งนี้ทางกองบิน 41 เชียงใหม่ ได้พิธีรับศพอย่างสมเกียรติ โดยมีการจัดเจ้าหน้าที่และยานพาหนะมารับศพจากโรงพยาบาล ไปที่กองบิน 41 แล้วนำร่างขึ้นเครื่องบินของกองทัพอากาศ ไปกรุงเทพฯ และนำศพไปตั้งประกอบพิธีทางศาสนาที่วัดพระศรีมหาธาตุ บางเขน ระหว่างวันที่ 12 ถึง 20 กรกฎาคม 2562 และจะมี พิธีพระราชทานเพลิงศพในวันที่ 21 กรกฎาคม 2562
ส่วนในจุดเกิดเหตุที่เครื่องบินตกที่บ้านเกาะกลาง ตำบลป่าแดด อำเภอเมืองจังหวัดเชียงใหม่ นั้น รายงานข่าวแจ้งว่าทางกองทัพอากาศและเจ้าหน้าที่ที่เกี่ยวข้อง ได้ทำการปิดกั้นพื้นที่โดยรอบจุดเกิดเหตุตั้งแต่วันนี้ เพื่อทำการตรวจสอบ เก็บหลักฐาน และเก็บกู้ซากเครื่องบิน โดยช่วงกลางดึกที่ผ่านมา ได้ทำการ เก็บกู้กล่องดำบันทึกการบินได้แล้ว