(24 ก.พ. 62) เวลา 18.53 น. เจ้าหน้าที่ได้รับแจ้งเหตุทำร้ายร่างกาย บนรถประจำทางสาย 108 บริเวณหน้าสถานีตำรวจนครบาลท่าเรือ เมื่อตำรวจและเจ้าหน้าที่อาสาสมัครกู้ภัย เดินทางถึงที่เกิดเหตุ พบเด็กนักเรียนชั้น ม. 6 โรงเรียนแห่งหนึ่งย่านเอกมัย ถูกแทงตามร่างกาย ประมาณ 10 แผล อาการสาหัส หน่วยกู้ชีพเลิดสิน นำส่ง โรงพยาบาลเทพธารินทร์
ส่วนผู้ก่อเหตุคือ นายเอ (นามสมมติ) อายุ 18 ปี เป็นนักศึกษาวิทยาลัยเทคโนโลยีแห่งหนึ่ง ที่โดยสารมาในรถคันเดียวกัน แล้วก่อเหตุบนรถ และถูกควบคุมตัวที่ สน.ท่าเรือแล้ว เนื่องจากหลังเกิดเหตุคนขับรถประจำทาง ได้ขับขึ้นทางด่วนท่าเรือ แล้วเลี้ยวลงทางลงอาจณรงค์ เพื่อนำผู้ก่อเหตุ และคนบาดเจ็บเข้าไปหาตำรวจเพื่อขอความช่วยเหลือ  นอกจากนี้ยังมีนักเรียนหญิงที่มากับผู้ก่อเหตุพยายามเข้าไปห้าม โดนลูกหลงได้รับบาดเจ็บด้วย

ล่าสุดเมื่อเวลาประมาณ 21.00 น. มีรายงานคืบหน้าว่านักเรียนที่ถูกแทงเสียชีวิตแล้ว
จากการสอบสวนเบื้องต้น นายเอ ให้การว่า ขึ้นรถโดยสารมากับแฟนสาว จากถนนพระราม 3 นั่งอยู่เบาะคู่ฝั่งขวาก่อนถึงเบาะหลัง โดยคนเจ็บขึ้นป้ายกรมศุลกากร มานั่งแถวเบาะหลัง นายเอจึงไล่ให้ผู้ตายย้ายไปนั่งที่อื่น ก่อนจะโต้เถียงและชกต่อยกัน เพราะสถาบันไม่ถูกกัน ระหว่างนั้นนายเอ ชักมีดที่พกมากระหน่ำแทงคนเจ็บ และพยายามจะหลบหนี แต่คนขับรถเลี้ยวรถเข้ามาในสถานีตำรวจ หลังจากนี้ตำรวจจะต้องสอบปากคำร่วมกับสหวิชาชีพต่อไป เนื่องจากผู้ก่อเหตุยังเป็นเยาวชน