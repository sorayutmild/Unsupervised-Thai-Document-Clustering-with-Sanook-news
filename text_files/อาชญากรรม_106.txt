เก๋งซีวิคซิ่งชนท้ายรถตู้เสียหลักบนโทลล์เวย์ ก่อนรถตู้พลิกคว่ำหลายตลบ ประตูหลุดผู้โดยสารกระเด็นออกจากนอกตัวรถร่างร่วงกระแทกพื้นดับสยอง 8 ศพ บาดเัจ็บอีก 7 ราย
พ.ต.ท.สนอง แสงมณี สว.จร.สน.วิภาดี รับแจ้งอุบัติเหตุรถยนต์ชนกันบนทางด่วนโทลเวลย์ ฝั่งขาเข้าช่วงด้านหน้าสำนักงานปรมาณู และ ม.เกษตรศาสตร์ แขวงลาดยาว เขตจตุจักร กทม. จึงรุดไปตรวจสอบที่เกิดเหตุพร้อมเจ้าหน้าที่หน่วยกู้ภัยมูลนิธิป่อเต็กตึ๊ง เจ้าหน้าที่พบรถตู้โดยสารยี่ห้อโตโยต้า สีขาว หมายทะเบียน 13-7795 กทม. เลขข้างรถ ต 11827 วิ่งระหว่างมหาวิทยาลัยธรรมศาสตร์ศูนย์รังสิต-อนุสาวรีชัยสมรภูมิ เสียหลักพลิกคว่ำจนสภาพรถพังยับเยิน
โดยมีผู้โดยสารชายหญิงได้รับบาดเจ็บจำนวน 6คน ห่างไปเล็กน้อยพบรถเก๋งยี่ห้อฮอนด้า ซีวิค สีขาว หมายเลขทะเบียน ฎว-8461 กทม.จอดอยู่กลางทางด่วนในสภาพหน้ารถพังยับเยิน ตรวจสอบข้างในรถพบผู้ได้รับบาดเจ็บหญิง 1 ราย เจ้าหน้าที่จึงรีบนำผู้ได้รับบาดเจ็บทั้งหมดส่งโรงพยาบาลวิภาวดีเพื่อให้แพทย์ช่วยชีวิตเป็นการด่วน
ขณะเดียวกันบริเวณถนนวิภาวดีรังสิตช่องทางคู่ขนานฝั่งขาเข้า ช่วงสะพานลอยด้านหน้าสำนักงานปรมาณู และข้างคลองริมรั้วมหาวิทยาลัยเกษตรศาสตร์ เจ้าหน้าที่พบศพผู้เสียชีวิตชายหญิง ซึ่งเป็นผู้โดยสารรถตู้ที่กระเด็นตกลงมาจากทางด่วน กระจัดกระจายเกลื่อนพื้นถนน จำนวน 6 ศพ  นอกจากนี้ยังพบศพกระเด็นไปติดอยู่บนสะพานลอยคนข้ามถนนอีก 1 ศพ และอีก 1 ศพกระเด็นตกลงไปในคลองข้างมหาวิทยาลัยเกษตรศาสตร์ รวมแล้วมีผู้เสียชีวิต 8 ราย เป็นชาย 5 หญิง 3 ส่วนบนพื้นถนนเต็มไปด้วยเศษกระจก เศษเหล็กเต็มไปหมด เจ้าหน้าที่ตำรวจต้องรีบปิดการจราจร เพื่อเคลียร์พื้นที่ส่งผลให้การจราจรเส้นทางวิภาวดีฝั่งขาเข้านั้นติดขัดอย่างหนักยาวไปจนถึงรังสิต
จากการสอบสวนเบื้องต้นทราบว่า ก่อนเกิดเหตุรถตู้โดยสารคันดังกล่าวกำลังวิ่งไปส่งผู้โดยสารที่อนุสาวรีย์ชัยฯ มาถึงบริเวณจุดเกิดเหตุ ก็ถูกรถเก๋งฮอนด้า ซีวิค คู่กรณี ที่วิ่งมาด้วยความเร็วสูงพุ่งเข้าชนท้ายอย่างจังจนทำให้รถตู้เสียหลักพลิกคว่ำหลายตลบ กระจกแตก ประตูหลุด จนผู้โดยสารกระเด็นออกจากนอกตัวรถจนได้รับบาดเจ็บ และร่วงลงมาเสียชีวิตด้านล่างดังกล่าว
รายชื่อผู้เสียชีวิตทั้ง 8 รายประกอบด้วย 
1.นายภิญโญ จินันทุยา อายุ 34 ปี บ้านเลขที่ 40/73 ซอยอารีย์ 4 ถนนพหลโยธิน แขวงสามเสนใน เขตพญาไท ผู้ช่วยคณบดีฝ่ายบริหารจัดการเทคโนโลยีและสารสนเทศ คณะสถาปัตยกรรมศาสตร์และการผังเมือง ม.ธรรมศาสตร์
2.นายศาสตรา เช้าเที่ยง เจ้าหน้าที่ประจำ สวทช. สภาพศพห้อยอยู่บนสะพานลอยคนข้าม
3.นายปรัชญา คันธา อายุ 21 ปี อยู่้บ้านเลขที่ 105/29 หมู่ 1 ต.ช้างเผือก อ.เมือง จ.เชียงใหม่ นักศึกษาชั้นปีที่ 3 มหาวิทยาลัยธรรมศาสตร์
4.นายอุกฤษฎ์ รัตนโฉมศรี อายุ 30 ปี อยู่บ้านเลขที่ 28/1 หมู่ 1 ต.บางพระ อ.ศรีราชา จ.ชลบุรี นักวิจัยไบโอเทค
5.น.ส.สุดาวดี นิลวรรณ อายุ 20 ปี นักศึกษาปี 3 มหาวิทยาลัยธรรมศาสตร์ หลานสาวของนางนฤมล นิลวรรณ ดารานักแสดงตัวประกอบรุ่นใหญ่
6.นางนฤมล ปิตาทานัง อายุ 38 ปี คนขับรถตู้
7.นายเกียรตินัน รอดอารี อายุ 23 ปี 
8.น.ส.ตรอง สุดธนกิจ 24 ปี  
ส่วนผู้บาดเจ็บทั้งหมด 7 รายประกอบด้วย 1.น.ส.กัญจน์นภัส ปัญญาประเสริฐ อายุ 23 ปี 2.นายวรัญญู เกตุชู อายุ 20 ปี 3.น.ส.อรชร เทพหัสดิน ณ อยุธยา อายุ 18 ปี คนขับรถเก๋ง 4.นายมูฮัมหมัด ชารีฟ อายุ 31 ปี 5.นายวิสรุต พลสิทธิ์ อายุ 35 ปี 6.นายสุนทร ปิตตาทานัง อายุ 43 ปี และ 7.หญิงไทยไม่ทราบชื่อ
ความคืบหน้าล่าสุด นายณัฐ เทพหัสดิน ณ อยุธยา พระเอกชื่อดังจากค่ายเอ็กแซ็กท์ ได้ยอมรับแล้วว่าคนขับซีวิคที่ชนรถตู้จนมีคนเสียชีวิต คือน้องสาวต่างมารดา ชื่อจริง นางสาวอรชร เทพหัสดิน ณ อยุธยา วัย 18 ปี มีชื่อเล่นว่า แพรวา
ขณะเดียวกัน เจ้าหน้าที่ตำรวจเปิดเผยว่า จากการตรวจสอบกล้องวงจรปิดรถเก๋งคันดังกล่าววิ่งมาด้วยความเร็วสูงประมาณ 100กม./ชม. ก่อนที่จะสะบัดแล้วพุ่งชนรถตู้อย่างจัง เบื้องต้น  นางสาวอรชร เทพหัสดิน ณ อยุธยา ถูกตั้งข้อหาขับรถโดยไม่มีใบอนุญาตขับขี่ อย่างไรก็ดี นางสาวอรชร  ที่ได้รับบาดเจ็บเล็กน้อยให้การว่า เพิ่งกลับจากสหรัฐอเมริกาได้ไม่นาน ก็มาประสบอุบัติเหตุดังกล่าว