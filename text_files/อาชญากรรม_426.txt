เมื่อเวลา 08.30 น. วันที่ 16 สิงหาคม ร.ต.ท.พงศ์เทพ ซังปาน พนักงานสอบสวน สน.ลาดพร้าว รับแจ้งเหตุฆ่ากันตาย ภายในอพาร์ตเมนต์ ซอยศูนย์บันเทิงการค้า ถนนแฮปปี้แลนด์ แขวงคลองจั่น เขตบางกะปิ กทม.ไปตรวจสอบพร้อม เจ้าหน้าที่กองพิสูจน์หลักฐาน แพทย์นิติเวชรพ.ตำรวจ และมูลนิธิป่อเต็กตึ๊ง
ที่เกิดเหตุเป็นโครงการ 4 ตึกเอ็ม แบ่งให้เช่าสูง 9 ชั้น บริเวณลานจอดรถด้านข้างอาคารชั้นล่างพบรถยนต์ ยี่ห้อฮอนด้า รุ่นซีวิค สีดำ ทะเบียน 1 กอ 1171 กรุงเทพมหานคร จอดอยู่มีรอยบุบบริเวณฝากระโปรงหน้าด้านซ้าย
ใกล้กันพบศพนายศราวุฒิ หรือ ไอซ์ อายุ 23 ปี ชาว อ.คุระบุรี จ.พังงา นักศึกษามหาวิทยาลัยเอกชนชื่อดังแห่งหนึ่ง ย่านบางกะปิ ชั้นปีที่ 4 สภาพนอนตะแคงขวา สวมเสื้อยืดคอกลม สีขาว นุ่งกางเกงบ็อกเซอร์ขาสั้น สีฟ้า ซึ่งมีคราบเลือดติดเต็มเสื้อ ตามร่างกายพบแขนซ้าย ขาซ้าย และคอหักผิดรูป
เมื่อตำรวจขึ้นไปตรวจสอบห้องพักเลขที่ 799/85 บริเวณชั้น 5 ของผู้ตาย ก็พบศพนายธันวัฒน์ หรือเกมส์ อายุ 21 ปี ชาวอ.บางละมุง จ.ชลบุรี นักศึกษามหาวิทยาลัยเดียวกัน อยู่ชั้นปีที่ 2 สวมเสื้อยืดคอกลมแขนสั้น สีเขียวขี้ม้า กางเกงบ็อกเซอร์ขาสั้น สีดำ
สภาพนอนหงายจมกองเลือด มีบาดแผลฉกรรจ์บริเวณต้นแขนขวา ที่หน้าอกซ้ายมีร่องรอยถูกแทง 2 แห่ง แผ่นหลัง 3 แห่ง ท้ายทอยอีก 1 แห่งและบริเวณลำคอมีบาดแผลลักษณะถูกปาด มีคราบเลือดกระจัดกระจายเต็มพื้นห้อง ใกล้กันพบรูปถ่ายของทั้งคู่วางอยู่ ห่างออกไปบนโต๊ะวางของพบมีดปอกผลไม้ ขนาดความยาว 5 นิ้ว วางอยู่เจ้าหน้าที่จึงเก็บรวบรวมไว้เป็นหลักฐาน
สอบสวนเพื่อนของผู้เสียชีวิต ให้การว่า ทั้งคู่คบหาดูใจกันมานานกว่า 4 ปี และมาพักอาศัยที่ห้องเกิดเหตุเมื่อต้นเดือนกุมภาพันธ์ที่ผ่านมา แต่มักมีปากเสียงกันบ่อยครั้ง ก่อนเกิดเหตุเมื่อเวลา 03.00 น. นายไอซ์ ส่งข้อความผ่านทางเฟซบุ๊กมาหาตน แต่ขณะนั้นนอนหลับอยู่ มาเปิดดูในช่วงเวลา 07.00 น.
ซึ่งมีข้อความระบุว่า "ให้ลงมาเคาะประตูหน่อย ถ้าไม่มีเสียงตอบรับให้พังประตูขึ้นมาเลย" และข้อความผ่านทางอินบ็อกซ์เฟซบุ๊ก ระบุว่า "ต้าพรุ่งนี้มาหาที่ห้องด้วยนะ ถ้าเคาะไม่เปิดพังห้องเลย กรูรักมึงนะ" หลังจากอ่านข้อความเสร็จ จึงรีบออกจากห้องพักชั้นที่ 9 ลงมาห้องผู้เสียชีวิต
เพื่อนผู้เสียชีวิตให้การต่อว่า เมื่อถึงหน้าห้องเกิดเหตุ จึงเคาะประตูก่อนได้ยินเสียงนายไอซ์ตอบกลับมาว่า รอสักครู่กำลังอาบน้ำอยู่ หลังเสร็จแล้วจะขึ้นไปเอารองเท้าที่ห้อง ตนจึงมานั่งรอตรงบันไดทางหนีไฟข้างห้อง หลังจากนั้นนายไอซ์ ได้ออกมาจากห้องพักโดยมีคราบเลือดติดเต็มเสื้อไปหมด พร้อมทั้งรีบวิ่งขึ้นไปบนชั้นดาดฟ้าอย่างรวดเร็ว ก่อนตัดสินใจกระโดดลงมาเพื่อฆ่าตัวตายดังกล่าว