
เป็นอีกหนึ่งคู่ได้ฤกษ์งามยามดีในช่วงเช้าวันนี้ ดาราสาวช่อง 7 สี "แก้ม กวินตรา" ได้เข้าพิธีมงคลสมรสกับหวานใจ "หนุ่ม รชต ธนภรณ์มงคล" อดีตนักฟุตบอลสโมสรดัง หลังจากที่คบหาดูใจกันมายาวนานถึง 14 ปี โดยบรรยากาศเป็นไปอย่างชื่นมื่นและเรียบง่าย
สำหรับในช่วงเช้าเป็นพิธีแห่ขันหมากและหมั้นหมายตามประเพณีไทย-อีสาน จัดขึ้นที่โรงแรมอมันตา จ.หนองคาย ส่วนแขกผู้มาร่วมงานก็ร่วมแต่งตัวสีสันลายผ้าขาวม้า เน้นสไตล์ความเป็นลูกทุ่งอีสาน ขั้นตอนในพิธีคู่บ่าวสาวได้แลกกันสวมแหวนหมั้น ก่อนที่ญาติผู้ใหญ่จะทำการผูกข้อมือ และพิธีบายศรีสู่ขวัญตามธรรมเนียมดั้งเดิมของภาคอีสาน
ทั้งนี้ ฤกษ์ดีแต่งงานในวันนี้ยังตรงกับวันคล้ายกับเกิดของฝ่ายเจ้าบ่าว เล่นทำเอา หนุ่ม รชต กลั้นน้ำตาเอาไว้ไม่อยู่ พร้อมให้คำมั่นสัญญาจะดูแลคู่ชีวิตคนนี้ตลอดไป ขณะที่เพื่อนดาราก็เดินทางมาร่วมงานเป็นจำนวนมาก ไม่ว่าจะเป็น เบนซ์ ปุณยาพร, โม อมีนา, ต่าย ชัชฏาภรณ์, นก อุษณีย์, แพร์ เอมเมอรี่, เฟิร์น ฐิตินันท์ หรือ ป่าน ภานริน เป็นต้น
อย่างไรก็ตาม คู่บ่าวสาวยังได้เตรียมจัดพิธีฉลองมงคลสมรสอีกครั้ง ในวันที่ 24 ธันวาคมที่จะถึงนี้ ซึ่งตรงกับวันเกิดฝ่ายเจ้าสาวด้วย โดยจะจัดขึ้นที่ วาละเวลา สตูดิโอ ย่านโยธินพัฒนา ทางทีมข่าวบันเทิง Sanook! News ต้องขอแสดงความยินดีกับทั้งคู่ด้วยนะคะ