ผู้สื่อข่าวรายงานว่า เมื่อเวลา 19.00 น. วันที่ 10 กรกฎาคม จากการสืบทราบของ พ.ต.อ.ภาสกรณ์ เกตุอำนวยกุล ผกก. สภ.โพธาราม จ.ราชบุรี ว่า ที่บ้านของ น.ส.แคทริยา โหติวงศ์ อายุ 29 ปี เลขที่ 11/2 หมู่ 8 ต.คลองข่อย อ.โพธาราม เป็นแหล่งจำหน่ายยาบ้ารายสำคัญ จึงพร้อมด้วย พ.ต.ท.อำพล ภัทรมงคลกุล สว.สส. พ.ต.ต.ฐิติกร วันเจริญพันธุ์ สวป. หัวหน้าชุดปราบปรามยาเสพติด นำกำลังชุดสืบสวนเข้าจับกุมตัว
จากการตรวจค้น พบยาบ้าจำนวน 2,163 เม็ด ยาไอซ์ 69.73 กรัม เงินสดใช้ล่อซื้อจำนวนหนึ่งและพบสมุดธนาคารจำนวน 3 เล่ม โดยมีเงินหมุนเวียนเข้าออกกว่า 5 ล้านบาท
จากการสวบสวน น.ส.แคทริยา ผู้ต้องหา ให้การรับสารภาพว่า อดีตตนเคยเป็นเทพีนางสงกรานต์และเทพีนางนพมาศหลายแห่ง ต่อมาได้รู้จักกับนายเอกชัย หอมสุด อายุ 31 ปี บ้านอยู่ ต.สวนกล้วย อ.บ้านโป่ง จ.ราชบุรี และอยู่กินด้วยกัน ต่อมา นายเอกชัย สามีได้นำยาบ้าและยาไอซ์มาให้ขาย ตนจึงได้ลักลอบค้ายาบ้าและยาไอซ์เรื่อยมา ส่วนนายเอกชัยไปเอามาจากที่ไหนนั้น ตนไม่ทราบ ตนเพียงมีหน้าที่ขายให้กับลูกค้าและเก็บเงินส่งให้กับนายเอกชัยอย่างเดียว
หลังจากรับสารภาพ เจ้าหน้าที่ตำรวจจึงควบคุมตัว น.ส.แคทริยาไว้ดำเนินคดี พร้อมจะได้ขออนุมัติศาลออกหมายจับและติดตามจับกุมตัวนายเอกชัยต่อไป