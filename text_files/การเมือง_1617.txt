กลุ่มอดีตนักบิน ร้องให้ อธิบดีดีเอสไอ ลาออกจากตำแหน่ง รับผิดชอบ หลังพูด นายกฯ เป็นประมุขของประเทศ
นาวาอากาศตรีถนิต พรหมสถิต อดีตกัปตันการบินไทย ในฐานะแกนนำกลุ่มนักบินรักความเป็นธรรม พร้อมคณะ เดินทางมายัง กรมสอบสวนคดีพิเศษ หรือ ดีเอสไอ เพื่อเรียกร้องให้ นายธาริต เพ็งดิษฐ์ อธิบดีดีเอสไอ ออกมาขอโทษ และลาออกจากตำแหน่ง หลังมีพฤติกรรมไม่เหมาะสม กรณีแถลงข่าว เมื่อวันที่ 14 สิงหาคม 2556 และมีการกล่าวยกย่อง นางสาวยิ่งลักษณ์ ชินวัตร รักษาการนายกรัฐมนตรีและรัฐมนตรีว่าการกระทรวงกลาโหม ระบุว่า "น.ส.ยิ่งลักษณ์ เป็นประมุขของประเทศ"
ทั้งนี้ นาวาอากาศตรีถนิต พร้อมคณะ ได้เดินทางมาพร้อมกับรถกระบะติดเครื่องขยายเสียง 1 คัน ที่ติดภาพพร้อมข้อความประกาศจับ นายธาริต ในข้อหาบ่อนทำลายความมั่นคงของชาติและสถาบันจอมทัพไทย โดยได้นำมาจอดด้านหน้าอาคารกรมสอบสวนคดีพิเศษ และมีการพูดโจมตีการทำหน้าที่ของ นายธาริต อย่างต่อเนื่อง รวมถึงได้มีการเปิดคลิปเสียงการแถลงข่าวของ นายธาริต ในวันดังกล่าวด้วย