อีกหนึ่งคนในวงการบันเทิงที่เพิ่งแต่งงานกันล่าสุด แม้ทั้งคู่จะไม่โด่งดังและมีชื่อเสียงเท่ากับคู่อื่นๆ แต่ก็ได้รับความสนใจเช่นกัน สำหรับ แอมมี่ วงเดอะบอททอม บลูส์ หรือ แอมมี่ ไชยอมร กับสาว ไอด้า ไอรดา ที่จูงมือกันเข้าประตูวิวาห์ไปเรียบร้อยแล้ว เมื่อช่วงเย็นที่ผ่านมา ที่สตูดิโอฮาวายไทย ถนนเพชรบุรีตัดใหม่
สำหรับงานแต่งของ หนุ่มแอมมี่ กับ สาวไอด้า ถูกตกแต่งด้วยสไตล์พลาสเทจ วินเทจ ประดับประดาด้วยดอกไม้สีอ่อน โดยทั้งคู่ได้เข้าพิธีสมรสแบบคริสเตียนอย่างเรียบง่าย ก่อนจะมีปาร์ตี้เลี้ยงฉลองในช่วงค่ำต่อไป
อย่างไรก็ตาม ก่อนหน้านั้นในช่วงบ่าย ทั้งคู่ได้นั่งเปิดใจให้สื่อมวลชนได้สัมภาษณ์ โดยเฉพาะกรณีข่าวลือที่ว่า สาวไอด้า ท้องก่อนแต่ง งานนี้ สาวไอด้า จึงขอชี้แจงอย่างตรงไปตรงมาอย่างชัดเจนว่า... "ตอนนี้ท้องได้ 5 เดือนแล้วค่ะ ไอด้าทราบว่ากำลังตั้งท้อง ตอนไปตรวจสุขภาพที่โรงพยาบาล เพราะน้ำหนักตัวลดลงไปเยอะ ก่อนหมอจะตรวจพบว่า มีอาการของโรคไทรอยด์เป็นพิษ ธาลัสซิเมีย โรคเลือดจาง และตรวจพบว่า ไอด้าตั้งท้องอยู่ด้วยค่ะ"
"คือเรื่องท้อง ไอด้าอยากชี้แจงเรื่องนี้ด้วยตัวเอง เพราะเป็นเรื่องของไอด้า เลยสั่งให้แอมมี่ยังไม่ต้องบอกเรื่องนี้กับพี่ๆ สื่อมวลชน ไอด้าอยากจะเป็นคนบอกเอง"
ทั้งนี้ หนุ่มแอมมี่ ก็ออกปากกล่าวขอโทษทุกคน "ก็ต้องขอโทษพี่ๆ ทีมงานที่ทำงานกับไอด้าและทุกคนครับ ที่เราไม่บอกความจริงให้ทราบกัน แต่สำหรับวันนี้เราพร้อมที่จะบอกแล้ว จึงขอออกมาชี้แจงในวันนี้ ต้องขอโทษด้วยนะครับ ที่ผ่านมามันมีทางออกให้เราเลือกหลายทาง แต่วันนี้เรามั่นใจว่าเราได้เลือกทางที่ดีที่สุดและถูกต้องที่สุดแล้ว"
ส่วนเรื่องฮันนีมูน ตอนแรกมีแผนจะไปที่เกาะยาวน้อยก็ต้องเลื่อนออกไป เพราะเป็นห่วงเรื่องสุขภาพของไอด้าและลูกในท้อง แต่ยังไงก็คงจะฮันนีมูนกันในประเทศไทยอย่างแน่นอน
สำหรับ แอมมี่ หนุ่มวัย 24 ปี หนึ่งในสมาชิกวงเดอะบอททอม บลูส์ ซึ่งมีเพลงดังอย่าง "พระเอก" หรือ "12345 I LOVE YOU" ขณะที่ ไอด้า เป็นดาราสาวดาวรุ่งจากภาพยนตร์เรื่อง รักมันใหญ่มาก และมีผลงานเป็นนางเอกมิวสิควิดีโอเพลงต่างๆ มากมาย ก่อนหน้านี้ทั้งคู่ประกาศแต่งงานกันสายฟ้าแล่บ หลังจากที่คบหากันได้ 2 ปี และใช้ชีวิตอยู่ร่วมกันแล้ว ก่อนที่จะตกเป็นข่าวว่าฝ่ายหญิงทั้งท้องก่อนแต่ง และล่าสุดทั้งคู่ออกมาว่าเปิดใจทั้งหมดในวันแต่งงานดังกล่าว
ทางทีมข่าวบันเทิง S! News ต้องขอแสดงความยินดีกับทั้งสอง และขอให้คุณแม่และคุณลูกที่กำลังเกิด มีสุขภาพร่างกายที่แข็งแรงสมบูรณ์
ขอบคุณข้อมูลและรูปภาพจากทวิตเตอร์ @NamNoon