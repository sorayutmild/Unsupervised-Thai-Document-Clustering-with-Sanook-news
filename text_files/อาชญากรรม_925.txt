ลุกลี้ลุกลนจนตำรวจสงสัย "แอมมี่ บอกรักผัว" สาวคนดังโซเชียล ตรวจเจอซุกยาเคในหน้าอก
(25 มิ.ย. 63) เมื่อเวลา 14.30 น. ร.ต.ท.ชาญวิทย์ ศรีอนุวัติพงศ์ รองสารวัตรสอบสวน สภ.เมืองสมุทรปราการ จังหวัดสมุทรปราการ เบิกตัว นางสาวนัยนา อายุ 25 ปี หรือ แอมมี่ บอกรักผัว สาวชื่อดังในโลกโซเชียล มาสอบสวนภายหลังจากตกเป็นผู้ต้องหาดีครอบครองวัตถุออกฤทธิ์ต่อจิตประสาทประเภท 2 (เคตามีน) ไว้ครอบครองโดยผิดกฎหมาย

สืบเนื่องจาก เมื่อเวลา 02.30 น. เจ้าหน้าที่ตำรวจงานป้องกันและปราบปราม สภ.เมืองสมุทรปราการ นำกำลังตั้งด่านตรวจบริเวณ จุดกลับรถปากซอยอุดมเดช ถนนสุขุมวิท ตำบลปากน้ำ อำเภอเมือง จังหวัดสมุทรปราการ ต่อมาได้พบหญิงสาวหน้าตาดี นั่งรถแท็กซี่สี่เขียวเหลือง ผ่านเข้ามาที่ด่านตรวจ ทราบต่อมาคือ แอมมี่ เป็นคนดังในโซเชียล เมื่อพบเจ้าหน้าที่มีท่าทางลุกลี้ลุกลน เหงื่อออกตามใบหน้า ท่าทางมีพิรุธ จึงได้เชิญตัวลงมาสอบถาม
ก่อนจะให้อาสาสมัครช่วยเหลือเจ้าพนักงานซึ่งเป็นผู้หญิง ทำการตรวจค้น ได้พบวัตถุออกฤทธิ์ต่อจิตประสาทประเภท 2 เคตามีน แบบเกล็ดสีขาวขุ่นบรรจุอยู่ในถุงพลาสติกใสแบบเลื่อนปิด จำนวน 1 ถุง น้ำหนัก 1.15 กรัม และ เคตามีนซึ่งเป็นผงสีขาวบรรจุอยู่ในถุงพลาสติกชนิดเดียวกันอีก 1 ถุงน้ำหนัก 0.68 กรัม ที่ซุกซ่อนอยู่ในเสื้อชั้นในข้างซ้าย จึงคุมตัวมาทำการสอบสวนที่โรงพัก

โดย น.ส.นัยนา ได้ให้การว่า ของกลางทั้งหมดที่พบตนเองได้ซื้อมาจากชายไม่ทราบชื่อและที่อยู่ จึงได้แจ้งข้อกล่าวหาว่า มีวัตถุออกฤทธิ์ต่อจิตประสาทประเภท 2 (เคตามีน) ไว้ในความครอบครองเพื่อจำหน่ายโดยผิดกฎหมาย
ส่วนบรรยากาศ ภายในโรงพัก สภ.เมืองสมุทรปราการ หลังถูกจับกุม ยังไม่พบใครเข้ามาดำเนินการขอประกันตัว แอมมี่แต่อย่างใด ระหว่างที่เจ้าหน้าที่คุมตัวออกจากห้องขังมาสอบสวน แอมมี่ มีสีหน้าเคร่งเครียด และปัดที่จะให้สัมภาษณ์กับสื่อมวลชน
สำหรับ แอมมี่ บอกรักผัว โด่งดังชั่วข้ามคืนในโซเชี่ยล พร้อมวลีเด็ด "สวัสดีชาวโซเชียลแคม ไม่มีไรมาก บอกรักผัว" และมีการจูบกันระหว่างแอมมี่และแฟนหนุ่มในคลิป เมื่อปี 2557 และเมื่อปี 2561 แอมมี่ตกเป็นข่าวอีกครั้ง หลังมีคนออกมาโพสต์ว่า แอมมี่ ค้างค่าเช่าคอนโด และปล่อยห้องที่เช่าสกปรกและทำสิ่งของเสียหาย จนเป็นที่รู้จักในสังคมโซเชียลในปัจจุบัน
 
 