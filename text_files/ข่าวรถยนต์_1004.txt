     ใกล้ถึงช่วงเวลาที่แฟนฮอนด้า และผู้ที่กำลังมองหาซิตี้คาร์สักคัน เมื่อฮอนด้าประกาศวันแถลงข่าวเปิดตัว Honda City 2014 รุ่นใหม่ล่าสุด ในวันพฤหัสบดีที่ 23 มกราคมนี้

     Honda City ถือเป็นรถขายดีของฮอนด้าอีกหนึ่งรุ่น เพราะค่าตัวที่ไม่สูงมาก แต่มาพร้อมสมรรถนะที่ดี อ็อพชั่นแบบครบๆ สามารถใช้งานขึ่นเหนือล่องใต้กันได้ทั้งครอบครัว หลายคนจึงเต็มใจเฝ้ารอการเปิดตัว ฮอนด้า ซิตี้ 2014 นี้กันอย่างใจจดใจจ่อ
     Honda City 2014 ถูกเปิดตัวเป็นครั้งแรกในโลกที่ประเทศอินเดียเมื่อช่วงปลายปีที่ผ่านมา มาพร้อมเครื่องยนต์ทั้งแบบเบนซินและดีเซล ซึ่งในเมืองไทยคงมีโอกาสได้เห็นเครื่องยนต์เบนซินอย่างเดียวเท่านั้น

     ลองมาดูสเปคต่างประเทศกันบ้างดีกว่า เริ่มจากเครื่องยนต์ดีเซล EarthDream ขนาด 1.5 ลิตร ที่เมืองไทยคงยังไม่มีโอกาสได้สัมผัส ให้กำลังสูงสุดที่ 100 แรงม้า และแรงบิดถึง 200 นิวตันเมตร เมื่อส่งกำลังผ่านเกียร์ธรรมดาแบบ 6 สปีด ช่วยทำให้สามารถประหยัดน้ำมันได้ถึง 26 กิโลเมตร/ลิตร
     ส่วนเครื่องยนต์เบนซินมีขนาด 1.5 ลิตรเช่นกัน มาพร้อมระบบ i-VTEC  ให้แรงม้าสูงสุด 119 แรงม้าและแรงบิดสูงสุด 145 นิวตันเมตร ส่งกำลังผ่านเกียร์อัตโนมัติแบบ CVT
 

     ตัวรถมีการปรับปรุงให้มีขนาดใหญ่ขึ้น โดย City 2014 มีระยะฐานล้อเพิ่มขึ้นจากรุ่นเดิม 50 มม. ความสูงเพิ่งขึ้น 10 มม. นอกจากนั้นมิติยังคงเดิม แต่ปรับปรุงให้มีขนาดพื้นที่วางขาเพิ่มขึ้นถึง 60 มม. ทำให้สามารถโดยสารได้สะดวกสบายยิ่งขึ้น
     ส่วนอ็อพชั่นภายในก็เป็นอีกหนึ่งจุดเด่นของ All-new Honda City 2014 ในต่างประเทศ เพราะมีการเพิ่มลูกเล่นใหม่ๆเข้าไป อย่างเช่น หลังคาซันรูฟ, เสาอากาศแบบครีบฉลาม, ระบบแอร์แบบสัมผัส, ปุ่ม Start/Stop พร้อมกุญแจสมาร์ทคีย์, ระบบครูซคอนโทรล

     นอกจากนั้นเครื่องเสียงยังเป็นแบบหน้าจอสัมผัสขนาด 5 นิ้ว ที่สามารถเชื่อมต่อสมาร์ทโฟนได้ พร้อมกล้องมองหลังปรับองศาได้ 3 ระดับ
     ส่วนรายละเอียดเวอร์ชั่นประเทศไทยจะเป็นอย่างไรบ้าง ต้องติดตามวันเปิดตัว All-new Honda City 2014 อย่างเป็นทางการในวันที่ 23 ม.ค.นี้ครับ
 
ทีเซอร์ All-new Honda City 2014 ในประเทศไทย





 