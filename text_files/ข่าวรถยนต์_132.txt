     รถยนต์รุ่นใหม่ๆ ต่างก็มีปุ่มกดมาให้มากมาย ซึ่งมือใหม่หลายคนอาจเผลอไปกดโดยไม่ตั้งใจ หากเป็นปุ่มเครื่องเสียงหรืออ็อพชั่นทั่วไปคงไม่เท่าไหร่ แต่หากเป็นปุ่มสำคัญของรถแล้วล่ะก็ อาจก็ให้เกิดอันตรายได้อย่างไม่รู้ตัว
     Sanook! Auto ขอแนะนำ 7 ปุ่มในรถ ที่ไม่จำเป็นอย่าเผลอกดเด็ดขาด
 
     1.ปุ่มเปิดไฟสูงค้าง
     ชื่อก็บอกอยู่แล้วว่าเป็นการเปิดไฟสูงค้างไว้ ซึ่งเป็นอันตรายต่อผู้ร่วมทางเป็นอย่างมาก เพราะไฟสูงมีความเข้มของแสงสูงมาก อีกทั้งยังตั้งลำแสงให้พุ่งไปข้างหน้าตรงๆ ถ้าเผลอเข้าตารถที่วิ่งสวนมาแล้วล่ะก็ จะทำให้คนขับตาพร่าไปชั่วขณะเลยทีเดียว
 
     2.ปุ่มปิดถุงลมนิรภัย
     รถยนต์บางรุ่นสามารถเลือกปิดถุงลมนิรภัยฝั่งผู้โดยสารได้ สำหรับการติดตั้งเบาะเด็กไว้ด้านหน้า ซึ่งหากเผลอไปปิดเข้าแล้วล่ะก็ จะทำให้ถุงลมนิรภัยไม่ทำงานเมื่อเกิดอุบัติเหตุขึ้นมาจริงๆ ดังนั้นจึงควรตรวจสอบดูให้ดี
 
     3.ปุ่มไฟตัดหมอก
     หากเปิดไฟตัดหมอกหน้าทิ้งไว้อาจไม่เท่าไหร่ แต่ในเวลากลางคืนนั้น ไฟตัดหมอกหลังอาจทำให้ผู้ขับขี่รถตามมาเกิดอาการพร่ามัวได้เลย ดังนั้น จึงควรเปิดไฟตัดหมอกเฉพาะเวลาที่ฝนตกหนักหรือหมอกลงจัดเท่านั้น
 

     4.ปุ่มปิดระบบควบคุมเสถียรภาพ
     โดยปกติระบบควบคุมเสถียรภาพจะถูกเปิดไว้อัตโนมัติทุกครั้งที่มีการสตาร์ทเครื่องยนต์อยู่แล้ว ซึ่งการใช้งานทั่วไปไม่จำเป็นต้องมีการปิด แต่หากพลั้งเผลอไปปิดระบบเข้า ระบบควบคุมเสถียรภาพจะไม่ทำงานในกรณีที่มีการหลุดโค้ง ดังนั้น อย่าไปแตะมันเลยจะดีกว่า
 
     5.ปุ่มเปิดกระโปรงหน้า
     บ่อยครั้งที่เราพบเห็นบางคนเผยอกระโปรงหน้าทิ้งไว้ขณะขับขี่โดยไม่ตั้งใจ ซึ่งถือว่าเสี่ยงอันตรายกว่าที่คิดมาก เพราะหากขับรถด้วยความเร็วสูง ลมปะทะอาจทำให้ฝากระโปรงหน้าเปิดเองได้ เนื่องจากมีสลักยึดไว้อย่างหลวมๆ เพียงชั้นเดียวเท่านั้น รวมถึงยังเสี่ยงในกรณีที่จอดรถไว้ในที่เปลี่ยว เพราะอาจถูกขโมยอุปกรณ์ในห้องเครื่องอีกต่างหาก
 
     6.ปุ่มเปิดกระโปรงท้าย
     การเปิดฝากระโปรงท้ายทิ้งไว้อาจไม่มีผลด้านความปลอดภัยในการขับขี่เท่าใดนัก (เพราะรถส่วนใหญ่มักเผยอฝากระโปรงท้ายขึ้นนิดเดียวเมื่อกดปุ่มเปิด) แต่จะมีผลด้านความปลอดภัยของทรัพย์สินภายในรถ เพราะนอกเหนือจากสิ่งของในกระโปรงหลังแล้ว โจรอาจใช้วิธีพับเบาะเข้าไปหยิบสิ่งของในรถได้อีกต่างหาก ดังนั้นจึงควรเช็คให้เรียบร้อยทุกครั้งก่อนออกจากรถ
 
     7.ปุ่มเปิดฝาถังน้ำมัน
     หากเผลอเปิดฝาถังน้ำมันทิ้งไว้ อาจสบตาแก๊งโจรที่ตระเวนขโมยน้ำมันจากรถยนต์-รถบรรทุกก็เป็นได้ แถมบางทีฝาถังน้ำมัน ยังสามารถถอดไปขายได้ราคาอีกต่างหาก
 
 