ผู้สื่อข่าวรายงานว่า ผู้คนในโซเชียลเน็ตเวิร์กกำลังให้ความสนใจและสงสัยเกี่ยวกับกฎการจราจร หลังจากที่มีผู้นำเอาใบสั่งของเจ้าหน้าที่ตำรวจมาเผยแพร่ โดยระบุข้อหาว่า "แต่งกายไม่สุภาพ" เนื่องจากสวมใส่รองเท้าเตะขับรถ จนเกิดเป็นกระแสวิพากษ์วิจารณ์
ตามรายงานระบุว่า ภาพใบสั่งของเจ้าหน้าที่ตำรวจ สภ.บ่อวิน จ.ชลบุรี กลายเป็นประเด็นข้องใจของผู้คนในโลกออนไลน์ หลังถูกนำมาเผยแพร่ พร้อมกับภาพโชเฟอร์ขับรถบรรทุกที่สวมใส่รองเท้าแตะ ซึ่งใบสั่งดังกล่าวระบุข้อหาไว้ 4 ข้อ ได้แก่ แต่งกายไม่สุภาพ (รองเท้าแตะ), ติดฟิล์มผิดไปจากกฏกระทรวง, ไม่มีสมุดประจำรถ (ม.35) และ ไม่มีใบกำกับการขนส่ง (ม.32/6)
ซึ่งเจ้าของภาพดังกล่าวได้โพสต์ข้อความสั้นๆ แชร์ส่งเฟซบุ๊กว่า "แต่งตัวไม่สภาพตรงไหน ล่อ 4 ข้อหาเลย" กระทั่งภาพดังกล่าวถูกแชร์ส่งต่อและกำลังได้รับความสนใจจากโซเชียลเน็ตเวิร์ก รวมทั้งผู้ใช้รถใช้ถนนเข้ามาสอบถามและสงสัยเกี่ยวกับข้อหาดังกล่าว
อย่างไรก็ตาม ทางด้านเพจเฟซบุ๊กชื่อดัง ศูนย์ควบคุมและสั่งการจราจร - บก.02 ได้ออกมาชี้แจงและอธิบายเกี่ยวกับประเด็นนี้ โดยระบุว่า กรณีข้อหาใส่รองเท้าแตะขับรถ มักจะมีการแชร์กล่าวหาตำรวจอย่างผิดๆ สำหรับผู้ขับขี่ยาพาหนะส่วนตัวทั่วไป สามารถสวมใส่รองเท้าแบบใดขับรถก็ได้ แต่สำหรับผู้ขับขี่รถบรรทุกนั้นมีกฎหมายกำหนดไว้ชัดเจน
ซึ่งข้อกำหนดกฏหมายดังกล่าว ระบุว่า สำหรับผู้ขับขี่รถขนส่ง รถบรรทุก รถโดยสาร รถรับจ้างสาธารณะ ที่ต้องมีหน้าที่ในการดูแลความปลอดภัยของคนบนท้องถนน จะต้องแต่งกายสุภาพและสวมใส่รองเท้าหุ้มข้อหรือหุ้มส้น หรือใส่เครื่องแบบตามระเบียบของผู้ได้รับใบอนุญาตประกอบการขนส่ง