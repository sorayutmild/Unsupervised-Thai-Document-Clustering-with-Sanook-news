สรุปราคา พร้อมวันวางจำหน่าย สมาร์ทโฟน และ แท็บเล็ต Samsung Galaxy รวม 10 รุ่น ในเดือนกรกฎาคม-สิงหาคม
Samsung - [25-มิถุนายน-2556] เมื่อค่ำคืนวานนี้ ทีมงานเว็บไซต์ไทยโมบายเซ็นเตอร์ของเรามีโอกาสได้ไปร่วมงานเปิดตัวผลิตภัณฑ์ใหม่ล่าสุดแบบ Exclusive กับทาง ซัมซุง (Samsung) ซึ่งงานนี้จัดขึ้นเพื่อเปิดโอกาสให้สื่อมวลชนในวงการโทรศัพท์มือถือ ได้สัมผัสกับตัวจริง พร้อมรับทราบข้อมูลของ สมาร์ทโฟน และ แท็บเล็ต รุ่นล่าสุดที่กำลังจะวางจำหน่ายใน 1-2 เดือนข้างหน้านี้ (เดือนกรกฎาคม-สิงหาคม) รวดเดียว 10 รุ่น

โดยผลิตภัณฑ์ทั้ง 10 รุ่นดังกล่าวนี้จะประกอบไปด้วย สมาร์ทโฟน จำนวน 7 รุ่น ได้แก่ Samsung Galaxy Mega 6.3, Samsung Galaxy Mega 5.8, Samsung Galaxy Core, Samsung Galaxy Fame, Samsung Galaxy Young, Samsung Galaxy Pocket Neo และ Samsung Galaxy Star

ส่วนผลิตภัณฑ์อีก 3 รุ่น จะเป็นผลิตภัณฑ์ในกลุ่มของ แท็บเล็ต ได้แก่ Samsung Galaxy Tab 3 10.1, Samsung Galaxy Tab 3 8.0 และ Samsung Galaxy Tab 3 7.0
ซึ่งผลิตภัณฑ์ทั้ง 10 รุ่นข้างต้น เปิดตัวออกมาเพื่อตอบโจทย์ผู้ใช้งานตั้งแต่ระดับเริ่มต้น ไปจนถึงระดับกลาง ด้วยความหลากหลายของราคา และคุณสมบัติภายใน โดยผลิตภัณฑ์ทั้ง 10 รุ่นนั้นจะทยอยวางจำหน่ายภายในเดือนหน้า หรือเดือนกรกฎาคม ในวันเวลาที่แตกต่างกันไป (ยกเว้น Samsung Galaxy Fame ซึ่งเพิ่งวางจำหน่ายไปแล้วสดๆ ร้อนๆ และ Samsung Galaxy Tab 3 8.0 ซึ่งจะวางจำหน่ายในเดือนสิงหาคม) และค่ำคืนวานนี้ ทางซัมซุงก็ได้ออกมาให้ข้อมูลเกี่ยวกับราคา และวันวางจำหน่ายของผลิตภัณฑ์ทั้ง 10 รุ่น ซึ่งทางทีมงานก็ขอสรุปข้อมูลดังกล่าวให้ทุกท่านได้ทราบกันดังภาพต่อไปนี้

ตารางสรุปข้อมูลราคา และวันวางจำหน่าย สมาร์ทโฟน และ แท็บเล็ต ตระกูล Samsung Galaxy ในช่วงเดือนกรกฎาคม-สิงหาคม 2556
นอกเหนือจากนี้ สีของตัวเครื่อง Samsung Galaxy ที่จะนำมาวางจำหน่ายอย่างเป็นทางการในประเทศไทย แต่ละรุ่น ก็จะมีจำหน่ายเฉพาะแค่บางสีเท่านั้น ซึ่งจากข้อมูลล่าสุดก็คือ Samsung Galaxy Mega 6.3 จะมีจำหน่ายเฉพาะสีดำ, Samsung Galaxy Mega 5.8 จะมีจำหน่ายเฉพาะสีขาว, Samsung Galaxy Core จะมีจำหน่าย 2 สี คือสีขาว และ Metallic Blue และสุดท้าย สำหรับ Samsung Galaxy Tab 3 จะมีจำหน่ายเฉพาะสีขาว เป็นต้น