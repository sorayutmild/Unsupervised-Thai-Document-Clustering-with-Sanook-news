เวลาพูดถึง ผมมัน หลายคนก็หมดความมั่นใจลงทันที เวลาที่ต้องออกไปข้างนอกพบปะกับผู้คน แต่ผมมันเยิ้ม ทำให้บุคลิกภาพดูแย่ แถมความมั่นใจก็ยังจะลดลงไปอีกด้วย ดังนั้นวันนี้ Hello คุณหมอ จะพาทุกท่านมารู้ถึงสาเหตุและวิธีจัดการกับปัญหาผมมันให้อยู่หมัด
ผมมัน เกิดจากอะไร
หนังศีรษะของคนเรามีต่อมน้ำมันธรรมชาติที่เรียกว่า ซีบัม (Sebum) ซึ่งทำหน้าที่ในการปกป้องหนังศีรษะไม่ให้สูญเสียความชุ่มชื้นและเผชิญกับปัญหาหนังศีรษะแห้ง แต่ทว่า เมื่อซีบัมผลิตน้ำมันธรรมชาติออกมามากเกินไปก็เป็นสาเหตุทำให้เกิดอาการหนังศีรษะมัน หรือที่เรียกกันโดยทั่วไปว่าผมมันนั่นเอง ยิ่งไปกว่านั้น การที่หนังศีรษะมันจนเยิ้มยังเป็นผลทำให้เกิดรังแคและเสี่ยงต่อการมีเชื้อราบนหนังศีรษะได้อีกด้วย อย่างไรก็ตามแม้นี่จะเป็นสาเหตุหลักของการมีผมมัน แต่ปัจจัยอื่นๆ ก็สามารถเป็นสาเหตุของปัญหานี้ได้ ดังนี้
 


สระผมบ่อยเกินไป


หลายคนมีความสุขกับการสระผมในทุกวันเพื่อที่จะได้มีผมหอมๆ ออกจากบ้านไปทำกิจกรรมต่างๆ บางคนถึงขนาดสระผมมากกว่า1ครั้งใน1วัน แต่รู้หรือไม่ว่าการสระผมบ่อยเกินไปก็ทำให้เกิดผมมันได้ เนื่องจากในทุกครั้งที่สระผมด้วยแชมพู หนังศีรษะจะส่งสัญญาณไปยังต่อมซีบัมให้ผลิตน้ำมันออกมา ยิ่งสระผมบ่อยเท่าไหร่ ซีบัมก็ยิ่งผลิตน้ำมันออกมามากเท่านั้น


ความแตกต่างของเส้นผม


คนผมตรงมีโอกาสที่จะเกิดปัญหาผมมันมากกว่าคนมีผมหยักศกหรือผมแบบอื่นๆ เป็นเพราะว่าเส้นผมของคนผมตรงนั้นไม่มีลักษณะทางพื้นผิวในแบบอื่นเลย หรือก็คือไม่เป็นลอนคลื่นนั่นเอง ดังนั้นเมื่อซีบัมผลิตน้ำมันออกมา น้ำมันธรรมชาติเหล่านั้นก็สามารถที่จะไหลตรงไปยังเส้นผมจนทั่วทั้งศีรษะได้ทันที และยังสามารถที่จะมองเห็นได้ง่ายกว่าผมชนิดอื่นๆ ด้วย


ผลิตภัณฑ์สำหรับเส้นผมที่ใช้อยู่


อีกหนึ่งสาเหตุของปัญหาผมมันก็มาจากผลิตภัณฑ์สำหรับเส้นผมที่พวกเราใช้กันอยู่ทุกวันนี้นี่เอง เนื่องจากส่วนผสมบางอย่างในแชมพูสามารถที่จะยับยั้งน้ำมันในเส้นผมได้ และเมื่อหนังศีรษะไม่มีน้ำมัน หนังศีรษะก็จะส่งสัญญาณไปยังซีบัมให้ผลิตน้ำมันออกมา


ความเครียดและฮอร์โมน


เมื่อร่างกายอยู่ในสภาวะของความเครียด ฮอร์โมนที่ชื่อคอร์ติซอล (Cortisol)ก็จะถูกปล่อยออกมา และเมื่อฮอร์โมนคอร์ติซอลถูกปล่อยออกมามากขึ้นก็จะไปกระตุ้นต่อมไขมัน(Sebaceous glands) ที่บริเวณหนังศีรษะ หนังศีรษะเมื่อได้รับการกระตุ้นดังนี้ จึงส่งสัญญาณไปยังซีบัมให้ผลิตน้ำมันออกมา ทำให้เกิดอาการหนังศีรษะมันนั่นเอง
วิธีดูแลและป้องกัน ผมมัน
ผมมันนั้นสามารถที่จะดูแลและรับมือได้ ดังนี้


เลิกสระผมบ่อย


ดังที่ได้กล่าวไปว่าการสระผมที่มากเกิน1ครั้งในแต่ละวัน สามารถที่จะทำให้เกิดผมมันได้ โดยเฉพาะอย่างยิ่งกับคนที่มีปัญหาผมมันอยู่แล้ว ควรสระผมเพียงวันละครั้ง หรือสระทุกวันในตอนเช้า เพื่อไม่ให้ผมมันในระหว่างวัน เพราะถ้าคนผมมันสระผมเกิน 1 ครั้งในแต่ละวัน ก็จะยิ่งทำให้ผมมันได้ง่ายขึ้นไปอีก แต่ถ้าหากไม่สระเลยหรือเว้นระยะที่นานไปก็จะทำให้ผมมันนั้นมันเยิ้มยิ่งกว่าเดิมและสามารถมองเห็นได้ชัดเจนขึ้น


หลีกเลี่ยงการใช้ที่หนีบผม


อุปกรณ์ที่ให้ความร้อนแก่เส้นผม สำหรับคนที่มีปัญหาผมมันควรพยายามหลีกเลี่ยง เนื่องจากเวลาใช้งาน ความร้อนเหล่านั้นอยู่ใกล้รากผมก็จะไปกระตุ้นให้หนังศีรษะขับเอาน้ำมันออกมา และทำให้เกิดผมมันง่ายขึ้น


หยุดหวีผมบ่อยๆ


การหวีผมบ่อยๆ เป็นการไปกระตุ้นให้หนังศีรษะผลิตน้ำมันออกมา จึงควรหวีผมเท่าที่จำเป็น ไม่มากและไม่น้อยจนเกินไป เพื่อลดการรบกวนหนังศีรษะ และควรทำความสะอาดหวีให้สะอาดอยู่เสมอ


ล้างผมให้สะอาดทุกครั้ง


ทุกครั้งหลังสระผมหรือชโลมครีมบำรุงผม ควรที่จะล้างเส้นผมให้สะอาด ไม่ให้มีครีมบำรุงหรือแชมพูหลงเหลืออยู่ เพราะถ้าล้างออกไม่หมดก็จะยิ่งทำให้ผมมันเกิดได้เร็วขึ้น


ดูแลหมอนและปลอกหมอนให้สะอาด


หากเป็นไปได้ควรที่จะมีการเปลี่ยนปลอกหมอนในทุกสัปดาห์หรือสองสัปดาห์ต่อครั้ง เพราะเวลาที่เรานอนในทุกวันก็จะเป็นการนอนทับกับน้ำมันจากเส้นผมของวันก่อนๆ ดังนั้นเพื่อการดูแลสุขภาพของหนังศีรษะที่อาจจะไม่ใช่เพียงเฉพาะผมมัน แต่อาจเสี่ยงต่อปัญหาหนังศีรษะอื่นๆ จึงควรดูแลหมอนและปลอกหมอนให้สะอาดอยู่เสมอ


ไม่สัมผัสกับหนังศีรษะด้วยความรุนแรง


โดยเฉพาะอย่างยิ่งเวลาที่สระผม ไม่ควรใช้เล็บเกาอย่างรุนแรง ควรค่อยๆ นวดอย่างเบาๆ รวมถึงไม่ควรหวีผมบ่อยและหวีอย่างรุนแรง เพราะการกระทำเหล่านี้จะเป็นการไปกระตุ้นให้ซีบัมผลิตน้ำมันออกมา


ไปพบคุณหมอ


หากอาการผมมันเป็นปัญหาหนักใจ ไม่ว่าจะลองวิธีใดก็ยังไม่ได้ผล การปรึกษากับคุณหมอและผู้เชี่ยวชาญอาจได้รับคำแนะนำที่ดีกว่าและตรงจุดกับสาเหตุของปัญหาที่แท้จริงได้มากกว่า
การเลือกแชมพูสำหรับคนผมมัน
ผลิตภัณฑ์สำหรับเส้นผมบางชนิดอาจเป็นสาเหตุของการเกิดผมมัน ในขณะที่ผลิตภัณฑ์แบบเดียวกันก็ยังสามารถช่วยลดปัญหาดังกล่าวได้ จึงควรมีการเลือกสรรผลิตภัณฑ์ให้เหมาะกับปัญหาและการใช้งานของตนเอง ดังนี้


เลือกใช้แชมพูสำหรับเด็ก


แชมพูทั่วไปของผู้ใหญ่นั้นมีสารเคมีและกลิ่นสังเคราะห์ผสมอยู่ ในขณะที่แชมพูสำหรับเด็กนั้นมีสารเคมีน้อย จึงช่วยลดสาเหตุของอาการผมมัน รวมถึงลดปัญหาผมร่วงได้อีกด้วย


เลือกแชมพูที่มีส่วนผสมในการลดปัญหาผมมัน


เนื่องจากส่วนผสมเหล่านี้ในแชมพู ช่วยลดโอกาสในการที่จะไปกระตุ้นให้ซีบัมผลิตน้ำมันออกมา มีส่วนช่วยให้หนังศีรษะสดชื่น เบาสบาย และบำรุงเส้นผม
ซาลิไซลิก เอซิด (Salicylic acid) เอ็กไคนาเซีย (Echinacea) เสจ (Sage) ทีทรีออยล์ (Tea tree oil) น้ำมันยูคาลิปตัส (Eucalyptus oil) น้ำมันเปปเปอร์มินต์ (Peppermint oil) เปลือกซิตรัส (Citrus peel)


เลือกใช้แชมพูที่มีส่วนผสมจากธรรมชาติ


สารเคมีสามารถก่อให้เกิดปัญหาหนังศีรษะได้หากใช้ไปนานๆ การใช้ผลิตภัณฑ์สำหรับเส้นผมที่มาจากธรรมชาติก็สามารถที่จะช่วยบำรุงเส้นผมและหนังศีรษะให้ดีขึ้นได้ โดยเฉพาะว่านหางจระเข้ที่มีส่วนช่วยในการขจัดความมันส่วนเกินบนหนังศีรษะและช่วยให้หนังศีรษะมีการไหลเวียนที่ดีขึ้นได้
จบปัญหาผมมันด้วยดรายแชมพู
ปัจจุบันมีผลิตภัณฑ์ในท้องตลาดที่ตอบโจทย์ไลฟ์สไตล์ของคนเมืองในชั่วโมงเร่งด่วน ดรายแชมพู (Dry Shampoo) หรือ แชมพูแห้ง ได้กลายมาเป็นตัวเลือกในกลุ่มผลิตภัณฑ์เพื่อเส้นผมที่ขายดิบขายดีเลยทีเดียว
แชมพูแห้ง หรือ ดรายแชมพู (Dry Shampoo) คือ ผลิตภัณฑ์ที่ชวยดูดซับความมันส่วนเกินบนหนังศีรษะและเส้นผม มีลักษณะคล้ายกับแป้ง หลายคนเลือกใช้ดรายแชมพูในการแก้ปัญหาผมมัน เพราะสะดวก ใช้งานง่าย ย่นระยะเวลาในการสระผม และเห็นผลทันที อย่างไรก็ตาม แม้ดรายแชมพูจะทำให้ผมดูไม่มัน แต่ดรายแชมพูไม่ได้ช่วยในการทำความสะอาดเส้นผมและหนังศีรษะเหมือนกับแชมพูแบบอื่นๆ อีกทั้งการใช้งานดรายแชมพูติดต่อกันเป็นประจำยังอาจนำไปสู่อาการคันหนังศีรษะ และปัญหาหนังศีรษะชนิดอื่นได้
เนื่องจากหนังศีรษะไม่ได้มีการทำความสะอาดเอาสิ่งสกปรกออกไปนั่นเอง ดังนั้น คุณหมอและผู้เชี่ยวชาญจึงแนะนำการใช้งานดรายแชมพูว่า เพื่อสุขภาพของหนังศีรษะและเส้นผมที่ดีไม่ควรใช้งานติดต่อกันเกินสองวันต่อสัปดาห์ 