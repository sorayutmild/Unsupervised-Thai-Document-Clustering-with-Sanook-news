สาวลาววัย 15 ปี น้อยใจพี่สาวขัดขวางไม่ยอมให้แต่งงานกับแฟนหนุ่มชาวไทยใหญ่ ก่อเหตุผูกคอตายในห้องน้ำคาห้องเช่าย่านคลองเตย
เมื่อกลางดึกที่ผ่าน (16 ม.ค. 58) พนักงานสอบสวน สน.ท่าเรือ พร้อมด้วยเจ้าหน้าที่พิสูจน์หลักฐาน และเจ้าหน้าที่กู้ภัย เข้าทำการตรวจสอบสภาพศพผู้เสียชีวิตภายในคูหา 3 ชั้น ภายในซอยชุมชนตลาดท่าเรือคลองเตย 5 ถนนสุนทรโกษา แขวงและเขต คลองเตยหลังได้รับแจ้งเหตุพบผู้เสียชีวิตโดยการผูกคอ
จากการตรวจสอบ พบผู้เสียชีวิตเป็นหญิงสาววัย 15 ปี สวมเสื้อยืดสีเขียว กางเกงยีนส์ขาสั้น เสียชีวิตในสภาพผูกคอ โดยมีเจ้าหน้าที่กู้ภัยพยายามให้การช่วยเหลือแต่ไม่สามารถยื้อชีวิตไว้ได้
จากการสอบถาม น.ส. แก้ว (นามสมมติ) อายุ 17 ปี พี่สาวผู้เสียชีวิต เล่าว่า ตนและน้องสาวเดินทางเข้ามาในประเทศไทยเมื่อกลางปีที่ผ่านมา โดยเข้ามาทำงานเป็นลูกจ้างร้านจำหน่ายเครื่องในไก่ ภายในตลาดคลองเตย และพักอาศัยอยู่ในห้องนี้กับน้องสาวมานานร่วม 6 เดือน
ส่วนสาเหตุการฆ่าตัวตายของน้องสาวน่าจะมาจากความเครียด และน้อยใจพี่สาวคนโต เนื่องจากเมื่อ 2 วันก่อน ตนและน้องสาวรวมถึงพี่สาวคนโต ได้มีปากเสียงทะเลาะกันอย่างรุนแรง เนื่องจากน้องสาวได้มาปรึกษาว่าจะแต่งงานกับแฟนหนุ่มชาวไทยใหญ่ ที่คบหากันมาประมาณ 3 เดือน แต่พี่สาวไม่เห็นด้วย และห้ามไม่ให้แต่งงาน เนื่องจากเห็นว่าอายุยังน้อย
อย่างไรก็ตาม เบื้องต้นเจ้าหน้าที่ได้ส่งศพผู้เสียชีวิตไปทำการตรวจพิสูจน์ที่ รพ.นิติเวช จุฬาฯ เพื่อหาสาเหตุการเสียชีวิตอย่างละเอียดอีกครั้ง พร้อมกับเชิญตัวญาติผู้เสียชีวิตมาสอบปากคำถึงสาเหตุการเสียชีวิตในครั้งนี้