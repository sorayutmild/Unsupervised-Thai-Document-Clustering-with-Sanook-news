ชีวิตในเมืองมักเร่งรีบเสียจนทำให้เราพลาดมื้ออาหารที่สำคัญที่สุดของวันอย่าง “อาหารเช้า” บางคนเลือกที่จะทานอาหารเช้าแบบง่ายๆ เร็วๆ และไม่ได้ใส่ใจในคุณค่าทางอาหารที่ได้รับมากนัก หวังว่าจะทานเพื่อเพียงให้ท้องอิ่ม ไม่แขวนไส้หิวจนท้องกิ่วจนกว่าจะถึงตอนกลางวัน
แต่ที่จริงแล้วอาหารเช้าสำคัญมาก และควรเป็นมื้อที่เน้นสารอาหารที่มีประโยชน์ที่สุดด้วยซ้ำ เพราะเราต้องนำพลังงานไปใช้เรียน ทำงาน ทำกิจกรรมต่างๆ ไปตลอดทั้งวัน แต่อาหารเช้าที่หลายคนเลือกทานก็ไม่ได้ให้ประโยชน์ต่อร่างกายเท่าที่ควรจะเป็น เพราะฉะนั้นเรามาดูกันดีกว่าค่ะว่า ในอาหารเช้าเหล่านี้ มีเมนูไหนที่คุณทานอยู่เป็นประจำบ้าง ต้องเปลี่ยนด่วนเลยนะ
 
iStockนม หนึ่งในอาหารเช้า ยิ่งทานบ่อย ยิ่งทำร้ายสุขภาพ
1. นม
บางคนอาจจะเคยได้ยินว่า นมไม่ควรทานตอนท้องว่าง เป็นเรื่องที่เข้าใจถูกแล้วล่ะค่ะ เพราะหากเราดื่มนมตอนท้องว่าง อาจทำให้ท้องอืดได้ หรือในบางคนยังอาจทำให้มีอาการปวดท้อง ท้องเดิน ท้องเสียได้อีกด้วย วิธีแก้ก็ง่ายๆ ห้ามดื่มนมเพียวๆ เพียงอย่างเดียว ทานควบคู่ไปกับอาหารอื่น โดยทานอาหานเข้าไปก่อน แล้วค่อยตามด้วยนม เท่านี้ก็ช่วยได้มากแล้วค่ะ แต่หากใครที่มีปัญหากับการดื่มนมจริงๆ อาจหมายถึงน้ำย่อยในกระเพาะอาหารของคุณไม่สามารถย่อยนมได้ อาจจะลองพบแพทย์เพื่อวินิจฉัยอย่างละเอียดอีกครั้งหนึ่งค่ะ
 
iStockไส้กรอก แฮม เบคอน นม หนึ่งในอาหารเช้า ยิ่งทานบ่อย ยิ่งทำร้ายสุขภาพ
2. ไส้กรอก แฮม เบคอน
เรามักจะเห็นอาหารเหล่านี้อยู่ในบาร์อาหารแบบ อเมริกัน เบรกฟาสต์ หรืออาหารเช้าแบบอเมริกันนั่นเอง อย่างที่หลายคนทราบกันว่าเอาเข้าจริงแล้ว อาหารเหล่านี้ไม่ได้มีสารอาหารที่ดีต่อร่างกายนัก หากนานๆ ทานครั้งหนึ่งก็ไม่เป็นอะไร แต่หากทานอย่างเดิมบ่อยๆ แล้วไม่มีอาหารอื่นควบคู่ไปด้วย นั่นหมายถึงเราได้รับสารอาหารในตอนเช้าแค่แป้ง โปรตีนที่ไม่ได้คุณภาพ และไขมันเท่านั้น ดังนั้นจึงไม่ควรทานบ่อย หรือเมื่อไรที่ทานไส้กรอก แฮม เบคอน ควรทานควบคู่กับคาร์โบไฮเดรต โปรตีน และเกลือแร่จากผักสดๆ ด้วย
 
iStockขนมปังทาช็อกโกแลต นม หนึ่งในอาหารเช้า ยิ่งทานบ่อย ยิ่งทำร้ายสุขภาพ
3. ขนมปังทาช็อคโกแลต
บ้านใครที่มีเด็กเล็ก เด็กวัยรุ่น หรือเป็นครอบครัวที่ชอบทานช็อคโกแลต คงจะมีช็อคโกแลตสเปรดติดบ้านไว้กระปุกใหญ่ๆ ทาขนมปัง แล้วทาน อิ่มอร่อยถูกใจคุณหนูๆ แต่สารอาหารที่จะได้ มีเพียงแป้งและน้ำตาลเท่านั้น ดังนั้นเราแนะนำให้นานๆ ทานครั้งหนึ่ง หรือทานควบคู่ไปกับสเต็ก ไข่ดาว หรือสลัดผักด้วยค่ะ
 
iStockซีเรียล นม หนึ่งในอาหารเช้า ยิ่งทานบ่อย ยิ่งทำร้ายสุขภาพ
4. ซีเรียล
อาหารเช้าง่ายๆ สไตล์ตะวันตก ที่สามารถทานได้ อิ่มเร็วภายในไม่กี่นาที แต่แพทย์ค้นพบว่าในซีเรียล โดยเฉพาะซีเรียลของเด็ก มีแต่แป้งและน้ำตาล สารอาหารแบบโฮลเกรน หรือธัญพืชต่างๆ มีปริมาณน้อยมาก นอกจากนั้นยังไม่ครบ 5 หมู่อีกด้วย ดังนั้นขอให้ซีเรียลเป็นเพียงตัวเลือกลำดับท้ายๆ ในวันที่รีบจริงๆ เท่านั้นนะคะ
 
iStockปาท่องโก๋ นม หนึ่งในอาหารเช้า ยิ่งทานบ่อย ยิ่งทำร้ายสุขภาพ
5. ปาท่องโก๋ จิ้มนมข้น
ผู้ใหญ่หลายคนเลือกทานปาท่องโก๋กับน้ำเต้าหู้ น้ำเต้าหู้เป็นอาหารเช้าที่ดี และควรทานคู่กับอาหารอื่นๆ เช่น แป้ง แต่ตัวปาท่องโก๋เองเป็นแป้งที่ชุ่มน้ำมัน (ที่ไม่ดี หากเป็นน้ำมันหมูที่ทอดนานๆ แล้วไม่ค่อยได้เปลี่ยน) แถมยังทำร้ายตัวเองหนักเข้าไปอีกด้วยการทานคู่กับนมข้นหวาน ที่ไม่ได้มีอะไรมากเลยนอกจากน้ำตาล ซึ่งจะทำให้เราหิวเร็วมากยิ่งขึ้น นอกจากนี้สิ่งที่ขาดหายไปก็คือ เกลือแร่และวิตามิน จากผักและผลไม้นั่นเอง ดังนั้นนานๆ ทานทีดีกว่านะคะ
 
จะเห็นได้ว่ามื้อเช้าที่สะดวก รวดเร็ว หาทานได้ง่ายของคนไทยหลายคน ขาดเกลือแร่และวิตามินอยู่ตลอด ซึ่งเป็นสิ่งที่ไม่ดี เพราะทำให้เราได้รับสารอาหารในตอนเช้าที่ไม่เพียงพอ อาจทำให้เรามีเช้าที่ไม่สดใส ไม่กระปรี้กระเปร่า ไปได้ ดังนั้นควรหันมาทานอาหารเช้าที่มีประโยชน์ครบ 5 หมู่อย่าง ต้มเลือดหมู โจ๊ก ข้ามต้ม แซนวิช (ใส่ผัก) หรือกับข้าวง่ายๆ อย่าง ข้าวกับแกงจืดผักกาดขาวเต้าหู้หมูสับ เท่านี้ก็อิ่มอร่อย ไม่ทำลายสุขภาพแล้วล่ะค่ะ