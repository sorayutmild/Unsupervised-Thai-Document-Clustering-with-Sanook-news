ยิ่งลักษณ์ โพสต์เฟซบุ๊ก ระบุเศร้าใจคนไทยด้วยกันดูแคลนผู้หญิงชิงความได้เปรียบทางการเมือง ลั่นสตรีไทยต้องได้รับเกียรติ และศักดิ์ศรีคืนมา
(18 ก.พ.) ผู้สื่อข่าวรายงานว่า น.ส.ยิ่งลักษณ์ ชินวัตร นายกรัฐมนตรี โพสข้อความผ่าน เฟสบุ๊ค Yingluck Shinawatra  ถึงการมอบนโยบายและชี้แจงแนวทางการดำเนินงานประชาคมและเปิดรับฟังความคิดเห็นต่อกองทุนพัฒนาบทบาทสตรี ว่า การพัฒนาบทบาทและยกระดับคุณภาพชีวิตสตรี เท่ากับการยกระดับคุณภาพชีวิตครอบครัว และที่สุดคือยกระดับเศรษฐกิจของประเทศ วัตถุประสงค์ของกองทุนสตรีฯ คือ 1.สร้างรายได้ 2.ลดปัญหา 3.พัฒนาเครือข่ายหรือภาวะผู้นำ และ 4.ส่งเสริมองค์กรสตรีอื่น ๆ ที่มีอยู่ในปัจจุบัน
"อยากให้สังคมไทยให้เกียรติซึ่งกันและกันโดยไม่คำนึงถึงเพศ สีผิว หรือถิ่นกำเนิดตลอดจนการเคารพศักดิ์ศรีของความเป็นมนุษย์ อีกทั้งที่เศร้าใจกว่านั้นคือการที่คนไทยด้วยกันดูถูกดูแคลนกันเองเพื่อความได้เปรียบในเรื่องทางเพศ การงานหรือแม้แต้ประโยชน์ของตนเองและทางการเมือง ขอความร่วมมือและความเข้าใจในบทบาทของสตรี สตรีไทยต้องได้รับเกียรติและศักดิ์ศรีของตนคืนมา"
 