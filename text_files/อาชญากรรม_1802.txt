21 ก.พ. 54 ร.ต.ท.จงรักษ์ สุวรรณะ ร้อยเวรสอบสวนสภ.ขุนยวม ได้รับแจ้งจากเจ้าหน้าที่ไฟป่าว่า พบรถจักรยานยนต์ประสบอุบัติเหตุตกสะพานห้วยบง บนถนนสาย 108 ขุนยวม-แม่สะเรียงโดยในที่เกิดเหตุพบถจักรยานยนต์ฮอนด้าดรีม  สีเปลือกมังคุด หมายเลขทะเบียน กกค 859 มส. ตกลงไปอยู่ในลำห้วย ลึกประมาณ 15 เมตร เมื่อลงไปตรวจสอบพบศพผู้เสียชีวิต 2 ศพ อยู่ห่างกันประมาณ 5 เมตร ทราบชื่อภายหลังคือ น.ส.ปวี ศิริคาม ชาวอ.ปางมะผ้า จ.แม่ฮ่องสอน  และน.ส.เทวนันท์ ณ เมืองใหม่ ชาวอ.ขุนยวม จ.แม่ฮ่องสอน ทั้งคู่เป็นนักเรียนชั้นมัธยมศึกษาปีที่ 3 โรงเรียนขุนยวมวิทยา  สืบสวนจากญาติญาติของผู้ตาย ให้การว่าทั้งคู่บอกญาติที่บ้านว่าจะมาทำรายงานที่ขุนยวม โดยมีเพื่อนที่ขุนยวมมารับไปจากบ้านเวลาประมาณ 16.00 น. และหลังจากนั้นครั้งสุดท้ายที่ติดต่อได้เวลาประมาณ 2 ทุ่มกว่าๆ แต่ยังไม่ได้พูดคุยกัน ญาติได้ยินเพียงแค่เสียงคล้ายมีคนจำนวนมากทะเลาะกันอยู่ แล้วสายก็หลุดไปและก็ติดต่อผู้ตายไม่ได้อีกเลย ญาติจึงเป็นห่วงและได้ออกตามหาเกือบทั้งคืนก็ไม่พบ แต่มาทราบข่าวอีกครั้งว่าทั้งสองก็กลายเป็นศพไปแล้วในตอนเช้า เมื่อทราบข่าวเช่นนั้นก็แทบจะเป็นลมทั้งยืน อย่างไรก็ตามญาติยังไม่ปักใจเชื่อว่าทั้งสองจะตายเพราะอุบัติเหตุ ขณะที่ตำรวจจะสอบสวนหาสาเหตุการตายต่อไป