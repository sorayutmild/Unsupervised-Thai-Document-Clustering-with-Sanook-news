ข่าวเศร้าในวงการความเร็วเกิดขึ้นอีกครั้ง เมื่อ ดีน เบอร์ตา บีญาเลส นักแข่งชาวสเปน เสียชีวิตระหว่างการแข่งขัน World Supersport 300 ซึ่งเป็นรุ่นรองประกอบการแข่งขัน World Superbike ที่สนามเฆเรซ ประเทศสเปนอุบัติเหตุดังกล่าวเกิดขึ้นในช่วงท้ายของการแข่งขันเรซ 1 เมื่อเกิดอุบัติเหตุของนักแข่งหลายราย โดยที่อาการของบีญาเลสสาหัสที่สุด หลังได้รับบาดเจ็บที่ศีรษะและทรวงอก ซึ่งแม้ทีมช่วยเหลือจะรีบนำตัวส่งศูนย์การแพทย์อย่างเร่งด่วน แต่อาการของเขาสาหัสเกินกว่าที่จะยื้อชีวิตไว้ได้ เสียชีวิตในที่สุดด้วยวัยเพียง 15 ปีเท่านั้นดีน เบอร์ตา บีญาเลส เป็นลูกพี่ลูกน้องของ มาเวอริค บีญาเลส นักแข่ง MotoGP ของทีม Aprilia โดยลงแข่งในรุ่น WorldSSP300 เป็นปีแรกในฤดูกาล 2021 ภายใต้สังกัด Viñales Racing Team ของญาติตัวเอง ซึ่งเจ้าตัวกำลังทำผลงานดีขึ้นตามลำดับ เก็บแต้มได้ตลอด 4 เรซ จาก 2 สนามหลังสุด ก่อนจะมาเกิดอุบัติเหตุเศร้าดังกล่าวอุบัติเหตุที่เกิดขึ้น ทำให้ฝ่ายจัดการแข่งขัน WorldSBK ตัดสินใจยกเลิกโปรแกรมการแข่งขันรุ่นที่เหลือในวันที่ 25 กันยายน ซึ่งรวมถึงรุ่น WorldSBK รุ่นใหญ่สุดของการแข่งขันทั้งหมด
