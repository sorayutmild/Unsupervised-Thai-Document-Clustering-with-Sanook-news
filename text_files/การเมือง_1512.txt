นายพิชิต ไชยมงคล อดีตโฆษกกลุ่มเครือข่ายนักศึกษาประชาชนปฏิรูปประเทศไทย (คปท.) แนวร่วมพันธมิตรประชาชนเพื่อประชาธิปไตย และอดีตเพื่อนที่เคยร่วมกับนายธนาธร จึงรุ่งเรืองกิจ เคลื่อนไหวในสหพันธ์นิสิตนักศึกษาแห่งประเทศไทย (สนนท.) ด้วยกัน โพสต์ข้อความบนเฟซบุ๊กส่วนตัว ระบุว่า อนาคตใหม่ควรชุมนุมไล่ปิยบุตร โดยมีใจความว่า
"มูลเหตุของการชุมนุมทางการเมืองหลายครั้งที่ผ่านมาล้วนแล้วแต่มีเหตุผลเพื่อผลประโยชน์โดยรวมของประเทศชาติ อันเนื่องมาจากการคอร์รัปชันหรือการใช้อำนาจโดยส่อไปทางทุจริตเป็นหลัก ประวัติศาสตร์การเมืองย่อมบอกเหตุผลด้านนี้ดีพอ
ผมสนับสนุนให้ เอก ธนาธร ชุมนุมการเมืองเพื่อไล่รัฐบาลตามเหตุผลข้างต้น แต่ไม่ใช่ชุมนุมเพียงเพราะความ “ไร้เดียงสา” ของนักกฎหมายในห้องสัมมนาอย่างนักกฎหมายพรรคคุณ การแสดงความไร้เดียงสาของข้อกฎหมายนำมาสู่ 2 เรื่องที่พรรคอนาคตใหม่โดน พูดโดยรวมมันยังไม่ถึงข้อมูลการคอร์รัปชันของรัฐบาล พูดง่ายๆ คือ เป็นการชุมนุมเพราะความผิดพลาดของฝ่ายตนนั่นเอง การชุมนุมไม่ใช่แค่การแสดงความสะใจ แต่มันคือ ความรับผิดชอบต่อข้อมูลที่นำมาสู่การจัดการชุมนุม
ผมไม่ปฏิเสธการชุมนุมไม่ว่าจะเป็นของฝ่ายไหน ผมอยู่กับการชุมนุมมามากกว่าพวกคุณๆ ในพรรคอนาคตใหม่หลายคน (สาวกบางคนของพรรรคุณยังมีเข้ามาด่าผมว่าเป็นพวกขี้ขลาดอยู่เลย)
และผมยังคิดว่า การชุมนุมของพรรคอนาคตใหม่ไม่ใช่การชุมนุมทางการเมือง แต่เป็นเพียงพื้นที่ระบายอารมณ์ของมวลชน อันเนื่องมาจากการปลุกระดมที่เกินจริงของแกนนำพรรคหลายคน ทำให้มวลชนอัดอั้นต้องการแสดงออกบางอย่าง ผมรอดูการชุมนุมใหญ่แบบต่อเนื่องจนกว่าจะไล่รัฐบาลไปได้ของพรรคอนาคตใหม่ครับ ไม่ใช่ปรามาสหรือดูถูก
แต่ ณ วันนี้ คนที่พรรคอนาคตใหม่ควรจะไล่ (กระทืบ) คือ ปิยบุตร เลขาฯ พรรคครับ"