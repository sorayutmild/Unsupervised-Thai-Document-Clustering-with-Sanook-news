(5 เม.ย.) ผู้สื่อข่าวรายงานว่า เจ้าหน้าที่ตำรวจ สน.คลองตัน ได้พบกับ น.ส.จิณห์จุฑา โพธิ์ถาวร อายุ 28 ปี เจ้าของร้านอาหารซิกเคร็ท เอกมัยซอย 6 ที่เดินทางมาร้องเรียนและแจ้งความ หลังถูกหนุ่มลูกชายเจ้าของบริษัทสีพ่นรถยนต์และจักรยานยนต์ชื่อดัง ใช้กำลังทำร้ายร่างกาย ต่อยตนจนได้รับบาดเจ็บฟกช้ำบริเวณใบหน้า
โดยผู้เสียหายได้เปิดเผยว่า เป็นหนึ่งในหุ้นส่วนของร้านอาหารที่เกิดเหตุ โดยเมื่อเวลาประมาณ 01.00 น. ของวันที่ 2 เม.ย.ที่ผ่านมา ตนได้เดินทางไปที่ร้านอาหารเพื่อคุยเรื่องงาน และได้พบกับนายโต้ง อายุ 30 ปี และกลุ่มเพื่อนที่มานั่งดื่มกินอยู่ภายในร้าน ซึ่งในขณะนั้นร้านอาหารได้ปิดแล้ว แต่นายโต้งรู้จักกับหุ้นส่วนคนอื่นๆ ของร้าน จึงได้นั่งดื่มกินต่อ สำหรับตนกับนายโต้งเคยรู้จักกันสมัยที่ไปศึกษาต่ออยู่ต่างประเทศ เมื่อตนเห็นนายโต้ง จึงเดินเข้าไปไหว้และทักทายตามประสาคนรู้จัก
ต่อมาขณะที่ตนอยู่ภายในร้าน มีเพื่อนชายของนายโต้งเข้ามาถามตนว่า "สมัยเรียนอยู่อเมริกา เคยเป็นแฟนกับโต้งหรือเปล่า" ตนจึงตอบไปเล่นๆ ว่า "อย่างนายโต้งคงไม่มีใครคบหรอก" จากนั้นตนก็ผละตัวไปเอาของข้างนอกร้าน เมื่อเดินกลับเข้าร้าน นายโต้งก็ลุกขึ้นมาพร้อมตะโกนชี้หน้าตน และด่าทอด้วยถ้อยคำหยาบคาย ตนจึงเกิดความโมโหและตะโกนด่ากลับไปด้วยคำหยาบคายเช่นกัน ทำให้นายโต้งอารมณ์ขึ้นสุดขีด วิ่งเข้ามาหาตน พร้อมเหวี่ยงหมัดใส่หน้าและศีรษะตนไม่ต่ำกว่า 6 ครั้ง จนตนทรุดลงไปนอนกับพื้น เลือดกำเดาไหล ใบหน้าบวมช้ำ ก่อนที่คนภายในร้านจะเข้ามาหยุดเหตุการณ์ และนำตนส่งโรงพยาบาล
ซึ่งหลังเกิดเหตุนายโต้งได้หลบหนีไป และต่อมาภายหลังได้พยายามโทรติดต่อเข้ามาที่ร้านอาหารเพื่อขอตกลงเรื่องดังกล่าว แต่ตนไม่ยอมความและได้เดินทางเข้าแจ้งความกับเจ้าหน้าที่ตำรวจในที่สุด
 