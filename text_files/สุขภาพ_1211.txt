มีการกล่าวอ้างว่า การดื่มโซดา ช่วยลดไขมันในเลือดได้
ทางทีมงานอยากทราบว่าจริงหรือไม่ อย่างไร จึงขอคำปรึกษา นายแพทย์ประมวล จารุตระกูลชัย แพทย์ผู้เชี่ยวชาญของ ชีวจิตโฮมคลินิก ได้คำตอบดังนี้ค่ะ

“น้ำโซดา เป็นการนำแก๊สคาร์บอนไดออกไซด์ (Carbon Dioxide) มาอัดลงในน้ำ ทำให้น้ำมีฤทธิ์เป็นกรด เมื่อเปิดฝาขวดออกแล้วจึงเกิดฟองแก๊สขึ้นมา นิยมใช้ผสมกับเครื่องดื่มแอลกอฮอล์ชนิดต่างๆ น้ำผลไม้ หรือน้ำหวาน
“ประโยชน์ของโซดา คือ ช่วยทำให้เครื่องดื่มหรืออาหารมีรสซ่า เพิ่มความอร่อยและความแปลกใหม่ แต่โซดาไม่มีคุณสมบัติในการลดไขมันในเลือด ข้อมูลการใช้โซดาในข่าวนั้น คือการนำไปผสมกับน้ำมะนาว ซึ่งมีฤทธิ์เป็นกรด อาจมีสรรพคุณเพิ่มการหลั่งกรดของในกระเพาะอาหาร ช่วยในการย่อยอาหาร แต่ไม่ได้มีสรรพคุณในการลดไขมัน
“สุดท้ายแล้ว การเลือกกินอาหาร ควรลดอาหารมันและของทอดลง ร่วมกับกินผักมากๆ เพราะจะช่วยลดการดูดซึมไขมันได้มากกว่าการกินโซดาหรือโซดามะนาวแน่นอนครับ”
รู้อย่างนี้แล้ว หันมาออกกำลังกาย และเลือกรับประทานอาหารที่มีไขมันต่ำ และเป็นไขมันไม่อิ่มตัว อีกทั้งเปลี่ยนมากินผักผลไม้ให้มากขึ้น น่าจะช่วยได้มากกว่านะคะ

ข้อมูลจากนิตยสารชีวจิตฉบับที่ 416ภาพประกอบจาก istockphoto