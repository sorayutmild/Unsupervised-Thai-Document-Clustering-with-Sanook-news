ปลัดกระทรวงกลาโหม เผยกรณีบรรจุ ลูกชาย เป็นทหาร ทำตามขั้นตอน มีการตั้งคณะกรรมการคัดสรรถูกต้อง
วันที่ 18 เม.ย. 59 ผู้สื่อข่าวรายงานว่า พล.อ.ปรีชา จันทร์โอชา ปลัดกระทรวงกลาโหม กล่าวถึง กรณีบรรจุ นายปฏิพัทธ์ จันทร์โอชา บุตรชาย ในตำแหน่ง รักษาราชการ นายทหารปฏิบัติการกิจการพลเรือน กองทัพภาคที่ 3 และ แต่งตั้งยศเป็นว่าที่ร้อยตรี ว่า ทุกอย่างนั้นทำตามขั้นตอน เพราะได้รับมอบอำนาจจาก พล.อ.ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม ในการลงนามแทน
ทั้งนี้ เมื่อได้บรรจุแล้ว จะต้องไปรายงานตัว ซึ่งทำงานตรงตามสาขาที่บรรจุด้านนิเทศศาสตร์ อีกทั้งต้องหาตัวผู้ปล่อยเอกสารออกมา และผู้ที่เกี่ยวข้อง เนื่องจากเป็นเรื่องที่ไม่สมควร พร้อมยืนยันว่า ดำเนินการทุกอย่างตามข้อบังคับ มีการตั้งคณะกรรมการคัดสรรถูกต้อง นอกจากนี้ ยังระบุว่า นายกรัฐมนตรี และหัวหน้า คสช. รับทราบ เรื่องแล้ว