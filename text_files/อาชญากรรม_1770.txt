วันที่ 8 พ.ค. เมื่อเวลา 12.00 น. พ.ต.อ.ชาญณรงค์ สำราญใจ พนักงานสอบสวนผู้ทรงคุณวุฒิ สภ.กบินทร์บุรี กล่าวถึงความคืบหน้า จากที่มีการแชร์คลิปภาพเหตุชายหญิง 2 คู่ขับขี่รถ จยย.มาจอดถนนหน้าสถานีรถไฟกบินทร์บุรี ข้างธนาคารกรุงเทพฯเก่า ตลาดเทศบาลตำบลกบินทร์ ถนนเจ้าสำอาง ช่วงเวลาประมาณ 03.00 น.วันที่ 5 พ.ค. ที่ผ่านมา
โดยจากภาพที่บันทึกไว้ หลังจากที่รถจยย.ทั้ง 2 คันจอดลง ชายวัยรุ่นในภาพ ทราบชื่อต่อมาคือ นายกฤษณะ อายุ 21 ปี ได้ตรงเข้ากระชากชายสูงอายุลงจากรถ ทราบชื่อต่อมาคือ นายวิชัย อายุ 51 ปี ลงมาพร้อมด้วยนางญา (ไม่ทราบนามสกุล) สาเหตุเนื่องจากทั้ง 2 ฝ่ายขับรถจยย.สวนกันแล้วไฟสูงส่องหน้ากัน จึงได้เกิดการด่าทอกันขึ้น
โดยขณะเกิดเหตุนั้น ฝ่ายชายวัยรุ่นได้กลับรถย้อนมาถามว่าได้ด่าตนหรือไม่ โดยฝ่าย นายวิชัย ยอมรับว่าด่าจริง จากนั้นชายวัยรุ่นก็ลงมือชกต่อยนายวิชัยหลายครั้งจนนายวิชัยล้มทรุดนั่งกับพื้น จากนั้นได้เตะซ้ำที่ศรีษะ ด้านหลังและที่ใบหน้าจน นายวิชัย สลบแน่นิ่งไป แม้แฟนสาวคนที่มาด้วยจะห้ามแต่ไม่เป็นผล
จากนั้น นายกฤษณะ ได้หลบหนีไป แต่ขณะที่กำลังออกรถก็ได้ขี่รถจยย.เหยียบซ้ำที่ศรีษะ นายวิชัย อีกครั้ง
ต่อมามีพลเมืองดีนำ นายวิชัย ส่ง รพ.กบินทร์บุรี แต่ได้เสียชีวิต โดยได้ตั้งศพบำเพ็ญกุศลที่วัดพระยาธรรม 
ล่าสุดบิดา นายกฤษณะ ได้นำบุตรชายมอบตัวพร้อมรับสารภาพ เจ้าหน้าที่ได้นำมาทำแผนและแจ้งข้อกล่าวหาฆ่าคนตายโดยเจตนา