ในขณะที่ PlayStation 5 เครื่องเกมคอนโซลตัวใหม่ที่ผู้เล่นทั่วโลกต่างรอคอยติดตาม กำลังจะวางจำหน่ายออกมาให้ได้หาเป็นเจ้าของกันในอีกไม่เกิน 2-3 สัปดาห์นี้ ชาวเกมบ้านเราและประเทศเพื่อนบ้านในภูมิภาคเอเชียตะวันออกเฉียงใต้ กลับยังไร้วี่แววของการเปิดตัวราคาเครื่องในประเทศอย่างเป็นทางการ และยังไม่รู้ว่าจะได้สั่งจองเป็นเจ้าของเครื่องกันเมื่อไหร่ ดูเหมือนว่าปัญหานี้แม้แต่ทาง Sony เองก็จะยังหาคำตอบที่ชัดเจนให้ไม่ได้เช่นกัน

Sony ได้ทำการส่งเมล์ยืนยันว่าจะทำการวางจำหน่ายเครื่อง PlayStation 5 ในประเทศ มาเลเซีย / ไทย / อินโดนีเซีย / ฟิลิปปินส์ / เวียดนาม และกำลังอยู่ในขั้นตอนการเตรียมการเปิดตัวอย่างเป็นทางการเมื่อ "พร้อม" ซึ่งแสดงความกังวลได้ว่าในขณะที่เครื่องกำลังจะวางจำหน่ายในอีกไม่กี่วันข้างหน้า ประเทศไทยและประเทศดังกล่าว อาจจะไม่ได้สัมผัสเครื่อง PS5 ในวันแรกกันอย่างทั่วถึงเหมือนกับประเทศอื่นๆ อย่างที่คาดหวังเอาไว้
ปัจจุบัน Sony ได้ทำการส่งเครื่อง PlayStation 5 ให้กับนักรีวิวเกมต่างประเทศได้นำเครื่องไปเล่นกันก่อนล่วงหน้าแล้ว แต่ในขณะเดียวกันก็ยังมีปัญหาที่น่าเป็นห่วงในหลายๆ ประเทศที่ได้มีการเปิดจองเครื่อง แต่ดูเหมือนว่าจะมีการจัดจำหน่ายเครื่องไม่ได้ตามจำนวน ซึ่งเป็นปัญหาใหญ่ที่ Sony ต้องหาทางรับมือกับการผลิตเครื่องให้ตอบรับตามจำนวนความต้องการของผู้บริโภคมากที่สุด
PlayStation 5 มีกำหนดวางจำหน่ายวันที่ 12 พฤศจิกายน ในสหรัฐอเมริกา, ญี่ปุ่น, แคนาดา, เม็กซิโก, ออสเตรเลีย, นิวซีแลนด์, เกาหลีใต้ และมีกำหนดวางจำหน่ายทั่วโลกวันที่ 19 พฤศจิกายน ในราคา $499 (ประมาณ 15,500 บาท) สำหรับเครื่องรุ่น Standard และ $399 (ประมาณ 12,500 บาท) สำหรับเครื่องรุ่น Digital Edition แต่งานนี้บ้านเราจะได้เล่นพร้อมกับประเทศอื่นๆ ทั่วโลกด้วยจริงๆ หรือไม่ ก็คงต้องรอติดตามการประกาศอย่างเป็นทางการ ที่ควรจะประกาศออกมาภายในเร็วๆ นี้
