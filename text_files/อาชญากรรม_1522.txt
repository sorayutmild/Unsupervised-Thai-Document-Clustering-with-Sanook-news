ผู้กำกับการสถานีตำรวจภูธรท่าไม้รวก เผยเจอตัวพยานคนงานพม่า ไร่ "หมอสุพัฒน์" แล้ว 1 คน วันนี้สอบเข้มก่อนเดินทางกลับเพชรบุรี ชี้ ไม่ต้องนำตัวกลับไปคุ้มครอง
พ.ต.อ.พิชัย ปกป้อง ผกก.สภ.ท่าไม้รวก จ.เพชรบุรี เปิดเผย ไอ.เอ็น.เอ็น.ว่า ตามที่ตนเองและพนักงานสอบสวนในคดีการหายตัวไปของ 2 สามีภรรยาชาว จ.เพชรบุรี ที่มี พ.ต.อ.นพ.สุพัฒน์ เลาหะวัฒนะ ตกเป็นผู้ต้องหา ได้เดินทางไปสอบปากคำพยานชาวพม่า ที่เคยเป็นคนงานในไร่ของ นพ.สุพัฒน์ โดยพนักงานสอบสวน เพิ่งได้เจอตัว เมื่อเช้าวันนี้ (15 ต.ค.) จำนวน 1 ราย และทำการสอบถามเบื้องต้นแล้ว ซึ่งให้การเป็นประโยชน์ต่อรูปคดีมาก
โดยในวันนี้จะนำตัวพยานคนดังกล่าว ที่ขอสงวนชื่อมาสอบสวนอย่างเป็นทางการอีกครั้งหนึ่ง และเมื่อสอบสวนเสร็จ คณะพนักงานสอบสวน ก็จะเดินทางกลับที่ จ.เพชรบุรี ทันที ส่วนพยานคนดังกล่าว จะไม่นำตัวกลับไปด้วย เนื่องจากต้องทำงานประจำอยู่ และสามารถติดต่อได้ หากต้องนำตัวมาเป็นพยานในครั้งต่อไป