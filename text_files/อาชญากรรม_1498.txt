กลุ่มแม่ค้าตลาดดังเข้ารับทราบข้อกล่าวหาแล้ว ป้าวัยเกือบ 50 ขอยอมรับผิด ย้ำเด็กเป็นฝ่ายหาเรื่องชวนตีกัน ส่วนแม่ค้าคนอื่นๆ ยันไม่ได้รุม แต่เข้าไปช่วยห้ามปราม

ความคืบหน้ากรณีแม่ค้าทำร้ายตบหน้าเด็กนักเรียนหญิงที่กลายเป็นประเด็นโด่งดัง ล่าสุดเมื่อคืนวานนี้ (10 ม.ค.) ที่ สภ.บางใหญ่ จ.นนทบุรี น.ส.รัตติกาล อายุ 49 ปี แม่ค้าผู้ก่อเหตุ รวมทั้ง น.ส.อัจฉรีย์ อายุ 33 ปี ผู้หญิงที่สวมเสื้อสีแดงในคลิป และ น.ส.ปู (นามสมมติ) อายุ 41 ปี ผู้หญิงสวมเสื้อสีเทาในคลิป ผู้ถูกกล่าวหาว่ารุมทำร้ายตบ น.ส.หมวย (นามสมมติ) เด็กนักเรียนหญิง ม.5 ที่ตลาดบีบีมาร์เก็ต ถนนกาญจนาภิเษก ต.เสาธงหิน อ.บางใหญ่ จ.นนทบุรี ได้เดินทางเข้ารับทราบข้อกล่าวหาว่า ร่วมกันทำร้ายผู้อื่นจนเป็นเหตุให้เกิดอันตรายแก่กายและใจ
น.ส.ปู ได้เล่าถึงเหตุการณ์ดังกล่าวว่า วันเกิดเหตุตนได้ยินเสียงเขาด่าทอกันมาตามทาง ตนกำลังตั้งร้านอยู่แต่ก็ไม่รู้ว่าเรื่องอะไร จากนั้นพวกเขาก็ตีกันนัวเนีย ตนจึงเข้าไปห้าม เหตุการณ์ดังกล่าวตนไม่ได้ทำอะไรเลย เพราะทุกอย่างมันชุลมุนไปหมด ทำให้ตั้งใจหลังจากนี้จะไม่เข้าไปช่วยห้ามใครอีกแล้ว ไม่อยากมีส่วนเกี่ยวข้องอะไรแบบนี้ แต่ที่มาเพราะตำรวจเรียกมารับทราบข้อกล่าวหา ซึ่งตนก็ให้การปฏิเสธไปแล้ว
ขณะที่ น.ส.อัจฉรีย์ อายุ 33 ปี สวมเสื้อสีแดงที่ปรากฏอยู่ในคลิป ก็เปิดเผยว่า จุดที่เกิดเหตุอยู่ใกล้กับร้านที่ตนขายของอยู่ ตนมองเห็นน้องผู้ชายเดินมาถามป้าเขาว่ามีอะไรกับเขา ป้าก็บอกไปว่าเป็นผู้ชายจะมาหาเรื่องหรือ แล้วน้องผู้หญิงก็เดินมาชี้ว่าคนนี้แหละ หลังจากนั้นเขาก็ตีกัน ตนอยู่ตรงนั้นเห็นป้าถูกดึงผม ก็เข้าจะไปจับแยกออกจากกัน เพราะป้าเขาไม่ค่อยสบายด้วย แต่มันชุลมุนไม่รู้ว่าเกิดอะไรขึ้นกันแน่ ตนมาสถานีตำรวจก็มายืนยันความบริสุทธิ์ ไม่ได้รุมร้ายพวกเขาแต่อย่างใด
ส่วนทางด้าน น.ส.รัตติกาล อายุ 49 ปี ผู้ก่อเหตุในเหตุการณ์ ก็กล่าวว่า น้องผู้หญิงกับผู้ชายเดินกอดคอกันมา เดินเบี่ยงซ้ายที เบี่ยงขวาที ประมาณ 3 รอบ ตนจึงออกปากบอกว่าจะไปทางไหนก็ไปสักทาง จากนั้นน้องเขาก็พูดจาไม่ดีใส่ ตนจึงพูดไปว่ามีการศึกษาพูดจาแบบนี้เหรอ? จากนั้นก็มีการด่ากันหยาบคาย แล้วก็แยกย้ายกันไป
จนต่อมาน้องผู้ชายเดินกลับมาที่หน้าร้านอีก แล้วพูดว่า "ป้าจะเอายังไง?" ตนจึงถามไปว่ายังไม่จบอีกหรือ น้องผู้หญิงก็มาชี้หน้าว่า "คนนี้แหละ" จากนั้นก็ชุลมุนตบกันนัวเนียกัน ตนไม่รู้ว่ามีใครเข้ามาช่วยบ้าง แต่ไม่มีใครรุมน้องเขา ตนไม่ได้โทรเรียกพรรคพวก แต่ตอนนั้นคุยธุระเรื่องงานอยู่ เขาไม่ได้มาขอโทษแต่เขามาเหมือนหาเรื่องเราต่อ คือตอนนี้เราอายุจะ 50 แล้ว โตแล้ว เขาด่าเราหยาบคายก้าวร้าว แบบไม่มีสัมมาคารวะ วันนี้ตนมาเดินทางมารับทราบข้อกล่าวหา พร้อมกับยอมรับผิดกับเรื่องนี้