ใครที่เคยไปเที่ยวเมืองจีนด้วยบริการทัวร์ คงไม่เคยมีใครไม่ได้ยินกิตติศัพท์ของ “ครีมบัวหิมะ” ที่คนไทยแต่ละคนต้องหอบกลับไทยมาด้วยหลายกล่องหลายกระปุก เพราะสรรพคุณที่โฆษณาไว้ทำให้ครีมบัวหิมะกลายเป็นของฝากทุกครั้งที่มีใครเดินทางไปประเทศจีน
แต่จริง ๆ แล้วครีมบัวหิมะมีส่วนผสมอะไรบ้าง มีสรรพคุณดีอย่างที่ว่ากันไหม Sanook! Health รวบรวมข้อมูลมาฝากกัน
ครีมบัวหิมะ คืออะไร ?
ครีมบัวหิมะ เป็นหนึ่งในผลิตภัณฑ์ที่มีการโฆษณากันปากต่อปากว่าเป็นครีมที่ช่วยลดอาการอักเสบ แผลพุพอง แผลไหม้ น้ำร้อนลวก หรือแมลงสัตว์กัดต่อยได้ดี เนื้อครีมสีขาว ปัจจุบันมีหลายยี่ห้อจากหลายผู้ผลิต แน่นอนว่าต้องโฆษณาว่ามีส่วนผสมของ “บัวหิมะ” สมุนไพรขึ้นชื่อของจีนด้วย
สรรพคุณของสมุนไพร “บัวหิมะ” ตามการแพทย์จีน
เมี่ยวซินคลินิกแพทย์แผนจีน (MiaoXin Clinic) ระบุว่า สมุนไพรบัวหิมะในทางการแพทย์แผนจีนมีชื่อว่า เสว่ะเหลียนฮวา (雪莲花) โดยมีถิ่นกำเนิดอยู่แถบซินเจียง ประเทศจีน 
บัวหิมะ มีฤทธิ์อุ่น รสหวานขม มีสรรพคุณในการบำรุงหยาง ขับความหนาวเย็น ปรับสมดุลประจำเดือน ใช้สำหรับรักษาผู้ที่มีอาการหย่อนสมรรถภาพทางเพศ หรือประจำเดือนมาไม่ปกติ เป็นต้น
ครีมบัวหิมะ ที่ไม่มีบัวหิมะ ?
เมื่อดูจากสรรพคุณของบัวหิมะแล้ว จึงไม่น่าจะมีทางเป็นไปได้ที่ “ครีมบัวหิมะ” จะมีส่วนผสมเป็นบัวหิมะ เพราะไม่ได้ใช้สรรพคุณของบัวหิมะในการรักษาแผลพุพองแต่อย่างใด
ทำไมถึงชื่อว่า ครีมบัวหิมะ ?
สาเหตุที่เรียกว่า ครีมบัวหิมะ ทั้งที่อาจจะไม่ได้มีบัวหิมะเป็นส่วนผสมหลัก ไม่ได้มีการระบุเอาไว้ชัดเจน แต่มีหนึ่งในข้อสันนิษฐานว่า อาจเป็นเพราะคนไทยที่ไม่รู้ภาษาจีน อ่านออกเสียงชื่อแบรนด์ข้างกล่อง BAO FU LING (เป่า ฟู หลิง 宝 肤 灵) ว่า “บัว” และด้วยครีมที่มีสีขาว จึงอาจใช้คำเปรียบเทียบสีของครีม และการใช้รักษาแผลจากความร้อนว่าเป็น “หิมะ” จึงอาจเรียกติดปากกันว่าเป็น “ครีมบัวหิมะ”
ครีมบัวหิมะ มีประโยชน์จริงหรือไม่ ?
ทั้งนี้หลายคนคงเคยได้ยิน หรือมีประสบการณ์โดยตรงในการใช้ครีมบัวหิมะรักษาแผลต่าง ๆ ทั้งแผลพุพอง แผลไฟไหม้ น้ำร้อนลวก โดยเฉพาะแผลที่โดนน้ำมันกระเด็นขณะทำอาหาร และแผลที่เกิดจากความร้อนอื่น ๆ หลายคนยืนยันว่าช่วยให้แผลหายได้จริง แถมในบางรายยังรักษาได้ดีแบบที่ไม่ทิ้ง หรือทิ้งรอยแผลเป็นเอาไว้น้อยมากด้วย
สรรพคุณเหล่านี้อาจไม่ได้มาจากสมุนไพร “บัวหิมะ” โดยอาจเป็นสรรพคุณจากส่วนผสมอื่น ๆ ที่มีอยู่ในครีมบัวหิมะ เช่น การบูร สาระแหน่ มีสรรพคุณในการลดอาการคัน ลดบวม แก้ปวด ขับพิษร้อน อาการผื่นคันจากความร้อน เป็นต้น
ดังนั้น ครีมบัวหิมะ จึงสามารถลดอาการคันจากแมลงกัดต่อย อาการผื่นคัน อาการปวดบวม การพุพองจากการโดนลวก เป็นต้น
ทั้งนี้ ข้อมูลส่วนผสมข้างต้น เป็นข้อมูลจากผลิตภัณฑ์ครีมบัวหิมะเป่าฟูหลิงเท่านั้น
ข้อควรระมัดระวังในการใช้ครีมบัวหิมะ

ครีมบัวหิมะเป็นครีมที่ใช้ทาเฉพาะภายนอกเท่านั้น
ไม่แนะนำให้ใช้ในเด็กอายุต่ำกว่า 2 ขวบ
ไม่ควรใช้ครีมทาลงบนแผลเปิด หรือแผลสดโดยตรง
ไม่ควรใช้ยาติดต่อกันนานเกิน 1 สัปดาห์
หลังการใช้ยา หากพบอาการแสบแดงคัน หรืออาการแพ้ ควรหยุดการใช้ยาโดยทันที และหากมีอาการไม่พึงประสงค์รุนแรงควรพบแพทย์
