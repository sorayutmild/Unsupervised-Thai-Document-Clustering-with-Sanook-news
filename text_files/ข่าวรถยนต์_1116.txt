     กระแสความนิยมในการแต่งรถของคนไทย ไม่เพียงเฉพาะตกแต่งตัวรถให้ดูสวยงามขึ้นเท่านั้น แต่หลายคนยังตกแต่งป้ายทะเบียนด้วยอุปกรณ์ที่เรียกว่า "กรอบป้ายทะเบียนกันน้ำ" แบบนี้มีความผิดตามกฎหมายหรือไม่?
     หลายคนอาจสงสัยว่าแผ่นป้ายทะเบียนที่ได้รับจากกรมการขนส่ง ทำไมต้องใส่กรอบกันน้ำ ทั้งๆ ที่ทำมาจากวัสดุอลูมิเนียม ทนแดดทนฝนนานนับสิบปีอยู่แล้ว ซึ่งผู้จำหน่ายกรอบป้ายเหล่านี้ให้เหตุผลว่า กรอบป้ายสำหรับตกแต่งทะเบียนที่เป็นแบบปิดทึบ หากไม่มีซีลกันน้ำ จะทำให้ฝนและฝุ่นเข้าไปข้างใน เมื่อใช้ไปนานๆ ก็จะทำให้ป้ายทะเบียนเกิดคราบสกปรก จนไม่สามารถมองเห็นเลขทะเบียนได้ (ทั้งๆ ที่กรอบป้ายแบบธรรมดา ที่แถมจากศูนย์ทั่วไป ก็ไม่ต้องกังวลเรื่องความสกปรกเลยแม้แต่น้อย)

     ทั้งนี้ พ.ร.บ.รถยนต์ พ.ศ. 2522 มีกฎหมายบัญญัติไว้ว่า "ต้องไม่นำวัสดุหรือสิ่งอื่นใด ไม่ว่าจะก่อให้เกิดแสงสว่างหรือเรืองแสงหรือไม่ก็ตาม มาปิดบังทับ บัง หรือติดไว้ในบริเวณใกล้เคียงกับแผ่นป้ายทะเบียนจนไม่สามารถมองเห็นตัวอักษรประจำหมวด หมายเลขทะเบียน หรือตัวอักษรบอกชื่อกรุงเทพมหานครหรือจังหวัด" ผู้ใดฝ่าฝืนมีความผิดตามมาตรา 60 มีโทษปรับไม่เกิน 2,000 บาท
     สำหรับกรณีกรอบป้ายทะเบียนกันน้ำ กฎหมายก็ไม่ได้ตีความอย่างแน่ชัดว่ามีความผิดหรือไม่ เพราะแม้ว่ากรอบป้ายกันน้ำจะมีแผ่นอะครีลิคใสปิดทับแผ่นป้ายทะเบียนอยู่ (ซึ่งถือว่ามีความผิด) แต่ก็ยังคงสามารถมองเห็นตัวเลขภายในได้ แต่....!

     แผ่นอะครีลิคใสที่ครอบป้ายทะเบียนตัวจริง อาจสะท้อนแสงไฟหน้ารถยามค่ำคืน ทำให้มองเห็นเลขทะเบียนไม่ชัดเจน จากภาพที่เรานำมาเป็นตัวอย่างนี้ จะเห็นว่าทะเบียนของรถ โตโยต้า วีโก้ ซึ่งใส่กรอบทะเบียนกันน้ำ แทบไม่สามารถมองเห็นตัวเลขได้เลย ขณะที่ทะเบียนรถอัลติสยังคงสามารถอ่านตัวเลขได้อย่างชัดเจน (เซ็นเซอร์ตัวอักษรหน้าไว้)
     ที่นี้รู้แล้วใช่ไหมครับว่าทำไมกรอบป้ายทะเบียนกันน้ำ จึงควรจัดว่าเป็นสิ่งผิดกฎหมาย เพราะหากรถคันดังกล่าวถูกนำไปกระทำความผิด หรือถูกขโมย การติดตามก็อาจทำได้ยากขึ้น เนื่องจากแสงสะท้อนของป้ายกันน้ำเหล่านี้ ทำให้ไม่สามารถระบุเลขทะเบียนได้นั่นเองครับ
 