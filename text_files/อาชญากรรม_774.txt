
(5 พ.ย.) พล.ต.ท.ฐิติราช หนองหารพิทักษ์ ผู้บัญชาการตำรวจสอบสวนกลาง พร้อมด้วย นางปวีณา หงสกุล ประธานมูลนิธิปวีณาหงสกุลเพื่อเด็กและสตรี เดินทางมากองปราบปรามเพื่อสอบปากคำ น.ส.กฤษณา หรือ โมนา นายจ้าง และเป็นผู้ต้องหาทำร้ายร่างกาย น้องน้ำ เด็กหญิงชาวจังหวัดเพชรบุรี เมื่อ 5 ปีที่ผ่านมา จนเป็นเหตุให้ถึงแก่ความตาย หลัง พ.ต.อ.ภูมินทร์ พุ่มพันธุ์ม่วง ผู้กำกับการกอง5 กองปราบปราม นำทีมชุดสืบสวนตามจับกุมไว้ได้เมื่อคืนที่ผ่านมา
พลตำรวจโทฐิติราช ระบุภายหลังการสอบปากคำว่า ผู้ต้องหาได้เปิดเผยพฤติการณ์ว่า ได้ทำร้ายร่างกายหลังจากที่ผู้ตายเข้ามาทำงานเป็นแม่บ้านได้ 2 เดือน โดยการทำร้ายร่างกายจะใช้กระป๋องสเปรย์ยาวประมาณ 1 ฟุต ทุบตีที่ร่างกายและศีรษะ และใช้เครื่องหนีบผม จี้ตามลำตัว จนผู้ตายมีแผลพุพองตามร่างกาย และเสียชีวิต เมื่อวันที่ 12 เมษายน ที่บ้านพักย่านจตุจักร จากนั้นได้ร่วมกับพวก 3-4 คน นำร่างผู้ตายไปฝังไว้ที่สวนหลังบ้านแม่ของผู้ต้องหาที่จังหวัดเพชรบุรี
ส่วนด้าน นางจันทิรา มารดาเหยื่อ ระบุว่าแม้ผลการชันสูตรพลิกศพจากสถาบันนิติเวช จะยังไม่ยืนยันออกมา แต่ตนเองก็จดจำรายละเอียดทุกอย่างของบุตรสาวได้ ขณะเดียวกัน คนในครอบครัวของนายจ้างที่เห็นเหตุการณ์ ก็ได้เล่ารายละเอียดให้ฟังว่า เมื่อนายจ้างไม่พอใจก็จะทำร้ายร่างกายจนกระดูกซี่โครงหัก ร่างกายบอบช้ำอย่างหนัก และล่ามโซ่บุตรสาวไว้จนเสียชีวิต
หากได้พูดคุยกับผู้ต้องหา ก็ยังยืนยันที่จะถามคำเดิม ว่า "ฆ่าลูกฉันทำไม" หัวอกแม่ทรมานยิ่งได้รับทราบความจริงยิ่งทรมานและเสียใจอย่างมาก ส่วนผู้ต้องหาจะให้การอย่างไรก็ตาม แต่ตนเองยืนยันที่จะดำเนินคดีอย่างถึงที่สุด
อย่างไรก็ตาม มีรายงานว่าตำรวจพบข้อมูลว่ายังมีผู้ร่วมขบวนการณ์อีก 3 คน ซึ่งช่วยเหลือในการซ่อนเร้นอำพรางศพ ซึ่งตำรวจยังอยู่ระหว่างรวบรวมพยานหลักฐาน