สิ่งหนึ่ง ซึ่งเป็นสิ่งสำคัญที่ทำให้ผู้ป่วยเบาหวานดำรงชีวิตได้ลำบากมากยิ่งขึ้น คือเรื่องอาหารการกินนี่ล่ะค่ะ เพราะต้องระมัดระวังเป็นพิเศษ ไอ้นู่นก็ไม่ได้ ไอ้นี่ก็ไม่ดี “น้ำตาล” เจ้ากรรมทำให้แม้แต่ผลไม้ยังทานไม่ได้หลายอย่าง
แล้วผลไม้อะไรที่น้ำตาลน้อย ทานได้ไม่อ้วน ผู้ป่วยเบาหวานก็ทานได้ มาดูกันค่ะ 
1. แอปเปิ้ล
 แอปเปิ้ลเป็นตัวเลือกแรกๆ ของผู้ที่อยากจะควบคุมน้ำหนัก เพราะนอกจากน้ำตาลน้อยแล้ว ยังมีกากใยสูง ช่วยเรื่องระบบขับถ่าย และมีวิตามินซี ป้องกันโรคหวัดได้อีกด้วย เคยได้ยินไหมคะ “An apple a day keeps the doctor away” ทานแอปเปิ้ลวันละลูก เราก็ไม่ต้องไปหาหมอค่ะ 
2. ชมพู่
 ชมพู่มีเส้นใยอาหาร ทั้งแบบละลายน้ำได้ และละลายน้ำไม่ได้ ช่วยเรื่องระบบขับถ่าย ลดคอเลสเตอรอล ลดความเสี่ยงโรคไขมันอุดตันเส้นเลือด มะเร็งลำไส้ใหญ่ และป้องกันโรคหัวใจได้อีกด้วย 
3. ฝรั่ง
 ฝรั่งขึ้นชื่อว่ามีวิตามินซีสูงมาก ป้องกันโรคหวัด ลักปิดลักเปิด ช่วยลดไขมันในเส้นเลือด ป้องกันความดันโลหิตสูง มีสารต้านอนุมูลอิสระ ที่ช่วยให้ผิวพรรณเปล่งปลั่งสดใส และช่วยเสริมภูมิต้านทานให้กับร่างกาย 
4. แก้วมังกร
 แก้วมังกรช่วยบำรุงผิวพรรณให้เรียบเนียน กระจ่างใส ลดโอกาสในการเกิดสิว ช่วยดับกระหาย เพิ่มภูมิคุ้มกันให้กับร่างกาย ลดระดับน้ำตาลในเลือด และมีเส้นใยอาหารสูง ขับถ่ายคล่อง 
5. มะละกอ
 มะละกอมีสารต้านอนุมูลอิสระสูง ช่วยให้ร่างกายแข็งแรง สุขภาพดี บำรุงผิวพรรณให้สดใส ลดเลือนริ้วรอยต่างๆ ช่วยบำรุงประสาทและสมอง เป็นยาระบายอ่อนๆ แก้อาการท้องผูก และช่วยให้กระเพาะย่อยอาหารได้ง่ายขึ้น
 6. สับปะรด
 สับปะรดช่วยแก้อาการท้องผูก ลดเสมหะในลำคอ รักษาโรคนิ่ว ไตอักเสบ ความดันโลหิตสูง หลอดลมอักเสบ ลดอาการอักเสบของผิวหนัง และแกนสับปะรด ช่วยขับปัสสาวะได้อีกด้วย 
7. ผลไม้ตระกูลเบอร์รี่
 นอกจากผลไม้ตระกูลเบอร์รี่ของฝรั่งอย่าง สตอเบอร์รี่ บลูเบอร์รี่ เชอร์รี่แล้ว ยังมีผลไม้ตระกูลเบอร์รี่ของไทยอีกด้วย เช่น ลูกหว้า มะขามป้อม มะยม โทงเทงฝรั่ง ตะขบ เป็นต้น ซึ่งผลไม้ตระกูลเบอร์รี่มักมีใยอาหารสูง ช่วยในเรื่องของการขับถ่าย วิตามินเอ วิตามินบี วิตามินซี ที่ช่วยเรื่องบำรุงสายตา และฟัน แก้อาการเหน็บชา ช่วยลดไขมัน และคอเลสเตอรอล ลดน้ำตาลในเลือด และปริมาณน้ำตาลต่ำ พลังงานต่ำ เหมาะสำหรับคนที่ต้องการควบคุมน้ำหนักสุดๆ 
คราวนี้ก็เลือกทานผลไม้เหล่านี้ได้เต็มที่ ไม่ต้องกลัวอ้วนกันได้เลยค่ะ แต่ทุกอย่างต้องมีความพอดี และหลากหลาย พยายามทานทุกวัน วันละนิดวันละหน่อย เปลี่ยนผลไม้ทานทุกวันไม่ซ้ำกันบ้าง นอกจากจะได้สารอาหารที่หลากหลายมากขึ้นแล้ว ยังไม่น่าเบื่อจำเจอีกด้วย
ภาพประกอบจาก istockphoto