     ใช่ว่าของแถมจากเซลส์ขายรถจะมีความจำเป็นเสมอไป Sanook! Auto จะพาไปรู้จัก 8 ของแถมที่ไม่จำเป็นเมื่อถอยรถป้ายแดงกันครับ
     ในปัจจุบันเมื่อถอยรถยนต์ป้ายแดงสักหนึ่งคัน เซลส์มักเสนอของแถมลงในใบจองจำนวนมากๆเข้าไว้ เพื่อให้ลูกค้ารู้สึกเกิดความคุ้มค่า เป็นกลยุทธ์ที่ช่วยให้ปิดการขายได้เร็วยิ่งขึ้น แต่แท้จริงแล้วของแถมหลายชิ้นเมื่อนำมารวมกันอาจมีมูลค่าไม่มาก หากสามารถเปลี่ยนไปเป็นของแถมที่มีมูลค่าสูงกว่า หรือส่วนลดเงินสด ก็จะช่วยให้ซื้อรถได้อย่างคุ้มค่ามากขึ้น
 
     8 ของแถมไม่จำเป็นที่มักได้รับเมื่อซื้อรถใหม่ มีดังนี้
ชุดแต่งรอบคัน (เทียบ)
     โดยส่วนมากนั้น ชุดแต่งรอบคันที่ได้รับเป็นของแถม มักเป็นชุดแต่งของเทียบจากร้านข้างนอก ที่มีราคาถูกกว่าของศูนย์ ซึ่งคุณภาพชิ้นงานอาจด้อยกว่า ไม่ว่าจะเป็นวัสดุที่ใช้, ความเรียบของผิวชิ้นงาน หรือการทำสีที่อาจไม่ตรงกับสีตัวถัง ดังนั้น หากเป็นไปได้ควรเพิ่มเงินเพื่อซื้อชุดแต่งแท้จากศูนย์ หรือเลือกชุดแต่งด้วยตัวเองในภายหลังจะดีกว่า
ปลายท่อสเตนเลส
     ปลายท่อสเตนเลสช่วยเพิ่มความสวยงามของตัวรถได้ แต่มูลค่าของมันไม่ได้มากมายนัก ขณะที่รถสมัยใหม่บางรุ่นถูกออกแบบให้ซ่อนท่อไอเสียไว้ในกันชนแล้ว ดังนั้นการติดตั้งปลายท่อไอเสียเพิ่มเติมอาจทำให้รถดูแปลกประหลาดมากกว่าความสวยงาม
เซ็นเซอร์ถอยหลัง
     เซ็นเซอร์ถอยหลังยังคงเป็นของแถมสำคัญในรถรุ่นเล็กที่ไม่มีติดตั้งมาให้จากโรงงาน แต่ของที่แถมส่วนใหญ่มักเน้นราคาถูกไว้ก่อน ซึ่งเมื่อใช้งานจริงอาจมีอาการเซ็นเซอร์ไม่แม่นยำ, ส่งเสียงร้องมากกว่าที่ควร หรือรวนเสียได้ง่าย
คิ้วกันสาด
     ประโยชน์ของคิ้วกันสาดจะช่วยให้สามารถแง้มกระจกขณะฝนตก หรือขับรถด้วยความเร็วสูงได้ แต่มีผลทำให้เกิดเสียงลมเล็ดลอดเข้ามาในรถได้เช่นกันเมื่อใช้ความเร็ว
คิ้วบันได
     คิ้วบันไดช่วยเพิ่มความสวยงามภายในห้องโดยสารได้ แต่ทางที่ดีไม่ควรติดตั้งประเภทมีไฟเรืองแสงที่จำเป็นต้องพ่วงสายไฟเพิ่ม เพราะหากช่างติดตั้งไม่ดีอาจทำให้เกิดปัญหาระบบไฟในระยะยาวได้
ผ้าคลุมรถ
     ผ้าคลุมรถที่วางขายทั่วไปมีหลายเกรด ซึ่งหากจะรับเป็นของแถมก็ควรตรวจสอบว่าเป็นของที่มีคุณภาพดี ไม่ทำให้สีรถเสียหาย ถ้าให้ดีการเลือกซื้อผ้าคลุมรถที่มีราคาสูงหน่อย จะช่วยลดปัญหารอยขีดข่วนหรือป้องกันรังสียูวีได้
เคลือบสีฟรี
     บริการเคลือบสีที่ให้มาเป็นของแถมส่วนใหญ่นั้น ลูกค้าจำเป็นต้องจ่ายค่าแรงต่างหากในแต่ละครั้ง ซึ่งการนำรถไปเคลือบสีเองข้างนอกอาจถูกกว่าก็เป็นไดุ้
คิ้วโครเมียม
     ชิ้นส่วนโครเมียมสำหรับตกแต่งบริเวณส่วนต่างๆของตัวรถ เป็นอีกของแถมยอดฮิตเพราะมีต้นทุนถูก เช่น ฝาครอบไฟเลี้ยว, ฝาครอบกระจกมองข้าง, ที่รองมือเปิดประตู ฯลฯ ซึ่งหลายครั้งที่การติดตั้งอุปกรณ์เหล่านี้ กลับบั่นทอนความสวยงามของรถลงไป แถมยังไม่มีประโยชน์ในการใช้งาน
 