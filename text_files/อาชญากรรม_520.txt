บุกตามดูบ้าน "เสี่ยหมื่นล้านกำมะลอ" ย่านสำโรง ตามทะเบียนราษฎร์ พบขายโฉนดหนีคดีไปแล้ว 4-5 ปีแล้ว ชาวบ้านบอกเป็นคนไม่สุงสิงกับใคร แต่แต่งตัวดีอยู่ตลอดเวลา
(3 ต.ค.) ผู้สื่อข่าวได้เดินทางไปยังเข้าตรวจสอบที่บ้านหลังหนึ่ง ภายในซอยสุขุมวิท 74 ต.สำโรงเหนือ อ.เมือง จ.สมุทรปราการ ซึ่งเป็นบ้านตามทะเบียนราษฎร์ของเสี่ยหมื่นล้านกำมะลอ ที่หลอกลวงสาวบุรีรัมย์จัดพิธีแต่งงาน สูญเงินไปนับล้านบาท
จากการตรวจสอบเอกสารตามทะเบียนราษฎร์พบว่าบ้านของเสี่ยคนดังกล่าว ระบุภูมิลำเนาอยู่ในตำบลสำโรงเหนือ อำเภอเมือง จังหวัดสมุทรปราการ แต่เมื่อผู้สื่อข่าวเดินทางไปถึงกลับพบว่า บ้านหลังดังกล่าวมีผู้อื่นซื้อต่อไปนาน 4-5 ปีแล้ว และทำเป็นร้านรับทำอุปกรณ์และเครื่องอบขนมปัง
จากการสอบถามชาวบ้านในละแวกดังกล่าว ทราบว่า เสี่ยกำมะลอเป็นคนที่ไม่ค่อยสุงสิงกับใคร จะไปๆ มาๆ ที่บ้านหลังดังกล่าวกับบ้านที่อยู่ติดกัน เพราะเป็นบ้านของน้องชาย โดยปกติแล้วเสี่ยจะเป็นคนชอบแต่งตัว ดูภูมิฐาน ใส่สูทผูกเนคไทอยู่บ่อยๆ แต่ในเวลาต่อมาเริ่มมีคนมาถามหาเสี่ยผู้นี้บ่อยๆ รวมทั้งเจ้าหน้าที่ตำรวจด้วย ทำให้เสี่ยขายบ้านหลังนี้ไป และย้ายไปอยู่ที่ไหนก็ไม่รู้
นายณรงค์ คนขับรถจักรยานยนต์รับจ้างใกล้ๆ กับบ้านหลังดังกล่าว เปิดเผยว่า ปกติตอนที่เสี่ยอยู่ที่บ้านนี้ ก็ไม่เคยพูดคุยกับตนเลย จะเดินผ่านไปผ่านมา และแต่งตัวดูดี ตนเจอกับเขาตั้งแต่ตนมาขับวินนี้ ประมาณปี 2546 ปกติก็จะเห็นหน้ากันทุกวัน แต่ก็ไม่เคยคุยกัน เขาทำงานอะไรก็ไม่มีใครรู้ แต่เห็นแต่งตัวดีเสมอต้นเสมอปลาย ก่อนจะขายบ้านหลังนี้ไปก็ประมาณ 4-5 ปีที่แล้ว
ขณะที่แม่ค้าที่อยู่ใกล้เคียงกล่าวเสริมว่า เมื่อก่อนเห็นหมายศาลมาติดบ่อยๆ แต่ช่วงหลังไม่เห็นแล้ว เคยเห็นอยู่กับภรรยาและลูกสาว 2 คน ก่อนจะขายบ้านไป ส่วนธุรกิจที่เขาทำอยู่ก็พอจะทราบว่าเขาทำเกี่ยวกับถลุงทองแดงอะไรสักอย่าง แต่ธุรกิจหลายหมื่นล้านที่เป็นข่าวอยู่ ตนก็ไม่เคยได้ยินมาก่อน
