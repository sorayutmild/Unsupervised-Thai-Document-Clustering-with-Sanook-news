ตำรวจจับโชเฟอร์หื่นกามข่มขืนสาวต่างด้าวบนรถทัวร์ สารภาพทำจริง และลักลอบขนต่างด้าวเข้ากรุงมากว่า 5 ครั้งแล้ว 
เจ้าหน้าที่ำตำรวจ กก.ดส. ร่วมกันแถลงข่าวจับกุม นายจิรเดช แลสูง อายุ 35 ปี ผู้ต้องหาคดีข่มขืนหญิงต่างด้าวบนรถทัวร์ สืบเนื่องจากเมื่อวันที่ 11 พ.ค. 54 เวลา 16.00 น. นายจิรเดช ซึ่งเป็นพนักงานขับรถทัวร์สาย กทม.-ภูเก็ต ได้ขับรถทัวร์มาจากจ.ภูเก็ต ระหว่างนั้น นายจิรเดช ได้ลักลอบขนคนต่างด้าวสัญชาติพม่าจำนวน 6 คนเดินทางเข้ามากรุงเทพฯ ด้วย โดยให้ซ่อนตัวอยู่ในบริเวณห้องพักคนขับรถทัวร์
ระหว่างทางช่วง จ.สุราษฎร์ธานี นายจิรเดช ได้ทำการข่มขืนหญิงชาวต่างด้าวคนหนึ่งชื่อ น.ส.หนึ่ง (นามสมมุติ) ในห้องพักคนขับรถ และได้ขับรถต่อไปเรื่อย ๆ จนกระทั่งมาถึงบริเวณ จ.สมุทรสาคร นายจิรเดช ได้ทำการข่มขืน น.ส.หนึ่ง อีก 1 ครั้ง และได้จอดรถบริเวณถ.กาญจนาภิเษก ย่านบางบอนเพื่อให้ น.ส.หนึ่ง ลงจากรถ
จากนั้น น.ส.หนึ่งได้แจ้งความต่อเจ้าหน้าที่ตำีรวจจนสามารถติดตามจับกุมตัว นายจิรเดช ได้บริเวณจุดจอดรถย่านถนนพุทธมณฑลสาย 2 จึงควบคุมตัวและนำไปตรวจสอบหาสารเสพติด ซึ่งพบสารเสพติดในปัสสาวะ
นายจิรเดช สารภาพว่า ได้เสพยาบ้าและลงมือข่มขืนน.ส.หนึ่ง จริง พร้อมกับสารภาพว่าได้ลักลอบขนคนต่างด้าวเข้ามาในกทม.โดยได้ค่าจ้างในการขนส่งหัวละ 1,700 บาท เมื่อมาถึง กทม.จะมีคนมารับตามจุดที่ได้นัดหมายกันไว้ ซึ่งทำมาแล้ว 5 ครั้ง ก่อนที่จะจับกุมได้ดังกล่าว  