ควันหลงหลังความพ่ายแพ้ของ "เจ้าแหลม" ศรีสะเกษ นครหลวงโปรโมชั่น กำปั้นชาวไทยที่เป็นฝ่ายพ่ายคะแนนให้กับ "เอล กัลโล่" ฮวน ฟรานซิสโก เอสตราด้า กำปั้นชาวเม็กซิกัน จนเสียแชมป์โลก รุ่นซูเปอร์ฟลายเวต สภามวยโลก (WBC) ไปเมื่อช่วงเช้าวันเสาร์ที่ 27 เมษายน ที่ผ่านมา ตามเวลาประเทศไทยหลังการชกจบลง "อาย ออน เดอะ ริง" (EYE ON THE RING) เว็บไซต์ดังในแวดวงกำปั้น ที่เปิดโอกาสให้แฟนๆ กำปั้นทั่วโลกได้แสดงความคิดเห็นเกี่ยวกับการชกของทั้งคู่ ซึ่งมีแฟนๆ เข้ามาวิจารณ์การชกในไฟต์นี้มากมายส่วนใหญ่พร้อมใจกันมองว่าการที่ กำปั้นชาวไทย เปลี่ยนการ์ดจากการยืนมวยเซาท์พอว์ (ถนัดซ้าย) มาเป็น ออร์เทอด็อกซ์ (ถนัดขวา) ในช่วงเริ่มต้น ก่อนที่จะเปลี่ยนมาใช้การ์ดซ้ายข้างถนัดในช่วงปลายและทำได้ดีกว่าในช่วงแรก ถือเป็นการวางแผนที่ผิดพลาดในเกมการชกไฟต์นี้
โดยในระหว่างการชกทั้ง 12 ยก ศรีสะเกษ หันกลับมาเปลี่ยนการ์ดเป็นซ้ายข้างถนัดในช่วงยกที่ 9 เป็นต้นมาซึ่งแฟนมวยทั้งหมดต่างให้คะแนน กำปั้นชาวไทย เป็นฝ่ายทำได้เหนือกว่า เอสตราด้า ในช่วงยกที่ 9-12 แต่มันก็สายเกินไปเพราะในช่วงครึ่งทางแรกคะแนนของนักชกไทยเป็นรองอยู่มากก่อนที่ครบ 12 ยก "เจ้าแหลม" ศรีสะเกษ นครหลวงโปรโมชั่น จะเป็นฝ่ายแพ้คะแนนไปแบบเอกฉันท์ 112-116, 113-115 และ 113-115 เสียเข็มขัดแชมป์โลกไปอย่างไม่มีข้อกังขา อย่างไรก็ตาม แฟนกำปั้นต่างชื่นชมทั้งคู่ในการสู้กันแบบไม่มีใครยอมใคร และยกให้เป็นหนึ่งในไฟต์ที่สนุกของวงการกำปั้นโลก
อ่านข่าว >> ศรีสะเกษ เข็มขัดหลุดไม่เป็นไรแต่ "ค่าตัว" ชนะใสๆ จนเอสตราด้าก็ยังต้องยอม