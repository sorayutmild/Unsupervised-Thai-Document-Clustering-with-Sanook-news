     กรมการขนส่งทางบก ยืนยัน หากประชาชนไม่จ่ายค่าใบสั่งของตำรวจ ก็สามารถต่อทะเบียนรถและเสียภาษีประจำปีได้ตามปกติ

     นายจิรุตม์ วิศาลจิตร รองอธิบดีกรมการขนส่งทางบก ชี้แจงว่า การที่ประชาชนไม่ได้มีการจ่ายเงินค่าปรับ หลังได้รับใบสั่งของตำรวจจราจรที่ส่งมาทางไปรษณีย์ จะไม่มีผลต่อการชำระภาษีรถยนต์ประจำปี หรือการต่อทะเบียนกับกรมการขนส่งทางบก เพราะถือเป็นการบังคับใช้กฎหมายคนละด้าน
     ซึ่งการไม่จ่ายค่าปรับของประชาชน ยังคงสามารถชำระภาษี หรือต่อทะเบียนรถได้ปกติ เรื่องดังกล่าวมีข้อยกเว้นกรณีมีการออกใบสั่งให้เฉพาะหน้าจากการทำผิดกฎจราจรและถูกยึดใบขับขี่ ซึ่งทางตำรวจจะสามารถทำเรื่องขออายัดกับกรมการขนส่งได้
     นอกจากนี้ กรมการขนส่งทางบก เตรียมจัดตั้ง สถานีขนส่งผู้โดยสารเพิ่มเติมอีก 9 แห่ง ได้แก่ สถานีขนส่งผู้โดยสารจังหวัดพระนครศรีอยุธยา  เพชรบุรี  อำเภอหัวหิน จังหวัดประจวบคีรีขันธ์  ประจวบคีรีขันธ์ มหาสารคาม แห่งที่ 2  อ่างทอง เมืองพัทยา จังหวัดชลบุรี  อำเภอเชียงของ จังหวัดเชียงราย  อำเภออรัญประเทศ จังหวัดสระแก้ว
     ผู้ประสงค์ลงทุนก่อสร้างเพื่อจัดตั้งและดำเนินการสถานีขนส่งผู้โดยสาร ติดต่อยื่นคำขออนุญาตได้ระหว่างวันที่ 1 - 31 ตุลาคมนี้ 

     ที่มา VoiceTV
     ที่มาภาพ OLX.co.th
 
 