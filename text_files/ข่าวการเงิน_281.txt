เชื่อว่าหลายคน กลัวที่จะเริ่มทำธุรกิจของตัวเอง แต่คุณรู้หรือไม่ว่านักธุรกิจมากมาย ก็เริ่มต้นธุรกิจของตัวเอง จากความชำนาญ ความชอบ
ประเด็นสำคัญคือคุณต้องกล้าที่จะเสี่ยง ไม่ท้อถอย Sanook Money จึงรวบรวม 7 ไอเดียธุรกิจ ทำงานที่บ้าน มาเป็นแนวทาง
สำหรับใครที่ไม่ได้ทำงาน หรือกำลังเบื่องานประจำ



1.ขายของบน eBay
อีกงานสร้างรายได้ ซึ่งเราแทบไม่ต้องใช้ประสบการณ์มากมายในการหาเงิน เพียงแค่มีกลยุทธ์นักขายเท่านั้น เช่น การถ่ายรูปสินค้า การเขียนคำโฆษณา และเลือกสินค้าที่จะมาขายให้เหมาะสม
สินค้าที่จะนำมาขายได้ ก็มีอยู่รอบตัวเรา เช่นเสื้อผ้ามือสอง รองเท้า หรือจะเป็นเครื่องใช้ภายในบ้าน
ลองไปหาหนังสือเกี่ยวกับการขายของผ่าน eBay มาสักเล่ม เพื่อที่จะได้รู้กลเม็ดต่างๆ รู้ว่าคนซื้อชอบแบบไหน เราจะได้หาสินค้า เพื่อนำมาขายบนโลกออนไลน์ได้ง่ายขึ้น
 
2.ขายของออนไลน์
อีกธุรกิจสุดฮิต สร้างรายได้ไม่น้อย เรามักจะเห็นการขายของออนไลน์ ทั้งเสื้อผ้า นาฬิกา แว่นตา เครื่องสำอาง สารพัดอย่าง ในโลกออนไลน์ ที่คุ้นตากันดีผ่าน Facebook Fanpage
การเริ่มต้นอาจจะยากสักหน่อย เพราะกว่าที่ร้านของคุณจะเริ่มโด่งดัง ถือเป็นช่วงที่ยากที่สุด และจะค่อยๆ มีลูกค้าขาประจำ
สิ่งสำคัญคือ คุณต้องทำให้ลูกค้าเชื่อมั่นว่าของคุณดีจริง จ่ายเงินแล้วได้รับของจริง
ข้อดีของการขายของออนไลน์คือ มีงานประจำแล้วก็ขายของเพิ่มรายได้ไปด้วยก็ได้
 
3.ธุรกิจบรรณาธิการ
ถ้าคุณเป็นอีกคนที่ชอบอ่านหนังสือ เขียนหนังสือ หรือมีความชำนาญทางด้านนี้ อย่าปล่อยให้ความสามารถที่คุณมีไม่ได้ใช้ประโยชน์
ลองติดต่อที่สำนักพิมพ์ รับงานเป็นงานพาร์ททามขององค์กร รับเขียนคอลัมน์ หรือบทความต่างๆ
ไม่ใช่เพียงแค่การเขียนคอลัมน์ บทความต่างๆ ที่จะเพิ่มรายได้ งานอื่นๆที่เกี่ยวกับบรรณาธิการยังมีอีกมากมาย เช่นบริการพิสูจน์อักษร เขียนบทความบนเว็ปไซต์ จัดทำดัชนี-สารบัญ รวมไปถึงการรับทำวิทยานิพนธ์ ก็สามารถสร้างรายได้ไม่น้อย
 
4.ธุรกิจจัดการภาษีให้กับองค์กร
สิ่งสำคัญที่สุดสำหรับธุรกิจนี้คือ เราต้องมีประสบการณ์และความรู้ทางด้านภาษี ติดตามข่าวสารทางด้านภาษีอย่างสม่ำเสมอ เพื่อช่วยองค์กรที่ว่าจ้าง
ในการบริหารจัดการภาษี อีกอย่างธุรกิจนี้เราไม่ต้องลงทุนแต่อย่างใด เพียงใช้สมองก็สามารถทำงานได้
 
5.ธุรกิจรับออกแบบตกแต่ง
หากคุณมีความเป็นศิลปินอยู่ในตัว มีสไตล์เป็นของตัวเอง รักอิสระ แนะนำให้เริ่มธุรกิจนี้ เพราะนอกจากเป็นธุรกิจที่ขายความรู้สึกแล้ว คุณยังมีความสุขในการทำงานอีกด้วย เช่น งานออกแบบตกแต่ง งานออกแบบโบรชัวร์ แผ่นพับ ใบปลิว งานโฆษณาต่างๆ
สิ่งสำคัญคือคุณควรจะสร้างพอร์ตโฟลิโอ (Portfolio) ของตัวเอง เพื่อให้ลูกค้าเข้ามาชมงาน ก่อนที่จะตัดสินใจว่าจ้างคุณ
 
6.ธุรกิจรับเลี้ยงเด็ก
อาจจะเป็นงานที่ยุ่งยากสักหน่อย แต่ถ้าใจรักเด็ก มีจิตใจโอบอ้อมอารี ในอนาคตคุณอาจจะเป็นเจ้าของโรงเรียนเนอร์สเซอรี่ชื่อดังก็ได้
และแน่นอนว่าต้องมีเวลาที่เจ้าตัวเล็กงีบหลับกลางวัน ช่วงเวลาที่ว่างนั้น คุณอาจจะทำงานอื่นเสริม เช่น เขียนคอลัมน์ ทำงานฝีมือเพื่อส่งขายก็ได้เหมือนกัน
 
7.ธุรกิจเบเกอรี่
ธุรกิจนี้อาจจะเป็นอีกธุรกิจที่หลายคนใฝ่ฝัน แต่รู้หรือไม่ว่าคุณก็ทำจากที่บ้านได้ เริ่มแรกอาจให้วิธีสั่งล่วงหน้า Made to Order เพื่อที่คุณจะได้จัดสรรวัตถุดิบให้เพียงพอไม่เหลือทิ้งจนทุนหายกำไรหด
แม้กำไรอาจจะไม่มากนัก หากมีลูกค้าประจำ ก็จะมีรายได้สม่ำเสมอทุกเดือน เน้นการส่งขาย ฝากร้านขาย และที่สำคัญคือประหยัดค่าทำเลในการเปิดหน้าร้านไปได้เยอะ
 
ลองค้นหาตัวคุณเอง ว่าเป็นคนแบบไหน ชอบอะไร แล้วลองเริ่มต้นสร้างธุรกิจของตัวเองตอนนี้ เชื่อว่ายังไม่สายเกินไป

>> 5 อาชีพยอดฮิต หากินผ่านโลกออนไลน์ <<>> ทำธุรกิจอะไรดี ?? <<>> ตามดู !! ธุรกิจของเหล่าดารา << 


