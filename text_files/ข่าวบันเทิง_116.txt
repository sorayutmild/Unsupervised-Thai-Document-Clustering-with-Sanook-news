 เพิ่งลาจอไปล่าสุดกับละครที่กระแสในโซเชียลมีเดียแบบแซงโค้งอย่าง เสน่หา Diary ตอน "บ่วงเสน่หา" ที่นักแสดงเรื่องนี้ขับพลังอินเนอร์ออกมาได้เต็มที่สุดๆ โดยเฉพาะ "นุ่น ศิรพันธ์" ตัวแม่แห่งฉากดราม่าของวงการละครไทย ที่ถ่ายทอดอารมณ์ออกมาได้เป็นอย่างดีเช่นกัน
แต่ทุกอย่างมักจะมีสองด้าน เพราะมีคำชื่นชมก็มักจะมีคำวิจารณ์ตามมา ล่าสุด สาวนุ่น ก็ดูเหมือนจะรับมือกับคำวิจารณ์แรงๆ เอาไว้แล้ว จึงได้ออกมาโพสต์เปิดใจถึงคำตำหนิเหล่านี้ ที่ยอมรับว่าครั้งนี้เคยทำให้ร้องไห้และหดหู่ใจ แต่เมื่อประสบการณ์มีมากขึ้น ก็สอนให้รู้ว่า..ไม่สามารถห้ามความคิดหรือปรับทัศนคติคนอื่นไม่ได้เลย
คำวิจารณ์แรงๆ ที่นางเอกสาวได้หยิบยกมาโพสต์ มีทั้งตำหนิเรื่องรูปร่างหุ่นทรง บางข้อความแรงถึงขนาดบอกตรงๆ "ขี้เหร่มาก" หรือมีการเปรียบเทียบว่า "แม่บ้านในละครยังจะสวยกว่า" หลายคอมเมนท์มองว่าเธอไม่เหมาะกับบทบาทเลย..เพราะไม่สวย ทั้งนี้ทั้งนั้น สาวนุ่น ก็นั่งอ่านทุกเสียงตอบรับกลับมา พร้อมกับโพสต์ว่า...
อย่ากลัว.... 10 กว่าปีที่เป็น นุ่น ศิรพันธ์ ในวันนี้ ความคิด คำพูด ความรู้สึก แบบนี้ก็ยังคงวนเวียน อยู่ตัวรอบนุ่นมาโดยตลอด ตั้งแต่ก้าวมาทำงานวันแรกจนถึงตอนนี้ กลัวไหม?... ใช่ นุ่นเคยกลัวที่จะเห็นและได้ยินสิ่งเหล่านี้ มันบั่นทอนกำลังใจ บั่นทอนความสุขในชีวิตไปไม่ใช่น้อย
เสียใจไหม?... ใช่ นุ่นเคยร้องไห้ และเคยถามตัวเองบ่อยๆ ว่า จะทนไปเพื่ออะไร แต่ วัน เวลา ประสบการณ์ที่ผ่านเข้ามาก็ทำให้เราได้เรียนรู้ และมีคำตอบให้กับชีวิตของเราว่า ... เราห้ามความคิด ความรู้สึก และทัศนคติ ของคนอื่นไม่ได้... ที่เราทำได้คือ เผชิญหน้ากับโลกของความจริง... รับรู้ถึง ความเกลียด ความโกรธ ที่มีต่อเรา... รับ ว่ามันมีอยู่จริง... รู้ ว่าเราไม่มีอำนาจไปเปลี่ยนแปลง หรือห้ามไม่ให้มีความรู้สึกแบบนั้นได้
แต่ เราบอกตัวเองได้ว่า ... อย่ากลัว ที่จะเจอ ... อย่าท้อ เวลาที่ได้อ่าน ... แต่จงรู้ไว้ว่า เราจะดีขึ้นไปได้อีก เก่งขึ้นไปได้อีก และที่สำคัญที่สุด ... อย่าเลิก ในสิ่งทีเราเชื่อ สิ่งที่เรารัก เพียงเพราะเสียงของคนอื่น ให้เสียงของ"เรา" เป็นตัวนำทาง อย่ากลัวที่จะฟัง"เสียง"ของตัวเอง อย่ากลัวที่จะ "เป็น" ตัวของตัวเอง