เป็นข่าวครึกโครม"แรงแซงทางโค้ง" ข่าวการเลือกตั้งผู้ว่าฯ กทม. ไปเลยทีเดียว
เมื่อ "กำนันเป๊าะ" นายสมชาย คุณปลื้ม ถูกจับในคดีจ้างวานฆ่า นายประยูร สิทธิโชติ หรือกำนันยูร อดีตกำนันตำบลเสม็ด อำเภอเมืองชลบุรี เมื่อเดือนมีนาคม 2546 และจับตามหมายจับคดีบุกรุกเขาไม้แก้ว โดยคอมมานโดจับกุมตัว นายสมชาย ได้ในรถตู้ พร้อมกับพวกอีก 3 คน ที่บริเวณด่านมอเตอร์เวย์ หลังผู้ต้องหาเดินทางมารักษาตัวที่โรงพยาบาลสมิติเวช ศรีนครินทร์ และกำลังจะกลับบ้านพักที่ชลบุรี
หลังการถูกจับกุมประเด็นเริ่มผุดขึ้นมา คนเริ่มข้องใจว่าเหตุใด "กำนันเป๊าะ" เพิ่งจะมาถูกจับในช่วงเวลาดังกล่าวทั้งที่ศาลมีคำพิพากษาถึงที่สุดตั้งนานแล้ว
จากเรื่องราวดังกล่าว ในสเตตัสเฟซบุ๊กของ นายชูวิทย์ กมลวิศิษฎ์ ส.ส.แบบบัญชีรายชื่อพรรครักประเทศไทยระบุว่า "กำนัน เป๊าะถูกตำรวจจับในระหว่างกลับบ้านพักที่ชลบุรี จริง ๆ ผมได้ข่าวจากวงในมานานแล้วว่ากำนันเป๊าะไม่ได้หลบหนีไปต่างประเทศที่ ไหนหรอก แต่อยู่ภายในบ้านพักแถวชลบุรี ในเขตอิทธิพลของแกนั่นเอง แกมีหูตามากมาย นอกจากนั้นแล้วแถบบางแสนชลบุรีก็ติดทะเล สามารถที่จะนั่งเรือเร็วออกไปไหนต่อไหนได้  แต่อย่างว่าล่ะครับ "อย่าไว้ใจทางอย่าวางใจคน" เพราะแกวางใจก็เลยมาหาหมอถึงโรงพยาบาลสมิติเวช แกคงเบาใจเพราะว่าเวลาผ่านไปนาน เช่นเดียวกับคุณรักเกียรติก็โดนจับตอนไปวิ่งออกกำลังกายที่สวนสาธารณะ  แกหนีไปตั้ง 10 ปี สุดท้ายถูกจับได้ ที่มอเตอร์เวย์ขากลับชลบุรี หลังจากที่ไปหาหมอที่โรงพยาบาล และกำลังกลับบ้านที่ชลบุรี ดูแกจะใช้ชีวิตเหมือนคนปกติ แกวางใจเกินไปจนลืมนึกไปว่ากระบวนการยุติธรรมตามแกไปได้ทุกที ยกเว้นวันที่หมดลมหายใจ 
พลิกดูประวัติ "กำนันเป๊าะ" แล้วถือเป็น "ผู้กว้างขวาง" ในดินแดนพัทยาและบางแสน เขามีลูกทั้งหมด 5 คน เป็น ผู้ชาย 4 คน ผู้หญิง 1 คน
ที่น่าสนใจก็คือ ลูกชายทั้ง 4 คนของกำนันเป๊าะเป็นบุคคลที่มีชื่อเสียง ดำรงตำแหน่งทางการเมือง "ทั้งระดับประเทศและระดับท้องถิ่น" เช่นกัน 
เปิดประวัติลูกชาย 4 คนของกำนันเป๊าะ 
"สนธยา คุณปลื้ม" ลูกชายคนแรก ปัจจุบันเป็นรัฐมนตรีว่าการกระทรวงวัฒนธรรม แกนนำพรรคพลังชล  ประธานสโมสรฟุตบอลศรีราชา ประธานสโมสรฟุตบอลพัทยา ยูไนเต็ด  อุปนายกราชยานยนต์สมาคมแห่งประเทศไทย ในพระบรมราชูปถัมภ์ เคยเป็นอดีตกรรมการบริหานพรรคไทยรักไทยที่ถูกตัดสิทธิ์ทางการเมืองเป็นเวลา 5 ปี จากกฎหมายยุบพรรค เคยดำรงตำแหน่งรัฐมนตรีสำคัญในสมัยรัฐบาล พ.ต.ท.ทักษิณ ชินวัตร
คนต่อมา "วิทยา คุณปลื้ม"  ปัจจุบันดำรงตำแหน่งนายกองค์การบริหารส่วนจังหวัดชลบุรีและประธานสโมสรฟุตบอลชลบุรี เอฟซี
ส่วนลูกสาวคนเดียวของกำนันเป๊าะ "จิราภรณ์ คุณปลื้ม" แม้จะไม่มีบทบาททางการเมืองแต่สำหรับชื่อเสียงในวงการธุรกิจแล้วก็ถือว่า ระดับแนวหน้าของจังหวัดชลบุรี เป็นคนดูแลธุรกิจของครอบครัว
คนที่สี่ "อิทธิพล คุณปลื้ม" ปัจจุบันดำรงตำแหน่งเป็น นายกฯ เทศบาลนครเมืองพัทยา (ที่เป็นเขตปกครองพิเศษ)
คนสุดท้อง "ณรงค์ชัย คุณปลื้ม" ปัจจุบันดำรงตำแหน่งนายกเทศมนตรีเทศบาลเมืองแสนสุข จ.ชลบุรี ซึ่งกำนันเป๊าะก็เคยนั่งตำแหน่งนี้มาก่อนเช่นกัน
เห็นได้ชัดว่า "ตระกูลคุณปลื้ม" เป็นนามสกุลดังที่มีความกว้างขวางในจังหวัดชลบุรี นอกจากนี้ในวงการฟุตบอล "3 สโมสรใหญ่" ระดับไทยพรีเมียร์ลีกก็มีลูกชายของกำนันเป๊าะเป็นเจ้าของทีมทั้งสามทีมอีกด้วย
น่าสนใจว่าการจับกุม "กำนันเป๊าะ" ในช่วงเวลาที่มีกระแสปรับคณะรัฐมนตรีบทบาทของลูกชายคนแรก สนธยา คุณปลื้ม นั่งเก้าอี้รัฐมนตรีกระทรวงวัฒนธรรมจะสั่นคลอนหรือไม่ แต่ทั้งนี้ นายเฉลิม อยู่บำรุง ได้ออกมาบอกแล้วว่า เรื่องราวดังกล่าวไม่มีผลต่อตำแหน่งหน้าที่แต่อย่างใด
เรียกว่าตำนานของเจ้าพ่อเมืองชล ได้ถูกปิดลงเป็นการถาวรแล้ว กำนันเป๊าะ จำคุก 5 ปี 4 เดือนในคดีทุจริตซื้อที่ดินเขาไม้แก้ และ 25 ปี ในคดีจ้างวานฆ่ากำนันยูร รวม 2 คดีจำคุกรวม 30 ปี 4 เดือน