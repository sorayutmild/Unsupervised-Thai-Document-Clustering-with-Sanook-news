     Honda HR-V / Vezel 2021 ใหม่ เผยโฉมคันจริงตัวเป็นๆ ภายหลังจากการเปิดตัวอย่างเป็นทางการที่ประเทศญี่ปุ่น ปรับดีไซน์ต่างไปจากโฉมปัจจุบันอย่างชัดเจน
     เว็บไซต์ Response.jp เผยภาพ Honda HR-V 2021 ใหม่ (หรือใช้ชื่อ Honda Vezel สำหรับทำตลาดในญี่ปุ่น) ที่มีการปรับดีไซน์ภายนอก-ภายในต่างไปจากเดิมอย่างเห็นได้ชัด ไม่ว่าจะเป็นไฟหน้าแบบ LED รูปทรงเรียวยาวเชื่อมเข้ากับกระจังหน้าสีเดียวกับตัวรถ เสริมด้วยแถบตกแต่งสีแดง-น้ำเงิน-ขาวในรุ่น e:HEV PLaY
Honda Vezel / Response.jp 
     ขณะที่ตัวถังช่วงท้ายยังคงเน้นแนวหลังคาลาดเทไปด้านหลังสไตล์คูเป้เอสยูวี แต่ก็มีการคำนึงถึงพื้นที่ภายในสำหรับผู้โดยสารตอนหลังควบคู่กันไปด้วย อีกทั้งยังคงรักษาเอกลักษณ์มือเปิดประตูบานหลังที่ซ่อนไว้กับกรอบหน้าต่างประตู เสริมความสะดวกสบายด้วยประตูท้ายเปิด-ปิดแบบไฟฟ้าพร้อมเซ็นเซอร์บริเวณเท้า
     ขณะที่ห้องโดยสารยังคงเน้นความกว้างขวางเป็นสำคัญ ติดตั้งหลังคากระจกพาโนรามิกตัดแสงขนาดใหญ่ที่ครอบคลุมถึงเบาะนั่งแถวหลัง ขณะที่แผงคอนโซลถูกออกแบบเน้นความเรียบง่ายมากขึ้น โดดเด่นด้วยหน้าจออินโฟเทนเมนท์ Honda CONNECT แบบสัมผัสที่ลอยตัวเหนือแผงคอนโซล พร้อมช่องแอร์ฝั่งริมประตูคู่หน้าที่สามารถกระจายลมเย็นคล้ายกับสายลมธรรมชาติได้
Honda Vezel / Response.jp 
     นอกจากนี้ ระบบ Honda CONNECT ใน Honda HR-V / Vezel 2021 ใหม่ ยังมีฟีเจอร์ Honda Digital Key ที่สามารถใช้สมาร์ทโฟนแทนกุญแจรถ รวมถึงระบบความปลอดภัยขั้นสูง Honda SENSING ที่เพิ่มฟีเจอร์ป้องกันการเหยียบคันเร่งโดยไม่ตั้งใจขณะถอยหลัง, ระบบป้องกันการชนระยะสั้นหน้า-หลัง, ระบบควบคุมความเร็วแปรผันอัตโนมัติพร้อมระบบช่วยขับขี่ขณะการจราจรหนาแน่น และไฟสูงอัตโนมัติ เป็นต้น
     ทั้งนี้ Honda HR-V / Vezel 2021 ในตลาดญี่ปุ่นจะมีให้เลือกทั้งเครื่องยนต์เบนซินและไฮบริด e:HEV โดยสามารถเลือกได้ทั้งหมด 4 เกรด พร้อมตัวถังให้เลือกทั้งหมด 11 สี
Honda Vezel / Response.jp 
     ส่วนบ้านเราจะถูกนำเข้ามาเมื่อไหร่คงต้องติดตามกันอีกครั้ง
>>เปิดสเปก All-new Honda HR-V 2021 ใหม่ เวอร์ชั่นญี่ปุ่นมีอะไรเด็ดบ้าง>>ไปดู All-new Honda HR-V 2021 ใหม่ ทั้ง 11 สีที่ญี่ปุ่น สีไหนสวยสุด?
 