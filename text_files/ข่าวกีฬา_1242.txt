กลายเป็นกระแสขึ้นมาทันที! เมื่อมีภาพนักกีฬาหนุ่มหน้าตาดีรายหนึ่ง ถูกแชร์ว่อนในโลกโซเชี่ยล ใช่แล้วครับเรากำลังพูดถึง พ่อหนุ่มนักยิมนาสติก ดีกรีทีมชาติบราซิล ที่กำลังทำการแข่งขันในกีฬาโอลิมปิก เกมส์ 2016 อยู่ในขณะนี้ "อาเธอร์ นอรี่" ไม่ได้โด่งดังเฉพาะในโลกโซเชี่ยลเท่านั้น แต่เรียกได้ว่านี่คือ "ซุปตาร์ตัวพ่อ" ในมหกรรมกีฬาแห่งมวลมนุษยชาติในครั้งนี้ ด้วยความที่เจ้าตัวเป็นคนหน้าตาดี แถมมีอัธยาศัยดีมากๆ ทำให้เจ้าตัวกลายเป็นนักกีฬาที่โดนขอถ่ายรูปมากที่สุด เรียกได้ว่าเดินไปไหนมีแต่คนขอเซลฟี่ด้วยทั้งนั้นนักกีฬาหนุ่มวัย 22 ปี เกิดที่เซา เปาโล มีชื่อเต็มว่า อาเธอร์ นอรี่ โอยากาว่า มาเรียโน่ (Arthur Nory Oyakawa Mariano) เจ้าตัวมีเชื้อสายญี่ปุ่น ดังจะเห็นได้จาก โอยากาว่า ซึ่งก็คือนามสกุลของแม่นั่นเอง ก่อนหน้านี้เจ้าตัวเลือกที่จะเล่นกีฬายูโด เพราะมีพ่อเป็นนักยูโด
ก่อนที่อายุได้ 10 ขวบ จะเริ่มหันมาสนใจและเล่นกีฬายิมนาสติกอย่างจริงจัง หลังได้แรงบรรดาลใจจากการได้ชม ไดแอน ดอส ซานโตส และ ดีเอโก้ ฮิโปลิโต้ สองนักยิมรุ่นพี่ลงทำการแข่งขันนอรี่ ฝึกซ้อมหนักถึงวันละ 8 ชั่วโมงต่อวัน โดยสาเหตุที่เจ้าตัวต้องฝึกซ้อมอย่างหนัก ก็เพราะมีคติประจำตัวคือ "ยิ่งคุณเสียเหงื่อในการฝึกซ้อมมากเท่าไหร่ โอกาสผิดพลาดในสนามแข่งก็จะมีน้อยลงเท่านั้น"
ในปี 2014 นักกีฬาหนุ่มได้ให้สัมภาษณ์กับ โกลโบเอสปอร์เต้ ดอต คอม เว็บไซต์กีฬาชื่อดังในบ้านเกิด ถึงความฝันว่าซักวันหนึ่งอยากคว้าเหรียญรางวัลในการแข่งขันกีฬาโอลิมปิก ความฝันของเจ้าตัวเป็นจริงในอีก 2 ปีต่อมา เมื่อมีชื่อติดทัพยิมนาสติกของแซมบ้า เข้าแข่งขัน โอลิมปิก เกมส์ 2016  ที่บ้านเกิดรับหน้าเสื่อเป็นเจ้าภาพ แต่ขึ้นชื่อว่ากีฬาโอลิมปิก ความสำเร็จมันไม่ใช่จะได้มากันง่ายๆเจ้าตัวต้องพบกับความผิดหวังอย่างต่อเนื่อง เมื่อตกรอบคัดเลือกใน ประเภทห่วง, ประเภทม้าหู และ ประเภทบุคคลรวมอุปกรณ์ ในขณะที่ประเภททีมรวมอุปกรณ์ ก็จบอันดับที่ 6 พลาดเหรียญรางวัล
เหลือเพียงการแข่งขันในประเภทฟลอร์เอ็กเซอร์ไซส์ เมื่อช่วงดึกของวันที่ 15 สิงหาคม ที่ผ่านมา เด็กหนุ่มวัยเพียง 22 ปี มุ่งมั่นเป็นพิเศษ เพราะรู้ดีว่ามันเป็นรายการสุดท้าย ที่เจ้าตัวลงชิงชัย ก่อนทำผลงานได้ดีที่สุดด้วยการเข้าป้ายเป็นอันดับที่ 3 คว้าเหรียญทองแดงมาคล้องคอได้สำเร็จ กับการลงแข่งขันกีฬาที่ยิ่งใหญ่ที่สุดในโลกเพียงครั้งแรก ที่สำคัญคือเจ้าตัวได้มีโอกาสยืนเคียงข้าง ดีเอโก้ ฮิโปลิโต้ รุ่นพี่ผู้เป็นแรงบันดาลใจบนโพเดียมที่คว้าเหรียญเงิน ส่วนเหรียญทอง ตกเป็นของ แม็กซ์ วิทล็อก จากสหราชอาณาจักรภาพจาก : IG arthurnory