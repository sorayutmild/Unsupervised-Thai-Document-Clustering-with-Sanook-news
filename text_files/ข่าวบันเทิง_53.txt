
บรรยากาศที่โรงพยาบาลรามาธิบดี
ผู้สื่อข่าวรายงานว่า (10 พ.ย.) กรณีพระเอกหนุ่มชื่อดัง "ปอ ทฤษฎี สหวงษ์" ซึ่งป่วยหนักด้วยอาการไข้เลือดออกแบบเฉียบพลัน เกล็ดเลือดต่ำ เข้ารับการรักษาตัวอยู่ที่ รพ.เอกชน ก่อนจะย้าย มาเข้ารักษาตัวที่ รพ.รามาธิบดี ตั้งแต่เมื่อวันที่ 9 พ.ย. 2558 เป็นเวลา 2 เดือนกว่า 
ล่าสุด (18 ม.ค.) เมื่อเวลา 14.00 น. แพทย์รามาฯ แถลง ฉบับ 19 "ปอ ทฤษฎี" จากไปแล้วอย่างสงบ เมื่อเวลา 11.50 น. วันจันทร์ ที่ 18 มกราคม 2559 โดยแถลงการณ์มีดังนี้
ตามที่ผู้ป่วยได้เข้ารับการรักษาในโรงพยาบาล ตั้งแต่วันที่ 9 พฤศจิกายน พ.ศ.2558 ด้วยปัญหาไข้เลือดออกชนิดรุนแรง ทำให้เม็ดเลือดขาวถูกกระตุ้นอย่างมากจนทำลายเซลล์เม็ดเลือดอื่นๆ และมีภาวะตกเลือดอย่างมากในช่องเยื่อหุ้มปอดด้านซ้าย ส่งผลให้ระบบหายใจล้มเหลว ภาวะตับวายและภาวะไตวายเฉียบพลัน จำเป็นต้องให้การรักษาโดยการฟอกไตเทียม ใช้เครื่องพยุงการทำงานของปอดและหัวใจ และผ่าตัดเพื่อหยุดเลือดออกในช่องเยื่อหุ้มปอดด้านซ้าย
ระหว่างอยู่รักษาในโรงพยาบาล ผู้ป่วยมีอาการแทรกซ้อนสำคัญเพิ่มเติมหลายประการ ได้แก่ ภาวะหลอดเลือดแดงอุดตันที่ขา จำเป็นต้องตัดขาซ้าย ปอดทั้งสองข้างติดเชื้อและมีลมรั่วในช่องเยื่อหุ้มปอดด้านซ้าย จำเป็นต้องผ่าตัดปอดซ้ายออก มีเลือดออกซ้ำๆ ในกระเพาะอาหารและลำไส้ใหญ่มาโดยตลอด จำเป็นต้องส่องกล้องและผ่าตัดเพื่อหยุดเลือดออกเป็นระยะ ตั้งแต่ต้นเดือนมกราคม พ.ศ.2559 ภาวะปอดขวาที่ติดเชื้อลุกลามขึ้น ทำให้อาการผู้ป่วยทรงกับทรุดมาโดยตลอด จนไม่ตอบสนองต่อการรักษาและถึงแก่กรรมอย่างสงบ ในวันที่ 18 มกราคม พ.ศ. เวลา 11.50 น.
ทางโรงพยาบาลจึงแจ้งมาให้ทราบโดยทั่วกัน และขอแสดงความเสียใจกับครอบครัวสหวงษ์มา ณ ที่นี้ด้วย

