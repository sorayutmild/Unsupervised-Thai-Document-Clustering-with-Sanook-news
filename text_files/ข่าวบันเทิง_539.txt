หลังจากที่พิธีกรข่าวคนดัง "สรยุทธ สุทัศนะจินดา" ได้ประกาศขอยุติบทบาทและหน้าที่สื่อทางช่อง 3 มีผลทันที ทำให้รายการข่าวต่างๆ ที่เขามีส่วนเกี่ยวข้อง เช่น เรื่องเล่าเช้านี้ หรือ สรยุทธเจาะข่าวเด่น ต้องเกิดความเปลี่ยนแปลงอย่างกะทันหัน ท่ามกลางกระแสวิจารณ์ในสังคม หลังมีคำพิพากษาจากศาลอาญา
ล่าสุด "ไบร์ท พิชญทัฬห์" พิธีกรข่าวที่ร่วมดำเนินรายการ "เรื่องเล่าเช้านี้" คู่กับ "สรยุทธ" ในปัจจุบัน ได้โพสต์ข้อความผ่านทางอินสตาแกรม @bright_ch3 หลังจากที่ พิธีกรรุ่นพี่ประกาศยุติทำหน้าที่ในรายการข่าวต่างๆ โดย น้องไบร์ท โพสต์ข้อความว่า...
"สำหรับไบรท์ พี่ยุทธ ที่ไบรท์เคารพรักไม่ได้เป็นแค่เพื่อนร่วมงานที่เจอกันทุกวันเท่านั้น แต่ พี่ยุทธ เป็นทั้ง พี่ชายใจดี ที่คอยให้คำปรึกษา ให้กำลังใจ คอยถามไถ่สารทุกข์สุขดิบของน้อง พร้อมจะยื่นมือเข้ามาช่วยแก้ปัญหาเสมอ และยังเป็น คุณครูผู้มีพระคุณ ที่คอยแนะนำไบรท์ในเรื่องการทำงานอย่างจริงใจด้วย เราอยู่กันเหมือนเป็นครอบครัว ทำให้ไม่เคยเบื่อเลยซักครั้ง แม้จะต้องตื่นตั้งแต่ตีสองเพื่อไปทำงานก็ตาม
ขอบคุณพี่ยุทธที่สร้าง "เรื่องเล่าเช้านี้" ขึ้นมา และให้โอกาสไบรท์ได้มานั่งอยู่ตรงนี้ ไบรท์จะรอวันที่จะได้นั่งจัดรายการข้างๆพี่ยุทธอีกครั้ง ให้ครอบครัวข่าวของเราสมบูรณ์แบบเหมือนเดิมนะคะ เป็นกำลังใจให้พี่ยุทธเสมอค่ะ รักและเคารพ" ลงวันที่ 3 มีนาคม 2559
หลังจากข้อความดังกล่าวถูกโพสต์เผยแพร่ออกไป มีแฟนข่าวจำนวนมากเข้ามาแสดงความคิดเห็น พร้อมกับร่วมให้กำลังใจแก่พิธีกรข่าวทั้ง 2 คน หลายคนรู้สึกใจหายกับการเปลี่ยนแปลงครั้งนี้ และยังไม่ทราบว่า เรื่องเล่าเช้านี้ ในยุคที่ไร้เงาของ สรยุทธ จะออกมาเป็นเช่นไร...