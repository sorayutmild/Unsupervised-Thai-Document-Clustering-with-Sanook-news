แอลกอฮอล์ไม่ว่าจะเป็นประเภทไหน เหล้า ไวน์ วิสกี้ หรือเบียร์ แค่แก้วสองแก้ว ไม่ว่าจะงานบุญหรืองานบาป ที่คิดว่านิดๆ หน่อยๆ ไม่เป็นไร ดื่มเอาสังคม หรือดื่มจริงจังจนเมาหัวราน้ำกลับบ้านทุกวัน จริงๆ แล้วมันกำลังทำร้ายระบบภายในของร่างกายเราทีละนิด หนำซ้ำยังทำร้ายผู้อื่นด้วย
Sanook! Health พามาดู 10 อวัยวะที่ถูกทำลายด้วยฤทธิ์แอลกอฮอล์ กันค่ะ แล้วคุณจะไม่อยากดื่มแอลกอฮอล์ต่ออีกเลย


ตับ 
ตับเป็นอวัยวะแรกๆ ที่คนส่วนใหญ่ทราบกันดีว่า ดื่มแอลกอฮอล์มากๆ แล้วจะเป็นโรคตับแข็ง เพราะตับจะรับช่วงต่อจากลำไส้เพื่อทำลายแอลกอฮอล์ เล็กๆ น้อยๆ ตับก็พอทำงานไหม แต่หากมากเกินไปเรื่อยๆ ตับจะเริ่มบวม มีไขมันแทรกตัวตามเซลล์ของตับ และเมื่อนานวันเข้ายังไม่หยุดดื่มหนักอีก ก็จะกลายเป็นตับแข็งในที่สุด

ตับอ่อน 
ตับกับตับอ่อนเป็นอวัยวะคนละส่วนกันนะคะ เมื่อดื่มสุรามากๆ แอลกอฮอล์จะไปกระตุ้นตับอ่อนให้หลั่งน้ำย่อยออกมามากขึ้น ทำให้ตับอ่อนอาจเกิดอาการอักเสบ จนเกิดอาการปวดท้องอย่างรุนแรง มีไข้สูง และในบางรายอาจอันตรายถึงชีวิตได้เช่นกัน

กระเพาะอาหาร 
แอลกอฮอล์ทำลายเยื่อบุกระเพาะอาหาร จากการที่กระเพาะอาหารถูกกระตุ้นให้ผลิตน้ำย่อยออกมามากขึ้น จนเป็นเหตุให้กระเพาะอาหารอักเสบ เป็นแผลในกระเพาะ มีอาการปวดท้อง หรือหากไปถึงขั้นรุนแรงอาจอาเจียนเป็นเลือดได้

หัวใจ 
แอลกอฮอล์ทำให้หัวใจทำงานไม่ปกติ จังหวะเต้นเร็วขึ้น หัวใจบีบตัวมากขึ้น รวมไปถึงการทำงานของกล้ามเนื้อหัวใจที่ไม่ได้ประสิทธิภาพ อาจส่งผลให้มีอาการหัวใจโตได้

หลอดเลือด 
แอลกอฮอล์ทำให้หลอดเลือดขยายตัว และทำให้ไขมันในเส้นเลือดสูงขึ้น เส้นเลือดก็จะแข็งตัวได้ง่าย และส่งผลให้เกิดอาการเส้นเลือดในสมองแตกได้ง่ายเช่นกัน

เม็ดเลือด 
ลึกลงไปถึงระบบเม็ดเลือด แอลกอฮอล์ทำให้การทำงานของเม็ดเลือดแดงเสีย จนอาจทำให้อยู่ในภาวะโลหิตจาง ขาดสารโฟลิก รวมไปถึงการผลิตเม็ดเลือดขาวก็จะน้อยลง ความต้านทานต่อโรคภัยไข้เจ็บ และเชื้อโรคต่างๆ ลดลง เมื่อบาดเจ็บเลือดออก เลือดก็จะหยุดได้ยากขึ้น เนื่องจากเกล็ดเลือดในร่างกายทำหน้าที่ได้ไม่ดี จึงอาจทำให้มีอาการตกเลือดได้ง่ายขึ้น

ระบบประสาท 
เมื่อระบบประสามส่วนปลายอักเสบจากฤทธิ์ของแอลกอฮอล์ ก็จะเกิดอาการชาตามปลายนิ้วมือ ปลายนิ้วเท้า เป็นเหน็บชา และการทรงตรงก็จะเปลี่ยนไป

สมอง 
แอลกอฮอล์แก้วแรกๆ อาจทำให้สมองตื่นตัว กระปรี้กระเปร่า สดชื่น หรือบางคนอาจจะรู้สึกง่วงนอน จนนอนหลับหมดสติไป แต่เมื่อไรก็ตามที่ก้าวเข้าสู่ภาวะติดแอลกอฮอล์เรื้อรัง ก็จะเริ่มมีอาการความจำเสื่อม ความคิดเลอะเลือน เสียการทรงตัว เดินไม่ตรงทาง เซลล์ของสมองอาจจะเล็กลง จนเกิดการเปลี่ยนแปลงต่อบุคลิกภาพ เช่น ไม่สนใจใคร เศร้าซึม หรือประสาทหลอน ระแวงว่าจะมีคนมาปองร้าย เป็นต้น

ระบบขับถ่าย และอวัยวะสืบพันธุ์ 
เมื่อดื่มแอลกอฮอล์หนักๆ จนเรื้อรัง ผู้ชายอาจมีความต้องการทางเพศลดลง ขนาดของอัณฑะอาจเล็กลง และผู้หญิงที่ตั่งครรภ์อาจเกิดอาการแท้ง หรือคลอดบุตรก่อนกำหนด จนมีโอกาสทำให้เกิดความผิดปกติต่อบุตรสูง

อวัยวะต่างๆ ภายในเสี่ยงมะเร็งสูง 
นอกจากทุกอาการที่กล่าวมาข้างต้น แอลกอฮอล์ยังเป็นสาเหตุอันดับต้นๆ ของหลายๆ โรคมะเร็งในร่างกาย คนที่ติดสุราเรื้อรังมีความเสี่ยงในการเป็นโรคมะเร็งในอวัยวะต่างๆ มากกว่าคนทั่วไปถึง 10 เท่า อวัยวะที่พบว่าเป็นมะเร็งได้บ่อย คือ หลอดอาหาร กระเพาะอาหาร ตับ และตับอ่อน

 
อ่านจบแล้ว ใครที่คิดจะดื่มแอลกอฮอล์ฉลองกันในช่วงนี้ ต้องคิดใหม่เลยนะคะ เราฉลองในเทศกาลต่างๆ อย่างมีความสุขได้ โดยไม่ต้องพึ่งแอลกอฮอล์ค่ะ หรือหากจะดื่ม ก็ต้องรู้จักประมาณตนเอง อย่าดื่มจนเมาแล้วทำร้ายตัวเอง ทำร้ายผู้อื่นนะคะ