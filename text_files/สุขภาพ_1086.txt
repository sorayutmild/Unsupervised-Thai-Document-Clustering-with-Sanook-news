โรคที่มาพร้อมกับน้ำหนักที่เพิ่มขึ้นทุกๆ วัน ก็คงหนีไม่พ้นโรคอ้วน ไขมันอุดตันเส้นเลือด และไขมันพอกตับ ที่หลายคนกำลังต่อสู้กับโรคร้ายนี้อยู่ หากฟังจากชื่อโรค ก็คงเข้าใจว่าเป็นเพราะเจ้า “ไขมัน” ที่มากเกินไป ก็เลยพยายามลดอาหารมันๆ อย่างเอาเป็นเอาตาย จริงๆ แล้วเป็นวิธีที่ถูกต้องหรือไม่ มาดูคำตอบกันค่ะ
 
ไขมันพอกตับ คืออะไร?
ไขมันพอกตับ เป็นภาวะที่ตับมีไขมันมาเกาะมากกว่าปกติ ซึ่งทำให้เกิดอาการตับอักเสบเรื้อรัง และอาจนำไปสู่โรคตับแข็ง และมะเร็งตับในระยะยาวได้
 
ไขมันพอกตับ มีสาเหตุมาจากอะไร?
1. ดื่มแอลกอฮอล์
2. น้ำหนักเกินมาตรฐาน เป็นโรคอ้วน โรคเมตาบอลิก เช่น เบาหวาน ความดันสูง ไขมันในเลือด ผู้ป่วยมักรูปร่างลักษณะแบบอ้วนลงพุง
 
ไขมันพอกตับ รักษาได้อย่างไร
เห็นชื่อโรคว่าเป็นไขมันพอกตับ หลายคนเลยตั้งหน้าตั้งตาลดไขมัน แล้วหันไปทานผักผลไม้มากๆ แทน ซึ่งไม่ใช่วิธีที่ผิด แต่ก็ไม่ได้ถูกต้องครบถ้วน 100% ยิ่งใครที่ลดไขมัน แล้วหันไปทานข้าวเยอะๆ แทน ยิ่งผิดเข้าไปกันใหญ่
เพราะจริงๆ แล้ว อาหารที่ควรลด คืออาหารประเภทคาร์โบไฮเดรต และอาหารรสหวานจัด เช่น ข้าวขาว เงาะ ทุเรียน ลำไย น้ำอัดลม น้ำหวาน กาแฟหวานๆ ควรหันมาทานข้าวกล้อง ผักผลไม้ที่มีรสจืด ใยอาหารเยอะๆ กาแฟดำไม่ใส่น้ำตาล หรือน้ำตาลน้อยมาก
ส่วนไขมัน ก็ยังควรลดอยู่ แต่ไม่ได้สำคัญเท่ากับการลดคาร์โบไฮเดรต อาหารประภททอด หรือมีไขมันจากสัตว์สูง เช่น ขาหมู ไก่ทอด หมูทอด ก็ยังควรลดอยู่เหมือนเดิมตามที่เข้าใจ
แต่อย่างไรก็ตาม แทนที่จะพุ่งเป้าไปที่การลดทานไขมัน ควรลดคาร์โบไฮเดรตประเภทแป้ง น้ำตาล เนย มากกว่า เพื่อที่จะได้ไม่อ้วน และไม่เพิ่มไขมันที่พอกอยู่ที่ตับ หากอยู่ในระยะแรกๆ การปรับเปลี่ยนพฤติกรรมการทานอาหารจะได้ผลชัดมากกว่าการทานยาเสียอีก ว่าแล้วเย็นนี้จัดอาหารใหม่เลยนะคะ
 