(2 ส.ค.) ความคืบหน้ากรณีแม่วัยใสรับสารภาพว่าก่อเหตุใช้น้ำยาล้างห้องน้ำกรอกใส่ปากให้ลูกน้อย ทารกที่เพิ่งคลอดเด็กกิน ก่อนใช้ผ้าขนหนูพันร่างยัดใส่ถุงดำมัดปากถุง จากนั้นได้ออกไปที่ระเบียงห้องที่อยู่ชั้น 3 แล้วโยนทารกลงมาด้านล่าง ต่อมาได้มีพลเมืองดีนำตัวทารกส่ง รพ.ชลประทาน แต่เด็กเสียชีวิตในเวลาต่อมา
ล่าสุด ร.ต.อ.แซด สมพวง รอง สว.สอบสวน สภ.ปากเกร็ด เปิดเผยว่า เบื้องต้นพบว่าดีเอ็นเอของทารกไม่ตรงกับนายเจน และจากการสอบถาม น.ส.ออม ยืนยันว่าพ่อของเด็กคือนายเจน ส่วนนายเจนยังไม่ยอมพูดอะไรถึงผลดีเอ็นเอดังกล่าว
ย้อนรอยคดีแม่วัยใสเอาน้ำยาล้างห้องน้ำกรอกปากทารกแรกคลอด ก่อนจับใส่ถุงขยะ แล้วโยนทิ้งจากชั้น 3 
กรณีดังกล่าวเกิดขึ้นเมื่อวันที่ 23 ก.ค.ที่ผ่านมา เจ้าหน้าที่ตำรวจ สภ.ปากเกร็ด ได้รับแจ้งมีเด็กทารกวัยแรกเกิดถูกแม่ใจร้ายนำมาทิ้งไว้ในกองขยะด้านข้างคอนโดแห่งหนึ่งภายในซอยแจ้งวัฒนะ-ปากเกร็ด 26 ต.บางตลาด อ.ปากเกร็ด จ.นนทบุรี พบทารกเพศหญิงถูกห่อด้วยผ้าขนหนูสีน้ำตาล ใส่ถุงดำมาทิ้งไว้ในกองขยะ โดยทารกแรกเกิดถูก รปภ.และผู้ดูแลคอนโดรีบนำส่ง รพ.ชลประทานไปก่อนหน้านี้ เพราะมีสภาพที่อิดโรยเนื่องจากถูกทิ้งไว้นานกว่าชั่วโมง
จากนั้นเจ้าหน้าที่ตำรวจชุดสืบสวนลงพื้นที่ตรวจสอบกล้องวงจรปิดในบริเวณใกล้เคียงพบผู้ต้องสงสัยจำนวน 3 ราย นำขยะมาทิ้งและต้องสงสัย จึงได้เข้าสอบปากคำแต่ไม่พบพิรุธ จากนั้นได้ตรวจสอบภาพจากกล้องวงจรปิดภายในคอนโดดังกล่าว พบว่ากล้องสามารถบันทึกภาพเหตุการณ์ได้เมื่อเวลา 14.53 น. เป็นภาพบริเวณถังขยะที่เกิดเหตุพบว่ามีถุงสีดำตกลงมาจากด้านบนอาคาร กระแทกถูกขอบปูนและหล่นไปที่พื้น
เจ้าหน้าที่ตำรวจชุดสืบสวนได้ตรวจสอบอาคารจากจุดเกิดเหตุเป็นอาคาร 8 ชั้น จึงสันนิษฐานว่าถุงน่าจะถูกทิ้งลงมาไม่เกินชั้น 4 เพราะเด็กได้รับบาดเจ็บแต่ยังไม่เสียชีวิต และได้ตรวจสอบห้องพักที่ตรงกับถังขยะย้อนขึ้นไปจนพบว่าที่ห้องพักชั้น 3 ภายในห้องสะอาดผิดปกติ มีกลิ่นสารทำความสะอาดห้องน้ำ จึงได้เชิญตัวผู้พักอาศัยคือ น.ส.ออม ลงมาตรวจร่างกายโดยแม่บ้านคอนโดแต่ไม่พบสิ่งผิดปกติ และผู้ต้องสงสัยปฏิเสธว่าไม่ได้ทำ
จากนั้นเจ้าหน้าที่ตำรวจได้เข้าตรวจสอบภายในห้องพักพบผ้าอนามัยเปื้อนเลือดจำนวน 6 ชิ้น พบเสื้อเปื้อนเลือดและภายในห้องน้ำมีคราบเลือดติดอยู่ จึงได้นำตัว น.ส.ออม ส่ง รพ.กรมชลประทาน ปากเกร็ด เพื่อตรวจร่างกาย
ผลการตรวจแพทย์ลงความเห็นว่าอวัยวะเพศฉีกขาดประมาณ 2 ซม. มีเลือดตกในมดลูก แพทย์ให้แอดมิตเพื่อทำการขูดมดลูก แต่ น.ส.ออม ยังยืนยันปฏิเสธ เจ้าหน้าที่จึงขอเก็บหลักฐานเพื่อตรวจ DNA กับเด็กทารก และส่งตรวจที่ รพ.ตำรวจ
ต่อมาวันที่ 30 ก.ค.62 ผลการตรวจ DNA ยืนยันผลการตรวจตรงกันกับทารกที่ถูกทิ้งในกองขยะ เจ้าหน้าที่จึงได้ขออนุมัติหมายศาลจังหวัดนนทบุรี และเข้าจับกุมตัว น.ส.ออม และนายเจน แฟนหนุ่ม ได้เมื่อเวลา 10.22 น.วันที่ 31 ก.ค.62 พ.ต.อ.พงศ์จักร ปรีชาการุณพงศ์ ผกก.สภ.ปากเกร็ด คัดค้านการประกันตัว และสอบปากคำด้วยตัวเอง
จนทราบว่าทั้งสองมาเช่าคอนโดอยู่ได้ 5 เดือนกว่า วันเกิดเหตุ น.ส.ออม อ้างว่าได้เข้าห้องและเด็กได้คลอดออกมาโดยตนไม่ทราบว่าท้อง หลังเด็กคลอดออกมาตกใจทำอะไรไม่ถูกจึงได้เอาน้ำยาห้องน้ำกรอกใส่ปากให้เด็กทารกกิน แล้วใช้ผ้าขนหนูพันร่างยัดใส่ถุงดำมัดปากถุง จากนั้นได้ออกไปที่ระเบียงห้องแล้วโยนลงมาด้านล่าง จนมีคนมาพบ
>> นักศึกษาสาวกรอกน้ำยาล้างห้องน้ำทารกแรกเกิด ก่อนยัดใส่ถุงขยะโยนจากชั้น 3
>> ทำแผนแม่วัย 18 ฆ่าลูกสาวแรกคลอด สารภาพยัดถุงโยนลงตึก ทั้งที่เด็กยังหายใจ