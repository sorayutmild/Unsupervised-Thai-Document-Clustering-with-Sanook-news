(26 ส.ค.) รองผู้บังคับการตำรวจภูธรจังหวัดเพชรบูรณ์ชี้ น้องวิศ เด็กชายวัย 2 ปี ที่พบศพอยูในร่องน้ำบนเขาสูง หลังโรงเรียนบ้านซำภู เป็นการฆาตกรรมอำพรางอย่างแน่นอน เพราะที่เกิดเหตุเป็นป่าเขาสูงชัน เด็กอายุ 2 ปี ไม่สามารถแหวกพงหญ้าปีนขึ้นมาได้
หลังจากเจ้าหน้าที่ตำรวจ สภ.บ้านกลาง อ.หล่มสัก จ.เพชรบูรณ์ ได้ระดมกำลังเจ้าหน้าที่ตำรวจ ฝ่ายปกครอง อาสาสมัครหน่วยกู้ภัยต่างๆ และชาวบ้าน จำนวนกว่า 300 คน เดินเท้าทำการค้นหา น้องวิศ เด็กชายวัย 2 ขวบ ที่หายตัวไปตั้งแต่ 11 สิงหาคม โดยค้นหาแบบปูพรมเกือบตลอดทั้งวัน
จนสุดท้ายพบศพที่เหลือแต่โครงกระดูก ซึ่งคาดว่าน่าจะเป็นศพของน้องวิศ ที่ในร่องน้ำบนเขาซำภู ห่างจากหลังโรงเรียนบ้านซำภู ประมาณเกือบ 1 กิโลเมตร 
โดยสภาพศพที่เหลือแต่โครงกระดูก และหัวกะโหลก ทำให้ยังไม่สามารถชี้ชัดได้ว่าเป็นศพของน้องวิศแต่ทางเจ้าหน้าที่ตำรวจมั่นใจ เพราะมีเสื้อและกางเกงของเด็กอยู่ครบ รวมถึงพระห้อยคอตรงกับในภาพถ่าย แต่ต้องรอให้ญาติมาชี้ก่อนว่า ใช่ศพของเด็กชายสรวิศหรือไม่ และต้องนำศพส่งไปพิสูจน์ที่กองพิสูจน์หลักฐาน จังหวัดพิษณุโลก เพื่อหาสาเหตุของการเสียชีวิต
ล่าสุด พ.ต.อ.สมศักดิ์ นากอ้น ผกก.สภ.บ้านกลาง ได้นำตัวนายสนั่น ผู้เป็นตาของเด็ก มาที่สถานีตำรวจ เพื่อทำการสอบสวนอย่างเคร่งเครียด ขณะที่นายสนั่นยังคงปฎิเสธว่าไม่ได้ลงมือทำร้ายหลานในไส้
พ.ต.อ.ปริญญา วิศิษฎ์ฐากุล รองผู้บังคับการตำรวจภูธรจังหวัดเพชรบูรณ์ กล่าวว่า ดูจากสถานที่ที่พบศพซึ่งเป็นป่าและเขาที่สูงชันมากแล้ว เด็กอายุ 2 ขวบ ไม่สามารถที่จะปีนป่ายแหวกพงหญ้าขึ้นมาถึงบริเวณที่เกิดเหตุได้ ดังนั้นจึงน่าจะเป็นการถูกฆาตกรรมมาจากที่อื่น แล้วคนร้ายนำศพมาทิ้งเพื่อเป็นการอำพรางคดีอย่างแน่นอน โดยจากสภาพเด็กที่พบอยู่ในลักษณะศีรษะปักพื้น เท้าชี้ฟ้า นอนคว่ำหน้า เชื่อว่าน่าจะถูกโยนลงมาจากที่สูง ซึ่งทางเจ้าหน้าที่ตำรวจจะเร่งทำการสอบสวนเพื่อหาตัวคนร้าย ที่กระทำความผิดมาดำเนินคดีตามกฎหมายต่อไป
ล่าสุด มีรายงานว่า ตาแท้ๆของน้องวิศ ให้การรับสารภาพแล้วว่า เป็นผู้ลงมือฆ่าน้องวิศโดยการบีบคอแล้วเอาศพไปซ่อน จากนั้นทำทีไปแจ้งความว่าหลานหายตัวไป ก่อนนำศพไปโยนทิ้งในป่าเพื่ออำพราง สาเหตุอ้างว่าหลานดื้อ และไม่พอใจที่ลูกสาวตนเองนำหลานมาทิ้งให้เลี้ยงโดยไม่ส่งเสียค่าเลี้ยงดู