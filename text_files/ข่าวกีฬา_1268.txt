หลังสิ้นเสียงนกหวีดยาวหมดเวลาการแข่งขัน ที่สนามราชมังคลากีฬาสถาน เมื่อช่วงหัวค่ำวันพฤหัสบดีที่ 23 มีนาคม ที่ผ่านมา ท่ามกลางความผิดหวังของแฟนบอลชาวไทย ที่ "แข้งช้างศึก" เป็นฝ่ายแพ้ "เศรษฐีน้ำมัน" ซาอุดิอาระเบีย 0-3 ในศึกฟุตบอลโลก รอบคัดเลือก โซนเอเชีย ส่งผลให้ถึงตอนนี้ ผ่านไปแล้ว 6 เกม ทีมชาติไทย เก็บได้เพียงแต้มเดียว อยู่อันดับสุดท้ายของกลุ่มบี และนั่นทำให้โอกาสในการผ่านเข้าไปเล่นในฟุตบอลโลก รอบสุดท้าย ที่ประเทศรัสเซีย ดูริบหรี่ลงไปอีกโดยตลอด 90 นาที เชื่อเหลือเกินว่า แฟนๆคงอึดอัดกับรูปเกมที่มีความผิดพลาดของนักเตะไทยเกือบตลอดทั้งเกม ไม่เถียงครับว่าแข้งช้างศึกยังกระหาย และวิ่งลืมตายเหมือนเดิม แต่จังหวะจ่ายบอลทีเด็ดทีขาดของเราแถบไม่มีเลย จนเป็นผลให้มีโอกาสลุ้นเข้าทำในเกมนี้เพียงไม่กี่ครั้ง
กลับกันพูดกันตามตรง ซาอุดิอาระเบีย ก็ไม่ได้มีอะไรที่เลิศหรู เพียงแต่จังหวะทีเด็ดทีขาดเขาแน่นอนมาก ไม่ว่าจะเป็นประตูแรกที่ทำได้ จากการวางบอลเข้าเขตโทษให้ โมฮัมเหม็ด อัล ชาห์ลาวี่ จบซึ่งนั่นเป็นโอกาสเดียวในครึ่งแรกที่ "เศรษฐีน้ำมัน" ซัดตรงกรอบขณะที่ในครึ่งหลัง ทีมจากตะวันออกกลาง หันมาเล่นเกมรับแล้วโต้กลับ ซึ่งก็ประสบความสำเร็จ เมื่อสามารถบวกประตูเพิ่มในช่วงท้ายเกม จากการจ่ายบอลที่เด็ดขาดเพียงไม่กี่ครั้ง ก่อนเปลี่ยนเป็นประตูได้ ผิดกับของเราที่เคาะบอลกันไปมาก่อนจะมาเสียในจังหวะสุดท้ายอีกสิ่งหนึ่งที่เห็นได้ชัดในเกมนี้ ก็คือเรื่องฟอร์มของนักเตะไทย บางรายดูขาดความมั่นใจไม่เหมือนก่อน ออกบอลแต่ละทีนี่เล่นเอาลุ้นเหนื่อย หรือภาษาบ้านๆก็คือฟอร์มไม่ดีนั่นเอง แต่ยังคงได้รับโอกาส ซึ่งเรื่องนี้ขัดใจบรรดาแฟนบอลมาอย่างต่อเนื่อง และดูทีท่าจะเป็นแบบนี้ต่อไป
คำถามคือ "ซิโก้" เกียรติศักดิ์ เสนาเมือง เฮดโค้ชใหญ่ทีมชาติไทย ทำไมไม่ให้โอกาสนักเตะที่กำลังโชว์ผลงานได้ดีในเกมลีกมาติดทีม หลายคนโดดเด่นขึ้นมา แต่ไม่ได้รับการเหลียวแล ขณะที่นักเตะคู่บารมีหลายรายที่ระดับสโมสรแม้จะเป็นเพียงแค่ตัวสำรอง ลงบ้างไม่ลงบ้าง ยังคงมีชื่อติดทีมอยู่เสมอผิดกับหลายๆชาติที่เลือกผู้เล่นเข้ามาติดทีมด้วยตัวผู้เล่นที่ดีที่สุดในเวลานั้นๆ ตัวอย่างที่เด่นชัดคือคู่แข่งร่วมกลุ่มอย่าง "ซามูไรบลู" ญี่ปุ่น ที่ตัดสินใจดร็อป เคสุเกะ ฮอนดะ และ ชินจิ โอคาซากิ สองสตาร์ดังที่แม้จะค้าแข้งอยู่ในเวทียุโรป แต่เมื่อฟอร์มไม่ดีก็ต้องหลุด ในเกมบุกไปเอาชนะ ยูเออี 2-0 เมื่อค่ำคืนที่ผ่านมาแถมนักเตะที่ได้รับโอกาสแทนอย่าง ยูยะ คุโบะ กองหน้าดาวรุ่งที่กำลังฟอร์มฮอต ซัดไป 5 ประตู จาก 7 นัด กับ เกนท์ ต้นสังกัดในลีกเบลเยียม รวมถึง ยาสุยูกิ คอนโนะ กองกลางจอมเก๋าของ กัมบะ โอซาก้า ที่หลุดทีมชาติไปนานร่วมปี แต่เมื่อโชว์ฟอร์มกับต้นสังกัดดีก็ถูกเรียกตัวมาติด ต่างทำประตูได้ในเกมนี้ทั้งคู่
ใช่ครับ! มันบ่งบอกได้เป็นอย่างดีว่า ฟุตบอลต้องอยู่กับปัจจุบัน ใครเล่นดี ฟอร์มดี ต้องเรียกมาติด ใครเล่นไม่ดี ฟอร์มตก ควรพัก ถามว่า "ซิโก้" ผิดมั้ย? ที่ไม่คิดเหมือนคนอื่น ตอบเลยไม่ผิดครับ ถ้าผลงานมันออกมาดีกว่าที่เป็นอยู่แต่ ณ ปัจจุบัน ผ่านไปแล้ว 6 เกม เรามีแต้มเดียว ถึงเวลาหรือยังที่เราต้องกล้าเปลี่ยน ไม่ใช่ยึดติดกับคำว่า "นักเตะเล่นเข้ากับระบบ" แต่พอลงสนามจริงไม่สามารถเค้นศักยภาพออกมาได้เต็มที่อย่างที่เคยเป็น ซึ่งดูแล้ว หากไม่มีการปรับเปลี่ยน ปล่อยให้ระบบแบบนี้ดำเนินต่อไป เมื่อผลงานไม่ดีต่อเนื่อง บางทีมันอาจถึงเวลาต้องเปลี่ยนโค้ช
WEEZA