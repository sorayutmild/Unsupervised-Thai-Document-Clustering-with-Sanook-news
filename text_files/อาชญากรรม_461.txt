นักศึกษาวิศวะปี 4 ฆ่าตัวตาย สภาพมีดปักคอ-แทงอก-คว้านท้อง เพื่อน 5 คนอยู่ในบ้านไม่รู้เรื่อง ช็อกตื่นมาพบศพ
(16 พ.ค.) เมื่อเวลา 08.10 น. พ.ต.ท.ยุทธภูมิ  โพธิ์อุดม สว.สอบสวนสภ.ธัญบุรี รับแจ้งมีเหตุคนถูกฆ่าตาย ที่เกิดเหตุภายในบ้านเลขที่ 231/85 ซ.บัญชาอุทิศ ม.4 ต.รังสิต อ.ธัญบุรี จ.ปทุมธานี หลังรับแจ้งจึงรายงานให้ผู้บังคับบัญชาทราบและรุดไปที่เกิดเหตุพร้อมด้วย พ.ต.อ.วิวัฒน์ อัศวะวิบูลย์ ผกก.สภ.ธัญบุรี  พ.ต.ท.บุญยิ่ง  บัณฑิตไทย หัวหน้าพนักงานสอบสวนสภ.ธัญบุรี กำลังชุดสืบสวนจำนวนหนึ่ง แพทย์เวร รพ.ธัญบุรี อาสาสมัครมูลนิธิร่วมกตัญญู
ในที่เกิดเหตุเป็นบ้านทาวน์เฮ้าส์สูง 2 ชั้น ภายในห้องครัวพบศพผู้เสียชีวิต 1 ราย เป็นชายลักษณะนอนหงาย ทราบชื่อต่อมาคืิอ นายศิริพงษ์ อายุ 24 ปี นักศึกษา ม.ราชมงคลธัญบุรี ชั้นปีที่ 4 คณะวิศวกรรมพอลิเมอร์ อยู่บ้านเลขที่ 6 หมู่ที่ 8 ต.หนองหญ้าไทร อ.หนองหญ้าไทร จ.สุพรรณบุรี โดยที่ลำคอฝั่งซ้ายมีมีดทำครัวแทงติดคาอยู่  จากการชันสูตรเบื้องต้นพบมีบาดแผลถูกของมีคมแทงที่หน้าท้อง ลักษณะคว้านแผลยาวประมาณ 7.5 ซม. มีบาดแผลถูกแทงที่หน้าอกฝั่งซ้ายความลึกทะลุปอดถึงซี่โครง ข้างกันยังพบไอแพดตกอยู่ 1 เครื่อง กีต้าร์ 1 ตัว เจ้าหน้าที่จึงเก็บไว้เป็นหลักฐาน เบื้องต้นไม่พบร่องรอยการต่อสู้ เสียชีวิตมาแล้วประมาณ 4-6 ชม.
จากการสอบสวน นายพิชพัฒน์ อายุ 26 ปี รุ่นพี่ซึ่งจบการศึกษาไปแล้วแต่มีบ้านพักอาศัยอยู่ภายในซอยเดียวกันเปิดเผยว่า เมื่อค่ำคืนที่ผ่านมายังพบผู้ตายยืนอยู่บริเวณหน้าบ้าน ซึ่งบ้านที่เกิดเหตุไม่ใช่ที่ผู้ตายเช่าอยู่ แต่เป็นบ้านที่เพื่อนรุ่นเดียวกันเป็นผู้เช่าซึ่งผู้ตายได้มาหาเพื่อนเพื่อพบปะพูดคุยและเล่นเกม กระทั่งรุ่งเช้ามีเพื่อนบ้านไปแจ้งตนเองจึงทราบว่ารุ่นน้องเสียชีวิต
ทางด้าน พ.ต.อ.วิวัฒน์ อัศวะวิบูลย์ ผกก.สภ.ธัญบุรี เปิดเผยว่า สถานที่เกิดเหตุเป็นบ้านที่เพื่อนผู้ตายเช่าไว้และผู้ตายได้เดินทางมาเพื่อพบปะพูดคุยกับเพื่อน เบื้องต้น ผู้เสียชีวิตนั้นเป็นนศ.ชั้นปีที่ 4 คณะวิศวกรรมพอลิเมอร์ แต่ได้ดรอปการศึกษาไว้ จากการสอบสวนทราบว่าผู้เสียชีวิตนั้นเป็นโรคซึมเศร้า เครียดและยังรับยารักษาอยู่ที่ รพ.สมเด็จเจ้าพระยา เพราะเกิดจากแฟนสาวได้เลิกรากันไป
ทั้งนี้ ผู้ที่มาพบเห็นเป็นเพื่อนที่ออกไปซื้อข้าวมารับประทานและจะเข้าไปเอาช้อนจานในครัว จึงพบผู้เสียชีวิตนอนจมกองเลือดอยู่ภายในครัว โดยเพื่อนที่นอนบ้านหลังเดียวกันพบเห็นครั้งล่าสุดเวลาประมาณเที่ยงคืน ก่อนที่กลุ่มเพื่อน 5 คน จะแยกย้ายกันไปนอนและมาพบศพดังกล่าว
เบื้องต้น ได้ให้เจ้าหน้าที่พิสูจน์หลักฐานตรวจสอบเก็บหลักฐานที่เกิดเหตุเพื่อใช้ประกอบคดี แต่เบื้องต้นสันนิษฐานว่า อาจจะเกิดจากการฆ่าตัวตายเพราะความเครียด อย่างไรก็ตามได้เชิญตัวเพื่อนนศ.ชายจำนวน 5 คน ไปสอบปากคำแต่ยังไม่พบพิรุธ และให้อาสาสมัครมูลนิธิร่วมกตัญญู นำร่างผู้เสียชีวิตส่งสถาบันนิติวิทยาศาสตร์ รพ.ธรรมศาสตร์เฉลิมพระเกียรติเพื่อหาสาเหตุการเสียชีวิตที่แท้จริงต่อไป