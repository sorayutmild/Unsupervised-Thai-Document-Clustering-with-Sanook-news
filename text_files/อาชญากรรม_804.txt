เมื่อเวลา 04.00 น.วันที่ 14 ก.ค.2556 ร.ต.อ.ราชัน พรรณไวย์ พนักงานสอบสวน สภ.เมือง อ.เมือง จ.ภูเก็ต รับแจ้งจาก น.ส.วราภรณ์ บุญเรืองศรี อายุ 29 ปี อยู่บ้านเลขที่ 133 ม.1 ต.ตะหานทราย อ.ตะหานทราย จ.บุรีรัมย์ ว่าแฟนหนุ่มแทงขาตัวเองได้รับบาดเจ็บในห้องพักหมายเลข 308 เตือนใจอพาร์ตเม้นต์ พูนผลไนท์พลาซ่า ถ.พูนผล ต.ตลาดใหญ่ ขอให้เดินทางไปตรวจสอบสถานที่เกิดด้วย
หลังรับแจ้งจึงพร้อมด้วย เจ้าหน้าที่มูลนิธิกุศลธรรมภูเก็ต เจ้าหน้าที่ตำรวจสายตรวจตำบลตลาดใหญ่ รุดไปยังที่เกิดเหตุ ห้องพักดังกล่าวอยู่ชั้น 3 ห้อง 308 พบร่างของนายนฤเบศร์หรือ โก๊ะ เทศนอก อายุ 19 ปี อดีตเป็นพนักงานเสิร์ฟที่รัชดาผับ และทีทูผับ นั่งจมกองเลือดอยู่ที่พื้นห้องข้างเตียงนอน สภาพหน้าตาซีดเซียว ไม่สวมเสื้อนุ่งกางเกงขาสั้นสีดำเพียงตัวเดียว บริเวณน่องขาด้านซ้ายมีบาดแผลถูกแทงจากของมีคม เลือดไหลอยู่ตลอดเวลา เจ้าหน้าที่จึงได้ปฐมพยาบาลในเบื้องต้น ก่อนนำตัวส่ง ร.พ.วชิระภูเก็ต
ทั้งนี้จากการสอบสวนในเบื้องต้นของเจ้าหน้าที่ทราบว่า น.ส.วราภรณ์ บุญเรืองศรี แฟนสาวซึ่งเป็นเจ้าของห้องดังกล่าวทำงานเป็นพนักงานเสิร์ฟอยู่ที่ห้องอาหารร้านตะไคร้ ให้การว่า ก่อนเกิดเหตุนายนฤเบศร์ หรือ โก๊ะ เทศนอก ซึ่งเป็นแฟนหนุ่มได้ตรวจเช็คโทรศัพท์ของตนและมีข้อความของชายอื่นเข้ามาในมือถือ ทำให้เกิดมีปากเสียงทะเลาะกันอย่างรุนแรงกลัวว่าจะนอกใจ และมีปากเสียงกัน ก่อนที่แฟนหนุ่มคว้ามีดแทงขาตนเองเพื่อประชดรักแต่โชคไม่ดีโดนเส้นเลือดใหญ่ เลือดพุ่งไม่หยุด และมีเลือดไหลออกมามากแดงฉาดจนนองพื้นห้องดังกล่าว หลังทราบเรื่องเจ้าหน้าที่จึงได้บันทึกไว้เป็นหลักฐานเพื่อสอบสวนข้อเท็จจริงต่อไป
สำหรับนายนฤเบศร์หรือโก๊ะ เทศนอก อายุ 19 ปี เคยเป็นการ์ดอยู่ที่ร้านรัชดาผับ ถ.รัตนโกสินทร์ 200 ปี อ.เมือง จ.ภูเก็ต และยังเป็นผู้ต้องหาคดีทะเลาะวิวาทร่วมกับพวกโดยใช้ขวานฟันทำร้ายร่างกายนายวรสิทธิ์ หรือ ปลาวาฬ อิสสระ อายุ 32 ปี นักธุรกิจหนุ่มไฟแรงผู้บริหารโรงแรมหรู "ศรีพันวาภูเก็ต" ทายาทตระกูล อิสสระ เจ้าของอสังหาริมทรัพย์พันล้านชั้นแนวหน้าของไทย จนได้รับบาดเจ็บสาหัส เหตุเกิดเมื่อ 03.50 น. วันที่ 4 ม.ค.2555 จนเป็นข่าวโด่งดังในขณะนั้น ล่าสุดอยู่ระหว่างการประกันตัวเพื่อต่อสู้คดีและมาตกเป็นข่าวอีกครั้งด้วยเหตุการณ์ความรักครั้งนี้
 
ขอขอบคุณข้อมูลจาก ข่าวสดออนไลน์