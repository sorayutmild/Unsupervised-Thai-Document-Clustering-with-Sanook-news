ความคืบหน้า จ.ส.อ.จักรพันธ์  ถมมา  ทหารของหน่วยกองพันกระสุนที่ 22 กองทัพภาคที่ 2  จังหวัดนครราชสีมา ก่อเหตุกราดยิงทหาร ตำรวจและประชาชนกลางเมืองโคราช
(8 ก.พ.63) เวลา 23.00 น. ร่างผู้เสียชีวิตได้มีการขนย้ายร่างมาชันสูติที่ รพ. ทั้งหมดแล้วไม่มีติดค้างในที่เกิดเหตุ ซึ่งยอดผู้เสียชีวิตยังคงตัวเลข 20 ราย โดยเสียชีวิตในที่เกิดเหตุ 16 ราย และมาเสียชีวิตที่ รพ.มหาราชนครราชสีมา 3 ราย และที่ รพ.กรุงเทพราชสีมาอีก 1 ราย  ส่วนผู้บาดเจ็บมีประมาณ 31 ราย โดยมีอาการหนัก 10 ราย ส่วนความพร้อมให้การดูแลรักษา รพ.มหาราชนครราชสีมา และ รพ. ใกล้เคียง เตรียมทีมแพทย์พยาบาลเตรียมพร้อมรับสถานการณ์ โดยมีหมอผ่าตัดอยู่ 18 คน , อายุรแพทย์ 12 คน , แพทย์ฉุกเฉิน 20 คน , พยาบาล 80 คน และมีพยาบาล คอยแสตนบายเพิ่มเติมอีก 240 คน

ส่วนโลหิตสำรองขณะนี้ ยังมีเพียงพออยู่ 1,706 ยูนิต ยังไม่มีการขอรับสนับสนุนจากพื้นที่อื่น ซึ่งทางเจ้าหน้าที่ คาดหวังว่าสถานการณ์จะนิ่ง ไม่มีผู้บาดเจ็บหรือเสียชีวิตเพิ่มเติม โดยทางกรมสุขภาพจิต กระทวงสาธารสุข ได้จัดทีมเยียวยาจิตใจผู้ประสบเหตุแล้ว  ขณะที่ รพ.มหาราชนครราชสีมา มีความพร้อมให้บริการผู้ป่วย เคลียร์เตียง เคลียร์ห้องไอซียูไว้รองรับสถานการณ์อย่างเต็มที่ ซึ่ง ทภ.2 ได้ส่งกำลังพลเข้าสนับสนุนช่วยเหลือ รพ.เรื่องการอำนวยความสะดวกปลอดภัย นอกจากนี้ยังมีกลุ่มจิตอาสานำรถจักรยานยนต์หลายคันมารอรับผู้ประสบเหตุกลับบ้าน 
 ด้านกองปราบฯ  ได้เข้าไปเคลียร์พื้นที่เกิดเหตุบริเวณชั้น G ภายในศูนย์การค้าเทอร์มินอล 21 โคราช แล้ว และทยอยนำประชาชนนับพันคน ออกมาจากห้างตามคำสั่งการของ พลตำรวจเอกจักรทิพย์ ชัยจินดา ผู้บัญชาการตำรวจแห่งชาติ ที่ลงพื้นที่มาบัญชาการเหตุด้วยตนเอง ทั้งนี้ ปมปัญหาที่เป็นสาเหตุทำให้คนร้ายออกการก่อเหตุสะเทือนขวัญครั้งนี้ เบื้องต้น น่าจะมาจากเรื่องการเบี้ยวค่านายหน้า 50,000 บาท จากการขายที่ดิน 
ผู้สื่อข่าวในพื้นที่รายงานว่า ช่วงเวลา 22.05 น. ได้ยินเสียงปืนจำนวน 5 นัด ดังออกมาจากชั้น 3 ของศูนย์การค้าฯ ส่งผลให้เจ้าหน้าที่ตำรวจ-ทหาร และญาติของประชาชนที่ติดอยู่ภายใน ต่างก้มหลบวิถีกระสุน และวิ่งหนีตายกันอลหม่าน และหลังจากเสียงปืนสงบ คนร้านได้ลงไปอยู่ที่ชั้น LG แล้วเปิดแก๊สหุงต้ม ให้แก๊สกระจายรมตัวประกันเอาไว้ เพื่อไม่ให้เจ้าหน้าที่ฯ เข้ามาบุกจับตัวได้ จนถึงขณะนี้ เวลา 00.49 น.แล้ว คนร้ายยังคงกบดานอยู่ที่ชั้น LG 
ด้าน น.ส.ลภัสรดา อายุ 27 ปี พนักงานร้านดังกิ้นโดนัท ได้เล่าเหตุการณ์หลังจากเจ้าหน้าที่ได้ช่วยเหลือออกมาจากศูนย์การค้า ว่า ขณะที่ตนเองอยู่ในช่วงพักเบรก เห็นคนวิ่งหนีตายมาทางร้าน บอกว่า มีคนร้ายกำลังไล่ยิง พร้อมกับได้ยินเสียงปืนดังขึ้นเป็นระยะๆ และมีลูกค้านับสิบคนที่นั่งกินอยู่ในร้านฯ ได้พากันวิ่งเข้าไปหลบอยู่ที่ร้านขายเสื้อผ้าพร้อมกับตน แล้วดึงประตูม้วนลงมาและปิดไฟ หลบซ่อนอยู่จนถึงเวลา 23.00 น. จึงมีเจ้าหน้าที่มาเคาะประตูเพื่อให้การช่วยเหลือ จึงได้ออกมาจากศูนย์การค้าฯ ได้อย่างปลอดภัย
ล่าสุด 02.00 น. เจ้าหน้าที่รู้พิกัดคนร้ายในชั้น LG แล้ว ล่าสุด พล.ต.อ.จักรทิพย์ ชัยจินดา ผบ.ตร. แจ้งว่า เจ้าหน้าที่สามารถควบคุมสถานการณ์ได้แล้ว และจะมีการแถลงรายละเอียดต่อไป
 
 