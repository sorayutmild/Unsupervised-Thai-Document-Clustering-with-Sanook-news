ตำรวจ-ทหารบุกล้อมจับ หนุ่มตุรกี คาห้องพักย่านหนองจอก ต้องสงสัยระเบิดราชประสงค์ พบวัสดุประกอบระเบิดจำนวนมาก
(29 ส.ค.) ผู้สื่อข่าวรายงานว่า เมื่อเวลาประมาณ 15.00 น. ที่ผ่านมา กำลังเจ้าหน้าที่ตำรวจและทหารได้เข้าปิดล้อม อาคารอพาร์ทเมนท์แห่งหนึ่ง ภายในซอยเชื่อมสัมพันธ์ 11 ย่านหนองจอก ซึ่งมีห้องพักห้องหนึ่งมีชาวต่างชาติเปิดพักอาศัยอยู่
เบื้องต้น เจ้าหน้าที่ได้ควบคุมตัวชายต่างชาติ ถือสัญชาติตุรกี ส่วนในห้องพักตรวจพบวัสดุและส่วนประกอบทำระเบิดจำนวนหนึ่ง โดยเฉพาะลูกปรายแบบกลม ขนาดเส้นผ่านศูนย์กลาง 0.5 ซม. ซึ่งเป็นแบบเดียวกับที่ใช้ประกอบในระเบิดแสวงเครื่อง ที่ใช้ก่อเหตุที่ราชประสงค์และสะพานสาทร
ล่าสุด พล.ต.ท.ศรีวราห์ รังสิพราหมณกุล ผู้บัญชาการตำรวจนครบาล กำลังเดินทางไปตรวจสอบ หากมีความคืบหน้าจะรายงานให้ทราบต่อไป
ขอบคุณข้อมูลและภาพจาก สวพ.91