(25 ก.พ.) ผู้สื่อข่าวรายงานว่า น.ส.มัลลิกา บุญมีตระกูล รองโฆษกพรรคประชาธิปัตย์ ได้โพสต์ภาพและข้อความลงในเฟซบุ๊ก Mallika Boonmeetrakool เมื่อช่วงค่ำวานนี้ (24 ก.พ.) ระบุว่าเป็นภาพคนลักษณะคล้ายกับ พ.ต.ท.ทักษิณ ชินวัตร อดีตนายกรัฐมนตรี ปรากฏตัวที่โรงแรมแห่งหนึ่งในจังหวัดเชียงใหม่
น.ส.มัลลิกา โพสต์ข้อความระบุว่า "มีคนเจอ "ตัวต้นเหตุ" ที่รร.แมนดารินออคิด เชียงใหม่ !! เอาล่ะ..มาบัญชาการรบเองเลยล่ะหรือ แน่จริงแชร์โลเคชั่นเลย ถ้า "ทักษิณ"ไม่ได้อยู่เชียงใหม่!"
ทั้งนี้ ภายหลังจากที่ น.ส.มัลลิกา ได้โพสต์ภาพและข้อความดังกล่าวก็เกิดเสียงวิพากษ์วิจารณ์เป็นจำนวนมาก อีกทั้งยังมีการแชร์ภาพส่งต่อทั่วโซเชียลเน็ตเวิร์ก ถึงแม้ว่าจะมีผู้เข้ามาแสดงความคิดเห็นเชิงตำหนิเล็กน้อย เกี่ยวกับการนำเสนอข้อมูลของ น.ส.มัลลิกา ที่ในระยะหลังมักจะผิดพลาดคลาดเคลื่อน บางส่วนระบุว่าภาพถ่ายไม่ค่อยชัดเจน หรืออีกส่วนก็ระบุอ้างว่า ขณะนี้ พ.ต.ท.ทักษิณ น่าจะอยู่ที่ประเทศสิงคโปร์
อย่างไรก็ตาม ล่าสุดมีแหล่งข่าวในโลกโซเชียลเน็ตเวิร์กได้นำภาพถ่ายล่าสุดของ พ.ต.ท.ทักษิณ ออกมายืนยันว่า ขณะนี้ได้พักอยู่ที่โรงแรมหรูแห่งหนึ่งในประเทศสิงคโปร์ ซึ่งภาพดังกล่าวที่ น.ส.มัลลิกา นำมาแชร์นั้นเป็นภาพล่าสุดแต่ไม่ใช่ที่จังหวัดเชียงใหม่ตามที่กล่าวอ้างแต่อย่างใด
