(1 ส.ค.62) เวลา 11.30 น. ที่ห้องชุดสืบสวน สภ.เมืองอุดรธานี พล.ต.ต.วรณัฎฐ์ ผันผ่อน ผบก.ภ.จว.อุดรธานี พร้อมด้วย พ.ต.อ.สรายุทธ ฉ่ำผิว ผกก.สภ.เมืองอุดรธานี ได้ติดผลความคืบหน้าคดี ที่รถยนต์กระบะ โตโยต้า วีโก้ แคป สีบรอนซ์เงิน ใส่คอกเตี้ย ทะเบียน 8001 อุดรธานี ไม่ทราบหมวดอักษร ขับเข้ามาในตลาดเมืองทองเจริญศรี ถ.นิตโย เทศบาลนครอุดรธานี ซึ่งใต้ท้องรถได้ลากศพ ชายอายุ 85 ปี ชาว ตำบลโนนทัน อ.เมือง จ.หนองบัวลำภู เข้ามาด้วย ก่อนนำศพลากออกมาจากใต้ท้องรถ แล้วขับหลบหนีออกจากตลาดไป
>> สยดสยอง กระบะลากศพติดใต้ท้องรถเข้าตลาด ร่างถลอกยับเยิน-ตับไตไส้พุงไม่เหลือ
โดยทางตำรวจไปตรวจสอบบ้านพักผู้เสียชีวิตของชายอายุ 85 ปี ซึ่งกล้องวงจรปิดหนึ่งตัวเป็นหลักฐานที่สำคัญ สามารถบันทึกภาพเอาไว้ ในคืนเกิดเหตุ เวลา 02.25 น. วันที่ 31 กรกฎาคม 62 ที่ผ่านมา โดยชายอายุ 85 ปี ได้คลานอยู่บนถนน แต่ได้มีต้นไม้บัง ทำให้ไม่เห็นว่ารถที่ชนเป็นคันไหน ซึ่งอยู่บริเวณถนนอุดร-หนองบัวลำภู ซึ่งเป็นเลนขามายัง จ.อุดรธานี ส่วนรถยนต์กระบะที่ลากศพ จะเป็นรถที่ชนผู้ตายก่อนหรือไม่ อยู่ระหว่างดำเนินการตรวจสอบให้ชัดเจน เนื่องจากเจ้าของรถที่ลากศพเข้ามายังในตลาด ยังไม่มีการติดต่อหรือแสดงตัวมาพบตำรวจ
ภาพรถกระบะขับลากศพเข้ามาในตลาด
พล.ต.ต.วรณัฎฐ์ ผันผ่อน ผบก.ภ.จว.อุดรธานี เปิดเผยว่า ในตอนนี้ตำรวจได้ทราบว่ารถยนต์กระบะ ที่ลากศพเข้ามาในตลาดเมืองทองเจริญศรี เจ้าของรถที่ผ่อนหมดไปแล้วก็ยังไม่มีการโอนเปลี่ยนชื่อตัวเองเป็นผู้ครอบครองรถ แล้วมีการนำรถไปขายต่อถึง 4 ทอดแล้ว ซึ่งทางการสืบสวนทราบตัวคนที่มาซื้อทอดที่ 3 อยู่ระหว่างหาคนที่มาซื้อทอดที่ 4 คาดว่าเป็นทอดสุดท้าย
หลังจากผบก.ภ.จว.อุดรธานี ได้ให้สัมภาษณ์ ในคดีนี้ไปทางสื่อ ชายหญิง 2 คน ที่ขับรถยนต์กระบะที่ลากศพเข้ามาในตลาด ให้มาแสดงตัว หากไม่ได้ชนผู้ตายตั้งแต่แรก โดยจะให้ความเป็นธรรม ซึ่งตอนนี้ก็ยังไม่มีการติดต่อเข้ามา หรือถ้าไม่มา หากตำรวจตรวจสอบแล้วทราบผู้ครอบครองรถเป็นใคร ก็คงจะออกหมายเรียกให้มาพบตำรวจ หรือ ถ้ามีการดัดแปลงภาพรถและทำลายหลักฐานบางอย่าง อาจจะถูกดำเนินคดี ในข้อหาขับประมาท ทำให้บุคคลอื่นเสียชีวิต และการปกปิดพยานหลักฐานหรือทำลายพยานหลักฐานต่างๆ ซึ่งก็จะดำเนินการทุกข้อกล่าวหาด้วย
ส่วนอุบัติเหตุที่ชนทำให้เสียชีวิตนั้น อยู่ในพื้นที่ จ.หนองบัวลำภู โดยได้มีการประสานตำรวจในพื้นที่ จ.หนองบัวลำภู ในการหาพยานหลักฐาน ทางวิทยาศาสตร์ กล้องวงจรปิด รวมถึงพยานบุคคล เนื่องจากมีชาวบ้านที่ออกมาตลาดได้ยินเสียง ลักษณะเหมือนมีรถไปชนอะไร อาจจะเห็นในช่วงที่เกิดเหตุที่ชน ว่าเป็นรถอะไรที่ชนผู้ตาย
สำหรับในคดีนี้อยู่ระหว่างการพิจารณาของคดีอุบัติชนผู้เสียชีวิต ต้องให้ตำรวจพื้นที่ จ.หนองบัวลำภู รับผิดชอบ แต่ในส่วนการชันสูตรพลิกศพ คงต้องเป็นในพื้นที่ สภ.เมืองอุดรธานี เป็นผู้รับผิดชอบ เพราะว่ามาพบศพอยู่ที่ อ.เมืองอุดรธานี ซึ่งต้องดูขอบเขตอำนาจด้วย จะสามารถแจ้งข้อหาอะไรบ้าง