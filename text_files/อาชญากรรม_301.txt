สำนักข่าวซีบีเอสพิตต์สเบิร์กรายงานว่า (30 ม.ค.) รัฐเพนซิลเวเนีย สหรัฐอเมริกา ได้รับรายงานผู้เสียชีวิต 2 ราย เป็นชายและหญิงชาวเอเชีย ที่อพาร์ตเมนต์ชื่อเชอร์วู้ด ทาวเวอร์ ตั้งอยู่บนถนนนอร์ท เครก ในย่านโอ๊กแลนด์ โดยระบุว่าทั้งคู่ถูกยิงเสียชีวิตเมื่อช่วงบ่ายของวันพฤหัสที่ผ่านมา โดยอาคารดังกล่าวผู้พักส่วนใหญ่ เป็นนักศึกษาของมหาวิทยาลัยคาร์เนกี เมลลอน
ด้าน ข่าวสด รายงานว่า จากการตรวจสอบพบว่า ผู้เสียชีวิตคือ น.ส.ชลาลัย ไชยหิรัญการ หรือ จิ๊บ อายุ 26 ปี นักศึกษาทุนปริญญาเอก มหาวิทยาลัยคาร์เนกี เมลลอน เป็นบุตรสาวอดีตผู้บริหารในธนาคารเพื่อการเกษตรฯ (ธ.ก.ส.)
สวนฝ่ายชายซึ่งเป็นมือปืนผู้ก่อเหตุ คาดว่าเป็นนายไบรอัน สปริงเกอร์ อายุ 29 ปี ซึ่งเป็นแฟนหนุ่มของ น.ส.ชลาลัย และจบการศึกษาวิศกรรมเครื่องกลจากมหาวิทยาลัยคาร์เนกี เมลลอน เช่นกัน
เบื้องต้น สันนิษฐานว่าสาเหตุเกิดจากการหึงหวง โดยก่อนพบศพนั้น เพื่อนๆ คนไทยที่เรียนอยู่มหาวิทยาลัยคาร์เนกี เมลลอน พบว่า น.ส.ชลาลัย หรือ จิ๊บ หายไป 2-3 วัน จึงเดินทางมาหาที่อพาร์ตเมนต์ กระทั่งพบว่า น.ส.ชลาลัย ถูกนายไบรอัน ยิงเสียชีวิตแล้วฆ่าตัวตาย
ล่าสุด ทวิตเตอร์กระทรวงการต่างประเทศ @MFAThai เปิดเผยว่า ขณะนี้สำนักงาน ก.พ. ณ กรุงวอชิงตัน ได้ติดต่อญาติและผู้ที่เกี่ยวข้อง รวมทั้งสถานกงสุลใหญ่ ณ นครนิวยอร์ก เพื่อดำเนินการออกมรณบัตรและนำศพกลับประเทศไทย ต่อไป
ขอขอบคุณภาพและข้อมูลจาก ข่าวสดออนไลน์