ตำรวจทุ่งสองห้อง เข้าเคลียร์พื้นที่ หอพักนุชนาถ หลังรับแจ้งเหตุทะเลาะวิวาท พบผู้เสียชีวิต 1 ราย บาดเจ็บ 1 ราย เร่งนำตัวส่งโรงพยาบาลเกษมราษฎร์
พนักงานสอบสวน สน.ทุ่งสองห้อง รับแจ้งเหตุทะเลาะวิวาท ภายในหอพักนุชนาถ การเคหะท่าทราย แขวงทุ่งสองห้อง เขตหลักสี่ ส่งผลให้มีผู้บาดเจ็บและเสียชีวิต จึงเข้าตรวจสอบที่เกิดเหตุ พร้อมเจ้าหน้าที่มูลนิธิร่วมกตัญญู โดยที่เกิดเหตุเป็นหอพัก 2 ชั้น เลขที่ 18/142 แขวงทุ่งสองห้อง เขตหลักสี่ ซึ่งห้องที่เกิดเหตุเป็นห้องเลขที่ 7 พบผู้เสียชีวิตเป็นหญิง ทราบชื่อคือ นางบุญลาย วิเศษเลิศ อายุ 40 ปี เป็นแม่บ้านของห้างสรรพสินค้าเดอะมอลล์งามวงศ์วาน สภาพศพนุ่งผ้าถุง นอนหงาย มีผ้าคลุมทับอยู่ ภายในห้องข้าวของถูกรื้อกระจัดกระจาย และพบมีดปลายแหลม 1 เล่ม ตกอยู่ที่พื้นห้อง
นอกจากนี้ ยังมีผู้บาดเจ็บอีก 1 ราย ทราบชื่อ คือ นายประมาณ แฮกเปลือย อายุ 45 ปี ชาว จ.อุดรธานี เป็นพนักงานรักษาความปลอดภัยของ ม.ธุรกิจบัณฑิต และเป็นสามีของผู้ตาย มีบาดแผลคล้ายรอยมีดปาดที่ลำคอ และได้กระโดดลงมาจากชั้น 2 ของหอพัก ได้รับบาดเจ็บสาหัส เจ้าหน้าที่นำส่งโรงพยาบาลเกษมราษฎร์ประชาชนชื่น แล้ว จากการสอบสวน นางพรพรรณ พินันท์สิทธิ์ อายุ 47 ปี เพื่อนร่วมงานของผู้ตาย ที่พักอยู่ที่เดียวกันกล่าวว่า เมื่อช่วงเช้าก่อนออกไปทำงานได้เรียกเพื่อน แต่สามีของเพื่อนบอกให้ออกไปก่อน จากนั้นเมื่อช่วงเที่ยงได้กลับมาที่ห้อง แล้วพบว่า นายประมาณ กำลังจะกระโดดจากหอพัก และเพื่อนก็เสียชีวิตดังกล่าว จึงได้แจ้งให้เจ้าหน้าที่เข้าตรวจสอบ
ทั้งนี้ จากการตรวจพิสูจน์ศพพบว่าที่อวัยวะเพศของผู้ตายมีพริกเป็นเม็ดเป็นจำนวนมาก ใกล้ศพพบพริกกระจัดกระจายเกลื่อน แสดงว่าคนร้ายมีความเครียดแค้นต่อผู้ตายเป็นอย่างมาก