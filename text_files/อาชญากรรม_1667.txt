(20 ม.ค) ตามจับหนุ่มหื่น หนีคดีรุมโทรมแฟนเพื่อนมา 5 ปี ตำรวจสืบรู้หนีมาบวชเป็นพระ ตามจับได้กลางงานศพ เจ้าคณะบอกเสียดาย เป็นพระนักเทศน์ที่ชาวบ้านชื่นชอบ
เจ้าหน้าที่ตำรวจ สภ.เมืองอำนาจเจริญ ได้นำกำลังเจ้าหน้าที่เข้าจับกุมตัว นายเนตินัย มณีสาย หรือ พระเนตินัย จิรวโณ อายุ 25 ปี ตามหมายจับเลขที่ 101/51 วันที่ 11 ธันวาคม 2550 ขณะกำลังมาติกาบังสุกุลงานฌาปนกิจศพที่วัดบ้านคำมะโค้ง ซึ่งภายหลังจากการจับกุมจึงได้ให้เจ้าคณะตำบล ทำพิธีสึกจากการเป็นสงฆ์ และนำตัวมาสอบสวนที่สถานีตำรวจต่อไป
สำหรับ นายเนตินัย หรือ เน็ต เป็นผู้ต้องหาคดีร่วมกันข่มขืนกระทำชำเราแฟนเพื่อน เมื่อปี 2550 และได้หลบหนีการจับกุมตัว โดย นายเนตินัย ให้การรับสารภาพว่า เมื่อราว 5 ปีก่อน เคยก่อเหตุรุมโทรมแฟนสาวของเพื่อน โดยร่วมมือกับเพื่อนอีก 4 คน ก่อนจะหลบหนีมาบวชที่บ้านเกิดและออกจำพรรษาตามวัดต่างๆ ในพื้นที่ เพื่อหลบหนีการจับกุม ขณะที่เพื่อนที่ร่วมกันก่อเหตุ โดนจับกุมดำเนินคดีทั้งหมดแล้ว
ขณะที่ทางด้าน พระครูปัญญา ศุภกิจ เจ้าคณะตำบลห้วยไร่ เปิดเผยว่า รู้สึกเสียดาย พระเนตินัย เนื่องจากช่วงเวลาที่บวชศึกษาพระธรรมวินัยมากว่า 2 ปี พระเนตินัยเป็นนักเทศน์ที่ญาติโยมชื่นชอบ และศึกษาธรรมะได้แตกฉานเป็นอย่างดี ทางวัดไม่ทราบมาก่อนว่าจะเป็นคนร้ายหลบหนีคดีมาบวช
อย่างไรก็ตาม หลังจากการจับกุมตัว เจ้าหน้าที่ตำรวจได้ดำเนินการสอบสวน ก่อนจะนำตัวส่งกลับไปให้ สน.หัวหมาก ดำเนินคดีตามกฎหมายต่อไป นอกจากนี้ยังพบว่า นายเนตินัย มีหมายจับคดีเก่าในพื้นที่อำนาจเจริญอยู่หลายคดีอีกด้วย