ดวงชะตาปี พ.ศ. 2565 ราศีกุมภ์ หรือผู้ที่เกิดระหว่างวันที่ 16 กุมภาพันธ์ – 15 มีนาคม
ปี 2565 ปีแห่งภาระรับผิดชอบ ที่มาพร้อมกับการเสียสละตนเองให้กับงาน ภารกิจทางสังคม งานจิตอาสาโดยไม่หวังสิ่งตอบแทน ถึงจะอยู่ในเกณฑ์ดีที่จะส่งผลให้ชีวิตเจริญรุ่งเรือง สุขภาพดี มีความสุข ตามอานุภาพของดาวพฤหัสบดี และ ดาวเสาร์ สองผู้ยิ่งใหญ่แห่งจักรวาล ที่จะมอบให้เป็นของขวัญในปีนี้
มกราคม เงินทับตัว! แต่ก็มีเกณฑ์ที่จะได้มาก เสียหมด หากคิดจะเสี่ยงโชค เก็งกำไร ในเรื่องงานควรแสดงความกระตือรือร้นที่จะทำงานให้มากขึ้น เพราะหากสบายๆ มากไป ก็อาจถูกกดดัน เร่งรัดจากผู้ที่ติดต่อ สัมพันธ์ ที่จะทำให้รู้สึกตึงเครียดกันมากขึ้น เรื่องความรัก รู้หน้าไม่รู้ใจ หากปล่อยตัว ปล่อยใจไปตามอารมณ์กับเพศตรงข้ามที่พึงใจ ก็ควรระวังว่าเขา/เธอ อาจนำไปนินทาว่าร้าย ทำให้เสื่อมเสียชื่อเสียงได้
กุมภาพันธ์ จนถึงกลางเดือนมีนาคม จะมีเกณฑ์ได้รับการผลักดันจากผู้คนมากมายที่จะให้คุณโดดเด่น มีชื่อเสียง เจริญรุ่งเรือง เงินทองไหลมาเทมา โดยเฉพาะจากการทำงานเพื่อสังคม แต่ระวังโลกนี้ไม่มีอะไรฟรี เพราะอาจต้องถูกเรียกร้องให้จ่ายค่าตอบแทนสูงมาก! ในเรื่องความรัก ทั้งจากการเข้าสังคม หรือเดินทางท่องเที่ยว อาจทำให้ได้พบรัก เจอรักที่สุดแสนโรแมนติก แต่ก็มีโอกาสสูงที่เขา/เธอ จะให้คุณได้ก็แค่ “กิ๊ก”
มีนาคม สร้างภาพว่าเป็นคนหัวอ่อน บอกยังไงเชื่ออย่างนั้น ถึงจะทำให้คนรัก คู่ครอง รักใคร่เสน่หา รวมถึงการติดต่อ สัมพันธ์อยู่ในเกณฑ์ดี จะได้ลาภผลดังที่หวัง ภารกิจ งานที่ทำ ก็จะราบรื่น หรือหากจะหางาน ไปสัมภาษณ์งาน ก็จะมีโอกาสมากขึ้น แต่ก็ควรระวัง การทำดีเด่นไป ก็เป็นภัยได้ เพราะอาจมีคนอิจฉาจนเป็นศัตรูที่จะคอยใส่ร้ายป้ายสี ทำให้เสียชื่อเสียง
เมษายน หากคิดอยากโดดเด่น เพื่อให้มีชื่อเสียง มีลาภผลมากขึ้น ด้วยการทำอะไรแปลกๆ ก็ควรพิจารณาให้รอบคอบ เพราะนอกจะทำให้ผิดหวังแล้ว ยังอาจถูกต่อต้าน ถูกเขม่น ถูกนินทาว่าร้ายทั้งจากเพื่อนร่วมงาน และเจ้านาย คนรัก คู่ครอง ก็อาจตีตัวออกห่าง สำหรับคนโสด จากสื่อออนไลน์ หรือเข้าร่วมสัมมนา ก็อาจพบเจอคนที่ทำให้หลงใหล คลั่งไคล้ แต่ก็มีเกณฑ์สูงว่าจะเป็นรักข้างเดียว!
พฤษภาคม รอบคอบการใช้จ่ายให้มากขึ้น เพราะโอกาสหารายได้อาจไม่เป็นไปดังที่หวัง ในเรื่องงาน การประนีประนอม ยอมให้ก่อนในการเจรจา ต่อรอง ถึงจะอยู่ในเกณฑ์ดีที่จะทำให้งานสำเร็จมากกว่า คนหางาน หากหาใกล้บ้าน หรือในถิ่นกำเนิด ก็จะง่ายขึ้น ในเรื่องความรัก หลีกเลี่ยงที่จะขัดแย้งกับคู่ครองในเรื่องสำคัญๆ สัมพันธ์รักก็จะไม่มีปัญหานัก คนโสด ญาติผู้ใหญ่เป็นสื่อ ก็อาจทำให้พบรัก เจอเนื้อคู่
มิถุนายน ปากเป็นเอก โดยเฉพาะจากการซื้อ-ขาย จัดการที่ดิน สิ่งปลูกสร้าง หรือกิจการครอบครัว งาน freelance ก็จะทำให้ได้รับลาภผล มีชื่อเสียงตามมา หรือมนุษย์เงินเดือน ก็จะมีโอกาสได้โยกย้าย เปลี่ยนงานด้วย แต่จนถึงเดือนสิงหาคม ควรหลีกเลี่ยงที่จะ “ยุ่งเรื่องชาวบ้าน” หรือเป็นมือที่สามในเรื่องความรัก เพราะนอกจากจะทำไม่สำเร็จแล้ว ยังอาจก่อศัตรูอีกด้วย
กรกฎาคม นินทาว่าร้าย ที่อาจทำให้เสื่อมเสียชื่อเสียง โดยเฉพาะคนที่ทำงานหนัก เสียสละเพื่อองค์กร เพื่อสังคม แต่ก็จะทำให้มีเงินทองไหลมาเทมา หากเป็นมนุษย์เงินเดือน ก็จะได้รับความเชื่อถือ เมตตาจากผู้มีอำนาจสูงกว่า แต่ก็อาจทำให้ถูกเพื่อนร่วมงานอิจฉาได้ ระวัง! ในเรื่องความรัก หากมีเพศสัมพันธ์ ก็อาจทำให้ได้บุตร-ธิดามาเป็นที่รักเสน่หา แต่ถ้าเป็นคนโสด การใช้สื่อออนไลน์ ก็จะมีโอกาสได้พบรัก เจอคนถูกใจ
สิงหาคม หากจะร่วมหุ้น ลงทุน หรือจะเริ่มงานใหม่ ที่มาจากการถูกโน้มน้าวใจ หรือจะเป็นความรักครั้งใหม่ ที่หวังจะได้ตั้งต้นชีวิตใหม่ ที่อยากจะฝากฝีฝากไข้ไว้กับเขา/เธอ คนนั้นก็ตาม ควรตรวจสอบข้อมูล พิจารณาให้รอบคอบ เพราะมีเกณฑ์จะทำให้ผิดหวังมากกว่า ในเรื่องงาน จนถึงสิ้นปี ก็อย่าประมาท ผู้ใหญ่ที่เคยพึ่งพา อาจหมดอำนาจ องค์กรที่ทำงานอยู่ อาจมีการเปลี่ยนแปลง ที่จะทำให้..ร้อนที่จนอยู่ไม่ได้
กันยายน อาจได้รับส่วนแบ่งจากผลกำไร เงินมรดก หรือได้ลาภผลจากสิ่งที่คิดว่าสูญเสียไปแล้ว หากจะถามหนี้ค้างชำระที่ถอดใจไปแล้ว ก็จะมีโอกาสได้คืน ในเรื่องงาน ภารกิจ งานที่มีหุ้นส่วน หรือที่เป็นตัวแทน นายหน้า ค้าขาย จะอยู่ในเกณฑ์ดีที่สามารถจะโน้มน้าวใจผู้ฟังให้ได้รับลาภผลดังที่หวัง เรื่องความรัก อดีตรักที่ยังฝังใจ จะมีโอกาสหวนคืน กลับมาเพื่อขอสานรัก ขอคืนดี ขอกลับมาร่วมคู่เคียงอีกครั้ง
ตุลาคม การเดินทางไกล ก็อาจทำให้ได้พบรัก รักพิศวาสแทบขาดใจ แต่หากมีคู่ครองอยู่แล้ว นอกจากเหตุ/ภัยอันตรายแล้ว ยังจะทำให้ “บ้านแตก” อีกด้วย ในเรื่องงาน เงิน  ธุรกิจ งานที่ติดต่อ สัมพันธ์กับต่างประเทศ จะอยู่ในระยะเจริญรุ่งเรือง ที่จะทำให้เกิดลาภ ผลประโยชน์ตามมา แต่ก็ควรระวังอาจถูกใส่ร้ายป้ายสี ทำให้เสื่อมเสียชื่อเสียงได้เช่นกัน
พฤศจิกายน จนถึงกลางเดือนธันวาคม การโยกย้ายที่อยู่ ออกจากงาน หรือมีการเปลี่ยนตำแหน่ง หน้าที่กะทันหัน ก็มีเกณฑ์สูงว่าเป็นทุกข์ลาภ ที่จะส่งผลทำให้ชีวิตดีขึ้น การงานเจริญรุ่งเรือง หากเป็นคนโสด ก็อาจได้พบรัก เจอเนื้อคู่โดยเฉพาะจากงาน กิจการที่กระทำ หากมีคนรัก คู่ครองอยู่แล้ว การร่วมด้วยช่วยกันฝ่าฟัน ก็จะทำให้รักหวาน โรแมนติกมากขึ้น
ธันวาคม “ทำมาหาได้ให้ผู้อื่น” จากกลางเดือนไปแล้ว อย่าประมาท! ที่อาจเกิดขึ้นจากการติดต่อ สัมพันธ์ โดยเฉพาะจากมิตรสหาย หรือ จาก เขา/เธอ คนที่คิดว่าน่าเชื่อถือมากที่สุด คนที่อาจได้พบกันจากการร่วมพิธีกรรมตามความเชื่อ ศรัทธา ที่นอกจากจะทำให้ผิดหวังแล้ว ยังอาจทำให้สูญเสียทุกอย่างที่มี หากเป็นคนมีคู่ครองอยู่แล้ว ก็อาจทำให้ทะเลาะวิวาทจนแตกหักกันได้
อัญมณี/สีที่เสริมสิริมงคลให้ดวงชะตา พลอยสีม่วงคราม, สีม่วงดอกผักตบชวา
อัญมณี/สี ที่เป็นอริ มรณะ เพชร มุกดา มุก เงิน สีขาว, มรกต สีเขียว
วันที่ดีที่สุดในสัปดาห์ วันเสาร์ เลขที่ต้องชะตา 8 5 3
ราศีแห่งมิตรที่ต้องชะตา ราศีเมษ, ราศีธนู, ราศีตุลย์ ราศีเมถุน