นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี สังกัดพรรคพลังประชารัฐ โพสต์เมื่อช่วงเที่ยงวันนี้ (6 มิ.ย.) กล่าวถึงผู้หญิงชื่อช่อคนหนึ่ง คาดว่าเป็นนางสาวพรรณิการ์ วานิช ส.ส. แบบบัญชีรายชื่อ พรรคอนาคตใหม่ เรียกร้องให้อ่านหนังสือเชิญมาประชุมรัฐสภา ว่ากำหนดแล้วให้สมาชิกรัฐสภาหญิงแต่งชุดสีดำ แต่เมื่อวานนี้ (6 มิ.ย.) สาวช่อไม่ได้แต่งชุดดำมา
"ช่วยอ่านหน่อยนะ _ีช่อ ตามที่รัฐสภาได้ส้งหนังสือเพื่อเชิญมาประชุมรัฐสภา หนังสือได้ระบุชัดเจนว่า สุภาพสตรีใส่ชุดดำค่ะ ส่วนคุณหญิงพรทิพย์ วันนั้นท่านแต่งดำ และสุภาพสตรีทั้งสภาแต่งชุดสีดำ ยกเว้น _ีช่อ"
ลั่นสังคมยอมรับสีผมคุณหญิงพรทิพย์
ส.ส. จ.ราชบุรีรายนี้ยังกล่าวปกป้องคุณหญิงพรทิพย์ โรจนสุนันท์ สมาชิกวุฒิสภา ที่ย้อมสีผมสีม่วงและน้ำเงินว่า เรื่องสีผมเป็นความชอบส่วนตัว และสังคมรับได้กับสีผมของคุณหญิงพรทิพย์ พิสูจน์ได้จากการที่สมาชิกวุฒิสภารายนี้มีคำนำหน้าชื่อว่าคุณหญิง ไม่ได้เป็น "อี" เหมือนใครบางคน
"คุณหญิง จะทำผมสีอะไร ถือเป็นความชื่นชอบส่วนตัว และท่านทำผมลักษณะนี้มานานมากแล้ว และเป็นที่ยอมรับของสังคม ได้เป็นคุณหญิง ไม่ใช่ได้เป็น_ีช่อ"
โวตนสวยกว่าหลายล้านเท่า
นอกจากนี้ ยังฝากถึงสาวช่อด้วยว่า ควรรับฟังคำตักเตือนของผู้ที่มีอายุมากกว่าและเคารพผู้ใหญ่ เพราะการดื้อรั้นไม่ใช่สิ่งที่สังคมชื่นชอบ
อย่างไรก็ตาม นางสาวปารีณาชื่นชมชุดของสาวช่อว่ามีความสวยงาม แต่ถ้าหากตนได้เป็นคนใส่เอง อาจสวยกว่าสาวช่อหลายล้านเท่า เพราะตนมีช่วงคอที่ยาวกว่า และไม่ต้องห่วงว่าตนจะใส่ไปสภา เพราะตนไม่ได้มีนิสัยเหมือนสาวช่อคนนั้น
"สุดท้ายฝากถึง_ีช่อด้วยว่า เวลาผู้ใหญ่เค้าตักเตือนอะไร หัด...ฟัง.. และให้ความเคารพผู้ใหญ่เค้าบ้าง มันดูไม่ดี สังคมเค้าไม่ชอบเด็กก้าวร้าว เด็กดื้อ หมายเหตุ... ชุดที่ใส่สวยมากค่ะ ถ้าดิฉันได้ใส่ น่าจะสวยกว่าคุณหลายล้านเท่า เพราะดิฉันมีคอ แต่ไม่ต้องห่วงนะคะ ดิฉันไม่ใส่มาประชุมสภาแน่นอน เพราะดิฉันไม่ใช่_ีช่อ..." นางสาวปารีณา โพสต์

ก่อนหน้านี้ คุณหญิงพรทิพย์ เคยโพสต์รูปที่ถ่ายจากหน้าจอโทรทัศน์ ขณะนางสาวพรรณิการ์อภิปรายในรัฐสภาเมื่อวานนี้ (5 มิ.ย.) โดยสวมชุดที่ด้านบนเป็นสีขาว ไล่สีดำลงมาด้านล่าง โดยวิจารณ์ว่าไม่เหมาะสม
หลังจากทราบเรื่อง นางสาวพรรณิการ์ ให้สัมภาษณ์ตอบโต้ว่า คุณหญิงพรทิพย์ควรให้ความสำคัญกับเนื้อหาสาระที่ตนอภิปรายมากกว่าสีชุด
>> ช่อ พรรณิการ์ โต้หมอพรทิพย์ สาระสำคัญอยู่ที่โหวตนายกฯ ไม่ใช่ใส่ชุดอะไรมา
การที่นางสาวปารีณาออกมาวิจารณ์ผู้หญิงที่ชื่อว่า "ช่อ" ครั้งนี้ ไม่ใช่ครั้งแรก เพราะเมื่อช่วงปลายเดือนที่แล้ว ส.ส. จ.ราชบุรี รายนี้กล่าวขณะไลฟ์ผ่านเฟซบุ๊ก ว่าตนจะขอสอนมารยาทให้กับผู้หญิงคนดังกล่าว ว่าเมื่ออยู่ในสภาผู้แทนราษฎรต้องปฏิบัติตัวอย่างไร
>> #ปารีณาค้าอาวุธ ติดเทรนด์ทวิตเตอร์ หลังไลฟ์สดด่าหยาบ "Eช่อ" ลั่นจะสอนมารยาทสภาฯ
อย่างไรก็ตาม เมื่อได้รับเสียงวิจารณ์จากโซเชียลมีเดียว่า พูดไม่เหมาะสมกับสถานะ ส.ส. จึงออกมาแก้ต่างว่า คำว่า "_ีช่อ" เป็นคำพูดในท้องถิ่นและใช้วิจารณ์ผู้ที่ไม่ยอมเคารพกฎระเบียบ และไม่ได้กล่าวเจาะจงถึงใคร
>> ปารีณา ยืนยัน "อีช่อ" ใช้ด่าคนในบ้าน ขอใช้สิทธิแจ้งความเจอโซเชียลถล่มด่าหยาบคาย
ทั้งนี้ นางสาวปารีณา เป็นตัวแทนของประชาชนใน อ.จอมบึง และ อ.โพธาราม (ยกเว้นตำบลบ้านฆ้อง ตำบลบ้านสิงห์ และตำบลดอนทราย) ซึ่งก่อนการเลือกตั้ง เธอมีกลยุทธ์มัดใจประชาชนด้วยการขับจักรยานยนต์ไปอ้อนขอเสียง และเป็นวิธีหนึ่งที่ทำให้เธอชนะการเลือกตั้งเมื่อวันที่ 24 มี.ค. มาได้
>> เลือกตั้ง 2562: ผู้สมัครสาว ส.ส.เขต 3 ราชบุรี งัดลูกอ้อน "แว้น จยย." ขอคะแนนเสียงชาวบ้าน