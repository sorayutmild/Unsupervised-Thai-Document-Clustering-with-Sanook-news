จากกรณีภาพของพระสงฆ์ ที่มีพฤติกรรมที่ไม่เหมาะสม พกพาและครอบครองปืน โพสต์ถ่ายรูปอย่างโจ่งแจ้ง กำลังระบาดอยู่ขณะนี้ และรายการเรื่องเล่าเช้านี้ได้แสดงให้ดูเมื่อช่วงเช้า ทีมงานS! News ได้ตรวจสอบ พบว่า พระรูปดังกล่าว เป็นพระรูปเดียวกันกับที่ได้ก่อเหตุยิงพระลูกวัดจนเสียชีวิต โดยพระรูปดังกล่าวคือ พระสมควร บุญปลอด หรือ พระอ๊อด อายุ 32 ปี พระลูกวัดถ้ำสองพี่น้อง จ.นครราชสีมา ซึ่งใช้อาวุธปืนขนาด 9 มม.ยิงใส่ พระไทยศิริ พระลูกวัด จนเสียชีวิตเมื่อวันที่ 23 ม.ค. ที่ผ่านมา หลังจากถูกตักเตือนเรื่องความเหมาะสม เพราะไล่ยิงปืนใส่ญาติโยม
ทั้งนี้เนื้อหาข่าวฉบับเต็มที่เผยแพร่บนเว็บไซต์ sanook.com เมื่อวันที่ 24 ม.ค. 55 คือ
พระหนุ่มโหดยิงพระลูกวัดเดียวกันเสียชีวิตคาที่ เหตุโมโหถูกต่อว่าทำตัวไม่เหมาะสม ตำรวจตามรวบตัวขณะหลบหนี
ที่สำนักงานตำรวจภูธรภาค 3 อำเภอเมือง จ.นครราชสีมา พลตำรวจโทภาณุ เกิดลาภผล ผู้บัญชาการตำรวจภูธรภาค 3 ได้แถลงข่าวการจับกุมพระสมควร บุญปลอด หรือพระอ๊อด อายุ 32 ปี พระลูกวัดถ้ำสองพี่น้อง ซึ่งได้ก่อเหตุใช้อาวุธปืนยิงพระไทยศิริ เตชปัญโญ อายุ 43 ปี พระลูกวัดเดียวกันเสียชีวิต เมื่อวันที่ 23 มกราคม 2555 ที่ผ่านมา พร้อมของกลางอาวุธปืนพกสั้นขนาด 9 มม. จำนวน 1 กระบอก และกระสุนปืนขนาด 9 มม. อีก 1 นัด
ซึ่งจากการสอบสวนพระสมควร ผู้ต้องหาให้การรับสารภาพว่า ก่อนเกิดเหตุพระไทยศิริผู้ตาย ได้นั่งรถกลับมาวัดกับญาติโยม ภายหลังจากทำธุระเสร็จ เมื่อมาถึงตนจึงเดินถือปืนของเพื่อนที่นำมาฝากไว้ออกมาเล่น ทำให้ญาติโยมที่มากับพระไทยศิริ ต่อว่าตนเป็นพระไม่สมควรนำปืนมาเล่น ตนจึงโมโหและใช้อาวุธปืนยิงใส่ญาติโยมไป 1 นัด แต่กระสุนไม่โดนใคร ซึ่งเมื่อพระไทยศิริเห็นจึงได้ตะโกนต่อว่า และคว้ามีดอีโต้เข้าขวางพระสมควร แต่พระสมควรกลับหันอาวุธปืนยิงใส่พระไทยศิริ 4 นัด จนล้มลงเสียชีวิตดังกล่าว
 อ่านข่าว รวบพระโหดยิงพระดับ ฉุนถูกด่าไม่ควรเล่นปืน