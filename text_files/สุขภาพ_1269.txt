หลายคนคงเคยเห็นสูตรอาหารของผู้ที่ต้องการลดน้ำหนัก ว่าให้ทานโยเกิร์ต นมเปรี้ยว แทนมื้ออาหาร เช่น มื้อเช้า หรือมื้อเย็น เพราะโยเกิร์ต และนมเปรี้ยว มีจุลินทรีย์โพรไบโอติค หรืออาจจะเสริมใยอาหาร หรือแม้กระทั่งบอกสรรพคุณช่วยในเรื่องของการขับถ่าย คนจึงคิดกันไปว่า การขับถ่ายดี เท่ากับน้ำหนักจะลด
อันที่จริงแล้ว ข้อเท็จจริงเป็นอย่างไร Sanook! Health มีคำตอบค่ะ
 
ขับถ่ายดี = น้ำหนักลด?เมื่อเราทานอาหารเยอะๆ อาจจะเช่น บุฟเฟ่ต์ หมูกระทะ หรือจัดมื้อหนัก น้ำหนักขึ้นเป็นเรื่องธรรมดา และเมื่อร่างกายทำการย่อย จนได้กากอาหารพร้อมต่อการขับถ่าย เราก็ขับถ่ายออกไปตามปกติ น้ำหนักก็ต้องลดเป็นปกติเช่นกัน ดังนั้นการทานโยเกิร์ต หรือดื่มนมเปรี้ยวนั้น มีจุลินทรีย์ที่ช่วยให้การขับถ่ายคล่องตัวขึ้นเท่านั้น ไม่ได้ช่วยในเรื่องของการลดน้ำหนักแต่อย่างใด
 
ปัจจัยในการขับถ่ายได้ดีการขับถ่ายจะมีประสิทธิภาพหรือไม่ ขึ้นอยู่กับการควบคุมการทำงานของลำไส้ใหญ่ ที่จะทำหน้าที่ดูดซึมน้ำ และแร่ธาตุ ดังนั้นการที่จะทำให้อุจจาระเคลื่อนตัวออกไปทางลำไส้ใหญ่ เพื่อการขับถ่ายได้เร็วขึ้นนั้น ต้องเพิ่มกากใยอาหาร หรือเพิ่มความอ่อนนุ่มให้กับอุจจาระ เพื่อการขับถ่ายที่สะดวกยิ่งขึ้น ซึ่งก็คือการดื่มน้ำมากๆ ทานอาหารที่มีกากใยสูง เช่น ผัก ผลไม้ ธัญพืช รวมไปถึงโยเกิร์ต และนมเปรี้ยวที่มีจุลินทรีย์ที่ช่วยในการขับถ่าย แต่ไม่ได้เป็นการทำให้ร่างกายเผาผลาญพลังงานที่ทานเข้าไปได้เลย เป็นคนละเรื่องกันค่ะ

ทำไมคนถึงนิยมทานโยเกิร์ต และนมเปรี้ยว เมื่อต้องการลดน้ำหนัก?คนเหล่านั้นจะต้องเข้าใจด้วยว่า หากอยากทางโยเกิร์ต และนมเปรี้ยว เพื่อช่วยเรื่องลดน้ำหนัก นั่นหมายความว่า ต้องเลือกทาน เพราะต้องการควบคุมปริมาณพลังงานที่บริโภคเข้าไปต่อวัน โดยเลือกทานโยเกิร์ต และนมเปรี้ยว แทนหรือเป็นส่วนหนึ่งในอาหารบางมื้อ เช่น มื้อเย็น เพราะให้พลังงานต่ำ แต่ต้องไม่ใช้ด้วยเหตุผลว่า ช่วยในเรื่องของการขับถ่าย เพื่อน้ำหนักจะได้ลดค่ะ
 
ดังนั้นหากยังอยากลดน้ำหนักด้วยโยเกิร์ต และนมเปรี้ยวอยู่ ขอให้ทราบด้วยว่าไม่ใช่หวังผลเรื่องการขับถ่ายเพื่อลดน้ำหนัก แต่เพื่อควบคุมปริมาณพลังงานที่บริโภคเข้าไปต่อวันมากกว่า หากทานโยเกิร์ต แต่ยังบริโภคอาหารอื่นๆ เท่าเดิม หรือไม่ออกกำลังกาย น้ำหนักไม่มีทางลดแน่นอน และถ้าเป็นไปได้ เลือกสูตรน้ำตาลต่ำ หรือไร้น้ำตาล จะดีที่สุด เพราะโยเกิร์ตที่ใส่ผลไม้ หรือนมเปรี้ยวรสชาติต่างๆ เผลอน้ำตาลสูงกว่าอาหารปกติบางมื้อเสียอีก