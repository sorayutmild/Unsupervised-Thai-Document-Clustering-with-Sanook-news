
ตัวเลขทรัพย์สินส่วนตัวของ น.ส.ยิ่งลักษณ์ ชินวัตร อดีตนายกรัฐมนตรี เปิดเผยอย่างเป็นทางการ 9 ครั้งไว้กับ ป.ป.ช. นับตั้งแต่เปลี่ยนสถานะจากนักธุรกิจอสังหาริมทรัพย์ลงสู่สนามการเมือง ครั้งสุดท้ายที่แจ้งไว้ คือ ครบ 1 ปี ถูกรัฐประหารพ้นจากตำแหน่งนายกรัฐมนตรี
ตามตัวเลขบัญชีทรัพย์สินและหนี้สินที่ น.ส.ยิ่งลักษณ์ ชินวัตร แสดงไว้กับ ป.ป.ช. รวบรวมโดยเว็บไซต์ข่าว BBC ไทย น.ส.ยิ่งลักษณ์มีบัญชีเงินฝาก 16 บัญชี 4 ธนาคาร เงินฝากรวม 24,908,420 บาท เครื่องประดับมูลค่ารวมกว่า 45.69 ล้านบาท ประกอบด้วย จี้เพชร อัญมณี นาฬิกาข้อมือยี่ห้อดัง 9 เรือนมูลค่ารวมกว่า 1 ล้าน 8 แสนบาท กระเป๋าถือ 7 ใบ มูลค่ารวมกว่า 2 ล้านบาท
รถยนต์ 9 คัน ประกอบด้วย เบนซ์ 4 คัน ปอร์เช 1 คัน BMW 1 คัน โฟล์กสวาเกน 1 คัน แลนด์โรเวอร์ 1 คัน และโตโยต้าวีออส 1 คัน
เมื่อประกอบรวมกับที่ดินทั้งในจังหวัดเชียงใหม่ จังหวัดเชียงราย และกรุงเทพฯ อาคาร สิ่งปลูกสร้าง บ้านเรือน 36 แห่ง เงินลงทุน ตามข้อมูลที่แจ้งไว้กับ ป.ป.ช.ล่าสุดในวาระครบ 1 ปี พ้นเก้าอี้นายกรัฐมนตรี น.ส.ยิ่งลักษณ์ ชินวัตร รวมมูลค่าทรัพย์สินทั้งสิ้น 579,308,428 บาท
ขณะที่ค่าเสียหายในโครงการรับจำนำข้าวตามตัวเลขที่ถูกเรียกเก็บสูงถึงกว่า 35,000 ล้านบาท