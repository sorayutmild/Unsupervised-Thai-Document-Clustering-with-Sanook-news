iPhone 7 เรือธงรุ่นใหม่อาจไร้ปุ่มโฮม แต่มาพร้อมจอที่ใหญ่ขึ้น และฟีเจอร์ Touch ID ที่สแกนนิ้วผ่านหน้าจอได้ทันที

(ภาพคอนเซ็ปต์ iPhone 7)  
แม้ว่าในตอนนี้ผลิตภัณฑ์รุ่นล่าสุดจาก Apple อย่าง iPhone 6s และ iPhone 6s Plus จะยังวางจำหน่ายไม่ครบทุกประเทศ แต่ช่วงนี้ก็มีข่าวหลุดเกี่ยวกับ iPhone 7 รุ่นต่อไปออกมาให้ได้ติดตามกันเป็นระยะแล้ว  


 Gene Munster นักวิเคราะห์ด้านการลงทุนจากบริษัทการเงิน และอสังหาริมทรัพย์ "Piper Jaffray" เผยว่า ในขณะนี้ Apple คงเริ่มประชุมวางแผนพัฒนาฟีเจอร์บางอย่างที่จะเพิ่มเข้ามาใน iPhone 7 แล้ว โดยสิ่งที่น่าจะเป็นไปได้มากที่สุดก็คือ การถอดปุ่มโฮมออก เพราะขณะนี้ iPhone 6s และ iPhone 6s Plus มีฟังก์ชัน 3D Touch ที่ สามารถวิเคราะห์แรงกดของผู้ใช้ได้แล้ว และยังใช้งานได้อย่างดีเยี่ยม ดังนั้นการที่จะนำปุ่มโฮมออกแล้วพัฒนาให้หน้าจอหลักสามารถใช้งานได้เหมือน ปุ่มโฮมก็น่าจะมีความเป็นไปได้ถึง 50/50 เลยทีเดียว  

(ภาพคอนเซ็ปต์ iPhone 7)
 หากเรื่องดังกล่าวเป็นความจริง จะส่งผลให้ตัวเครื่อง iPhone 7 มีความกะทัดรัด และจับถือได้ถนัดมือมากยิ่งขึ้น เพราะในขณะนี้ iPhone 6s และ iPhone 6s Plus มีสัดส่วนหน้าจอต่อตัวเครื่องที่ 65.71% และ 67.91% ตามลำดับ และถ้าหากถอดปุ่มโฮมออกจริงๆ ก็จะสามารถขยายหน้าจอให้มีขนาดใหญ่ขึ้นโดยไม่ต้องเพิ่มขนาดตัวเครื่องแต่อย่างใด แต่ ถ้าหาก Apple ยังไม่สามารถพัฒนาได้ถึงระดับนั้น ก็อาจเป็นการย้ายตำแหน่งปุ่มโฮมไปไว้ด้านข้างตัวเครื่องเหมือนสมาร์ทโฟน Android หลายรุ่น แต่ก็จะยิ่งทำให้ตัวเครื่องหนาขึ้นกว่าเดิมด้วยเช่นกัน  

 นอกจากนี้ ฟังก์ชันสแกนนิ้วที่ใช้งานในปุ่มโฮมนั้น หากถอดปุ่มโฮมออกจริงก็ใช่ว่าจะเป็นปัญหา เพราะเมื่อย้อนไปดูสิทธิบัตรของ Apple ในช่วงต้นปีที่ผ่านมา พบว่า Apple ได้ทำการจดสิทธิบัตรการใช้งาน Touch ID บนหน้าจอสมาร์ทโฟนไว้เรียบร้อยแล้ว
 และเมื่อไม่นานมานี้ก็มีข่าวเกี่ยวกับระบบสแกนลายนิ้วมือแบบใหม่ที่พัฒนาโดยบริษัท Qualcomm ในชื่อว่า Qualcomm Snapdragon Sense ID 3D Fingerprint ที่นำระบบคลื่นอัลตราโซนิค (Ultrasonic) มาใช้ในการตรวจสอบลายนิ้วมือ
ซึ่งสามารถเก็บรายละเอียดได้ถึงระดับรูขุมขน หรือความหยักนูนของชั้นผิวหนัง และยังใช้งานผ่านวัสดุประเภทต่างๆ ได้ เช่น กระจก, เหล็ก หรือพลาสติก เป็นต้น  

 ดังนั้นจึงหมายความว่าในตอนนี้เทคโนโลยี และปัจจัยรอบข้างในด้านต่างๆ น่าจะพัฒนาขึ้นมาถึงจุดที่รองรับการใช้งานฟังก์ชันสแกนลายนิ้วมือผ่านทางหน้าจอสมาร์ทโฟนได้อย่างแน่นอนแล้ว ขึ้นอยู่กับทาง Apple ว่าจะมีการตัดสินใจพัฒนา iPhone 7 รุ่นต่อไปอย่างไรเท่านั้น
 
ที่มา : barrons, patentlyapple ขอบคุณภาพคอนเซ็ปต์ iPhone 7 : computerbild.de (Martin Hajek - ผู้ออกแบบ)