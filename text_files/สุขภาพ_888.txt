ทราบหรือไม่ว่าอาการเบื้องต้นของผู้ป่วยมะเร็ง ส่วนมากเกิดจากอาการอักเสบ และเป็นการอักเสบที่ต่อเนื่องยาวนานจนทำให้เซลล์บริเวณนั้นกลายเป็นเซลล์มะเร็งในที่สุด และอาการอักเสบยังเป็นอาการเบื้องต้นของโรคอันตรายอื่นๆ อีกมากมาย เช่น โรคหัวใจ โรคเบาหวาน โรคปวดข้อ รวมไปถึงโรคซึมเศร้า และโรคสมองเสื่อมอีกด้วย
อาการอักเสบมีสาเหตุที่เกิดขึ้นมากมาย ทั้งจากบาดแผลที่เกิดขึ้นแล้วไม่ได้รับการรักษาให้หายอย่างถูกวิธี หรืออาจจะเป็นการทำงานที่ผิดปกติของเซลล์ในร่างกายเองที่จู่ๆ ก็อักเสบขึ้นมา
นายแพทย์แฟรงก์ ฮู อาจารย์ด้านโภชนาการ และวิทยาการระบาด ภาควิชาโภชนาการในสาขาสาธารณสุข คณะแพทย์ศาสตร์ มหาวิทยาลัยฮาร์วาร์ด ระบุว่า “รายงานวิจัยหลายชิ้นพบว่า ส่วนประกอบของอาหาร และเครื่องดื่มหลายชนิดอาจส่งผลต่อการต่อต้านการอักเสบในร่างกายได้” ดังนั้นไม่ว่าจะมีสาเหตุจากอะไร เราสามารถทานอาหารเหล่านี้ เพื่อช่วยลดความเสี่ยงในการเกิดอาการอักเสบ ที่จะนำไปสู่การเกิดเซลล์มะเร็งในอนาคตได้ รวมไปถึงช่วยบรรเทาอาการเจ็บปวดที่เกิดขึ้น เช่น เหงือกอักเสบ แผลอักเสบ ฯลฯ ได้อีกด้วย
 
อาหารต้านการอักเสบ

มะเขือเทศ
ผลไม้ตระกูลเบอร์รี่ เช่น สตอเบอร์รี่ บลูเบอร์รี่ เชอร์รี่ และส้ม
ถั่ว เช่น อัลมอนด์ วอลนัท และอื่นๆ
น้ำมันมะกอก
ผักใบเขียว เช่น ผักปวยเล้ง คะน้า และอื่นๆ
ปลาทะเล เช่น แซลมอน แมกเคอเรล ทูน่า และซาร์ดีน

 
อย่างไรก็ตาม เมื่อมีอาหารที่ช่วยต่อต้านการอักเสบที่เราควรทานเพิ่มเติมแล้ว ยังมีอาหารที่เพิ่มความเสี่ยงอาการอักเสบมากขึ้นด้วย นายแพทย์แฟรงก์ ฮู ระบุเพิ่มเติมว่า “อาหารบางชนิดมีส่วนผสม หรือส่วนประกอบที่ส่งผลให้เกิดอาการอักเสบมากขึ้นตามจำนวนพลังงานจากอาหารเหล่านี้ที่สูงตามไปด้วย” และอาหารที่มีพลังงานสูงก็อาจเป็นสาเหตุของโรคอ้วน ที่เป็นอีกหนึ่งสาเหตุของอาการอักเสบในร่างกายได้เช่นกัน
 
อาหารเพิ่มความเสี่ยงอาการอักเสบ

อาหารทอด
น้ำอัดลม
แป้งขัดสี
มันหมู เนยเทียม
เนื้อแดง เนื้อสัตว์แปรรูป

 
เคล็ดลับเพื่อลดการอักเสบ
นอกจากจะทานอาหารที่ช่วยลดการอักเสบ และหลีกเลี่ยงอาหารที่เพิ่มความเสี่ยงของการอักเสบแล้ว การทานอาหารที่มีประโยชน์อยู่เป็นประจำ เช่น ทานอาหารแบบเมดิเตอเรเนียน ที่เน้นผักผลไม้ เนื้อขาวอย่างปลา และไก่ โฮลเกรน ถั่ว และอาหารไขมันต่ำ ทานอาหารจากธรรมชาติมากกว่าอาหารแปรรูป ออกกำลังกายอย่างสม่ำเสมอ และพักผ่อนให้เพียงพอ ก็ช่วยลดการอักเสบของร่างกายได้ดีเช่นกัน แต่หากพบว่ามีอาการอักเสบส่วนใดส่วนหนึ่งของร่างกาย ควรรีบรักษา และปรึกษาแพทย์ก่อนที่การอักเสบจะลามใหญ่โตจนรักษาได้ยากลำบากมากยิ่งขึ้น