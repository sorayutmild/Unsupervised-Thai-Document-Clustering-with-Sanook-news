รวบ บิว ปฏิมากรณ์ ดารานักแสดงตัวประกอบหนังสุดสาคร หลังเช่ากล้องวีดีโอแล้วเชิดหนี เอากล้องไปขายต่อ เจ้าตัวสารภาพติดการพนันบาคาร่าออนไลน์
       ผู้สื่อข่าวรายงานว่า (31 ส.ค.) เมื่อเวลา 21.30 น. ร.ต.อ.อุรัมพร ขุนเดชสัมฤทธิ์ รอง สว. กก. 1 บก. ป.พร้อมพวก จับกุมนายปฏิมากรณ์ วินิชวานิชกุล หรือ บิว อายุ 33 ปี ดารานักแสดงหนัง เรื่อง สุดสาคร ในบทชีเปลือย ในคดีฉ้อโกง ตามหมายจับของ สน.วังทองหลาง และอีกหลายพื้นที่ ได้ที่บริเวณ ห้างสรรพสินค้าโลตัส ลาดพร้าว แขวง-เขต วังทองหลาง กทม.
      สอบสวนผู้ต้องหารับสารภาพว่า ได้หลอกลวงนำกล้องถ่ายภาพ และกล้องวีดีโอ ที่เช่าไปแล้วนำกล้องหนีหาย ไม่นำกล้องไปคืนตามที่สัญญาไว้กับผู้ให้เช่า โดยกล้องทั้งหมดได้นำไปลงประกาศขายตามเว็บไซต์ต่างๆ ถ้ามีใครสนใจตนก็จะติดต่อไปเอง สำหรับเงินที่ได้จากการขายกล้องกว่า 6 แสนบาท ตนนำไปใช้เล่นการพนัน บาคาร่าออนไลน์ จนเสียเงินไปเป็นจำนวนมาก ทำให้ต้องหาทางออกเพื่อหาเงินมาใช้หนี้พนันมิฉะนั้นก็จะไม่ได้เล่นต่อหรืออาจถูกทำร้ายได้
       ด้าน ร.ต.อ. อุรัมพร กล่าวว่าการจับกุมนายปฏิมากรณ์ครั้งนี้ สามารถจับกุมได้ที่บริเวณห้างโลตัส ลาดพร้าว ซึ่งนายปฏิมากรณ์ได้นำเงินจำนวน 14,000 บาท มาฝากตู้ธนาคาร เพื่อใช้เล่นการพนันออนไลน์ โดยผู้ต้องหาใส่วิกไว้เพื่อเป็นการอำพรางตัวไว้ ไม่ให้ผู้อื่นจำได้ แต่ก็ไม่สามารถรอดพ้นสายตาเจ้าหน้าที่ตำรวจได้จึงแสดงตัวเข้าจับกุม ส่งสน.วังทองหลางดำเนินคดีต่อไป
       ทังนี้ นายปฏิมากรณ์ วินิชวานิชกุล หรือ บิว อายุ 33 ปี มีผู้เสียหายแจ้งความดำเนินคดีและลงบันทึกประจำวันไว้หลายท้องที่เช่นสน.โชคชัย สน.คลองตัน และสน.ทองหล่อ ในคดีฉ้อโกง ผลงานในวงการบันเทิงจนเป็นที่รู้จัก อาทิ นักแสดงหนุ่มในบทบาทชีเปลือย จากภาพยนตร์เรื่อง สุดสาคร ผู้เขียนบทภาพยนตร์เรื่อง สุดสาคร ผีช่องแอร์ และผลงานโฆษณาอีกมากมาย