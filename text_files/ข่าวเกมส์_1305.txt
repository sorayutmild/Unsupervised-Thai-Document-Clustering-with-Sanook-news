รีวิว Fortnite โหมด Battle Royale เกมยิงใหม่ท้าชน PUBG
Fortnite
ทุกวันนี้มองไปทางไหนเราจะเห็นเกมแนว Battle Royale โผล่ออกมาให้เล่นกันมากมายก่ายกอง ไม่ว่าจะทั้ง PUBG หรือ H1Z1 ที่อยู่มานาน แต่เราก็ปฏิเสธไม่ได้ว่าในเวลานี้ PUBG คือที่หนึ่งของเหล่าเกมเมอร์ ครองทั้งยอดผู้เล่นและผู้ชมในเวปสตรีมมิ่งทั้งหลาย แต่ก็เราก็ยังได้เห็นเกมแนวเดียวกันออกมาอย่างต่อเนื่อง และล่าสุดก็เป็นคิวของ Fortnite ที่อันที่จริงเป็นเกมแนว Co-Operative ที่ผู้เล่นจะร่วมสร้างและร่วมลุยทำภารกิจไปกับเพื่อน แต่ก็มีโหมดแยกออกมาเป็น Battle Royale ให้เล่นกันแบบฟรีๆในตอนนี้ ส่วนตัวเกมหลักต้องซื้อเสียก่อนถึงจะเล่นได้(แต่ก็จะเปิดให้เล่นฟรีในช่วงปีหน้านี้)
Fortnite
Gameplay
Fortnite Battle Royale มีกติกาที่ไม่ซับซ้อนเหมือนกับเกมแนวนี้โดยทั่วไป เราคือหนึ่งในคนทั้งหมด 100 คนที่ต้องต่อสู้กันจนกว่าจะเหลือเพียงคนเดียวหรือกลุ่มเดียว โดยเริ่มต้นที่หลังจากโดดลงมาจากรถ Battle Bus แล้ว จะไม่มีของอะไรติดตัวนอกจากจอบเอาไว้ตีต้นไม้หรือของอื่นๆเพื่อเก็บทรัพยากร หรือเอาไว้โจมตีเมื่อจวนตัวก็ได้ ซึ่งจุดประสงค์หลักๆของเกมคือหาอาวุธแล้วเอามาปราบผู้เล่นคนอื่นให้ได้จนเหลือเราเป็นคนหรือกลุ่มสุดท้ายนั้นเอง แต่ที่แตกต่างจากเกมแนว Battle Royale อื่นๆก็คือระบบการสร้างสิ่งก่อสร้างที่ใช้ทรัพยากรจากการที่เราไปตีพวกต้นไม้หรือตึกต่างๆมาใช้ ช่วยสร้างความได้เปรียบในช่วงที่เกมถูกบีบพื้นที่เข้ามาในปลายเกม และยังช่วยสร้างความหลากหลายในการเล่นมากขึ้นกว่าเกมอื่นๆ อย่างเช่นในช่วงที่เพื่อนถูกยิงจนล้ม ก็สามารถสร้างกำแพงขึ้นมาบังสายตาในระยะไกลๆได้ หรือก่อบันไดขึ้นไปสูงๆเพื่อสร้างหอคอยซุ่มยิงสร้างความได้เปรียบในพื้นที่สูงๆได้ ซึ่งก็แปลว่าในช่วงท้ายเกมไม่ได้วัดกันที่เกียร์และความได้เปรียบทางชัยภูมิเพียงอย่างเดียวแล้ว จัดเป็นระบบที่น่าสนใจไม่น้อยไปกว่าเกมแนวเดียวกันเลยครับ
Fortnite
ส่วนอาวุธที่มีให้ใช้นั้นนอกจากอาวุธมาตรฐานอย่างปืนพก ลูกซอง ปืนกลและปืนซุ่มยิงแล้ว ยังมีปืนยิงจรวดหรือเครื่องยิงลูกระเบิดให้ใช้ด้วย ซึ่งกลายเป็นว่าระเบิดที่มีในเกมด้อยค่าไปเลยเมื่อมีอาวุธเหล่านี้ ซึ่งก็เอาไว้ใช้ได้ทั้งงานเก็บกวาดศัตรูในที่ซ่อนหรือยิงเก็บเป็นกลุ่มก็ทำได้ยอดเยี่ยม เรียกว่าพอเพิ่มอาวุธประเภทนี้เข้าไป เกมก็มีความหลากหลายในการใช้ยุทธวิธีมากขึ้นตามไปด้วย แต่สิ่งที่แลกมาก็คือจำนวนกระสุนที่สามารถหาได้ค่อนข้างน้อยมากๆในแต่ละเกม จะยิงปืนอะไรก็ต้องคิดแล้วคิดอีกให้ดี เพราะถ้าเล็งยิงไม่โดนขึ้นมาก็อาจจะมีกระสุนหมดระหว่างเล่นก็เป็นได้
Fortnite
Performance
ในเรื่องของกราฟฟิกนั้น Fortnite ใช้เอนจิ้น Unreal 4 เช่นเดียวกับเกม PUBG แต่ภาพจะมาในสไตล์การ์ตูนแบบเดียวกับการ์ตูนของ Pixar หรือ Overwatch ที่ให้ความสวยงามอีกแบบหนึ่งต่างจาก PUBG ที่จะมาแบบสมจริงแบบทหารๆหน่อย แต่ส่วนตัวผู้เขียนคิดว่า Fortnite จะกินสเปคน้อยกว่านิดหน่อยเพราะใช้ Texture ความละเอียดน้อยกว่าและสว่างกว่าในภาพรวม และในตอนนี้ตัวเกมก็มี Server ให้เลือกเล่นแค่ที่ America, Europe และ Oceania เท่านั้น แต่ใน Server Oceania ก็อยู่ในระดับที่สามารถเล่นได้และไม่หน่วงจนเกินไปนัก(ความเร็วอินเตอร์เน็ตที่ 50/20) ซึ่งแสดงให้เห็นถึงความเสถียรของ Server อยู่พอตัวเพียงแต่อาจจะมีเรื่องของค่า ping และการ Delay ของปุ่มกดเข้ามานิดหน่อย ส่วนปัญหาทางด้านเทคนิคของเกมอื่นๆนั้นไม่ค่อยเห็นเท่าไหร่นัก เพียงแต่ผู้เล่นต้องปรับการตั้งค่ากราฟฟิกให้เหมาะสมกับสเปคเครื่องของตัวเองด้วยจึงจะสามารถเล่นได้อย่างลื่นไหล
Fortnite
Presentation
แม้ระบบการเล่นจะเข้าท่าเพราะสามารถสร้างเอกลักษณ์ของตัวเองขึ้นมาให้โดดเด่นจากเกมแนว Battle Royale เกมอื่นออกมาได้แต่ตัวเกมกลับมีแรงจูงใจให้เล่นต่อเนื่องค่อนข้างน้อยถ้าหากไม่มีเพื่อนเล่นด้วย เพราะเราไม่สามารถปรับแต่งหรือเลือกตัวละครที่จะเอามาเล่นได้เลย และยังไม่มีการเปิดหาตัวละครหรือชุดตกแต่งให้เลือกแม้แต่ชิ้นเดียว และพอเล่นจบแต่ละรอบก็ไม่มีรางวัลหรืออะไรให้แก่ผู้เล่นนอกจากความภูมิใจนอกเกมเท่านั้น ซึ่งก็แทบไม่มีแรงจูงใจอื่นใดให้เราเล่นเกมนี้ซ้ำๆแบบที่เกมแนวเดียวกันทำได้ ซึ่งอาจจะต้องรอการอัพเดตจากทางผู้พัฒนาในอนาคตว่าจะมีมาหรือไม่(ตัวเกมแบบดั้งเดิมจะเปิดให้เล่นปีหน้านี้แบบฟรีๆ แต่ระหว่างนี้ถ้าอยากเล่นก็ต้องซื้อเกมก่อนในราคาขั้นต่ำ 60 เหรียญสหรัฐ) และสำหรับผู้เล่นขาโหดในบ้านเราก็อาจจะเซ้งๆเพราะตอนนี้ยังไม่มีเซิฟเวอร์ที่ใกล้บ้านเราอย่าง Asia หรือ South East ให้ได้เลือกเล่นกัน ซึ่ง ณ เวลานี้ใครที่จะลงทุนเพื่อเล่นเกมนี้ก็คงไม่ค่อยคุ้มเท่าใดนัก
Fortnite
Conclusion
โดยรวม Fortnite Battle Royale เป็นเกมเล่นฟรีที่มีความน่าสนใจไม่น้อย ด้วยกราฟฟิกสไตล์การ์ตูนที่แหวกแนวและระบบการเล่นที่ฉีกไปจากเกมแนวเดียวกันจนสามารถเฉิดฉายขึ้นมาได้(ซึ่งว่ากันตามตรงการที่เกมเปิดให้เล่นฟรีก็มีส่วนที่ทำให้หลายๆคนสนใจ) เพียงแต่แรงจูงใจในระยะยาวที่จะให้ผู้เล่นสนใจเกมนี้นานๆนั้นยังไม่มี แต่ถ้าใครอยากลองเกมแนว Battle Royale เกมอื่นๆนอกเหนือจาก PUBG แล้ว เกมนี้ก็ถือเป็นตัวเลือกที่น่าสนใจไม่น้อย ถ้าใครสนใจและมีสเปคเครื่องกับอินเตอร์เนตดีๆอยู่ก็น่าหามาลองเล่นกับเพื่อนดูครับ
 
เรื่อง StolenHeart
 