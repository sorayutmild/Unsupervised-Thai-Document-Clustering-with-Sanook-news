เพื่อนชายลั่นไม่ได้ฆ่า ภาวนา ชนะจิต ชี้ไม่ได้จดทะเบียนสมรส จึงไม่มีส่วนได้เสียในทรัพย์สิน หลังตรวจสอบบ้านพัก พบทรัพย์สินมหาศาลหลายร้อยล้าน(11 ก.ย.) รายงานข่าวจากจ.นครปฐม เปิดเผยว่า ในการให้ปากคำของ นายณัฐพงษ์ หลวงศิริกุล อายุ 55 ปี ซึ่งตกเป็นผู้ต้องสงสัยว่าเกี่ยวข้องกับการตายของ ภาวนา ชนะจิต โดยที่นายณัฐพงษ์ อยู่กินกับผู้ตายมานานร่วม 10 ปี ได้ให้การว่า ไม่รู้เห็นต่อการเสียชีวิต และไม่มีเหตุผลที่ตนจะต้องไปทำร้ายหรือฆาตกรรม เนื่องจากตนไม่ได้จดทะเบียนสมรสกับผู้ตาย ดังนั้นทรัพย์สินหรือมรดกต่างๆ ของผู้ตายหลังการเสียชีวิต ก็ไม่ได้ตกมาเป็นของตนแต่อย่างใด ดังนั้นจึงขอความเป็นธรรมในเรื่องนี้ด้วยพล.ต.ต.เพชรัตน์ แสงไชย ผบก.ภ.จว.นครปฐม กล่าวว่า จากการสอบปากคำนานหลายชั่วโมง ก็ไม่พบข้อพิรุธหรือข้อสงสัยตามที่มีการกล่าวอ้าง แต่เจ้าหน้าที่ตำรวจก็ยังไม่ตัดออกจากประเด็น รอผลการตรวจชันสูตรจากแพทย์อีกครั้ง หากมีรอยช้ำ ร่องรอยการต่อสู้หรือถูกทำร้าย ก็จะต้องสอบปากคำเพิ่มเติม
ทั้งนี้ผู้สื่อข่าวรายงานเพิ่มเติมว่าจากข้อมูลเบื้องต้นพบว่า นางภาวนา ได้อาศัยในบ้านหลังดังกล่าวกับนายณัฐพงษ์มากว่า 10 ปี โดยดูจากภายนอกพบว่าที่ดินและสิ่งก่อสร้างนั้นน่าจะมีราคาประมาณหลายร้อยล้านบาท ซึ่งถือว่าเป็นคนที่มีฐานะดีคนหนึ่ง โดยข้อมูลที่นายณัฐพงษ์ได้ให้ไว้อีกประเด็นคือ เมื่อวานนี้ได้มีการออกไปกับนางภาวนาเพื่อจะเปิดร้านอาหารหรูที่ย่านอ้อมน้อย ในช่วงปลายปีนี้ ก่อนจะมาเกิดเหตุเสียชีวิตปริศนาเสียก่อน