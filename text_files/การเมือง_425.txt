ผู้สื่อข่าวรายงานว่า เพจเฟซบุ๊ก “เจ๊ดา อนาคตจันท์” ซึ่งเป็นเพจสนับสนุน นางลัดดา จตุอุทัยศรี หรือ “เจ๊ดา” นักธุรกิจเจ้าของโรงแรมในจังหวัดจันทบุรี ซึ่งได้ยื่นหนังสือลาออกจากการเป็นสมาชิกพรรคอนาคตใหม่ ก่อนประกาศตัวเป็นผู้สมัครนายกองค์การบริหารส่วนจังหวัด (อบจ.) ในนามอิสระ ได้โพสต์ข้อความผ่านเพจว่า...
"ครั้งที่แล้วเปิดฉาก เริ่มต้นด้วยเจ๊ดาและทีมว่าที่ผู้สมัคร ส.อบจ. 29 คน รอบนี้มีผู้สมัครใจลาออกเพิ่มเติมอีก ทำให้ใบลาออกปลิวว่อนอีก 97 ใบ กับทีมงานเจ๊ดา อนาคตจันท์ ลาออกกันรัวๆ ครบทัพ ครบทีมแล้ว เราไปต่อกันในนาม “อนาคตจันท์” กับเจ๊ดา อนาคตจันท์ เดินหน้าต่อ เพื่อคนจันท์
ปล. ไม่จำเป็นต้องโทรสอบถามนะคะ เวลาสมัคร เสียเงิน 200 ไม่เห็นโทรสอบถามอะไรเลย นี่ลาออกให้ฟรีๆ ทำเป็นโทรเช็กเรียงตัว !!!"
อย่างไรก็ตาม นางลัดดา เคยโพสต์ข้อความถึง นายธนาธร จึงรุ่งเรืองกิจ หัวหน้าพรรคอนาคตใหม่ ในเชิงแนะนำสั่งสอน ว่า ขอจงจำไว้ว่าทุกคำพูด ทุกนโยบาย ทุกการกระทำ ที่ให้ความหวังกับประชาชน โดยเฉพาะเรื่องปัญหาปากท้อง เรื่องการพัฒนาความเป็นอยู่ของเขา ประชาชนเฝ้ารอคอยเพราะเชื่อมั่นในผู้พูด แต่เมื่อใดที่ไม่ได้กระทำตามคำพูด ให้มันเกิดขึ้นจริง มันก็เหมือนเด็กที่ทำอะไรไม่เป็นชิ้นเป็นอัน ประชาชนก็เสื่อมศรัทธาเป็นธรรมดา ก่อนทิ้งท้ายว่า อย่าหลงตัวว่า ประชาชนเลือกแล้ว สนับสนุนแล้ว จะคิดทำสิ่งใดก็ได้ โดยไม่ถามประชาชน ความคิดและอุดมการณ์ของหัวหน้าพรรคคนเดียว ไม่สามารถทดแทนความคิดของคนอีกกว่า 6 ล้าน ที่สนับสนุน ส.ส. และพรรคของนายธนาธรได้

>> อดีตผู้สมัคร ส.ส. "อนาคตใหม่" กว่า 100 คนแห่ลาออก เผย ผู้นำพรรคไม่รักษาสัจจะ
 