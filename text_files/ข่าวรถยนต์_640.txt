     ทุกวันนี้ผู้ผลิตรถค่ายต่างๆ พยายามคิดค้น และใส่เทคโนโลยีต่างๆ เข้าไปเพื่อเป็นลูกเล่น และดึงดูดผู้บริโภคให้หันมาสนใจ หรือหันมาซื้อรถค่ายของตนมากขึ้น ซึ่งหนึ่งในเทคโนโลยีเหล่านั้นก็คือ คันเร่งไฟฟ้า
     หากเป็นรถรุ่นเก่าๆ จะมีสายสลิงอยู่ภายในห้องเครื่อง ซึ่งดูแล้วมันอาจจะเกะกะ ปรับแต่งการทำงานยาก หรืออาจเพี้ยนได้ถ้าปรับแต่งขันน็อตไม่ดี แต่สำหรับรถรุ่นใหม่ๆ ส่วนใหญ่ถูกติดตั้ง คันเร่งไฟฟ้า มาเป็นอุปกรณ์มาตรฐานกันหมดแล้ว เพราะมันทำงานได้แม่นยำกว่า สามารถปรับเซ็ตได้ในระดับหนึ่ง
     การทำงานของระบบคันเร่งไฟฟ้าไม่ยุ่งยากเหมือนเมื่อก่อน เพราะใช้ชุดสายไฟเชื่อมต่อกันระหว่างตัวคันเร่ง ที่มีหน้าที่รับ และส่งสัญญาณไปเข้ากล่อง ECU เพื่อให้มันประมวลผล จากนั้นจึงส่งสัญญาณต่อไปยังตัวลิ้นเร่ง ที่คอยควบคุมองศาการเปิด-ปิด โดยนับเป็นเปอร์เซ็นต์จากการเหยียบคันเร่ง เช่น เหยียบคันเร่งลงไปครึ่งนึง ลิ้นเร่งก็จะเปิดทำงานแค่ 50 เปอร์เซ็นต์นั่นเอง

     ข้อดีของคันเร่งไฟฟ้า มันสามารถตั้งค่าการทำงานได้อิสระ ทั้งตัวคันเร่ง และลิ้นเร่ง นอกจากนี้ยังมีความนุ่มนวลกว่าคันเร่งสมัยก่อน เพราะไม่ต้องใช้ชิ้นส่วนอะไรมากมาย แถมยังไม่มีความฝืดในระบบสายสลิงมาคอยขัดจังหวะในช่วงเหยียบเร่งแซงอีกด้วย
     ข้อเสียของคันเร่งไฟฟ้า อาจจะไม่ค่อยถูกใจคนที่ชอบเหยียบหนักๆ แรงๆ เพราะการตอบสนองของคันเร่ง ถูกตั้งค่าเอาไว้ให้ค่อนข้างจะหน่วงๆ เหยียบแล้วมาไม่เร็วตามเท้าที่เหยียบ ต้องกดลึกๆ หรือที่เรียกกันว่า คิ๊กดาวน์ (Kick Down) ซึ่งเหตุผลที่ทางค่ายรถยนต์ตั้งค่าเอาไว้แบบนี้ ก็เพราะห่วงในเรื่องของความปลอดภัย การบังคับควบคุม ฯลฯ
     วิธีเพิ่มความแรงของคันเร่งไฟฟ้า ก็สามารถทำได้ไม่ยาก ง่ายที่สุดก็คือ ใส่กล่องควบคุมคันเร่งไฟฟ้า ซึ่งตอนนี้มีมากมายหลากหลายยี่ห้อให้คุณเลือกซื้อ เลือกใช้งาน แต่กล่องที่ว่านี้ก็มีราคาค่าตัวแตกต่างกันไป ทั้งถูกทั้งแพงตามแต่ยี่ห้อ และคุณภาพ โดยยี่ห้อที่รู้จักกันดีก็จะมี D1 SPEC, ECU SHOP, DATA TEC ฯลฯ
     สุดท้ายนี้ ควรตรวจเช็กสภาพรถให้พร้อมสมบูรณ์ใช้งานตลอดเวลา ตรวจเช็กระยะตามกำหนดทุกครั้ง และหากมีสิ่งใดผิดปกติเกิดขึ้น ควรรีบตรวจเช็ก อย่าปล่อยทิ้งไว้นาน เพราะมันอาจลุกลามบานปลายได้
 
 