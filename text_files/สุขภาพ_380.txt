หลังจากรับประทานอาหารมื้อใหญ่ หลายๆ คนก็อยากจะย้ายพุงขึ้นเตียงนอนทันที เพราะมันทั้งง่วง ทั้งแน่น อิ่มอืดอัดท้องไปหมด อาการแบบนี้ เชื่อเถอะว่าคุณนอนไม่เป็นสุขหรอก ทางที่ดี เรามาหาวิธีที่จะทำให้ท้องคุณสบายขึ้นก่อนจะดีกว่า และวิธีที่ว่านั้นก็คือ การกิน ใช่คุณอ่านไม่ผิดหรอก กิน
หลังจากที่ผ่านการกินชุดใหญ่ไปหมาดๆ การจะให้กินเข้าไปอีก ช่างฟังดูไม่ค่อยจะเป็นแนวคิดที่ดีเลยว่าไหม? แต่ในความเป็นจริงแล้ว คุณต้องเอาอาหารที่ดี มาสู้กับอาหารไม่ดีที่กินเข้าไปจนแน่น และ 5 อาหารต่อไปนี้ จะช่วยทำให้ท้องไส้จัดระเบียบตัวเองได้ดีขึ้น หลังจากผ่านศึกหนักมาเต็มที่


เปปเปอร์มินท์
 เคยได้รับลูกอมรสมินท์จากร้านบุฟเฟ่ต์ไหม ลูกอมรสเปปเปอร์มินท์ จะช่วยลดแก๊สในกระเพาะอาหาร ลดอาการคลื่นไส้ และช่วยกระตุ้นการย่อยอาหารให้ทำงานได้ดียิ่งขึ้น ความเย็นของเปปเปอร์มินท์ จะช่วยให้ท้อง และหลอดอาหารผ่อนคลาย ช่วยขับกรดให้ออกมาย่อยอาหารในท้องได้ดียิ่งขึ้น ดังนั้นหากรู้สึกอิ่ม แน่น ชาเปบเปอร์มินท์สักถ้วย หรือแม้กระทั่งหมากฝรั่ง ลูกอมเปปเปอร์มินท์ช่วยคุณได้แน่นอน

ไข่เจียวผัก
 เมนูแปลกไปสักหน่อย แต่เรามีเหตุผลนะ และเราไม่ได้ให้ทานหลังบุฟเฟต์ทันที แต่เป็นมื้อเช้าของวันถัดไปต่างหาก เมื่อเรารับประทานอาหารเข้าไปในปริมาณมาก อินซูลินก็จะสูงตามไปด้วย และตามมาด้วยระดับน้ำตาลในเลือดที่ลดลง ซึ่งนั่นจะทำให้เรารู้สึกหิวในตอนเช้า เมื่อเป็นเช่นนั้น แทนที่คุณจะรีบวิ่งไปหาซีเรียลมารับประทาน ให้เปลี่ยนเป็นอาหารที่มีโปรตีนสูงอย่างไข่ ซึ่งมีส่วนประกอบของกรดอะมีโนซิสเตอิน ซึ่งจะช่วยทำลายสารพิษในแอลกอฮอล์ และขับออกมาทางปัสสาวะ ส่วนใยอาหารในผัก เช่น ผักโขม มะเขือเทศ ก็จะช่วยให้ระบบการย่อยอาหารทำงานได้ดียิ่งขึ้น  มื้อเช้าหลังบุฟเฟ่ต์ควรงดอาหารจำพวกชีส และเบคอนก่อน เพราะอาหารที่มีไขมันสูงจะทำให้เกิดแก๊ส เกิดอาการท้องอืดได้

โยเกิร์ต และผลไม้ตระกูลเบอร์รี่
 อาหารอีกอย่างที่เราอยากให้กินในเช้าถัดไป อาหารเพื่อสุขภาพอย่างโยเกิร์ต เป็นทางเลือกที่ดีในการที่จะช่วยปลุกระบบการเผาผลาญอาหารของร่างกายในตอนเช้า ในโยเกิร์ตมีแบคทีเรียแล็คโตบาซิลัส ที่ช่วยเพิ่มประสิทธิภาพการทำงานให้กับระบบลำไส้ ลดความเสี่ยงต่อการติดเชื้อในลำไส้ อันเกิดจากอาหารหวานและเครื่องดื่มแอลกอฮอล์ ส่วนผลไม้ตระกูลเบอร์รี่ก็ช่วยเผาผลาญเซลไขมัน จึงช่วยทำให้อาหารท้องอืดดีขึ้น คลายความอึดอัดแน่นท้องลงได้

ชาเขียว
 หากต้องการกระตุ้นพลังงานในตอนเช้า ชาเขียวช่วยได้ นอกจากชาเขียวจะมีสารต่อต้านอนุมูลอิสระแล้ว ยังช่วยปกป้องเซลล์จากความเสียหายที่เกิดจากการรับประทานอาหารขยะมากเกินไป มีการศึกษาพบว่า ชาเชียวช่วยให้ระดับน้ำตาลในเลือดมีความสมดุล ดังนั้นชาเขียวจะช่วยได้มาก เมื่อคุณผ่านการรับประทานของหวานและแอลกอฮอล์มาอย่างหนัก

น้ำเปล่า
 แน่นอนว่า น้ำเปล่าเป็นสิ่งที่เราทุกคนต้องไม่ลืมว่า มันมีความจำเป็นต่อเราอย่างเหลือเชื่อ น้ำเปล่าช่วยการทำงานในส่วนต่าง ๆ ของร่างกาย ดังนั้นเราต้องไม่ปล่อยให้ร่างกายขาดน้ำ โดยเฉพาะในคืนที่ผ่านการรับประทานอย่างหนัก น้ำเปล่าจะช่วยชะล้างสารพิษ ช่วยระบบการย่อยอาหาร และต่อต้านอาการมีแก๊สในกระเพาะให้เราได้

แต่ทางที่ดีที่สุด คืออย่าทานอาหารหนักจนทำให้รู้สึกอึดอัดท้องเลยนะคะ ทานแต่พอดีอิ่ม และเลือกทานให้ครบ 5 หมู่ ให้ได้สารอาหารที่หลากลหายในแต่ละมื้อจะดีกว่า จะไม่ต้องทรมานหลังทานแบบนี้ไง