ดอกเกลือ เป็นวัตถุดิบอย่างหนึ่งที่ได้จากการผลิตเกลือทะเล ซึ่งพบว่ามีประโยชน์มากมายอย่างที่เราคาดไม่ถึงกันเลยค่ะ โดยเฉพาะในด้านการรักษาโรค การดูแลสุขภาพร่างกายและผิวพรรณ วันนี้ Hello คุณหมอ จะพาทุกคนไปทำความรู้จักกับดอกเกลืออย่างละเอียดและวิธีการใช้ที่ถูกต้อง
มาทำความรู้จักกับ ดอกเกลือ กันเถอะ
ดอกเกลือคือผลผลิตแรกของการทำนาเกลือ ซึ่งมีลักษณะเป็นเกลือทะเลที่อยู่บนผิวน้ำ หากชิมรสจะมีความรู้สึกว่าไม่เค็มมากเท่าไรและมีความหวานบ้างเล็กน้อยดอกเกลือที่มีความบริสุทธิ์มากๆ จะอุดมไปด้วยแร่ธาตุหลากหลายชนิด เช่น ไอโอดีน แคลเซียม และแมกนีเซียม เป็นต้น ดอกเกลือยังมีค่าความชื้นสูงกว่าเกลือธรรมดาทั่วไปถึง 5 เท่า ทำให้สามารถนำแร่ธาตุเหล่านั้นซึมซับสู่ผิวหนังอย่างมีประสิทธิภาพจึงเป็นที่นิยมในการนำมาใช้รักษาโรคผิวหนัง และใช้เป็นส่วนผสมของผลิตภัณฑ์สปา รวมไปถึงผลิตภัณฑ์บำรุงผิว
ดอกเกลือ กับ เกลือทั่วไป มีความแตกต่างกันอย่างไร
หลายท่านอาจจะยังไม่ทราบว่าดอกเกลือนั้นมีความแตกต่างจากเกลือธรรมดาอย่างไร นอกจากจะมีความบริสุทธิ์สะอาดมากกว่าเกลือเม็ดทั่วไปแล้วยังมีความแตกต่างในหลายๆด้านดังนี้
รสชาติ
ดอกเกลือจะมีความเค็มน้อยกว่าเกลือทั่วไป ซึ่งตอบโจทย์ให้กับคนที่ต้องการลดระดับความเค็มลงมาได้
ราคา
เนื่องจากดอกเกลือมีปริมาณน้อยและหายากเมื่อเทียบกับเกลือทั่วไป จึงทำให้ดอกเกลือมีราคาสูงกว่า
การใช้ประโยชน์
ดอกเกลือกับเกลือทั่วไปต่างก็มีประโยชน์ที่แตกต่างกันไป กล่าวคือ ดอกเกลือใช้สำหรับในการรักษาสุขภาพในด้านโรค ด้านความงาม และการปรุงอาหารที่ไม่ต้องการรสเค็มมากนัก ส่วนเกลือทั่วไปจะให้ประโยชน์ทางด้านการปรุงอาหารประเภทกะปิ ปลาร้า หรือซอสและผักดอง เป็นต้น
ดอกเกลือกับการใช้รักษาโรค
ด้วยความที่ดอกเกลือนั้นอุดมไปด้วยแร่ธาตุต่างๆ มากมายที่เป็นประโยชน์ต่อสุขภาพร่างกาย ดังนั้นหากใครเป็นโรคต่างๆ ที่กล่าวถึงมานี้ เราสามารถใช้ดอกเกลือช่วยบรรเทาอาการหรือรักษาโรคอย่างง่ายๆ ได้ด้วยตัวเอง
กลาก เกลื้อน และโรคสะเก็ดเงิน
ให้นำดอกเกลือผสมน้ำแล้วนำมาอาบบริเวณที่เป็นโรค
ปวดข้อต่อ 
นำดอกเกลือละลายกับน้ำอุ่นแล้วใช้ผ้าชุบน้ำ จากนั้นให้ประคบตรงข้อต่อที่ปวด
กลิ่นเท้าเหม็น
นำดอกเกลือผสมกับน้ำอุ่นแล้วแช่เท้าทิ้งไว้ประมาณ 15 นาที ทำซ้ำบ่อย ๆ
รักษาเชื้อราบนหนังศีรษะ
นำดอกเกลือผสมกับน้ำเล็กน้อยแล้วขัดหนังศีรษะให้ทั่ว เมื่อขัดแห้งแล้วให้ล้างออกเพื่อขจัดเศษเกลือ
ผมร่วง
นำดอกเกลือละลายในน้ำอุ่นแล้วจุ่มผมลงไปให้เปียกชุ่มจนถึงหนังศีรษะ นวดหนังศีรษะประมาณ 3 นาที จากนั้นหมักไว้ด้วยการโพกผ้าขนหนูอีก 3 นาทีเช่นเดียวกัน เสร็จแล้วก็สระผมให้สะอาดและควรทำต่อเนื่องสัปดาห์ละครั้ง
โรคช่องปาก
นำดอกเกลือผสมกับยาสีฟันหรือนำมาผสมกับน้ำแล้วบ้วนปากก็ได้
ดอกเกลือ กับสุขภาพความงาม
เมื่อสุขภาพความงามนั้นกลายเป็นสิ่งหนึ่งที่มีความสำคัญไม่น้อยในยุคนี้ หลายคนจึงสรรหาวิธีการมากมายที่จะช่วยถนอมดูแลผิวพรรณให้ดีที่สุด ซึ่งดอกเกลือก็สามารถช่วยในด้านนี้ได้เป็นอย่างดี ไม่ว่าจะเป็นการนำมาผสมกับน้ำมันที่มาจากธรรมชาติหรือส่วนผสมอื่นๆ สำหรับการสครับผิวหรือขัดผิว ช่วยในเรื่องของผิวพรรณดังนี้
แก้ปัญหาสีผิวไม่สม่ำเสมอ ลดรอยจุดด่างดำ
จากสถาบันวิจัยเกลือ ในสหรัฐอเมริกา พบว่า ดอกเกลือสามารถลดรอยจุดด่างดำ รอยหมองคล้ำ แก้ปัญหาสีผิวไม่สม่ำเสมอได้เป็นอย่างดี มีแร่ธาตุโพแทสเซียมช่วยให้ผิวสดชื่นขาวกระจ่างใสขึ้นอย่างเป็นธรรมชาติ
ผลัดเซลล์ผิว ขจัดสิ่งตกค้าง
เพียงนำดอกเกลือมาผสมครีมอาบน้ำหรือสมุนไพรต่างๆมาขัดผิวจะช่วยผลัดเซลล์ผิวที่ตายแล้วให้หลุดออก ทำเพียง 1 ครั้ง/สัปดาห์จะสังเกตได้ว่าผิวจะดูผ่องสดใสมากขึ้น เพราะดอกเกลือมีคุณสมบัติในขจัดสิ่งสกปรกตกค้างและความมันส่วนเกินในร่างกาย
ล้างสารพิษ ดีท็อกซ์ผิว
ความเข้มข้นของดอกเกลือมีคุณสมบัติในการฆ่าเชื้อโรค แร่ธาตุโพแทสเซียม แมกนีเซียม ช่วยกระตุ้นการไหลเวียนของโลหิต จึงทำให้ผิวดูผ่องใส เปล่งปลั่งและตึงกระชับ
มหัศจรรย์ของดอกเกลือกับคุณประโยชน์รอบด้านจากที่เราได้กล่าวมาข้างต้นนี้  คงจะดีไม่น้อยหากเราหันกลับมาใส่ใจดูแลตัวเองกันมากขึ้นเพื่อสุขภาพและผิวพรรณที่ดีของเรา