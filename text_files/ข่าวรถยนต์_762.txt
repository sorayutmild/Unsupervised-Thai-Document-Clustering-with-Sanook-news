     All-new Toyota Corolla Altis 2019 ใหม่ ถูกเปิดตัวอย่างเป็นทางการแล้วที่ประเทศไต้หวัน ซึ่งคาดว่าเวอร์ชั่นไทยก็จะมีหน้าตาแบบเดียวกัน เราจึงนำมาเทียบช็อตต่อช็อตกับ Honda Civic 2019 โฉมปัจจุบันว่าคันไหนจะสวยลงตัวกว่ากัน?
 
ดีไซน์ด้านหน้า

     บุคลิกของทั้ง Altis และ Civic ค่อนข้างแตกต่างกันชัดเจน โดย Altis ถูกเน้นความหรูหรามากกว่าอย่างเห็นได้ชัด เน้นเอกลักษณ์ด้วยช่องรับลมขนาดใหญ่บริเวณกันชน พร้อมกับไฟหน้าดีไซน์เหลี่ยมสัน ขณะที่ Civic เน้นความสปอร์ตแบบเต็มพิกัด ด้วยดีไซน์ที่ดูแบนและกว้าง ในรุ่น RS ถูกตกแต่งด้วยกระจังหน้าและกรอบไฟตัดหมอกสีดำ พร้อมด้วยโป่งสันที่ให้ความดุดันมากกว่า
 
ดีไซน์ด้านท้าย

     ต้องยอมรับว่าดีไซน์ของ Altis อาจไม่หนีไปจากรุ่นปัจจุบันมากนัก เส้นสายถูกออกแบบเน้นความภูมิฐานมากกว่า Civic ชัดเจน เสริมความหรูหราด้วยการตัดขอบโครเมียมบริเวณไฟท้าย พร้อมทั้งย้ายฐานกระจกมองข้างไปติดตั้งไว้บริเวณประตู ขณะที่ Civic เน้นความโฉบเฉี่ยวดูมีมิติมากกว่า มีภาพลักษณ์ที่ดูวัยรุ่นอย่างชัดเจน
 
ดีไซน์ด้านข้าง

     เส้นสายด้านข้างของ Altis ชวนให้นึกถึง Yaris ATIV ที่ถูกขยายใหญ่ขึ้น ตัดด้วยขอบประตูโครเมียม แนวหลังคาด้านท้ายออกแบบให้มีความตั้งชันมากกว่า Civic ทำให้ตัวรถดูภูมิฐานมากกว่า ขณะที่ Civic ถูกออกแบบให้ลำตัวดูยาวด้วยการใส่กระจกโอเปร่าบริเวณเสาหลัง แนวหลังคาที่ลาดเทจรดกระโปรงท้ายแบบรถคูเป้เน้นความสปอร์ตเป็นพิเศษ
 
ดีไซน์ไฟหน้า-ไฟท้าย

     ดีไซน์ไฟหน้าของ Altis เน้นความเหลี่ยมสันแฝงด้วยความโฉบเฉี่ยว ออกแบบไฟส่องสว่างเวลากลางวันให้มีลักษณะเป็นแถบยาว พร้อมชุดไฟหลักแบบโปรเจคเตอร์ LED (ในรุ่นท็อป) ขณะที่ไฟท้ายแม้ว่าจะดูเรียบง่ายกว่า Civic แต่หากมองดีๆ ก็จะเห็นว่าถูกออกแบบให้มีมิติเช่นกัน ขณะที่ Civic ก็ติดตั้งชุดไฟหน้าแบบ LED เช่นกัน แต่ใช้วิธีกระจายแสงแบบมัลติรีเฟลกเตอร์ที่ให้ความสวยงามไปอีกแบบ ขณะที่ไฟท้ายออกแบบให้มีเอกลักษณ์ยามค่ำคืนด้วยรูปตัว C
 
ภายในห้องโดยสาร

     ห้องโดยสารของ Altis เน้นความล้ำสมัย ชวนให้นึกถึงครอสโอเวอร์ C-HR โดดเด่นด้วยหน้าจออินโฟเทนเม้นท์เหนือแผงคอนโซล อ่านง่าย ขณะที่ Civic ถูกออกแบบเน้นผู้ขับขี่เป็นสำคัญ ให้ความรู้สึกคล้ายห้องนักบิน เน้นความสปอร์ตมากกว่าชัดเจน
     ปัจจุบันยังไม่มีกำหนดเปิดตัว All-new Toyota Corolla Altis 2019 ในประเทศไทยขณะนี้ หากมีความคืบหน้าอย่างไรจะนำมาแจ้งให้ทราบอีกครั้งครับ
 