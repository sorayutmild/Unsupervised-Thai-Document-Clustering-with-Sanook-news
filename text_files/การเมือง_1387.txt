เมื่อเวลาประมาณ 01.00 น.(23 พ.ค.) ที่กองบังคับการสนับสนุนทางอากาศตำรวจตระเวนชายแดน ค่ายนเรศวร อ.ชะอำ จ.เพชรบุรี พล.ต.ต.รุ่งโรจน์  แสงคร้าม รองผู้บัญชาการตำรวจภูธรภาค 7 พร้อมด้วย พล.ต.ต.เทพ  อมรโสภิต ผู้บังคับการค่ายนเรศวร ได้พาคณะสื่อมวลชนหลายแขนงเข้าพิสูจน์ดูสถานที่ควบคุมตัวแกนนำ นปช.ทั้ง 8 คนว่า ได้มีการจัดสถานที่ควบคุมตัวไว้ในที่เหมาะสมโดยแยกการควบคุมแต่ละรายอย่างเป็นสัดส่วน ซึ่งได้ใช้อาคารเรือนนอนของกองร้อยพิเศษ 2 กองกำกับการ 3 ซึ่งเป็นอาคารเรือนนอนของนักเรียนฝึกภายในค่าย ซึ่งมีการนำรั้วลวดหนามมาวางล้อมรอบและมีกำลังเจ้าหน้าที่คอยควบคุมดูแลโดยรอบอาคารและบริเวณหน้าห้องควบคุมบนชั้นสอง ส่วนแนวร่วม นปช.อีก 4 คนที่เหลือถูกแยกควบคุมไว้ยังเรือนนอนอีกหลังหนึ่งซึ่งอยู่ติดกันและมีการจัดวางกำลังดูแลอย่างเข้มงวดด้วยเช่นกัน ซึ่งผู้บังคับการค่ายนเรศวร พร้อมด้วยรองผู้บัญชาการตำรวจภูธรภาค7 ได้พาสื่อมวลชนขึ้นไปตรวจดูห้องควบคุมแกนนำทั้ง 8 คน ที่ชั้นสองของอาคาร โดยห้องแรกพบนายขวัญชัย ไพรพนา กำลังนอนหลับอยู่ ส่วนห้องที่สองนายแพทย์เหวง โตจิราการ ห้องที่สามนายนิสิต สินธุไพร ห้องที่สี่นายยศวริศ ชูกล่อม หรือเจ๋ง  ดอกจิก ห้องที่ห้านายวีระ  มุสิกพงศ์ ห้องที่หกนายณัฐวุฒิ  ใสยเกื้อ ห้องที่เจ็ดนายก่อแก้ว พิกุลทอง และห้องสุดท้ายคือนายวิภูแถลง  พัฒนภูมิไทย โดยส่วนใหญ่นอนหลับเกือบทั้งหมดยกเว้นนายวิภูแถลงที่ยังนั่งอ่านหนังสืออยู่ ซึ่งรองผู้บัญชาการภาค 7 ได้ชี้แจงว่าเพื่อความสบายใจของทุกฝ่าย จึงได้ให้สื่อมวลชนได้เข้ามาตรวจสอบให้ชัดเจนว่าทางเจ้าหน้าที่ได้มีการจัดสถานที่ควบคุมอย่างเป็นสัดส่วนแล้ว ซึ่งวันแรกนั้นมีความขลุกขลักเนื่องจากมีจำนวนผู้ถูกควบคุมตัวจำนวนมากและอยู่ระหว่างเดินทามาถึงจึงมีญาติๆของแกนนำที่มอบตัวแล้วตามมาด้วยถ่ายรูปออกไปจนถูกวิพากษ์วิจารณ์อย่างหนัก เจ้าหน้าที่เองก็ไม่สบายใจจึงให้สื่อเข้ามาพิสูจน์เพื่อสังคมจะได้รับทราบข้อเท็จจริง โดยสื่อมวลชนใช้เวลาเข้าไปสังเกตุการณ์ประมาณ 1 ชั่วโมง ก่อนที่จะแยกย้ายกันกลับ 