พล.ต.ต.วิสุทธิ์ วานิชบุตร อ้าง เหตุถูกย้ายเข้ากรุ ถูกการเมืองแทรก ขอนายกฯ และ ผบ.ตร. รับผิดชอบ พร้อมระบุ ไม่ร้องศาล แต่ขอฟ้องร้องประชาชน ผ่านสื่อให้เป็นผู้ตัดสินแทน
พล.ต.ต.วิสุทธิ์ วานิชบุตร รองผู้บัญชาการตำรวจภูธรภาค 9 เปิดเผยถึงกรณีที่ถูกโยกย้ายให้เข้ามาดำรงตำแหน่ง รองผู้บัญชาการสำนักกฎหมายและคดี ว่าในเรื่องดังกล่าวเกิดจากการแทรกแซงของนักการเมืองในพื้นที่ภาคใต้ เนื่องจากขณะที่ดำรงตำแหน่งเป็น รองผู้บัญชาการตำรวจภูธรภาค 9 ได้มีการเข้าไปจับกุมการค้าน้ำมันเถื่อน บ่อนการพนัน หวย โต๊ะบอล และยาเสพติดที่เป็นการขัดผลประโยชน์ของนักการเมืองกลุ่มหนึ่ง โดยในเรื่องนี้ถือเป็นการโยกย้ายที่มีการเตรียมการไว้ล่วงหน้าแล้ว
อย่างไรก็ตามยืนยันว่า การโยกย้ายในครั้งนี้มีผลประโยชน์และโผของนักการเมืองเป็นหลัก
พล.ต.ต.วิสุทธิ์ กล่าวเพิ่มเติมอีกว่า ในเรื่องนี้ นายกรัฐมนตรี ผบ.ตร. และ ก.ตร.จะต้องเป็นผู้รับผิดชอบ พร้อมยืนยันว่าในเรื่องนี้นั้นจะไม่มีการฟ้องร้องต่อศาล แต่จะฟ้องร้องผ่านสื่อมวลชน และประชาชน ให้เป็นผู้ตัดสิน และการต่อสู้ในครั้งนี้นั้น ถือเป็นการทำเพื่อข้าราชการในทุกหน่วยงาน ทุกทบวง ทุกกระทรวง ทุกกรม
 