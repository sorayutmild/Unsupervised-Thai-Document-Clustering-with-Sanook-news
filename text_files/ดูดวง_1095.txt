การนั่งสมาธิ ไม่เพียงแต่จะช่วยฝึกรวบรวมจิตของเราให้อยู่เพียงที่เดียว ไม่กระจัดกระจาย จิตใจสงบร่มเย็น และช่วยทำให้เรามีสติสัมปชัญญะในการทำสิ่งต่างๆ ต่อไปในอนาคต แต่ยังช่วยปลดปล่อยทุกข์กรรมที่เคยทำไว้แต่ชาติปางก่อน ให้แก่เจ้ากรรมนายเวรของเราอีกด้วย ซึ่งหากเจ้ากรรมนายเวรของเราได้บุญมากพอ เราก็จะไม่มีสิ่งใดข้องเกี่ยวต่อกัน ทำการสิ่งใดก็จะไร้ซึ่งอุปสรรค ชีวิตเป็นสุข ราบรื่นด้วยดี

วิธีการนั่งสมาธิ เพื่อแก้กรรมจากเจ้ากรรมนายเวร1. ต้องเป็นคนที่หมั่นทำบุญทำทาน และรักษาศีล 5 เสียก่อน จึงจะทำสมาธิง่ายขึ้น 2. เลือกช่วงเวลานั่งสมาธิได้ตั้งแต่ 6 โมงเช้า จนถึงก่อนเวลาพระอาทิตย์ตกดินในช่วงเย็น เพราะหากเลยเวลานั้นไปแล้ว คนที่จะมารับส่วนบุญจากเราจะไม่ใช่เจ้ากรรมนายเวร แต่เป็นสัมภเวสี หรือเหล่าวิญญาณเร่ร่อนแทน3. ทำจิตใจให้สงบ นิ่ง เหมือนช่วงเวลาก่อนที่เราจะนอนหลับ เมื่อนั่งสมาธิจนจิตนิ่งแล้ว ให้เริ่มกล่าวคำอธิษฐาน ขอยกส่วนบุญส่วนกุศลที่นั่งสมาธิมา ให้แก่เจ้ากรรมนายเวรทั้งหลาย หากใครนึกคำพูดไม่ออก สามารถว่ากล่าวตามคำอธิษฐานของคุณริชชี่-พีระวัฒน์ อริยทรัพย์กมล ผู้มีสัมผัสพิเศษจากการนั่งสมาธิ และแนะนำวิธีการนั่งสมาธิเพื่อแก้กรรมนี้กันได้เลยค่ะ
“ถึงเจ้ากรรมนายเวรของลูก ขณะนี้ลูกชื่อ นาย,นาง,นางสาว...................นามสกุล...............กำลังทำสมาธิถึงเจ้ากรรมนายเวรของลูกอยู่ ซึ่งไม่ว่าเจ้ากรรมนายเวรของลูกจะเป็นคนใกล้ตัว สัตว์ใกล้ตัว เทวดาใกล้ตัว ทั้งที่มีชีวิตอยู่และดับสูญกลายเป็นจิตวิญญาณเป็นเทพแล้วก็ตามชาตินี้ ภพนี้กับชาติที่แล้ว ก็เหมือนกับเป็นคนละคนกันแล้ว แต่ผลกรรมยังตามมาตอบสนองอยู่ตอนนี้ลูกได้รับรู้แล้วว่าผลกรรมมีจริงจากการที่ลูกประสบปัญหาต่างๆ (บอกปัญหาหรือโรคที่เกิดขึ้นกับตัวให้ละเอียด) ซึ่งลูกรู้แล้วว่ามันเจ็บปวดเพียงใด มาบัดนี้ได้รับรู้ผลกรรมที่ลูกได้กระทำไว้กับท่านในอดีตชาติแล้ว ลูกสำนึกบาปแล้ว ลูกจึงขอทำสมาธิเพื่อแสดงให้เจ้ากรรมนายเวรเห็นว่าลูกได้สำนึกผิดแล้ว โดยการทำสมาธินี้ไม่ใช่การทำเพื่อเอาผลบุญให้ท่านแต่เป็นการทำเพื่อให้รู้ว่าลูกสำนึกบาป บุญ คุณ โทษ กรรมเวรต่างๆ ที่ลูกได้ทำแล้ว เพราะผลบุญถ้าใครอยากได้ท่านต้องปฏิบัติเอง โดยการทำความดี ทำสมาธิ ถือศีล 5 โดยถ้าท่านพอใจการทำสมาธิขอให้ท่านนำเอาสิ่งที่ทำทิ้งไว้กับลูกกลับคืนไปด้วย โดยให้อาการและปัญหาต่างๆ ของลูกได้หายเป็นปลิดทิ้งโดยลูกจะขอนั่งสมาธิ ณ บัดนี้”
4. สามารถนั่งสมาธิได้นานตามที่ต้องการ แล้วแต่กำลังและความถนัดของแต่ละคน
หากทำสม่ำเสมอจะทำให้จิตใจสงบ ร่มเย็น ใจเย็น ทำการสิ่งใดด้วยความรอบคอบมากขึ้น ฝึกนั่งสมาธิกันบ่อยๆ นะคะ เพื่อสุขภาพจิตที่ดีของทุกๆ ท่านค่ะ

ขอขอบคุณข้อมูลจาก Modonut.net