กู้ภัยเล่านาทียื้อชีวิตทนายความถูกสัตวแพทย์หนุ่มแทงดับ หลังรับแจ้งเหตุชกต่อยกลางถนนพระราม 9 ขณะ วิน จยย. เผยเกิดเหตุเป็นประจำ
จากกรณี นายศรุติ อายุ 27 ปี อาชีพสัตวแพทย์ ใช้อาวุธมีดแทง นายยิ่งพันธ์ อายุ 56 ปี อาชีพทนายความ เสียชีวิต บริเวณแยกรามสูร ถนนพระราม 9 ด้านขาเข้า แขวงและเขตห้วยขวาง กรุงเทพฯ เหตุมีปากเสียงทะเลาะวิวาท หลังจากมีเหตุขับรถปาดหน้ากัน เมื่อกลางดึกที่ผ่านมาว่า
ล่าสุด (11 พ.ค.) นายสุรกิตต์ เป่งสงวน อาสาสมัครกู้ภัยป๋อเต็กตึ๊ง เล่าว่า หลังรับแจ้งมีเหตุชกต่อยบริเวณสะพานยกระดับข้ามแยกรามคำแหง เชิงสะพานขาเข้า ระหว่างผู้ใช้รถใช้ถนนจึงไปตรวจสอบครั้งแรกไม่พบเหตุดังกล่าว และมีประชาชนแจ้งเบาะแสเป็นครั้งที่ 2 จึงไปตรวจสอบอีกทั้งแต่ก็ไม่พบ
กระทั่งมาพบเหตุรถชนกันบริเวณแยกไฟแดง ห่างออกจากเชิงสะพานฯ ประมาณ 300 เมตร ที่เกิดเหตุมีอุบัติเหตุรถเฉี่ยวชนกัน ตรวจสอบพบว่าคนขับรถเก๋งฮอนด้า ซีวิค มีอาการตกใจอยู่ภายในรถ ใกล้กับรถฮอนด้าซีวิค เจ้าหน้าที่พบรถกระบะอีก 1 คัน คนขับอยู่ในอาการหมดสติ เจ้าหน้าที่กู้ภัยจึงได้นำชายคนดังกล่าวออกมาจากรถ และพยายามทำซีพีอาร์ (CPR) ประมาณ 30 นาที แต่ไม่สามารถยื้อชีวิตไว้ได้
จากการตรวจสอบ พบว่าคู่กรณีมีการเฉี่ยวชนกันระหว่างขับรถ ก่อนจะมาจอดบริเวณเชิงสะพานฯแล้วมีปากเสียงถึงขั้นคนขับรถเก๋งใช้อาวุธมีด แทงคนขับรถกระบะ โดยพบกองเลือดจำนวนมากบนพื้นถนน จากนั้นสองคันมีความพยายามขับรถติดตามกัน จนไปจอดที่เกิดเหตุทั้งสองคันบริเวณไฟแดง
ด้าน วินจักรยานยนต์รับจ้างบริเวณดังกล่าว เล่าว่า เมื่อช่วงค่ำของเมื่อวาน (10 พ.ค.) มีเหตุชกต่อยและใช้อาวุธมีดแทงกัน จากนั้นก็มีการขับรถติดตามกัน กระทั่งมีผู้เสียชีวิตในเวลาต่อมา ส่วนคนก่อเหตุมีอาการช็อก
โดยวินจักรยานยนต์รับจ้าง กล่าวด้วยว่าถนนเส้นดังกล่าวมักจะมีเหตุเกิดขึ้นบ่อยครั้ง อาทิ อุบัติเหตุ, คนกระโดดสะพานลอยฆ่าตัวตาย และเหตุทะเลาะวิวาท มองว่าเป็นจุดที่เกิดเหตุเป็นประจำ

รับศพทนายถูกสัตวแพทย์หนุ่มแทงดับ ญาติถามทำไมทำรุนแรงขนาดนี้
