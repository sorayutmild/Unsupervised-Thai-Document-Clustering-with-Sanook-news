หลังปรากฏตัวครั้งแรกต่อหน้าสื่อมวลชนที่เมืองคานส์ พร้อมกับชุดโอต์ กูตูร์ จาก Ashi Studio ที่ได้รับเสียงชื่นชมจากนักวิจารณ์แฟชั่นทั่วโลกไปแล้ว เมื่อวันที่ 19 พฤษภาคม ในวันถัดมา หลายคนยังจับตามองลุคของสาว ชมพู่ อารยา อย่างใจจดใจจ่อ
ซึ่งในวันที่ 2 ของการเดินพรมแดง ภาพที่ส่งตรงมาจากเมืองคานส์ก็ไม่ทำให้คนไทยผิดหวัง ชมพู่ ปรากฏตัวพร้อมกับชุดจาก Giambattista Valli พร้อมกับเครื่องประดับของ Chopard สวยเจิดจรัส จนได้รับคัดเลือกเป็น 1 ใน 6 ชุดที่ดีที่สุดของวัน
แต่ในขณะที่สาวชมพู่กำลังโพสท่าเฉิดฉายกลางพรมแดง ก็มีเหตุไม่คาดคิด เมื่อเจ้าหน้าที่เกิดผิดคิวปล่อยคนเข้ามาในพรมแดงทั้งที่นางแบบหลายคนยังเดินโชว์ตัวกับช่างภาพอยู่ ทำให้เกิดเหตุชุลมุนย่อมๆ เพราะกลุ่มคนเหล่านี้ไม่สนหน้าอินทร์หน้าพรหม กรูเข้ามาจนแทบจะชนสาวชมพู่อยู่แล้ว
แต่ถึงจะมีเหตุขัดข้องบางประการ แต่สปิริตและไหวพริบการเอาตัวรอดของสาวชมพู่ก็อยู่ในขั้นดีเยี่ยม เพราะเจ้าตัวแหวกผู้คนที่เดินสะเปะสะปะเข้ามา ก่อนเดินพุ่งไปหาตากล้องพร้อมโพสท่าสะบัดกระโปรงอย่างสวยงาม เรียกว่าไม่มีอะไรหยุดความเลิศเลอของผู้หญิงที่ชื่อ ชมพู่ อารยา ได้จริงๆ!!
ขอบคุณภาพจากอินสตาแกรม @hwanjeabjeab @chomismaterialgirl

