 

ฟิล์ม รัฐภูมิ โตคงทรัพย์ นักร้องดังไม่ใช่รายแรกในวงการบันเทิง ที่ต้องตกอยู่ในชะตากรรมท้องไม่รับจนต้องขอตรวจดีเอ็นเอ
ย้อนกลับไปก่อนหน้านี้เจ เจตริน วรรธนสิน ศิลปินรุ่นพี่ต่างค่าย คือคนแรกที่สร้างความตระหนก และฮือฮามาก เมื่อถูกขุดคุ้ยจนต้องออกมายอมรับว่าตนเป็นพ่อของ น้องเจด้า ที่เกิดกับรองนางสาวไทย จิดาภา ณ ลำเลียง 
รวมถึง กรณีของนักร้องวงร็อคอันดับต้นๆ แด็กส์ บิ๊กแอส ก็เคยต้องประสบกับชะตากรรมเช่นนี้ เมื่อมีนางแบบเพนท์เฮาส์ออกมาเปิดตัวว่าท้่องกับนักร้องหนุ่ม จนถึงขนาดท้าตรวจดีเอ็นเอ แต่รายนี้รอดตัวไป เพราะผลพิสูจน์ออกมาแล้วว่าไม่ใช่พ่อเด็ก แต่ก็เสียชื่อเสียงไปไม่น้อย  ผิดกับรายของอดีตนักร้องลูกทุ่งคนดัง มนต์สิทธิ์ คำสร้อย ถ้ายังจำกันได้ เขาถูกหางเครื่องสาวออกมาเรียกร้องผ่านสื่อว่า นักร้องดังเป็นพ่อของลูกตน ซึ่งก็ต้องใช้วิธีตรวจดีเอ็นเอ เข้ามาช่วยจนได้ผลออกมาว่าเป็นลูกของนักร้องดังจริง
ใช่ว่าจะมีแต่ฝ่ายชาย ฝ่ายหญิงในวงการ อย่างเอ อัญชลี และแวร์ โซ ก็ต้องกลายเป็นแม่ใบเลี้ยงเดี่ยว เพราะฝ่ายชายไม่ยอมออกมารับผิดชอบ แต่ทั้งคู่ก็แข็งแกร่งพอที่จะทำหน้าที่นี้
ทุกกรณีที่เกิดขึ้นยิ่งเหมือนเป็นการตอกย้ำว่าวงการบันเทิงภายนอกดูสวยงาม แต่ภายในนั้นเละเทะ ได้แต่หวังว่าอย่าเกิดเหตุการณ์เช่นนี้ขึ้นอีก ขอตัวอย่างดีๆ ให้กับสังคมบ้างจะดีกว่า!!


 