เห็นคุณแม่คนสวย "กบ สุวนันท์" โพสต์อินสตาแกรม เขียนซึ้งเนื่องในโอกาสครบรอบแต่งงาน 8 ปีเต็ม จนแฟนๆ แห่เข้าไปคอมเม้นท์อวยพรพร้อมกับกดไลค์ให้แบบถล่มทลาย
ล่าสุดพอมีโอกาสได้เจอกับสาวกบในงานแถลงข่าว "โครงการแว่นตาเพื่อน้อง ปี 4" ก็เลยต้องขอเข้าไปจ่อไมค์ถามสักหน่อยว่า ชีวิตครอบครัวและลูกๆ ทั้งสอง "น้องณดา" กับ "น้องณดล" ตอนนี้เป็นยังไงบ้าง
รวมถึงถือโอกาสอัพเดทอาการป่วยของ "คุณพ่อเดียร์" คุณพ่อของพระเอกหนุ่ม "ศรราม เทพพิทักษ์" ที่ขณะที่กำลังรักษาตัวอยู่ในโรงพยาบาล ว่าเจ้าตัวได้มีโอกาสพูดคุยหรือให้กำลังใจพระเอกหนุ่มบ้างหรือเปล่า ซึ่งสาวกบก็ได้เผยให้เราฟังว่า
ตอนนี้ ณดา กับ ณดล ปรับตัวเข้าหากันได้ดีแล้วหรือยัง ?"ตามประสาพี่น้องค่ะ ด้วยวัยของณดลที่ยังจะใช้อารมณ์เสียมากกว่า อย่างณดาที่เขาโตแล้ว กบก็จะแค่สอนเขาว่าถ้าหากณดลทำอะไรเราก็ให้มาบอกคุณแม่ อย่าไปลงไม้ลงมือตีน้องด้วยตัวเอง เพราะเราตัวโตกว่า ก็จะบอกเขาว่า เดี๋ยวพอณดลโตขึ้นเขาก็จะตัวสูงใหญ่ ถ้าณดาไปทำอะไรเขามากๆ เดี๋ยวณดาจะเสร็จเขาแน่เลยนะ (หัวเราะ) เขาก็เลานด้วยกันได้ค่อนข้างดีค่ะ ณดลจะเล่นแรงตามประสาเด็กผู้ชาย แล้วพี่สาวก็จะไม่ค่อยชอบ เช่นโยนหนังสือใส่ ตีพี่ ซึ่งเราเองก็ต้องค่อยๆ สอน ค่อยๆ คุย ค่อยๆ ปรับกันไป"
ทางด้านของพี่บรู๊ค เราสองคนแบ่งเวลาดูแลลูกยังไงบ้าง ?"พี่บรู๊คจะยกหน้าที่การเลี้ยงลูกให้กับกบทั้งหมด เพราะเท่าที่เห็นคือคุณพ่อไม่ดุลูกเลย ตามใจทุกอย่าง คุณพ่อเองทำงานหนัก ลูกก็จะอยู่กับคุณแม่เสียเยอะ และพอเขามีเวลาได้อยู่กับลูก เขาก็จะตามใจเพราะกลัวว่าลูกจะไม่รัก เขาจะไม่ดุลูกเลย ลูกๆ อยากได้อะไรก็จะตามใจทุกอย่าง แม่เลยต้องรับศึกหนักเป็นนางยักษ์อยู่คนเดียว"
ครบรอบแต่งงาน 8 ปี เมื่อวันที่ 9 มกราคม ที่ผ่านมา เป็นยังไงบ้าง ?"จริงๆ ไม่ได้มีอะไรมาก เราก็จะคุยกันสนุกๆ ว่า หนูทนพี่มาได้ตั้ง 8 ปีแล้วนะ (หัวเราะ) ซึ่งเขาก็จะตอบกลับมาว่า เขาก็ทนกบมาได้ 8 ปี เหมือนกัน (ยิ้ม) คู่เราไม่ใช่คู่ที่หวานหรือจี๋จ๋ากันมาก แต่เราก็พยายามทำหน้าที่ของเราให้ดีที่สุด เราพยายามจะจับมือกันไว้แน่นๆ เหมือนที่กบโพสต์ลงในไอจีว่า ไม่ว่าจะเกิดอะไรขึ้นเราทั้งคู่ก็จะพยายามจับมือกันไว้แน่นๆ บางครั้งอาจจะเป็นกบบ้างที่งอแง บางครั้งก็จะมีพี่บรู๊คบ้างที่จะคอยพูดว่าทำไมถึงเป็นอย่างนั้นอย่างนี้ ด้วยหน้าที่การงานที่ต้องทำ ด้วยบทบาทที่ต้องดูแลลูกไปด้วยทำงานไปด้วย มันก็เลยทำให้ต้องมีอารมณ์กันบ้างตามประสา แต่กบก็เชื่อว่า 8 ปี ที่แต่งงานกันมา และ 11 ปี ที่คบกันมา มันทำให้เราเข้าใจ ทำให้เราอดทน รู้จักที่จะให้อภัย"
"พี่บรู๊คเองได้เข้ามาสอนอะไรกบหลายอย่าง การใช้ชีวิตคู่ เราได้เรียนรู้หลายๆ สิ่ง หลายๆ อย่าง จากสิ่งที่ผ่านมา เราอาจจะทำผิดทำพลาดไปบ้าง เขาเองก็อาจจะมีข้อเสียบ้าง แต่เราก็เรียนรู้กันไป กบเชื่อว่าการที่เราผ่านกันมาได้ขนาดนี้ กว่าจะมีวันนี้มันไม่ง่าย พี่ๆ ทุกคนก็น่าจะทราบว่าที่ผ่านมามันก็ไม่ได้ง่าย กบเชื่อว่ากบจะทำวันนี้ให้ดีที่สุดเพื่อลูก เพื่อเด็กๆ ทั้งสองคนนี้ ทั้งกบและพี่บรู๊คจะทำให้ดีที่สุด เพื่อความอบอุ่นและความเป็นครอบครัวของทั้งสองคน ด้วยความรักของเราทั้งสองคน"
ตอนนี้ก็ดูเหมือนว่าชีวิตลงตัวสมบูรณ์แบบแล้ว ?"ก็ถือว่าสมบูรณ์นะคะ ณ ที่ๆ กบยืนอยู่ปัจจุบันนี้ กบคิดว่ากบมีความสุขมากแล้ว เราก็ประคับประคองดูแลกัน ปฏิบัติกันแบบนี้ต่อไปอีกเรื่อยๆ อะไรที่เราทำมาดีแล้วเราก็ทำต่อไป อะไรไม่ดีเราก็แก้ไข ตัดทอน ตัดทิ้ง ปรับปรุง มันก็จะอยู่ด้วยกันได้ดี"
มีมุมที่พี่บรู๊คพาเราเซอร์ไพรส์หนีลูกไปเที่ยวกันสองคนบ้างไหม ?"เมื่อวานพี่บรู๊คทำงานค่ะ เขาก็เลยบอกว่าทานข้าวที่บ้านเนอะ กบเองก็บอกว่าได้ๆ พอตอนเย็นกบโทรไปถาม พี่บรู๊คบอกว่าจะกลับบ้านดึกหน่อย กบก็เลยบอกว่ากบไม่รอทานข้าวนะ สรุปงานฉลองเมื่อวานก็คือต่างคนต่างทานข้าว (หัวเราะ) อยู่มี่บ้านไม่ได้ไปไหน มุมหวานเราไม่ค่อยมี เราจะใช้ชีวิตกันแบบเรียบๆ มากกว่า จะเห็นได้เลยว่าชีวิตกบค่อนข้างเรียบง่าย อยู่กันแบบง่ายๆ ไม่ได้ซีเรียสว่าวันนี้เธอจะต้องมากับฉัน วันนี้ฉันจะต้องมีเซอร์ไพรส์พิเศษให้กับเธอ ปีไหนมีก็ดีใจแฮปปี้มีความสุข ปีไหนไม่มีเราก็มีความสุขแล้วแค่เราได้อยู่ด้วยกันจนถึง ณ วันนี้ แค่นี้คือกบแฮปปี้แล้ว ไม่มีงอน ไม่มีน้อยใจ ต้องบอกว่าเวลานี้ครอบครัวของเรามีลูกเป็นที่ตั้ง การที่เราจะไปทานข้าวกันดึกๆ ลูกก็จะไปด้วยไม่ได้ ฉะนั้นเราก็เลยฉลองกันที่บ้าน อย่างวันเกิดกบที่ผ่านมาก็ฉลองกันที่บ้าน แต่ถ้าหากมีโอกาสไปก็จะไปไม่เกิน 5 โมงเย็น อาจจะได้ทานข้าวกันนิดๆ หน่อยๆ และก็พาลูกกลับบ้านนอน"
"ชีวิตเราทุกวันนี้มีลูกเป็นที่ตั้ง เราเลยไม่รู้สึกว่าทำไมถึงไม่มา ทำไมถึงไม่ฉลอง ทำไมถึงไม่มีดอกไม้ให้ หรือไม่มีของขวัญให้ กบคิดว่าสิ่งที่เราอยู่กันทุกวันนี้มันก็ดีมากที่สุดที่เรามีแล้ว"
อย่างเรากลับมารับละครอีกครั้ง พี่บรู๊คเขาว่ายังไงบ้าง ?"ไม่ได้ว่าอะไรเลยค่ะ พี่บรู๊คเขาเข้าใจอยู่แล้วว่ากบเป็นคนที่ชอบทำงาน กบทำงานมาทั้งชีวิตของกบ ความน่ารักของพี่บรู๊คคือ เวลาที่กบออกมารับงานพี่บรู๊คเขาก็จะช่วยดูแลและรับส่งลูกให้ แต่ที่กบไม่อยากจะรับงานก็เป็นเพราะว่ากบอยากดูแลลูก และเอาจริงๆ ตัวพี่บรู๊คเองเขาก็โอเคมากค่ะ"
พ่อพี่หนุ่มป่วย เราได้ให้กำลังใจเขายังไงบ้าง ?"กบคุยกับพี่หนุ่มตลอดค่ะ แต่ขออนุญาตให้พี่หนุ่มเป็นคนตอบเองดีกว่านะคะ เจอหน้าเขากบก็จะให้กำลังใจ กอดพี่เขาตลอด บอกพี่เขาว่าสู้ๆ นะ กบรู้ว่าพี่หนุ่มคือลูกที่กตัญญูมาก รักพ่อรักแม่มาก เชื่อว่าที่พี่หนุ่มทำทุกวันนี้ก็เพื่อพ่อเพื่อแม่ ก่อนหน้านี้เรามีโอกาสได้คุยกันอยู่หลายครั้ง เลยรู้ว่าทั้งชีวิตของพี่หนุ่มเขาทำเพื่อครอบครัวของเขาจริงๆ พอถึง ณ วันนี้กบเชื่อว่ากำลังใจจากคนรอบข้างสำคัญที่สุด พี่หนุ่มยังเข้มแข็งอยู่ ล่าสุดที่คุยกันก็มีน้ำตาคลอให้เห็นอยู่บ้าง น้องคนหนึ่งก็ให้กำลังพี่ชายอย่างเต็มที่ที่สุดเช่นกัน เท่าที่เราจะทำได้ ส่วนตัวกับยังไม่มีโอกาสได้ไปเยี่ยมอาเดียร์ เพราะว่าคุณหมอเขาห้ามเยี่ยม"
ล่าสุดปกนิตยสารแพรว น้องมะลิ กับ น้องณดล วางแผงวันแรกก็หมดเลย ?"ต้องขอบคุณแฟนคลับของน้องมะลิและแม่โบว์ด้วยจริงๆ เพราะแฟนคลับของน้องมะลิเยอะมาก เลยเอ็นดูเมตตาเผื่อแผ่มาถึงณดลด้วย วันที่ถ่ายเราก็ทำงานกันสนุกมาก ณดลเขินแม่โบว์มาก เขินแม่โบว์นะคะไม่ใช่พี่มะลิ (หัวเราะ) ต้องขอบคุณแฟนคลับของแม่โบว์และน้องมะลิ ของกบ ของณดา ณดล ที่ให้การต้อนรับเราอย่างดีกับหนังสือเล่มนี้ ซึ่งตัวกบเองยังไม่มีโอกาสได้เห็นหนังสือเลย แต่ก็ต้องขอบคุณมากๆ นะคะ"