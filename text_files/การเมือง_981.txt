บรรยากาศในงานพิธีอุปสมบทของ นายอริสมันต์ พงศ์เรืองรอง อดีตแกนนำ นปช. ล่าสุด มีกลุ่มคนเสื้อแดงเดินทางมาร่วมงานเป็นจำนวนมาก ซึ่ง นายอริสมันต์ ได้กล่าวก่อนที่จะมีการทำพิธีปลงผมในเวลา 08.00 น. ด้วยอาการสงบและสำรวม ว่า จะตั้งใจบวชทดแทนคุณบิดา มารดา และอุทิศส่วนบุญส่วนกุศลให้กับคนเสื้อแดงที่เสียชีวิตจากการชุมนุมทางการเมือง โดยในระยะเวลา 1 เดือนที่บวชนี้ ตนก็จะตั้งใจปฏิบัติธรรมอย่างเต็มที่ และแม้ว่าจะมีการอุปสมบทขณะที่ยังมีคดีความติดตัวอยู่ก็ถือว่าไม่ใช่ปัญหา เพราะก่อนหน้านี้ได้ปรึกษากับพระอุปัชฌาย์แล้ว ว่าสามารถทำได้
ขณะที่ นางระพิพรรณ พงศ์เรืองรอง ภรรยาของ นายอริสมันต์ ได้กล่าวด้วยสีหน้ายิ้มแย้มว่า ในวันนี้ ครอบครัวและลูกชายของ นายอริสมันต์ ได้เดินทางมาเข้าร่วมงานทั้งหมด โดยในช่วงนี้จะเดินทางมาถวายภัตตาหารเพล และนิมนต์ไปทำบุญที่บ้าน
ล่าสุด นายอริสมันต์ พงศ์เรืองรอง อดีตแกนนำ นปช. ได้ถือฤกษ์ เวลา 09.19 น. เข้าพิธีอุปสมบทที่วัดสัมพันธวงศ์ โดยได้รับฉายาว่า "ฐิตะมันโต" แปลว่า ผู้ตั้งมั่นอยู่ในความสำเร็จ โดยมีบุคคลสำคัญทางการเมือง และอดีตแกนนำกลุ่มคนเสื้อแดงเข้าร่วมพิธีเป็นจำนวนมาก อาทิ พล.อ.ชัยสิทธิ์ ชินวัตร นายยงยุทธ ติยะไพรัช นายสุพร อัตถาวงศ์ (แรมโบ้อีสาน) นางดารุณี กฤตบุญญาลัย รวมถึง นายนิวัฒน์ธำรง บุญทรงไพศาล รัฐมนตรีประจำสำนักนายกรัฐมนตรีคนใหม่ ซึ่งบรรยากาศพิธีแห่นาคก่อนหน้านี้ เป็นไปด้วยความปิติยินดีของผู้เข้าร่วมงาน รวมถึงกลุ่มคนเสื้อแดงกว่า 400 คน ที่มาร่วมรำแห่นาคอย่างสนุกสนาน