(3 ม.ค.) ผู้สื่อข่าวรายงานว่า เกิดกระแสวิพากษ์วิจารณ์เกี่ยวกับประเด็นทางการเมืองอีกครั้ง หลังมีข้อความในเฟซบุ๊ก ถูกโพสต์ลงในเพจ I Support PM Abhisit (กลุ่มผู้สนับสนุนนายอภิสิทธิ์) เกี่ยวกับเรื่องสายการบินใหม่ของ นายอริสมันต์ พงศ์เรืองรอง รวมทั้งสถานการณ์และท่าทีจากหลายฝ่ายในปัจจุบัน ซึ่งทั้งหมดระบุอ้างว่า ม.จ.จุลเจิม ยุคล เป็นผู้เผยแพร่ข้อความ
ตามรายงานระบวุ่า ข้อความในเฟซบุ๊กที่ถูกแอบอ้างว่า ม.จ.จุลเจิม ยุคล เป็นผู้โพสต์นั้น มีใจความเปิดโปงกรณีสายการบินใหม่ของ นายอริสมันต์ พงศ์เรืองรอง ซึ่งแท้จริงแล้ว เจ้าของที่แท้จริงคือ นางเยาวภา วงศ์สวัสดิ์ พร้อมทั้งอ้างว่า ขณะนี้มีเครื่องบิน 2 ลำ จอดเอาไว้ที่สนามบินดอนเมือง เตรียมพร้อมขนทรัยพ์สินเงินทอง เพื่อการลี้ภัยของคนตระกูลชินวัตร
ทั้งนี้ ข้อความในเฟซบุ๊กดังกล่าว ยังได้กล่าวอ้างถึง สถานการณ์ปัจจุบันทางการเมือง สาเหตุที่ นายสุเทพ เทือกสุบรรณ เลื่อนกำหนดปิดกรุงเทพฯ เป็นวันที่ 13 มกราคม นั้น ก็เพื่อให้องค์กรอิสระ, ศาลรัฐธรรมนูญ หรือ คณะกรรมการป้องกันและปราบปรามการทุจริตแห่งชาติ (ป.ป.ช.) ได้ลงดาบพรรคเพื่อไทย ในวันที่ 7 มกราคม และ แจ้งข้อกล่าวหา 383 ส.ส. และ ส.ว. ในวันที่ 10 มกราคม ที่จะสร้างขวัญกำลังใจให้กับกลุ่มมวลชน กปปส. เพื่อปิดกรุงเทพฯ
อย่างไรก็ตาม ภายหลังจากข้อความในเฟซบุ๊กเพจ I Support PM Abhisit ถูกเผยแพร่ไปทั่วโชเซียลเน็ตเวิร์ก จนกลายเป็นเสียงวิพากษ์วิจารณ์อย่างหนัก ล่าสุด ม.จ.จุลเจิม ยุคล ได้ออกมาโพสต์ปฏิเสธกรณีดังกล่าว ผ่านทางเฟซบุ๊ก Chulcherm Yugala ระบุว่า ไม่ได้เป็นผู้โพสต์ข้อความดังกล่าวแต่อย่างใด
เรียนท่านผู้รับข่าวสารทุกท่านทราบ เนื่องด้วยปรากฏมีการตัดต่อข้อความ โดยปรากฏชื่อผมเผยแพร่ในโซเชียลมีเดีย ในขณะนี้นั้น ผมขอเรียนว่าเป็นการตัดต่อข้อความ เพื่อมุ่งหวังผลในทางการเมือง ผมขอปฏิเสธในข้อความที่เผยแพร่ดังกล่าว จึงขอประณามการกระทำดังกล่าว และขอให้ประชาชนระมัดระวัง ใช้วิจารณญาณในการรับและเผยแพร่ข้อมูลข่าวสารใดๆ ที่เจือผสมด้วยผลประโยชน์ในทางการเมืองและทำลายผม
ม.จ.จุลเจิม ยุคล3 มกราคม 2557