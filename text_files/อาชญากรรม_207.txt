(20 มิ.ย.) เกิดเหตุกลุ่มวัยรุ่นรุมทำร้ายกันอย่างอุกอาจ กลางลานจอดรถของสถานบันเทิงแห่งหนึ่งย่านห้วยขวาง ที่ลักลอบเปิดบริการเกินเวลา ล่าสุดตำรวจระบุกำลังเร่งติดตามตัวผู้ก่อเหตุทะเลาะวิวาท และเจ้าของร้านมาดำเนินคดี
นี่เป็นภาพเหตุการณ์ขณะเกิดกลุ่มวัยรุ่นชาย ไล่ยิงวัยรุ่นชายอีกกลุ่ม บริเวณลานจอดรถของร้านอาหารกึ่งสถานบันเทิงแห่งหนึ่ง ริมถนนศูนย์วัฒนธรรม ย่านพระรามเก้า เขตห้วยขวาง ซึ่งมีกำแพงติดกับอาคารจอดรถของ บมจ.อสมท ท่ามกลางกลุ่มนักเที่ยวที่มานั่งดื่มกินในร้านดังกล่าวที่เข้ามาช่วยกันห้ามปราม โดยวัยรุ่นกลุ่มดังกล่าวได้หยิบปืนมาจากในรถ ก่อนรุมทำร้ายวัยรุ่นชายที่ตกเป็นเหยื่อ ก่อนที่ตำรวจ สน.ห้วยขวาง จะมาถึงที่เกิดเหตุ ขณะที่กลุ่มชายฉกรรจ์ที่ร่วมกันรุมยำคู่อริได้ฉวยจังหวะแยกย้ายกันหลบหนีไป ส่วนวัยรุ่นชายที่นอนหมดสติ เพื่อนๆได้ช่วยพาขึ้นรถไปส่งโรงพยาบาล มีรายงานว่าอาการค่อนข้างสาหัส ถึงขั้นสมองบวม ด้านกลุ่มรปภ.ของร้าน ได้รีบเข้ามาเก็บกระสุนปืน ที่มีการใช้ยิงขู่กันในระหว่างเกิดเหตุเพื่อทำลายหลักฐาน
ก่อนที่จะเกิดเหตุการณ์รุมทำร้ายดังกล่าวขึ้น ตามภาพที่เห็น ได้มีเสียงปืนดังขึ้นมาจากด้านในอาคารของร้านดังกล่าว ที่เปิดบริการขายอาหารและสุรา จนถึงโต้รุ่งทุกคืน จำนวน 3 ชุด ชุดแรก 5 นัด ชุดที่สอง 3 นัด และชุดสุดท้ายอีก 1 นัด ก่อนที่กลุ่มวัยรุ่นสองกลุ่มจะวิ่งไล่กันออกมานอกร้าน โดยกลุ่มที่มีคนมากกว่าได้ใช้ปืนยิงขู่ให้อีกฝ่ายหยุด แต่ชายเสื้อฟ้าในภาพวิ่งหลบหนีไม่ทัน จึงตกเป็นเหยื่อถูกรุมยำใหญ่ เบื้องต้นมีรายงานว่าสาเหตุเกิดจากการทะเลาะวิวาท เรื่องแย่งจีบผู้หญิงที่มาเที่ยวในร้าน
พ.ต.อ.บุญส่ง นามกร ผู้กำกับการ สน.ห้วยขวาง เจ้าของท้องที่เกิดเหตุ เปิดเผยความคืบหน้าคดีว่า ตำรวจได้ประสานไปยังคนดูแลร้านข้าวต้มดังกล่าว ให้เข้ามาให้ปากคำกับพนักงานสอบสวนแล้ว ส่วนการสอบปากคำพนักงานในร้าน เบื้องต้นทราบว่าเป็นการทะเลาะกันระหว่างลูกค้าสองกลุ่ม ซึ่งมานั่งรับประทานอาหารที่ร้าน สาเหตุมาจากการแย่งจีบสาว หลังเหตุการณ์สงบ ทั้งสองฝ่ายได้แยกย้ายกันหลบหนีไป โดยยังไม่มีผู้เสียหายเข้ามาแจ้งความ อย่างไรก็ตามตำรวจจะเร่งตรวจสอบกล้องวงจรปิดในพื้นที่เกิดเหตุ และบริเวณใกล้เคียง เพื่อหาแบะแสของกลุ่มผู้ก่อเหตุ เพื่อตามตัวมาดำเนินคดีต่อไป รวมทั้งจะดำเนินคดีกับเจ้าของร้านกรณีเปิดให้บริการเกินกว่าเวลาที่กฎหมายกำหนด
ผู้กำกับ สน.ห้วยขวาง กล่าวด้วยว่าสถานบันเทิงและร้านอาหารดังกล่าว ลักลอบเปิดให้บริการเกินเวลามาตลอด ที่ผ่านมาตำรวจ สน.ห้วยขวาง ได้บุกจับกุมและสั่งปิดบริการมาแล้ว 3 ครั้ง แต่ก็แอบกลับมาลักลอบเปิดบริการอีก โดยไม่ยื่นขอจดทะเบียนตั้งชื่อร้าน แต่จะเป็นที่รู้จักกันดีในกลุ่มนักเที่ยวขาประจำ ซึ่งยืนยันว่าตำรวจจะตามดำเนินคดีจนถึงที่สุด .-สำนักข่าวไทย
