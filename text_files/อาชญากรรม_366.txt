8 ส.ค. - เมื่อเวลา 15.30 น.ที่ผ่านมา พ.ต.ท.เสนาะ ทาบุญ สารวัตรเวรสอบสวน สภ.สามโคก ได้รับแจ้งเหตุรถยนต์ชนกับรถแท็กซี่มีผู้เสียชีวิตติดภายใน เหตุเกิดบริเวณถนนสาย 347 ทางคู่ขนาน ม.5 ต.เชียงรากใหญ่ อ.สามโคก จ.ปทุมธานี ตรวจสอบที่เกิดเหตุพร้อมเจ้าหน้าที่มูลนิธิป่อเต็กตึ๊ง และแพทย์ รพ.สามโคก พบรถเก๋งโตโยต้า วีออส หมายเลขทะเบียน ฏร 4952 กรุงเทพฯ ถูกรถแท็กซี่สีเขียว-เหลือง หมายเลขทะเบียน มค 9929 กรุงเทพฯ ชนบริเวณประตู ทำให้มีผู้เสียชีวิตติดอยู่ข้างรถ ทราบชื่อคือ ม.ล.พีระพงษ์ จักรพันธุ์ อายุ 53 ปี อยู่บ้านเลขที่ 50/1 ม.3 ต.ชะแมบ อ.วังน้อย จ.พระนครศรีอยุธยา
จากการสอบสวน ด.ต.คำพร พงษ์สนาม อายุ 62 ปี อยู่บ้านเลขที่ 22/31 แฟลตปลาทอง ต.บางพูน อ.เมือง จ.ปทุมธานี คนขับแท็กซี่ให้การว่า ขณะขับรถตระเวนหาผู้โดยสาร เห็นผู้ตายกำลังเปิดประตูลงจากรถ ทำให้ตนหักหลบไม่ทัน เพราะมีรถยนต์อีกคันขับอยู่ในเลนถัดไป จึงพุ่งเฉี่ยวชนผู้ตายอัดติดประตูรถเสียชีวิต ตำรวจจึงแจ้งข้อหาขับรถโดยประมาท พร้อมนำตัวไปดำเนินคดีตามกฎหมายต่อไป - สำนักข่าวไทย