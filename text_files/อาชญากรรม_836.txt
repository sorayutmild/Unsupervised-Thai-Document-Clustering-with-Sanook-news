ผู้สื่อข่าวรายงานว่า (26 ธ.ค.) เมื่อเวลาประมาณ 20.00 น.เกิดเหตุรถจยย.ถูกเฉี่ยวชน และทับร่างผู้ขับขี่เสียชีวิต บริเวณอุโมงค์ดินแดง ทราบชื่อคือ นายยุทธพล พลชัย โดยยังไม่ทราบชนิดรถที่เฉี่ยวชนแล้วหลบหนี แต่ในที่เกิดเหตุพบเศษกันชนหน้ารถสีดำ และป้ายทะเบียนรถยนต์ตกอยู่บนถนน
และห่างกันเพียง 2 ชั่วโมง เมื่อเวลา 22.00 น. ตำรวจพิสูจน์หลักฐาน พร้อมด้วยแพทย์นิติเวช รพ.รามาธิบดี และเจ้าหน้าที่มูลนิธิร่วมกตัญญู เข้าตรวจสอบศพนางศิริวรรณ สายทอง หลังจากถูกรถพ่วงเฉี่ยวชนแล้วหลบหนี ขณะซ้อนท้ายรถจยย.ลงมาภายในอุโมงค์ดินแดง
ด้าน นายอรรณพ ปานพวง สามีของนางศิริวรรณ เล่าว่า ขณะเกิดเหตุตนขับขี่รถจยย.มาจากสามเหลี่ยมดินแดง แล้วลงอุโมงค์ดินแดง เพื่อมุ่งหน้าไป ถ.พระราม 9 ขณะถึงกลางอุโมงค์ช่วงที่เป็นทางโค้ง สังเกตเห็นรถพ่วงขับตามมาใกล้ จนเกี่ยวร่างภรรยาตกจากรถและทับซ้ำจนเสียชีวิตในที่เกิดเหตุ ส่วนตนเองได้รับบาดเจ็บเล็กน้อย ก่อนที่รถคันดังกล่าวจะขับหลบหนีไป
อย่างไรก็ตาม เจ้าหน้าที่อยู่ระหว่างการตรวจสอบว่าเกี่ยวข้องกับอุบัติเหตุหรือไม่ รวมทั้งจะตรวจสอบกล้องวงจรปิดภายในอุโมงค์ เพื่อเร่งหาสาเหตุของอุบัติเหตุครั้งนี้