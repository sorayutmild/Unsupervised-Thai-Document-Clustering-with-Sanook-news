ชาวเน็ตร้องขอความเป็นธรรม เด็กม.5 ถูกรุมทำร้าย คดีเงียบ หวั่นตายฟรี
จากกรณี ชาวบ้านเข้าพบเจ้าหน้าที่ตำรวจอำเภอปัวให้เร่งรัดทำคดีทหารร่วมกับวัยรุ่นในพื้นที่ไล่ฟันลูกชายจนเสียชีวิตและบาดเจ็บสาหัสอย่างโหดเหี้ยม โดย นายสมพงษ์ อุตรชน และนางต้อย อุตรชน ชาวบ้านบ้านสวนดอก หมู่ที่ 6 ตำบลวรนคร อำเภอปัว จังหวัดน่าน เข้าร้องเรียนต่อพันตำรวจเอกดำรงค์ อาจหมื่นยิ้ม ผู้กำกับการตำรวจภูธรปัว ให้เร่งรัดคดีที่ลูกชายนายกิตติพล อุตรชน อายุ 16 ปี นักเรียนโรงเรียนปัว ถูกนายกมลบัตร ดีใจ อายุ 21 ปี และ สิบตรีอลงกต พรมอุดทา อายุ 19 ปีร่วมกับเยาวชนในพื้นที่บ้านศิลาเพชร ตำบลศิลาเพชร อำเภอปัว ทำร้ายร่างกายหน้าร้านสะดวกซื้อเซเว่น อีเลเว่น อำเภอปัว เมื่อเวลา 01.45 น. วันที่ 24 กันยายนที่ผ่านมา
โดยใช้มีดดาบยาวสปาต้าร์ไล่ฟันและทุบตี เตะต่อย จนเสียชีวิต พร้อมกับนายวัชรพงษ์ ทะนุกิจ อายุ 17 ปี นักศึกษาระดับ ปวช.วิทยาลัยการอาชีพปัว ถูกฟันบริเวณศีรษะและร่างกายรวม 6 แผล เย็บ 18 เข็ม ได้รับบาดเจ็บสาหัส ซึ่งขณะนี้เจ้าหน้าที่ตำรวจได้จับกุมตัวผู้ต้องหาทั้ง 2 คน ควบคุมตัวที่ตำรวจภูธรปัวแล้ว แต่เนื่องจากคดีไม่คืบหน้าโดยไม่มีการสอบสวนผู้เสียหายและพยานอื่น ๆ ประกอบกับมีกระแสข่าววิ่งคดี ชาวบ้านจึงเกรงจะเป็นมวยล้ม เพราะมีผู้ต้องหาเป็นทหารจึงมาติดตามความคืบหน้าและเร่งรัดคดีดังกล่าว
พันตำรวจเอกดำรง หมื่นอาจยิ้ม ผู้กำกับตำรวจภูธรปัว กล่าวว่า การสอบสวนต้องระมัดระวังเนื่องจากผู้ต้องอีก 2 ราย เป็นเยาวชนต้องร่วมกับสหวิชาชีพสอบสวนตามหลักเกณฑ์ อาจจะดูว่าล่าช้า แต่ขอยืนยันจะดำเนินคดีอย่างตรงไปตรงมา ญาติผู้เสียหายสามารถตรวจสอบได้ตลอดเวลา ขณะเดียวกันที่บ้านเลขที่ 147 หมู่ที่ 6 ตำบลวรนคร อำเภอปัว ซึ่งเป็นบ้านจัดงานศพ บรรดาญาติพี่น้องและเพื่อนนายกิตติพล ฯ ผู้ตาย ได้นำคลิปวีดีโอภาพการถูกกรุ้มรุมทำร้ายมาเปิดดู ซึ่งเป็นภาพการกระทำที่โหดร้ายมาก หลายคนถึงกับน้ำตาซึมต่างบอกว่าเหตุการณ์รุนแรงโหดเหี้ยมอย่างนี้ไม่น่าจะเกิดขึ้นในพื้นที่อำเภอปัว เพราะเป็นเมืองสงบ นักท่องเที่ยวกำลังเข้ามา
ด้านพ่อ-แม่ ของเด็กที่เสียชีวิต กล่าวว่า ในคืนเกิดเหตุลูกชายไปรับเพื่อนและแวะซื้อของที่ร้านสะดวกซื้อเซเว่น อีเลเว่น ปกติลูกชายเป็นเด็กเรียนหนังสือดี ไม่เคยเที่ยวเตร่ ช่วยงานบ้านตลอดจนเป็นที่รักของชาวบ้าน ดังนั้นจึงขอร้องให้ผู้เกี่ยวข้องได้ให้ความเป็นธรรมด้วยซึ่งที่ผ่านมาหลังเกิดเหตุก็ไม่มีญาติของผู้ต้องหาหรือผู้ใดมาดูแลให้การช่วยเหลือเลย และขอฝากสื่อติดตามคดีนี้ด้วยต่อไป "
ล่าสุดมีผู้เข้ามาโพสต์ในเว็บไซต์ชื่อดัง โดยใช้ชื่อว่า "คนปัวขอความเป็นธรรม" ซึ่งได้โพสต์ไว้ว่า 

"ตอนแรกผู้ต้องหารับส​ารภาพว่าฆ่า แต่สถาณการณ์ตอนนี้มันพลิกผันไปหมดแล้วค่ะ สงสารครอบครัวของน้องมาก เพร​าะว่าคนที่ฆ่าบอกว่าไ​ม่ได้ฆ่า แต่ปลายดาบมันกระเด็นไปโดนน้องเลยทำให้น้องเสียชีวิต คิดมาได้ยังไงอ่ะ ทั้ง ๆ ที่มีหลักฐานมากมาย กล้องวงจรปิด ณ จุดนั้น บนฝ้า ของปั้ม ปตท. มี 8 ตัว เซเว่นอีกไม่น่าจะต่ำกว่า 2 ตัว ในตลาดที่น้องโดนวิ่งไล่ไปปาดคอจนเสียชีวิตอีก 1 ตัว พยานแวดล้อมทั้งพนักงานเซเว่น ทั้งสองคนที่อยู่ตรงนั้นก่อน ( จากคลิป ) แม้ค้า พ่อค้าในตลาด แต่ฆาตรกร ก็ไม่ยอมรับ ซึ่งได้ข่าวว่าคนร้ายมีแบ๊คเป็นคนมียศ มีตำแหน่ง มีอิทธิพล และวิดิโอจากกล้องวงจรปิดทุกตัว โดนอายัดค่ะ คลิปที่ออกมานี้ออกมาก่อนการโดนอายัด โดยการถ่ายจากจออีกที"
"แล้วตอนนี้ได้ข่าวมาอีกว่า ถูกประกันตัวออกไปแล้ว..."
"ยังไงขอใช้พื้นที่เรียกร้องความเป็นธรรมให้กับน้องที่เสียชีวิตและครอบครัวหน่อยนะคะ เพราะเรื่องนี้เป็นเรื่องที่สะเทือนขวัญและโหดร้ายมาก ๆ กระทบต่อความรู้สึกของคนปัวทุกคนที่ทราบเรื่องนี้ คนปัวทุกคนมีคำถามว่าทำไมการฆ่าคนเป็นเรื่องที่คนมีอิทธิพลทำแล้วไม่ผิดกฏหมายทำไมถึงไม่ถูกใช้กับคนพวกนี้ ความยุติธรรมอยู่ที่ไหน เข้าใจว่าตำรวจก็กลัวเหมือนกัน แต่ถ้ายังเป็นอยู่แบบนี้ อิทธิพลมืดยังคงอยู่เหนือกฏหมายแบบนี้ คนไม่มีอิทธิพลอย่างพวกดิฉัน ต้องทำยังไงคะ ?
 
ข่าวจาก http://www.pua108.com/smf/index.php?topic=3592.0

 








