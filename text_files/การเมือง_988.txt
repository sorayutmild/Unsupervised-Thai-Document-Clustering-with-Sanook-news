ผู้สื่อข่าวรายงานว่า วันนี้ (15 พ.ย. 64) พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พล.อ.อนุพงษ์ เผ่าจินดา รมว.มหาดไทย นายสุชาติ ชมกลิ่น รมว.แรงงาน เดินทางจากท่าอากาศยานทหาร 2 กองบิน 6 (บน.6) ดอนเมือง กทม. ไปยังท่าอากาศยานนานาชาติ จ.กระบี่ เพื่อลงพื้นที่ จ.กระบี่ และ จ.ตรัง พร้อมนำคณะรัฐมนตรี ประชุม ครม.อย่างเป็นทางการนอกสถานที่(ครม.สัญจร) ครั้งที่ 1/2564 ระหว่างวันที่ 15-16 พ.ย. ซึ่งนับเป็นการประชุม ครม. สัญจร ครั้งแรก นับตั้งแต่มีการประกาศเปิดประเทศ
โดยเมื่อเวลา เมื่อเวลา 09.30 น. พล.อ.ประยุทธ์ จันทร์โอชา นายกรัฐมนตรี เยี่ยมชมการฝึกซ้อมกู้ชีพกู้ภัย ที่ศูนย์พัฒนาประสิทธิภาพการให้ความช่วยเหลือและสร้างความปลอดภัยทางการท่องเที่ยว จ.กระบี่ ต.ไสไทย อ.เมืองกระบี่ โดยเดินทางมาด้วย รถโตโยต้า อัลพาร์ด สีดำ ทะเบียน กฉ 888 กระบี่ ซึ่งสร้างความฮือฮาให้บรรดาประชาชนที่มารอต้อนรับ โดยเฉพาะคอหวย ที่ถ่ายรูปทะเบียนรถเอาไว้ เตรียมเสี่ยงโชคในวันออกสลากกินแบ่งรัฐบาลในวันพรุ่งนี้ (16 พฤศจิกายน 2564)
