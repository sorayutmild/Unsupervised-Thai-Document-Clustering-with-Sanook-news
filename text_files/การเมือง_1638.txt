นายธีระชน มโนมัยพิบูลย์ รองผู้ว่าราชการกรุงเทพมหานคร โพสต์ข้อความผ่านทาง facebook โดยใช้ชื่อ (Teerachon Manomaiphibul รักในหลวง) โดยระบุว่า จากการสำรวจแนวระบายน้ำ อยากให้ภาคเอกชนมีส่วนร่วมกู้บ้านกู้เมือง ด้วยการส่งอาหารและน้ำดื่มให้ประชาชนที่อาศัยอยู่นอกแนวคันป้องกันน้ำท่วมทุกวันด้วย โดยยืนยันว่า กทม. และศูนย์ปฏิบัติการช่วยเหลือผู้ประสบอุทกภัย หรือ ศปภ. ได้ทำเต็มที่แล้วจริง ๆ และต้องแสดงน้ำใจกับคนที่เสียสละนอกคันกั้นน้ำด้วย
พร้อมกันนี้ ยังระบุด้วยว่า สำหรับพวก มือไม่พายแต่เอาเท้าราน้ำ หรือ พวกผีเจาะปากมาพูด อย่าไปสนใจ แผ่ส่วนบุญให้เยอะ ๆ แล้วเที่ยวหน้าก็อย่าไปเลือกเข้ามาก็พอแล้ว สำหรับผม ขอเป็นหนุมาน รับใช้พระราม พระลักษณ์ ไม่ขอลงสมัคร ทั้งผู้ว่าฯ ทั้ง ส.ส. อยากกลับไปสอนหนังสือกับทำธุรกิจ มากว่าเสียเวลากับพวกที่ว่า แต่นักการเมืองดี ๆ ก็มีอยู่เยอะ ที่ยังพร้อมทำงานให้บ้านเมือง แต่ไม่ขอลงสมัครรับเลือกตั้งครับ ยืนยันตรงนี้ เพื่อให้เก็บเป็นหลักฐานะครับ จะได้เลิกวุ่นวายคอยสาดโคลนใส่ผมกันสักที