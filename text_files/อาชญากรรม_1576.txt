อดีต ส.จ.นครศรีฯ ก่อเหตุฆ่ายกครัว ก่อนยิงตัวตายตาม คาดปัญหามาจากหนี้สิน - "สมรักษ์ คำสิงห์" เผยเพิ่งมาเจรจาเคลียร์หนี้
วันนี้ (10 พ.ย.) เมื่อเวลา 16.00 น. ที่ผ่านมา ร.ต.อ.ไชยา บัวมาศ รอง สว. (สอบสวน) สน.หัวหมาก รับแจ้งเหตุมีผู้เสียชีวิตด้วยอาวุธปืน ภายในหมู่บ้านแห่งหนึ่ง ซอยกรุงเทพ-กรีฑา 7 แขวงหัวหมาก เขตบางกะปิ กรุงเทพฯ จึงเดินทางไปตรวจสอบพร้อม พล.ต.ต.พรชัย ขจรกลิ่น ผบก.น.4 พ.ต.อ.สิทธิศักดิ์ นาคามาตย์ ผกก.สส.บก.น.4 พ.ต.อ.วิชัย ณรงค์ ผกก.สน.หัวหมาก และฝ่ายสืบสวน สน.หัวหมาก แพทย์นิติเวช รพ.ตร. เจ้าหน้าที่กองพิสูจน์หลักฐาน และมูลนิธิร่วมกตัญญู
ที่เกิดเหตุเป็นทาวน์โฮม สูง 3 ชั้น ชั้นลอย 1 ชั้น ในบ้านพบร่างผู้เสียชีวิต 4 ราย โดยรายแรกอยู่บริเวณชั้นลอยของบ้าน คือ ภรรยาผู้ก่อเหตุ ถูกยิงด้วยอาวุธปืนเสียชีวิต ต่อมาคือ ศพลูกสาว ถูกยิงเสียชีวิตอยู่ระหว่างทางขึ้นบันไดชั้น 2-3 ของตัวบ้าน และที่ห้องนอนชั้น 3 พบร่างลูกสาวคนที่ 2 ถูกยิงเสียชีวิต และศพผู้ก่อเหตุ คือ นายธวัชชัย ทองอ่อน อายุ 48 ปี หรือ อดีต ส.จ.ดำ จ.นครศรีธรรมราช เจ้าของร้าน เสบียงทิพย์ อาหารปักษ์ใต้ ย่านหลัง ม.รามคำแหง ถูกยิงด้วยอาวุธปืนเสียชีวิตที่บริเวณห้องนอนชั้น 2 ของตัวบ้าน
ทั้งนี้ ตำรวจได้รับแจ้งจาก รปภ.ของหมู่บ้านว่า เมื่อช่วงบ่ายที่ผ่านมา ได้ยินเสียงปืนจำนวนหลายครั้งดังออกมาจากบ้านหลังดังกล่าว จึงรีบแจ้งเจ้าหน้าที่เข้าตรวจสอบ เมื่อมาถึงพบว่าเจ้าของบ้าน ภรรยา และลูกสาว ถูกยิงเสียชีวิตทั้งหมด
ขณะที่ นาวาตรี สมรักษ์ คำสิงห์ อดีตนักมวยทีมชาติไทย ที่เดินทางมาไกล่เกลี่ยธุรกิจกับผู้ตาย เปิดเผยว่า รู้จักกับ ส.จ.ดำ ตอนช่วงที่ตนมีปัญหาเรื่องเงินซื้อสลากกินแบ่งรัฐบาลและไม่ได้ของ จนทำให้มีเรื่องขึ้นโรงพัก ฝ่าย ส.จ.ดำ ได้โทรศัพท์มาหาตน อ้างว่าสามารถหาลอตเตอรี่ได้ จึงลองติดต่อซื้อลอตเตอรี่ โดยมีผู้ร่วมหุ้นลงทุนด้วย 5-6 ราย โดยมีการซื้อสลากกันมา 4 งวด แต่ไม่เคยได้ของตรงตามที่ตกลงกันไว้
จนกระทั่งมีการนัดหมายในวันนี้ เมื่อเวลา 14.00 น. ที่ผ่านมา ที่ร้านเสบียงทิพย์ ซึ่งผู้ตายเป็นเจ้าของ เพื่อขอคืนเงินงวดแรก 2.5 ล้านบาท ซึ่งทาง ส.จ.ดำ บอกว่า จะทยอยจ่ายให้ในวันรุ่งขึ้นอีก 2.5 ล้านบาท จากยอดทั้งหมด 10 ล้านบาท หลังจากนัดหมายกันแล้วก็เดินทางไปที่ร้านตามนัด แต่ไม่พบตัว ส.จ.ดำ จนได้รับแจ้งจากตำรวจว่า ส.จ.ดำ ก่อเหตุฆ่ายกครัวไปแล้วจึงเดินทางตามมาดูที่เกิดเหตุ
ทั้งนี้ ในฐานะคนกลางที่มีผู้เชื่อมั่นนำเงินมาลงทุนกับตน ตอนนี้ก็ต้องแสดงความรับผิดชอบ แต่จะขอเจรจากับญาติผู้ตายก่อนว่าจะช่วยเหลือได้มากน้อยเพียงใด ซึ่งยอมรับว่าอาจต้องแบกรับภาระหนัก
เบื้องต้นตำรวจคาดว่าสาเหตุเกิดจากปัญหาหนี้สิน อย่างไรก็ตามต้องสืบสวนอย่างละเอียดอีกครั้ง ก่อนจะสรุปสาเหตุต่อไป
รายงานข่าวระบุว่า นายธวัชชัย เคยเป็นอดีต ส.จ.นครศรีธรรมราช ซึ่งคนในพื้นที่จะรู้จักกันในชื่อ ส.จ.ดำ และเคยถูกตำรวจกองปราบปรามจับกุมเมื่อช่วงต้นปี 2564 ในคดีฉ้อโกงและปลอมแปลงเอกสารราชการ และเมื่อกลางปี 2564 ก็ถูกจับกุมในข้อหา "ออกเช็คเพื่อชำระหนี้ในขณะที่ออกเช็คไม่มีเงินอยู่ในบัญชี" ซึ่งครั้งนั้น ส.จ.ดำ ให้การภาคเสธ
