(8 ก.ค.) จากกรณีข่าวการหายตัวไปของ "น้องแก้ม" เด็กหญิงวัย 13 ปี ที่หายตัวไปจากขบวนรถไฟ สุราษฎร์ธานี-กรุงเทพฯ ก่อนจะพบเป็นศพอยู่ข้างทางรถไฟ อ.ปราณบุรี จ.ประจวบคีรีขันธ์ ซึ่งพนักงานทำความสะอาดประจำตู้นอนรถไฟยอมรับสารภาพว่าเป็นผู้ลงมือก่อเหตุ ข่มขืนและโยนร่างทิ้งจากหน้าต่างอย่างโหดเหี้ยม ตามที่ได้รายงานข่าวไปแล้วนั้น
ท่ามกลางกระแสข่าวน่าสลดใจที่เกิดขึ้น ส่งผลต่อสภาพจิตใจต่อครอบครัวของ "น้องแก้ม" อย่างหนัก หลังจากที่ต้องตกอยู่ในภาวะความเครียดและคอยติดตามเบาะแสของลูกสาวจากเจ้าหน้าที่ตำรวจตลอดหลายชั่วโมง ตามรายงานระบุว่า ช่วงเวลาที่มีการค้นพบเสื้อของน้องแก้มเปื้อนเลือดและผ้าปูที่นอนตกอยู่ริมทางรถไฟ ครอบครัวและญาติยังคงมีความหวังว่า "น้องแก้ม" ยังมีชีวิตอยู่
จนกระทั่งช่วงเช้ามืด เจ้าหน้าที่ได้พบร่างไร้ชีวิตของ "น้องแก้ม" สภาพเปลือยเปล่าอยู่ริมทางรถไฟ ครอบครัวและญาติต่างรู้สึกตกใจช็อก ทำใจไม่ได้กำลังสิ่งที่เกิดขึ้น โดยเฉพาะ แม่ของน้องแก้ม ที่ถึงกับเข่าอ่อนเป็นลมล้มพับ เมื่อได้ยินข่าวร้ายที่เกิดขึ้นกับลูกสาว จนทางญาติต้องทำหน้าที่ยืนยันศพน้องแก้มแทนผู้เป็นแม่
นอกจากนี้ พี่สาวของน้องแก้ม ซึ่งเป็นผู้ที่ร่วมเดินทางบนรถไฟขบวนที่ 174 มาพร้อมกับน้องแก้ม หลังจากเดินทางไปเยี่ยมญาติที่ จ.สุราษฎร์ธานี โดยเมื่อช่วงเช้ามืดที่ผ่านมา หลังได้รับแจ้งข่าวร้ายของน้องแก้ม พี่สาวของน้องแก้ม ได้โพสต์ข้อความลงเฟซบุ๊ก กล่าวถึงน้องสาวที่เสียชีวิตเพราะถูกฆ่าข่มขืนอย่างโหดเหี้ยม พร้อมกับกล่าวขอโทษที่พี่สาวดูแลน้องสาวไม่ดี
"แก้ม พี่ขอโทษที่ดูแลไม่ได้เลย พี่เป็นพี่ที่แย่มาก พี่ขอโทษจริงๆ พวกพี่จะจัดการกับคนที่ทำแก้มให้ถึงที่สุด พี่สัญญาแก้ม แก้มไปอยู่กับพ่อนะ แก้มไม่มีกรรมแล้ว พี่รักแก้มมาก รักมากที่สุด แก้มจะอยู่กับพี่และทุกคนตลอดไปนะ รักน้องสาวคนนี้ที่สุดในโลก :("
ซึ่งภายหลังจากข้อความดังกล่าวถูกโพสต์ออกไป มีผู้ใช้เฟซบุ๊กที่รู้จักครอบครัวน้องแก้ม ต่างเข้ามาแสดงความเสียใจและให้กำลังใจเป็นจำนวนมาก ก่อนที่จะมีการแชร์ข้อความดังกล่าวไปทั่วโลกโซเชียลเน็ตเวิร์ก
>>> รู้จักรถไฟตู้นอนชั้น 2 สุสานของน้องแก้ม
ขอบคุณภาพจากทวิตเตอร์ @Palm_RescueClub