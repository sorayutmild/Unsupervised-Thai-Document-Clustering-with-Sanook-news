กรุงเทพฯ 30 พ.ค. - ที่หอประชุมกองทัพบก เทเวศร์ บุคคลที่คณะรักษาความสงบแห่งชาติ (คสช.) มีคำสั่งให้เข้ามารายงานตัวทยอยเดินทางมารายงานตัวตั้งแต่ช่วงสายที่ผ่านมา ซึ่งมีทั้งแกนนำย่อย นปช. กวป. และนักวิชาการ อาทิ นายโคทม อารียา นายพงษ์พิสิษฐ์ คงเสนา , นพ.สง่า คุณยศยิ่ง
ขณะที่พระนิติภูมิ นวรัตน์ ฉายา พระอภินิติโก ได้เดินทางมารายงานตัวตามคำสั่ง คสช. พร้อมเอกสารชี้แจงการอุปสมบท ส่วนบุคคลอื่นที่มีคำสั่งให้รายงานตัวคาดว่าจะทยอยเดินทางมาต่อเนื่อง
ผู้สื่อข่าวรายงานว่า บรรยากาศที่หอประชุมกองทัพบก การดูแลรักษาความปลอดภัยเป็นไปอย่างเข้มงวด บุคคลที่ไม่มีส่วนเกี่ยวข้องห้ามเดินทางเข้ามาโดยเด็ดขาด ขณะที่สื่อมวลชนสามารถบันทึกภาพได้ในบริเวณที่กำหนดไว้เท่านั้น. - สำนักข่าวไทย