คนร้ายสุดโหดฆ่าเศรษฐินีสายบุญยัดตู้เย็น รถเก๋งหรูหายไป ญาติร้อนใจขาดการติดต่อไปเกือบ 2 สัปดาห์ ก่อนพบเป็นศพ เผยซื้อทาวน์โฮมหน้าวัดดังเพื่อมาปฏิบัติธรรมโดยเฉพาะ
ผู้สื่อข่าวรายงานว่า (27 ต.ค.) เกิดคดีสะเทือนขวัญขึ้นที่จังหวัดเชียงใหม่ หลังเมื่อช่วงบ่ายที่ผ่านมา ตำรวจรับแจ้งพบศพถูกฆ่ายัดตู้เย็นภายในอาคารพาณิชย์ แห่งหนึ่ง บ้านหลวง หมู่ 3 ตำบลบ้านหลวง อำเภอจอมทอง จังหวัดเชียงใหม่ ซึ่งอยู่ในซอยหน้าวัดพระธาตุศรีจอมทอง
หลังรับแจ้งตำรวจพิสูจน์หลักฐานพร้อมตำรวจ สภ.จอมทอง และ แพทย์เวร เข้าตรวจสอบที่เกิดเหตุ ท่ามกลางชาวบ้านนับร้อยที่มามุงดูเหตุการณ์ บริเวณห้องครัวที่ต่อเติมด้านข้างตัวอาคาร พบตู้เย็นขนาดใหญ่ถูกวางนอนลงกับพื้น มีผ้าห่มคลุมทับไว้ โดยยังเสียบปลั๊กไฟไว้อยู่ ข้างตู้เย็นพบถุงปูนซีเมนต์ 2 ถุง ถูกแกะใช้แล้ว ทั่วบริเวณอาคารส่งกลิ่นเหม็น
เจ้าหน้าที่พิสูจน์หลักฐานได้เก็บลายนิ้วมือและร่องรอยหลักฐานในที่เกิดเหตุ ก่อนจะเปิดตู้เย็นพบร่างหญิงคนหนึ่ง คาดว่าจะเป็นนางวรรณี เสียชีวิตอยู่ภายใน สภาพศพนอนคว่ำ มือถือมัดไขว้หลัง  มีผงปูนซีเมนต์โรยทับอยู่ คาดว่าเสียชีวิตมาแล้วเกือบสัปดาห์
จากการสอบสวนเบื้องต้น ทราบว่าบ้านหลังนี้มี นางสาววรรณี อายุ 58 ปี ชาว อ.บางพลี จ.สมุทรปราการ ได้มาซื้ออาคารพาณิชย์หลังนี้ได้ประมาณ 1 ปี โดยนางสาววรรณีเป็นคนมีฐานะ ชอบปฏิบัติธรรมและเป็นลูกศิษย์ของวัดพระธาตุศรีจอมทอง จึงได้มาซื้ออาคารพาณิชย์หลังนี้เพื่อพักอาศัย
ซึ่งระหว่างเดินทางมาปฏิบัติธรรมที่วัดในจังหวัดเชียงใหม่ นางสาววรรณียังติดต่อพูดคุยกับญาติพี่น้องตามปกติ กระทั่งวันที่ 18 ต.ค.ที่ผ่านมา นางสาววรรณีขาดการติดต่อกับครอบครัว ญาติพี่น้องโทรศัพท์มาหาก็ติดต่อไม่ได้
จนทำให้ นายวรพันธ์ อายุ 59 ปี  พี่ชายของนางวรรณี เดินทางมาหาที่จังหวัดเชียงใหม่ แต่เมื่อมาถึงบ้านกลับพบว่าประตูบ้านถูกปิดล็อคไว้ และยังมีกลิ่นเหม็นเน่าคละคลุ้ง จึงให้ช่างกุญแจมาเปิด และพบตู้เย็นนอนอยู่ส่งกลิ่นเหม็น และยังมีเลือดและน้ำเหลืองไหลออกมาจากตู้เย็น จึงแจ้งตำรวจให้เข้าตรวจสอบ เมื่อเปิดดูแทบช็อคเมื่อพบว่าน้องสาวถูกฆ่าเป็นศพในตู้เย็น
ด้าน พ.ต.อ.ดำเนิน กันอ่อง ผกก.สภ.จอมทอง เปิดเผยในเบื้องต้นว่า จากการตรวจสอบพบว่าโทรศัพท์มือถือและรถยนต์เก๋ง BMW ของผู้ตายหายไป หลังจากนี้จะเร่งสอบสวนหาหลักฐานเพื่อติดตามคนร้าย ส่วนแรงจูงใจของคนร้ายวางไว้หลายประเด็น โดยให้นำหนักไปที่ฆ่าชิงทรัพย์ 
ขณะที่หลังเกิดเหตุ เจ้าหน้าที่ยังระบุไม่ได้ถึงสาเหตุการเสียชีวิต เนื่องจากศพเน่าเปื่อย ซึ่งเจ้าหน้าที่ได้ส่งศพไปที่แผนกนิติเวช โรงพยาบาลมหาราชนครเชียงใหม่ เพื่อชันสูตรหาร่องรอยสาเหตุการเสียชีวิต และตรวจสอบอัตลักษณ์บุคคลอีกครั้ง