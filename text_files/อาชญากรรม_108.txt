(1 มิ.ย.64) ศาลจังหวัดมุกดาหาร ได้อนุมัติหมายจับนายไชย์พล วิภา หรือ ลุงพล ผู้ต้องหาในคดีการเสียชีวิตของ “น้องชมพู่” เด็กหญิงอายุ 3 ขวบ ที่บ้านกกกอก จ.มุกดาหาร เลขหมายจับที่ 53/2564 ลงวันที่ 1 มิถุนายน 2564 ใน 3 ข้อหา คือพรากเด็กอายุไม่เกินสิบห้าปี ไปเสียจากบิดามารดา โดยปราศจากเหตุอันควร, ทอดทิ้งเด็กอายุไม่เกินเก้าปี เพื่อให้เด็กนั้นพ้นไปเสียจากตน โดยประการที่ทำให้เด็กนั้นปราศจากผู้ดูแล เป็นเหตุให้เด็กถึงแก่ความตาย, และกระทำการใดๆ แก่ศพหรือสภาพแวดล้อมในบริเวณที่พบศพ ก่อนการชันสูตรพลิกศพเสร็จสิ้น ในประการที่น่าจะทำให้การชันสูตรพลิกศพหรือผลทางคดีเปลี่ยนแปลงไป
มีรายงานข่าวว่า ชุดสืบสวนได้สรุปสำนวน โดยมีหลักฐานสำคัญเป็นหลักฐานที่พบใกล้จุดพบศพ คือ กางเกง รองเท้า เส้นขน 3 เส้น ที่ตรวจดีเอ็นเอ จนสามารถระบุได้แล้วว่า เป็นของใคร กับเส้นผมน้องชมพู่ที่ถูกหั่น 30 เส้น รวมทั้งคำให้การของพยานแวดล้อมทั้งหมด 8 ราย ที่เข้าเครื่องจับเท็จ และผลตรวจทางนิติวิทยาศาสตร์ ก่อนนำมาสู่การออกหมายจับดังกล่าว
อย่างไรก็ตาม พล.ต.อ.สุวัฒน์ แจ้งยอดสุข ผบ.ตร. จะแถลงรายละเอียดทางคดี ในวันพุธที่ 2 มิถุนายน 2564 