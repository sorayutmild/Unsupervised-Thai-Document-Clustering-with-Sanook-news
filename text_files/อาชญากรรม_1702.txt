(4 ม.ค.) ผู้สื่อข่าวรายงานว่า นายสมศักดิ์ เจียมธีรสกุล อาจารย์ประจำภาควิชาประวัติศาสตร์ มหาวิทยาลัยธรรมศาสตร์ ได้เผยแพร่ข้อมูลทางเฟซบุ๊กส่วนตัว ระบุว่า น.ส.ณัฐกานต์ สกุลดาราชาติ หรือ "ก้านธูป" นักศึกษาในคณะหนึ่งชั้นปี 1 ของมหาวิทยาลัยธรรมศาสตร์ ได้ถูกเจ้าหน้าที่ตำรวจ สน.บางเขน ออกหมายเรียกตัวในคดีการกระทำความผิดตามประมวลกฎหมายอาญามาตรา 112 เมื่อช่วงสิ้นเดือนตุลาคมที่ผ่านมา จากกรณีโพสต์เฟซบุ๊กมีเนื้อหาหมิ่นสถาบัน ตั้งแต่ปี 2553 ขณะที่กำลังศึกษาในระดับมัธยม จนส่งผลให้ "ก้านธูป" สูญเสียโอกาสเข้าศึกษาต่อในที่มหาวิทยาลัยศิลปากร และเกษตรศาสตร์มาแล้ว
ซึ่งต่อมาได้มีผู้นำกรณีการโพสต์ข้อความในเฟซบุ๊กดังกล่าวไปแจ้งความ "ก้านธูป" ได้รับหมายเรียกในช่วงสิ้นเดือนตุลาคม - ต้นพฤศจิกายนที่ผ่านมา แต่เนื่องจากขณะนั้น เกิดเหตุการณ์น้ำท่วม และนักศึกษาเดินทางกลับไปอยู่บ้านที่ต่างจังหวัด จึงมีการขอเลื่อนนัดการรายงานตัวไปในช่วงน้ำลดและเปิดเทอม ซึ่งทางเจ้าหน้าที่ได้อนุญาตให้เลื่อนการรายงานตัวมาเป็นวันพุธที่ 11 มกราคม 2555 เวลา 10.00 น.
ทั้งนี้นายสมศักดิ์ ยังได้ตั้งข้อสังเกตว่าในช่วงไม่กี่เดือนที่ผ่านมา มีการตั้งข้อหมิ่นพระบรมเดชานุภาพเพิ่มอีก 2-3 กรณี และผู้ถูกกล่าวหาในทุกกรณีล้วนเป็นคนที่อยู่ในแวดวงการศึกษาหรือในรั้วมหาวิทยาลัยทั้งสิ้น โดยผู้ต้องหาคดี 112 อีกรายหนึ่ง ซึ่งถูกตั้งข้อหาและได้รับหมายเรียกตัวเมื่อต้นเดือนธันวาคม 2554 ก็คือ นายสุรพศ ทวีศักดิ์ อาจารย์ประจำมหาวิทยาลัยราชภัฏสวนดุสิต หัวหิน
ด้านนายปริญญา เทวานฤมิตรกุล รองอธิการฝ่ายกิจกรรมนักศึกษามหาวิทยาลัยธรรมศาสตร์ กล่าวว่า ขณะนี้ทางมหาวิทยาลัยยังไม่ได้รับเอกสารจากเจ้าหน้าที่ เพื่อแจ้งให้ทราบถึงการถูกดำเนินคดีอาญาของนักศึกษาคนดังกล่าว และไม่เห็นด้วยกับกระบวนการล่าแม่มด ควรปล่อยให้เป็นไปตามกระบวนการยุติธรรม แต่อย่างไรก็ตามถึงขณะนี้ ยังไม่ได้รับรายงานว่ามีการคุกคามความปลอดภัยของนักศึกษาคนดังกล่าว แต่หากเกิดขึ้นทางมหาวิทยาลัยก็ไม่นิ่งนอนใจ ต้องป้องกันดูแลความปลอดภัยอย่างแน่นอน
 