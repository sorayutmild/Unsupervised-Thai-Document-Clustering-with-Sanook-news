กลายเป็นซูเปอร์สตาร์อีกคนของศึกลูกหนังเจลีก ประเทศญี่ปุ่น ไปเรียบร้อย สำหรับ "เจ-ชนาธิป สรงกระสินธ์" เพลย์เมกเกอร์ร่างเล็กทีมชาติไทย ของสโมสรคอนซาโดเล่ ซัปโปโรล่าสุด นิตยสารแฟชั่นไลฟ์สไตล์ผู้หญิงชื่อดังของแดนปลาดิบอย่าง "อันอัน" ถือโอกาสจับเข่าคุยกับชนาธิปแบบสุดพิเศษ โดยมีประเด็นที่น่าสนใจมากมายซึ่งรวมๆการให้สัมภาษณ์ครั้งนี้ มีทั้งเรื่องฟุตบอล, การใช้ชีวิต รวมไปถึงสเปกผู้หญิงของเจ้าตัว และปรากฏว่าแข้งดังช้างศึกได้เผยความลับออกมาอย่างหมดเปลือกโดยไฮไลต์ของการพูดคุยครั้งนี้ คือการที่ทางทีมงานอันอัน ได้ถามว่า ชนาธิปชื่นชอบผู้หญิงแบบไหน? เจ้าเจของเราได้ตอบว่า "มี 3 ข้อ คือ ต้องสดใสร่าเริง, เป็นคนฟันสวย และเป็นคนขาสวย ถ้ามีครบ 3 ข้อนี้คือสมบูรณ์แบบเลย"ไม่จบแค่นั้น ทางอันอันยังขยี้หนักมากขึ้น ด้วยการให้ชนาธิปยกตัวอย่างสาวญี่ปุ่นที่ตรงสเปกมากที่สุด โดยอิงจากดารานักร้องหรือคนมีชื่อเสียงทางชนาธิปได้ตอบว่า "ต้องเป็น ยูโกะ อารากิ แน่นอน เพราะเป็นคนที่มีรอยยิ้มน่ารักมากๆ ผมไม่ค่อยได้ทำความรู้จักกับผู้หญิงญี่ปุ่นมากเท่าไร นับตั้งแต่ย้ายมาเล่นฟุตบอลที่นี่ แต่เท่าที่สังเกตคือสาวญี่ปุ่นจะขี้อายมากกว่าสาวไทย ผู้หญิงไทยจะกล้าแสดงออกได้ชัดเจนกว่า"สำหรับ ยูโกะ อารากิ เจ้าของส่วนสูง 165 ซม. เธอเกิดที่กรุงโตเกียว เมื่อวันที่ 15 ธันวาคม 1993 ปัจจุบันอายุ 25 ปี เข้าวงการบันเทิงตั้งแต่อายุ 14 ปี เป็นนางแบบและเจ้าแม่ด้านแฟชั่นชื่อดังระดับต้นๆของแดนซามูไร มีผลงานทั้งภาพยนตร์, ซีรีส์ และถ่ายโฆษณา รวมเกือบ 100 ชิ้น มีผู้ติดตามในอินสตาแกรม yuuuuukko_ มากกว่า 3 ล้านคนด้านนิตยสาร อันอัน คือนิตยสารผู้หญิงรายสัปดาห์ชั้นนำของประเทศญี่ปุ่น ฉบับแรกวางแผงเมื่อ 20 มีนาคม 1970 หรือเมื่อ 49 ปีที่แล้ว ปัจจุบันมียอดขายมากกว่า 3 แสนฉบับต่อปี
