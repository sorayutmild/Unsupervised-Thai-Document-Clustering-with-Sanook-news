เกม ดาบพิฆาตอสูร Kimetsu no Yaiba - Demon Slayer: The Hinokami Chronicles ได้ปล่อยภาพและตัวอย่างโฆษณาใหม่ออกมาให้ชมกัน เพื่อเป็นการโปรดมทเกมที่กำลังจะวางจำหน่ายในอีกไม่กี่เดือนนี้ ซึ่งในคราวนี้จะมีอะไรใหม่ ๆ มาให้ชมกันอีก ลองไปดูกัน

ในตัวอย่างโฆษณาใหม่นี้ จะได้เห็นการเดินทางของทันจิโร่และเซนอิทสึกับอิโนสึเกะ ที่ต้องต่อสู้กับเหล่าอสูรในคฤหาสน์กลองสึซึมิ และยังได้มีการเปิดเผยให้เห็นอสูรจันทรา รุย รวมถึง มุซัน ผู้อยู่เบื้องหลังเหล่าอสูรทั้งหมดให้ได้เห็นกันเป็นครั้งแรก ก่อนที่จะเกิดศึกการต่อสู้อันดุเดือดที่สุดที่ถ่ายทอดจากอนิเมชั่นมาสู่เกม 
นอกจากนี้ยังได้มีการยืนยันแล้วว่าอสูรจันทราข้างแรมที่ 5 รุย ผู้ใช้วิชาอสูรโลหิตแมงมุมเลือด และอสูรกลองเคียวไก จะมาเป็น DLC ให้สามารถดาวน์โหลดไปเล่นกันได้ฟรีใน Versus Mode หลังจากที่เกมวางจำหน่ายแล้ว ทำให้นอกจากจะมีตัวละครให้เล่นเพิ่มมากขึ้นเป็น 20 ตัวละครแล้ว ยังคาดหวังได้ว่าจะมีอสูรหรือตัวละครที่รอคอยตามมาให้เล่นกันอีกด้วยแน่นอน
Kimetsu no Yaiba - Demon Slayer: The Hinokami Chronicles มีกำหนดวางจำหน่ายวันที่ 15 ตุลาคม 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam)
