5 น.ศ. เมืองเชียงใหม่ สุดโหด  ยกพวกกว่า30คน วิ่งตามล่าอริถึงหอพักขึ้นไปลากตัวมารุมกระทืบตายคาที่หน้าหอพักไม่แคร์สายตาชาวบ้าน
 สืบเนื่องจาก เมื่อเวลา 01.30 น. วันที่ 16 ส.ค. ที่ผ่านมา สภ.ช้างเผือก อ.เมือง จ.เชียงใหม่ ได้รับแจ้งว่ามีเหตุทำร้ายร่างกายกันเสียชีวิต ที่หน้าหอพักเดอะรอยัลตันเรสซิเด้นท์ เลขที่ 21/9 ซอยโทรคมนาคม ถ.เชียงใหม่-ลำปาง ต.ช้างเผือก จึงสอบสวน พบศพ นายนิรันดร์ ผลเศพย์ อายุ 20 ปี เป็นนักศึกษา ปริญญาตรี ปี 2 แผนกช่างไฟฟ้า มหาวิทยาลัยราชมงคลล้านนา นอนเสียชีวิตอยู่ ริมถนนหน้าหอพักดังกล่าว มีบาดแผลถูกทำร้ายตามใบหน้าจนบวมปูดและตามร่างกายฟกช้ำหลายแห่ง
ล่าสุด ผู้สื่อข่าวรายงานว่า (17 ส.ค.) พ.ต.ต.ทิฐิกรณ์ เนืองหล้า สว.สส. สภ.ช้างเผือก อ.เมือง จ.เชียงใหม่ พร้อมพวกเดินทางไปประสานกับอาจารย์ฝ่ายปกครองมหาวิทยาลัยเทคโนโลยีราชมงคลล้านนา(ภาคพายัพ) ถ.ห้วยแก้ว ต.ช้างเผือก อ.เมือง จ.เชียงใหม่ พร้อมกับหมายศาลจังหวัดเชียงใหม่ เพื่อจับกุมตัว นายเอ (นามสมมติ) อายุ 20 ปี นักศึกษาชั้น ปี 2 นายบี (นามสมมติ) อายุ 21 ปี นักศึกษาชั้น ปี 2 นายซี (นามสมมติ) อายุ 21 ปี นักศึกษาชั้น ปี 2 นายดี (นามสมมติ) อายุ 18 ปี นักศึกษาชั้น ปี 1 และนายเอฟ (นามสมมติ) อายุ 18 ปี นักศึกษาชั้น ปี 1 ตามหมายจับของศาลจังหวัดเชียงใหม่ คดีที่ 433/2544 ในข้อหาร่วมกันทำร้ายร่างกายผู้อื่นเป็นเหตุให้ถึงแก่ความตาย โดย 2 ใน 3 ให้การรับสารภาพ ที่เหลือให้การปฏิเสธ 
 จากการสอบสวนพยานทราบว่า ก่อนเกิดเหตุผู้ตายพร้อมกับเพื่อนนักศึกษา 3-4 คน ได้นั่งดื่มเหล้าที่ร้านบั๊กสี่ ในสันติธรรมพลาซ่า ถ.สันติธรรม และได้มีเรื่องชกต่อยกับ กลุ่มนักศึกษามหาวิทยาลัยเดียวกัน ต่อมากลุ่มที่ถูกทำร้ายได้ระดมเพื่อนมาช่วยประมาณเกือบ 30 คน เพื่อแก้แค้น เมื่อกลุ่มคนตายออกจากร้านมาจึงถูกรุมทำร้าย โดยผู้ตายและเพื่อนซึ่งมีกำลังน้อยกว่าจึงพากันวิ่งหนีตาย ผู้ตายได้วิ่งหนีเข้าในซอยหอพักดังกล่าวซึ่งเป็นซอยตัน จึงวิ่งหนีขึ้นไปชั้น 4 แต่ก็ถูกกลุ่มนักศึกษาคู่อริ วิ่งตามไปแล้วก็ลากลงมาซ้อมที่หน้าหอพักโดยไม่แคร์ต่อสายตาชาวบ้าน จนทำให้นายนิรันดร์เสียชีวิตคาที่
 พ.ต.อ.มณฑล ปัญญายงค์ ผกก.สภ.ช้างเผือก จ.เชียงใหม่ เปิดเผยว่า หลังจากเกิดเหตุทางพนักงานสอบสวนได้ประสานขอภาพจากกล้องวงจรปิดจากหอพักที่เกิดเหตุ ซึ่งบันทึกภาพของคนร้ายได้ทั้ง 6 คน และยังอยู่ในระหว่างหลบหนีอีก 1 คน พร้อมกับสอบสวนปากคำพยานที่เห็นเหตุการณ์ว่า ผู้ต้องหาที่ถูกจับในวันนี้ได้ไปลากตัวผู้ตาย ซึ่งวิ่งหนีตายไปหลบอยู่บนชั้น 4 ลงมาซ้อมที่หน้าหอพักจนเสียชีวิต
 "ส่วนเพื่อนคนอื่นสิบกว่าคนที่ไปด้วยนั้นตำรวจ ยังไม่มีหลักฐาน จึงขออนุมัติศาลจังหวัดเชียงใหม่ ออกหมายจับบุคคลในตามภาพจากกล้องวงจรปิดก่อน ที่จะเดินทางไปประสานกับทางอาจารย์ของมหาวิทยาลัย จับกุมผู้ต้องหาทั้ง 5 คนได้ โดยหลังจากกลุ่มวัยรุ่นดังกล่าวถูกจับกุม ได้มีผู้ปกครอง และเพื่อน ๆ ร่วมสถาบันแห่กันมาเยี่ยมลูกชาย โดยทางพนักงานสอบสวนสอบปากคำผู้ต้องหาทั้ง 5 คนที่ละคน  และอนุญาตให้ประกันในวงเงินสด 300,000 บาท หลักทรัพย์ 500,000 บาท" ผกก.สภ.ช้างเผือก กล่าว