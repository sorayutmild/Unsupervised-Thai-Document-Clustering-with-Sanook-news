อุบัติเหตุรถชน 9 คันรวด หน้าห้างเอสพลานาด รัชดาฯ สาวขับเก๋ง BMW คลั่ง ลงมาร่ายรำ-ประกาศอยากตายๆ จนท.คุมไปโรงพัก ยังให้การวกวน
(1 พ.ย.) เมื่อช่วงเย็นที่ผ่านมา เจ้าหน้าที่ตำรวจ สน.ห้วยขวาง ได้รับแจ้งเหตุรถชนกันหลายคันบนถนนรัชดาภิเษก ขาเข้า ช่วงแยกเทียมร่วมมิตร ถึง แยกพระราม 9 ฝั่งตรงข้ามห้างเอสพลานาด รัชดาฯ มีผู้ได้รับบาดเจ็บ 2 คน ส่งผลทำให้รถติดเป็นทางยาว
ขณะที่พยานที่พบเห็นเหตุการณ์ระบุว่า เหตุดังกล่าวมีรถเก๋งบีเอ็มดับเบิลยู สีขาว เป็นคู่กรณี ได้ขับพุ่งชนรถคันอื่นๆ รวมทั้งสิ้น 9 คัน หลังเกิดเหตุแล้วหญิงสาวผู้ขับขี่รถบีเอ็มดับเบิลยูได้เปิดประตูลงมา ก่อนจะกรีดร้องโวยวายเสียงดัง บอกว่า "อยากตายๆ ใครไม่อยากตายก็ออกไป รถกำลังจะระเบิด" ก่อนจะนับถอยหลัง 5-4-3-2-1 ก่อนจะร่ายรำอยู่กลางถนน
อย่างไรก็ตาม ขณะนี้หญิงสาวคนดังกล่าวได้ถูกควบคุมตัวมาสอบสวนที่ สน.ห้วยขวาง เบื้องต้นพบว่าเป็นหญิงสาววัย 28 ปี มีข้อมูลว่าเป็นเน็ตไอดอล ยังให้การวกวนไปมาและพูดไม่รู้เรื่อง เอาแต่นั่งสมาธิและยกมือสวดมนต์อยู่บนโรงพัก เจ้าหน้าที่จึงได้ติดต่อญาติมาให้ข้อมูลเพิ่มเติม
ขอบคุณข้อมูลจาก จส.100 และภาพจาก มหาบรรจ