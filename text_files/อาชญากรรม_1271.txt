(9 มี.ค.) ผู้สื่อข่าวรายงานว่า เมื่อคืนวันที่ 7 มี.ค. ที่ผ่านมา พ.ต.ท.ธนาเดช พิทักษ์ชลเดช นายร้อยเวร สภ.เมืองอุดรธานี รับแจ้งจากพนักงานโรงแรมแห่งหนึ่ง บนถ.ทหาร ต.หมากแข้ง ว่ามีลูกค้าเป็นหญิงสาว นอนหมดสติเปลือยกาย พอตื่นขึ้นก็พูดจาไม่รู้เรื่อง จึงได้รีบรุดไปตรวจสอบ
หลังพาส่งโรงพยาบาลศูนย์อุดรธานี แพทย์เผยอาการหนักมาก พูดจาไม่รู้เรื่อง ตาลอย เหม่อเหมือนคนถูกมอมยา ต้องนอนพักรักษาตัวถึง 1 คืนจึงพอมีสติให้การได้บ้าง ส่วนในที่เกิดเหตุ เจ้าหน้าที่พบขวดน้ำดื่ม 1 ขวด กระป๋องน้ำอัดลม 2 กระป๋อง เศษอาหาร ขวดเปล่า จึงเก็บไว้ตรวจพิสูจน์หาหลักฐาน
ร.ต.อ.อรรคพล กล่าวต่ออีกว่า จากการสอบสวนพนักงานโรงแรมทราบว่า เมื่อวันที่ 7 มี.ค. ผู้เสียหายนั่งดื่มกับผู้ชายอายุประมาณ 30 ปีอยู่ที่ชั้นล่างของโรงแรม โดยมีหญิงสาวอีกคนหนึ่ง มาขอเปิดห้องพัก จากนั้นผู้เสียหายก็ถูกฝ่ายชายพยุงขึ้นไปห้องพัก แล้วตอนเช้าฝ่ายชายก็ขับรถเก๋งฮอนด้า ซีวิค สีขาว ทะเบียน กจ.664 หนองคาย ของผู้เสียหายออกไป จนกระทั่งถึงเวลาเช็คเอาท์ พนักงานจึงเข้าห้องไปพบผู้เสียหายดังกล่าว
ความคืบหน้าในคดีนี้เมื่อวันที่ 9 มี.ค.57 ร.ต.อ.อรรคพล ยี่เกาะ รอง สว.สส.สภ.เมืองอุดรธานี เข้าสอบสวนปากคำ น.ส.ซี (นามสมมติ) อายุ 28 ปี พยาบาลโรงพยาบาลแห่งหนึ่ง ที่ตกเป็นผู้เสียหายในคดีดังกล่าว ผู้เสียหายให้การว่า ชายหนุ่มคนดังกล่าวหนุ่มอ้างตัวเป็นนักธุรกิจซื้อขายแลกเปลี่ยนรถยนต์ รู้จักกันทางเฟชบุ๊ก และนัดพบกันที่ล็อบบี้โรงแรมใจกลางเมืองอุดรฯ โดยนั่งดื่มกินด้วยกันในห้องอาหาร จากนั้นก็หมดสติไม่รู้เรื่องอะไรอีกเลย
เบื้องต้นคาดว่า ถูกมอมยารูดทรัพย์  ทรัพย์สินที่หายไปมี รถยนต์เก๋งฮอนด้าซิวิค สีขาว 1 คัน สร้อยคอทองคำหนัก 1 บาท เงิน 4 พันบาท มือถือไอโฟน 1 เครื่อง และน่าจะมีการร่วมหลับนอนด้วย คนร้ายเป็นชายและหญิง วางแผนล่อลวงเหยื่อมามอมยาจนเมา แล้วฝ่ายหญิงเปิดห้องพัก ให้ฝ่ายชายพาเหยื่อขึ้นไปข่มขืนแล้วปลดทรัพย์สินหลบหนีไป ล่าสุดตำรวจพบเบาะแสกล้องวงจรปิดจับภาพคนร้ายหลบหนีไปทาง จ.ขอนแก่น ตอนนี้อยู่ระหว่างการตรวจสอบภาพใบหน้าในกล้องวงจรปิดตั้งแต่จุดหน้าโรงแรม ร้านสะดวกซื้อ และเส้นทางหลบหนี แล้วนำภาพมาเปรียบเทียบกับบุคคลต้องสงสัย 