สิ้นแล้ว "ไพบูลย์ วัฒนศิริธรรม" อดีตรองนายกฯ สมัยรัฐบาล พล.อ.สุรยุทธ์ จากโรคมะเร็งตับอ่อนด้วยวัย 71 ปี
ผู้สื่อข่าวรายงานว่า เมื่อเวลา 13.43 น. วันนี้ (9 เม.ย.) นายไพบูลย์ วัฒนศิริธรรม อดีตรองนายกรัฐมนตรี และอดีตรัฐมนตรีว่าการกระทรวงการพัฒนาสังคมและความมั่นคงของมนุษย์ เสียชีวิตแล้ว อายุ 71 ปี ด้วยโรคมะเร็งตับอ่อนที่โรงพยาบาลจุฬาลงกรณ์  โดยจะมีพระราชทานน้ำอาบศพ พรุ่งนี้(10 เม.ย.) ที่วัดธาตุทอง สวดพระอภิธรรม 2 คืน และพักช่วงสงกรานต์
ประวัตินายไพบูลย์ วัฒนศิริธรรม
นายไพบูลย์ วัฒนศิริธรรม เกิดวันที่ 24 มีนาคม พ.ศ. 2484 ที่ บ้านนาคู ตำบลนาคู อำเภอผักไห่ จังหวัดพระนครศรีอยุธยา จบการศึกษาระดับปริญญาตรี สาขาเศรษฐศาสตร์ จากมหาวิทยาลัย Hull สหราชอาณาจักร สมรสกับคุณหญิงชฎา วัฒนศิริธรรม อดีตกรรมการผู้จัดการใหญ่ ธนาคารไทยพาณิชย์ มีบุตรด้วยกัน 2 คน คือ นายพิชา วัฒนศิริธรรม (สมรสกับณัฎฐพร ทิตตยานนท์) และนางชมพรรณ กุลนิเทศ (สมรสกับ ณัฐวุฒิ กุลนิเทศ)
       นายไพบูลย์เคยทำงานในธนาคารแห่งประเทศไทย ตลาดหลักทรัพย์แห่งประเทศไทย เคยดำรงตำแหน่งผู้อำนวยการธนาคารออมสิน สมาชิกวุฒิสภา และสมาชิกสภาที่ปรึกษาเศรษฐกิจและสังคมแห่งชาติ
       นายไพบูลย์รับตำแหน่งรัฐมนตรีว่าการกระทรวงการพัฒนาสังคมและความมั่นคงของมนุษย์ ในรัฐบาลชั่วคราวของ พล.อ.สุรยุทธ์ จุลานนท์ เมื่อวันที่ 9 ตุลาคม พ.ศ. 2549 และรับตำแหน่งรองนายกรัฐมนตรีเพิ่มอีกตำแหน่ง เมื่อวันที่ 7 มีนาคม พ.ศ. 2550 
ขอบคุณข้อมูลจากวิกิพีเดีย