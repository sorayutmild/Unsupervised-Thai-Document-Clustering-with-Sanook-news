นางแบบสาวเซ็กซี่ "เก๋ เลเดอเรอร์" ถูกพบเสียชีวิตเพราะตกจากอาคาร ย่านเลียบด่วนรามอินทรา อีกทั้งเจอยาฆ่าหญ้าตกอยู่ในห้องพัก คาดเครียดปัญหาชีวิต ก่อนตัดสินใจฆ่าตัวตาย
เมื่อคืนนี้ (8 ก.ย.) เจ้าหน้าที่ตำรวจ สน.โชคชัย ได้รับแจ้งมีพลัดตกจากอาคารเสียชีวิต ภายในซอยร่วมน้ำใจ ถนนเลียบทางด่วนรามอินทรา จึงได้เดินทางไปตรวจสอบ พร้อมกับเจ้าหน้าที่กู้ภัยในพื้นที่ โดยจุดเกิดเหตุเป็นอาคารสูง 3 ชั้น ด้านล่างเป็นคลินิกเสริมความงาม พบร่างหญิงสาวเสียชีวิตในสภาพศีรษะแตกเป็นแผลฉกรรจ์
ต่อมาทราบว่าผู้เสียชีวิตคือ เก๋ กันยกร ศุภการค้าเจริญ หรือ "เก๋ เลเดอเรอร์" อายุ 30 ปี นางแบบสาวเซ็กซี่ชื่อดัง เจ้าหน้าที่ตำรวจได้ขึ้นไปตรวจสอบที่ชั้น 3 ของอาคารดังกล่าว ซึ่งเป็นที่พักของผู้เสียชีวิต ก่อนจะพบขวดยาฆ่าหญ้าตกอยู่ในห้องน้ำ ลักษณะมีการเปิดซดดื่ม จึงสันนิษฐานว่าผู้เสียชีวิตอาจจะดื่มก่อนจะตกอาคารลงไป
ขณะที่เพื่อนสนิทของเก๋ เลเดอเรอร์ ได้เปิดเผยว่า ก่อนเกิดเหตุผู้เสียชีวิตค่อนข้างมีความเครียด เนื่องจากปัญหาชีวิตรุมเร้า โดยเฉพาะเรื่องธุรกิจที่เคยกรณีกับทางตลาดหลักทรัพย์ เคยมีข่าวว่าได้เสนอขายหลักทรัพย์ประเภทหุ้นกู้โดยไม่ได้รับอนุญาต ในวงเงินขั้นต่ำ 100,000 บาท เข้าข่ายผิดมาตรา 33 พ.ร.บ.หลักทรัพย์และตลาดหลักทรัพย์ พ.ศ. 2535 กลายเป็นคดีความ
อย่างไรก็ตาม ขณะนี้เจ้าหน้าที่ตำรวจยังอยู่ระหว่างการหาหลักฐานยืนยันหาสาเหตุแรงจูงใจในการก่อเหตุครั้งนี้ เชื่อว่าน่าจะเป็นปัญหาที่ทำให้เกิดความเครียดสะสม จึงได้ตัดสินใจก่อเหตุเช่นนี้ขึ้นที่บ้านและบริษัทของตัวเอง
สำหรับ เก๋ เลเดอเรอร์ เป็นรองอันดับ 2 Miss World Next Top Model 2012 ตำแหน่งนางงามผิวสวย และคว้าชัยจากการประกวด Miss Super Car 2013 อีกทั้งยังเคยมีผลงานถ่ายแบบเซ็กซี่มากมาย ก่อนจะเปิดธุรกิจคลินิกเสริมความงามของตัวเอง "เลเดอเรอร์" แต่ในระยะหลังได้ห่างหายจากการมีผลงานวาบหวิว แต่ต้องจัดการเรื่องธุรกิจและปัญหาคดีความที่เกิดขึ้น
>> สำรวจธุรกิจ “เก๋ เลเดอเรอร์” ที่จบชีวิตตนเองหลังพบปมปัญหาชีวิต-การเงินรุมเร้า
