
13 ระบบสุดเซ็งจากในเกมต่างๆ

ระบบสุดเซ็งจากในเกมต่างๆ
ถึงปากจะบอกว่าเราเล่นเกมกันเพื่อความสนุก แต่จริงๆแล้วเวลาที่เล่นเกมนั้นมันก็ไม่ได้มีแต่ความสนุกอย่างเดียวหรอกครับ บางครั้งเวลาเล่นแล้วไม่ได้ดั่งใจ ถึงจะเป็นแค่เกมมันก็ทำให้รู้สึกเซ็งหงุดหงิดขึ้นมาได้เหมือนกัน ดังนั้นถ้าหากจะบอกว่าเล่นเกมเพื่อความสนุกแล้วล่ะก็ มันก็ต้องดูองค์ประกอบโดยรวมแล้วล่ะครับว่า เกมนั้นๆมันทำให้ผู้เล่นสนุกอย่างเดียวหรือเปล่า เพราะบางเกมอาจทำมายากนรกแตก จนทำให้ผู้เล่นหงุดหงิดถึงขั้นอยากพังเครื่องทิ้งได้ก็มี แนะนำว่าให้ไปอ่านการ์ตูน ดูทีวี ผมว่ามันยังได้ความสนุกชัวร์กว่าเยอะ หรือไม่ก็เล่นเกมที่มันง่ายๆไม่ซีเรียส
เหตุผลที่ทำให้คนเล่นเกมรู้สึกเซ็งหงุดหงิดกับตัวเกมนั้น นอกเหนือจากความยากแล้ว ก็อาจมีเรื่องของระบบเกมเนี่ยแหละครับ ที่มีส่วนทำให้ผู้เล่นรู้สึกขัดใจเล่นแล้วไม่สนุกไปกับมันได้ ซึ่งระบบเหล่านี้ก็ไม่ได้มีแค่ในแค่ไม่กี่เกมนะครับ แต่มันค่อนข้างมีเยอะมากๆ และเราก็ได้รวบรวมเอาระบบเกม 13 ประเภท ที่ทำให้ผู้เล่นรู้สึกหงุดหงิดมากที่สุดมาเล่าสู่กันฟัง
 
อันดับ 13 ตายในฉาก Cutscene Event
เล่นด้วยฝีมืออย่างเทพ ไร้รอยขีดข่วนมาตั้งแต่ต้นเกม แต่พอมาถึงฉากคัทซีนที่มีระบบ Qucik Time Event (QTE) ซึ่งพลาดเพียงครั้งเดียวก็ทำให้ตัวละครเกมของเราดับดิ้นสิ้นชีพได้ทันที มันจึงเป็นระบบที่คนเกลียดค่อนข้างมาก เพราะพลาดนิดเดียวก็ตายทันทีโดยไม่ให้แก้ตัวกันเลย ทำได้แค่กด Continue เริ่มใหม่อีกรอบ
ระบบสุดเซ็งจากในเกมต่างๆ
อย่างใน Far Cry 3 โดนเจ้า Vaas นี่ฆ่าบ่อยเลยในคัทซีน
 
อันดับ 12 กดข้ามฉาก Cutscene Event ไม่ได้
นี่ก็เป็นระบบที่น่ารำคาญอีกอย่างพอๆกับ QTE โดยเฉพาะเกมยุคหลังๆที่ตะบี้ตะบันใส่มาแต่ฉากคัทซีนเนื้อเรื่อง มีฉากเกมเพลย์ให้เล่นอยู่นิดเดียวนอกนั้นคัทซีนหมด และที่แสบกว่านั้นคือฉากที่เคยดูไปแล้ว ก็ดันไม่มีให้กดข้ามอีก ต้องดูหนังม้วนเดิมฉายแล้วฉายอีกซ้ำๆไปเรื่อยๆ
ระบบสุดเซ็งจากในเกมต่างๆ
ดูแล้วก็ต้องดูอีก
 
อันดับ 11 จุด Savepoint (หรือ Checkpoint) ดันอยู่หน้าฉากคัทซีนที่กดข้ามไม่ได้
เกมบางเกม เวลาเล่นๆไปมันจะมีจุด Savepoint หรือ Checkpoint บันทึกให้ผู้เล่นว่า ถ้าหากเกิดตายหรือปิดเกมขึ้นมา ก็สามารถกลับมาเริ่มใหม่ได้ที่จุดนี้ ฟังดูเหมือนจะดี แต่ที่แย่คือกรณีที่จุดบันทึกนั้นมันอยู่หน้าฉากคัทซีนที่ข้ามไม่ได้ล่ะ จะทำอย่างไร เกิดเราดูฉากคัทซีนนี้จนจบแล้ว แต่ดันตายขึ้นมา โดยที่ยังเดินไปไม่ถึงจุด Checkpoint จุดต่อไป นั่นคือเราต้องทนดูคัทซีนอันเดิมไปเรื่อยๆ จนกว่าเราจะผ่านไปถึงจุด Checkpoint ต่อไปได้นั่นเอง
ระบบสุดเซ็งจากในเกมต่างๆ
 
 
อันดับ 10 กำแพงที่มองไม่เห็น
ในบางเกมเมื่อเราเดินไปตามทาง เราจะพบกับเส้นทางที่มันน่าจะเดินไปต่อได้ แต่มันกลับไปต่อไม่ได้ เพราะผู้สร้างไม่ได้ทำฉากไปต่อไว้ ก็เลยกลายเป็นกำแพงล่องหนที่มองไม่เห็นให้ผู้เล่นยืนเอ๋อกันเล่นๆ แต่ที่แสนกว่านั้นคือในเกมยิง FPS บางเกมมันไม่เป็นกำแพงล่องหน แต่หากออกนอกพื้นที่ฉากที่เกมกำหนดเมื่อไหร่ ตัวผู้เล่นมีสิทธิ์ตายได้ แบบนี้ผมว่าคุณผู้สร้างเกมยัดกำแพงมาดีกว่าไหมครับ คนเล่นจะได้ไม่เดินโง่ๆออกนอกพื้นที่ หรือขี้เกียจสร้างกำแพง หรือปล่อยให้มันเป็นทางโล่งๆแบบนั้น
ระบบสุดเซ็งจากในเกมต่างๆ
 
อันดับ 9 หน้าต่างให้กดยืนยัน Are you sure ?
ระบบที่มองว่าจะดีมันก็ดี จะมองว่าน่ารำคาญมันก็น่ารำคาญ ที่ดีคือมันช่วยป้องกันกรณีที่ผู้เล่นกดปุ่มพลาด จะได้ยกเลิกได้ ส่วนข้อเสียมันคือเสียเวลา หากเราจะทำอะไรหลายๆอย่าง แล้วต้องมานั่งกดยืนยันตลอดมันก็เกินไป
ระบบสุดเซ็งจากในเกมต่างๆ
 
อันดับ 8 อย่าออกนอกเรื่อง ถ้าไม่อยากตาย
ในเกมนั้น ภารกิจหลักของเกมคือสิ่งที่สำคัญสุด ผู้เล่นจะต้องทำตามที่เกมบอกไปเรื่อยๆจึงจะผ่าน ที่แสบคือตัวเกมมันดันให้เราไปทำอย่างอื่นระหว่างภารกิจได้เนี่ยดิ ไม่ได้บอกว่าห้าม แต่พอไปทำนอกเรื่องปุ๊ป ขึ้น Mission Failed ทันที แบบนี้มันเซ็งจนน่าด่าไหมล่ะพี่น้อง สรุปแล้วถ้าเจอภารกิจหลัก แนะนำให้ทำตามเกมมันบอกให้จบ แล้วค่อยไปทำอย่างอื่นต่อจะดีสุด
ระบบสุดเซ็งจากในเกมต่างๆ
อย่ายิงตัวละครในภารกิจตายล่ะ Mission Failed ทันที
 
อันดับ 7 ประตูอมตะ เปิดไม่ได้และไม่มีวันพัง
ระบบที่เจอบ่อยที่สุดในเกมแนวผจญภัย โดยเฉพาะเกมแนวสยองขวัญทั้งหลาย ไม่ทราบว่าประตูคุณจะเยอะไปไหน แถมเปิดก็ไม่ได้ ไม่รู้จะทำมาทำไมเยอะแยะ และตามนิสัยของเกมเมอร์ช่างสำรวจ ผมพนันได้เลยว่าเกมเมอร์ทุกคนเห็นประตูแล้วต้องลองเข้าไปกดเปิดกันทุกคน เผื่อมันจะเข้าไปได้และมีของให้เก็บ แต่สุดท้ายก็ต้องพบว่ามันเป็นประตูประดับฉากเท่านั้น
ระบบสุดเซ็งจากในเกมต่างๆ
สองบานนี้ต่อให้ขว้างระเบิดก็ไม่พัง
 
อันดับ 6 เมนูบนสุดของเกมดันเป็น New Game แทนที่จะเป็น Continue
มีเป็นส่วนน้อยที่ทำระบบออกมาได้น่าเกลียดแบบนี้ เพราะทั่วไปแล้วเวลาที่เริ่มเล่นเกมไปแล้ว และเกิดเลิกกลางคัน ระบบจะบันทึกจุดที่ผู้เล่นไปถึงล่าสุดเอาไว้ และสามารถกดเล่นต่อไปทันทีเมื่อมาเล่นใหม่ โดยคำสั่ง Continue ปกติจะต้องเปลี่ยนมาอยู่คำสั่งแรกแทน New Game แต่บางเกมกลับไม่เปลี่ยนตำแหน่ง จนทำให้คนเล่นกดพลาดไปที่ New Game แล้วเกมก็ทะลึ่งบันทึกใหม่ด้วย กลายเป็นต้องเริ่มใหม่หมดเลย
ระบบสุดเซ็งจากในเกมต่างๆ
ดีที่ในภาพประกอบเอา Continue ไว้บนสุด
 
อันดับ 5 ตัวละครอมตะตามเนื้อเรื่อง
เวลาเล่นเกมบางทีก็มีตัวละครที่เราหมั่นไส้อยากจะอัดมันให้เละไวที่สุดเท่าที่จะทำได้ แต่ระบบเกมทำให้เราไม่สามารถทำอะไรมันได้เลย หากยังไม่ถึงเนื้อเรื่องที่กำหนด ผู้เล่นก็ทำได้แต่เป็นเบี้ยล่างคอยทำตามบทไปก่อน กว่าจะถึงเวลาชำระแค้นก็อีกนาน และที่เซ็งอีกอย่างคือบทให้ผู้เล่นแพ้ตามเนื้อเรื่อง ไม่ว่าจะยัดสูตรอมตะ พลังโจมตี 9999 คุณก็ไม่มีทางชนะบอสได้ เพราะคุณต้องแพ้มันตามเนื้อเรื่อง ถ้าแบบนั้นแล้วจะให้ตูสู้กับมันทำไมฟะ ให้แพ้ไปเลยง่ายกว่าไหม
ระบบสุดเซ็งจากในเกมต่างๆ
ถ้าไม่ถึงฆาต ทำอย่างไรมันก็ไม่ตาย
 
อันดับ 4 NPCs สุดงี่เง่า เดินช้า ฉลาดน้อย เป็นภาระ
บางเกม แค่ลำพังตัวผู้เล่นคนเดียวก็ผ่านเกมได้ลำบากแย่อยู่แล้ว ยังจะมี NPCs ภาระบางตัวเพิ่มมาให้เราดูแลอีก ถ้า NPCs ตัวนั้นมี AI ฉลาดเก่งเทพก็ว่าไป แต่บางตัวฉลาดน้อยเหลือเกิน เดินก็ช้า สู้ก็ไม่เก่ง เราต้องคุ้มครองปกป้องมัน แถมถ้ามันตาย Game Over อีกต่างหาก
ระบบสุดเซ็งจากในเกมต่างๆ
กัปตันไพร์ส ถึงจะเก่งเทพ แต่เดินช้ายังกับเต่าคลาน
 
อันดับ 3 วิธีฆ่าบอสมีเพียงหนึ่งเดียว
เป็นระบบการสู้กับบอสที่แรกๆก็ดูตื่นเต้นเร้าใจดี แต่พอเจอไปสักหลายเกมเข้าคนเล่นก็เบื่อกับมุกเดิมๆได้เหมือนกันนะ บอสประเภทนี้จะมีลักษณะเหมือนกันคือ มันมีหลอดเลือดที่ยาวเป็นกิโลฯ ในขณะที่ผู้เล่นมีเลือดอยู่จึ๋งเดียว ผู้เล่นจะไม่มีทางลดเลือดบอสได้เลย หากไม่ทำตามเงื่อนไขที่เกมกำหนด นั่นก็คือจะต้องหาจุดอ่อนบอสให้เจอ ว่าต้องโจมตีตรงไหนอย่างไร เมื่อรู้แล้วก็จะฆ่าบอสได้ง่ายมากอย่างไม่น่าเชื่อ เพียงแต่คุณต้องทำตามขั้นตอนเท่านั้น ไม่มีทางฆ่าบอสด้วยวิธีอื่นได้เลย ซึ่งเป็นแนวที่ทำให้เบื่อได้ง่าย
ระบบสุดเซ็งจากในเกมต่างๆ
บางเกมตัวเอกต้องโดนบอสตบคว่ำก่อน ถึงจะมีแรงฮึดสู้
 
อันดับ 2 มุมกล้องห่วยกาก ในเกมมุมมอง Third Person
ในเกม 3D สิ่งที่เป็นอุปสรรคสำคัญของคนเล่นอย่างหนึ่งก็คือเรื่องของมุมกล้อง หากมุมกล้องไม่ดีก็ไม่ต่างอะไรกับคนตาบอดนั่งเล่นเกม เพราะมองไม่เห็นว่าตัวเราทำอะไรอยู่ โดยเฉพาะในเกมมุมมอง Third Person ที่ผู้เล่นเห็นตัวละครด้วย ในบางครั้งตัวละครมันบดบังฉากซะมิดจนไม่เห็นอะไร บางมุมก็บิดเบือนไปจากมุมกล้องจริง ทำให้เล็งทำอะไรยาก
ระบบสุดเซ็งจากในเกมต่างๆ
เล็งให้ดีๆ จะลงคลองหรือจะโหม่งโลกแล้วลงนรก
 
อันดับ 1 ไม่มีปุ่มออกเกม
นี่แหละระบบพื้นๆ แต่มันสำคัญที่สุดสำหรับเกมเมอร์ทุกคนเลยก็ว่าได้ เกมเมอร์ทุกคนต้องการปุ่มออกเกม เพื่อจะกลับไปที่หน้า Title เพราะในบางครั้งอาจเล่นพลาดหรืออะไรบางอย่าง ทำให้อยากไปเริ่มเล่นใหม่ หรือโหลดเซฟใหม่ แต่บางเกม... ขอโทษครับที่หยาบคาบ เ_อก ไม่มีปุ่มกดออกไปที่ไตเติ้ลเกม จะเริ่มเกมใหม่ได้ ต้องกด Reset เกมอย่างเดียว ทีนี้ก็รอโหลดเกมใหม่ชาตินึงครับ กว่าจะเริ่มใหม่ได้
ระบบสุดเซ็งจากในเกมต่างๆ
ต้องมีให้เลือกหมดแบบนี้ ถึงจะ Perfect