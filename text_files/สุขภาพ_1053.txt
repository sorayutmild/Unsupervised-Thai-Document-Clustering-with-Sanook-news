คุณผู้ชายคุณผู้หญิงหลายคนที่เริ่มหันมาดูแลตัวเอง อาจซื้อผลิตภัณฑ์จำพวกวิตามิน แร่ธาตุบรรจุเม็ด หรืออาหารเสริมเป็นกระปุกหรือซองมารับประทาน หวังให้ร่างกายได้รับสารอาหารที่มีประโยชน์ต่อร่างกายมากเพียงพอแต่ถึงกระนั้น คุณจะทราบได้อย่างไรว่า วิตามินและแร่ธาตุที่คุณรับประทานเพิ่มเข้าไปนั้น มันไม่ได้มากเกินความต้องการของร่างกาย และหากมากเกินไปจะส่งผลกระทบอะไรต่อร่างกายหรือไม่ Sanook! Health มีคำตอบค่ะ

วิตามิน แร่ธาตุ อาหารเสริม ดีต่อร่างกายจริงหรือไม่?หากคุณเป็นคนไม่ชอบทานผัก ผลไม้ ก็อาจจะเป็นทางออกที่ดีที่จะช่วยเพิ่มวิตามิน และแร่ธาตุจำเป็นต่างๆ ต่อร่างกายด้วยวิธีนี้ เพราะหากคุณยิ่งไม่ทานวิตามินเสริม ร่างกายของคุณก็มีโอกาสขาดสารอาหารมากกว่าคนอื่นแน่นอน

วิตามิน แร่ธาตุ อาหารเสริม จำเป็นต่อร่างกายหรือไม่?ถ้าคุณมีพฤติกรรมในการบริโภคอาหารไม่เหมือนคนอื่น ไม่ว่าจะไม่ชอบทานผักผลไม้เอง หรืออยู่อาศัยในแหล่งที่หาผักผลไม้ทานได้ยาก วิตามิน และแร่ธาตุสังเคราะห์เหล่านี้ก็จำเป็นต่อสุขภาพของคุณ แต่หากคุณรับประทานอาหารตามปกติ ครบ 5 หมู่ ผักผลไม้ทานเป็นประจำ หรือทานบ่อยๆ เมื่อมีโอกาส และไม่ได้มีสัญญาณบ่งบอกถึงอาการขาดวิตามิน และแร่ธาตุแต่อย่างใด วิตามินเสริมเหล่านี้ก็ไม่จำเป็นสำหรับคุณหรอกค่ะ

ทานวิตามินและแร่ธาตุเสริมมากเกินไป เป็นอันตรายต่อร่างกาย?จากการทดลองในประเทศฟินแลนด์ โดยให้กลุ่มทดลองที่เป็นผู้ชายสูบบุหรี่รับเบตาแคโรทีนสังเคราะห์กลุ่มหนึ่ง อีกกลุ่มหนึ่งรับยาหลอก แล้วติดตามผลในระยะ 5-8 ปี ปรากฏว่าอัตราการเสียชีวิตจากโรคมะเร็งปอดของกลุ่มที่รับเบตาแคโรทีนสังเคราะห์ มากกว่ากลุ่มปกติถึง 18%
ดังนั้นจากการทดลองนี้จึงสรุปได้ว่า การรับวิตามินสังเคราะห์มากเกินไปโดยไม่จำเป็น อาจทำให้เสี่ยงเป็นพิษ เป็นโรคมะเร็ง หรือโรคหัวใจได้
 
คำแนะนำในการดูแลสุขภาพ ให้ได้รับวิตามินและแร่ธาตุที่เพียงพอทานผักผลไม้สดๆ หลากพันธุ์หลายสี ให้ได้วิตามินและแร่ธาตุที่แตกต่างกันเป็นประจำ นอกจากจะได้สารอาหารจากธรรมชาติแล้ว ยังช่วยในเรื่องของระบบขับถ่าย และเหมาะสำหรับผู้ที่กำลังควบคุมน้ำหนักอีกด้วย เท่านี้คุณก็ได้รับสารอาหารครบโดยไม่ต้องทานอาหารเสริมแล้วล่ะค่ะ
ขอบคุณข้อมูลบางส่วนจาก หนังสือ “อย่าให้หมอฆ่าคุณ” สำนักพิมพ์ Nanmee Books (Adult)ภาพประกอบจาก istockphoto