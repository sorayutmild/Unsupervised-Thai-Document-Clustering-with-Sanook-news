จีนโหดเล็งฟ้อง iPhone 5 ฐานลอกดีไซน์จากมือถือปลอม!
The new iPhone/iPhone 5 - อัพเดทข่าวล่าสุดกับ ป๋าเอก TechXcite แม้ iPhone 5 จะมีหมายกำหนดการเปิดตัวออกมาอย่างชัดเจนในวันที่ 12 กันยายน 2555 นี้แล้ว ทว่าดูเหมือนวิบากเวรของ Apple จะยังไม่จบสิ้นลงไปหลังจากบริษัทผู้ผลิตมือถือจีนรายหนึ่งเตรียมเดินเรื่องยื่นศาลสั่งฟ้อง iPhone 5 ในข้อหาลอกดีไซน์มาจากมือถือ iPhone ปลอมของพวกเขา...ซะงั้น!

โดยหากใครยังจำกันไม่ได้เมื่อไม่กี่วันก่อนป๋าได้นำเสนอข่าวของมือถือจีน Goophone i5 ที่มีรูปลักษณ์ภายนอกเอาเค้าโครงมาจากชิ้นส่วนหลุดแบบต่างๆของ iPhone 5 มาประกอบเข้ากันโดยใช้ขุมพลังจากระบบปฏิบัติการ Android ซึ่งทางผู้ผลิต Goophone i5 ที่ว่านี้แหละที่ได้ออกมาบอกว่าพวกเขาจดสิทธิบัตรดีไซน์ของมือถือตัวเองในประเทศจีนรอท่าเอาไว้แล้ว ทั้งนี้หากมีสมาร์ตโฟนรุ่นไหนทำดีไซน์ออกมาเหมือนอย่างของ Goophone i5 พวกเขาก็จะดำเนินการสั่งฟ้องเรียกค่าเสียหายทันที...แน่นอนว่ารวมถึง iPhone 5 ที่อาจจะเป็นต้นแบบของ Goophone i5 เอาเสียด้วยซ้ำ
 
งานนี้ก็ไม่รู้เหมือนกันว่าทางผู้ผลิต Goophone i5 แกกะจะเอาจริงหรือกะจะเอาฮากันแน่...แต่ที่แน่ๆคือตอนนี้ Goophone i5 ดังระเบิดในวงการ IT ไปแล้วครับ
ที่มา: micgadget

ขอบคุณเนื้อหา และภาพประกอบ บทความโดย : ป๋าเอก TechXcite
 