(24 พ.ค.) เมื่อเวลาประมาณ 19.00 น. คณะรักษาความสงบแห่งชาติ (คสช.) ได้ออกประกาศประกาศคำสั่งฉบับที่ 7, 8 และ 9 มีคำสั่งแต่งตั้งให้ข้าราชการปฏิบัติหน้าที่ ซึ่งมีการโยกย้ายหลายตำแหน่ง เพื่อให้การปฏิบัติงานของส่วราชการต่างๆ เป็นไปด้วยความเรียบร้อยและเหมาะสมยิ่งขึ้น
คสช. ได้ออกประกาศคำสั่งฉบับที่ 7 ระบุว่า 1. ให้พลตำรวจเอกอดุลย์ แสงสิงแก้ว ผู้บัชญาการตำรวจแห่งชาติ มาปฏิบัติราชการที่สำนักนายกรัฐมนตรี โดยให้ได้รับเงินเดือนทางสังกัดเดิมไปพลางก่อน โดยยังคงเป็นรองหัวหน้าคณะรักษาความสงบแห่งชาติ ตามประกาศคณะรักษาความสงบแห่งชาติ ที่ 6/2557 ลงวันที่ 22 พฤษภาคม 25572. ให้พลตำรวจเอกวัชรพล ประสารราชกิจ รองผู้บัญชาการตำรวจแห่งชาติ รักษาราชการแทนผู้บัญชาการตำรวจแห่งชาติ ทั้งนี้ ตั้งแต่บัดนี้เป็นต้นไป
ส่วน คสช. ยังได้ออกประกาศคำสั่งฉบับที่ 8 ระบุว่า 1. ให้นายธาริต เพ็งดิษฐ์ อธิบดีกรมสอบสวนคดีพิเศษ มาปฏิบัติราชการที่สำนักนายกรัฐมนตรี โดยให้ได้รับเงินเดือนทางสังกัดเดิมไปพลางก่อน2. ให้พลตำรวจเอกชัชวาลย์ สุขสมจิตร์ รองผู้บัญชาการตำรวจแห่งชาติ มาปฏิบัติหน้าที่อธิบดีกรมสอบสวนคดีพิเศษอีกหน้าที่หนึ่ง โดยให้ได้รับเงินเดือนทางสังกัดเดิมไปพลางก่อน ทั้งนี้ ตั้งแต่บัดนี้เป็นต้นไป
ทั้งนี้ คสช. ได้ออกประกาศคำสั่งฉบับที่ 9 อีกหนึ่งฉบับ ระบุว่า 1. ให้พลเอกนิพัทธ์ ทองเล็ก ปลัดกระทรวงกลาโหม มาปฏิบัติราชการที่สำนักนายกรัฐมนตรี โดยให้ได้รับเงินเดือนทางสังกัดเดิมไปพลางก่อน2. ให้พลเอกสุรศักดิ์ กาญจนรัตน์ รองปลัดกระทรวงกลาโหม รักษาราชการแทนปลัดกระทรวงกลาโหม ทั้งนี้ ตั้งแต่บัดนี้เป็นต้นไป
ประกาศ ณ วันที่ 24 พฤษภาคม พ.ศ. 2557 ลงนามโดย พล.อ.ประยุทธ์ จันทร์โอชา หัวหน้าคณะรักษาความสงบแห่งชาติ
 
นอกจากนี้ ยังมีประกาศจาก คสช. ฉบับที่ 30 เกี่ยวกับเรื่องให้วุฒิสภาสิ้นสุดลง หากมีกฏหมายใดต้องผ่านสภา ขอให้เป็นอำนาจของหัวหน้าคณะรักษาความสงบแห่งชาติเป็นผู้พิจารณาเห็นชอบ ซึ่งระบุเนื้อหาเอาไว้ดังนี้
ตามที่ได้มีประกาศคณะรักษาความสงบแห่งชาติ ฉบับที่ 11/2557 ลงวันที่ 22 พฤษภาคม 2557 ให้วุฒิสภาที่มีอยู่ ณ วันที่ประกาศดังกล่าว มีผลใช้บังคับ ยังคงปฏิบัติหน้าที่ต่อไปนั้น เพื่อประโยชน์ในการบริหารราชการแผ่นดิน หัวหน้าคณะรักษาความสงบแห่งชาติ จึงมีประกาศให้ ข้อ 1 ให้วุฒิสภาที่ยังคงปฏิบัติหน้าที่อยู่ ณ วันที่ประกาศฉบับนี้มีผลใช้บังคับ สิ้นสุดลง ข้อ 2 ในกรณีที่มีกฎหมายบัญญัติให้การดำเนินการเรื่องใด ต้องได้รับความเห็นชอบจากรัฐสภา สภาผู้แทนราษฏร หรือวุฒิสภา ให้เป็นอำนาจของหัวหน้าคณะรักษาความสงบแห่งชาติ ในการให้ความเห็นชอบแทนรัฐสภา สภาผู้แทนราษฎร หรือวุฒิสภา ในเรื่องนั้น
ประกาศ ณ วันที่ 24 พฤษภาคม พ.ศ. 2557 ลงนามโดย พล.อ.ประยุทธ์ จันทร์โอชา หัวหน้าคณะรักษาความสงบแห่งชาติ