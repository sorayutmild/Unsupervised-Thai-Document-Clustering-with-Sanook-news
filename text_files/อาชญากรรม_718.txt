(13 เม.ย.) ความคืบหน้ากรณีกลุ่มคนร้ายรุมทำร้าย เจ้าหน้าที่ตำรวจสารวัตรปราบปราม สภ.พนมสารคาม จ.ฉะเชิงเทรา ได้รับบาดเจ็บสาหัส หลังจากที่สามารถจับกุมตัวผู้ก่อเหตุได้ ล่าสุดมีการนำตัวไปทำแผนประกอบคำรับสารภาพ ซึ่งผู้ต้องหาถูกกลุ่มชาวบ้านที่ยืนดูเหตุการณ์เข้ารุมประชาทัณฑ์อย่างชุลมุน
เมื่อช่วงบ่ายที่ผ่านมา กำลังเจ้าหน้าที่ตำรวจ สภ.พนมสารคาม ได้นำตัว นายคมสัน จันทร์ศรี อายุ 28 ปี ผู้ต้องหาก่อเหตุทำร้าย พ.ต.ท.กฤษณ์ บุญเรืองคณาภรณ์ สารวัตรปราบปราม สภ.พนมสารคาม ไปทำแผนประกอบคำรับสารภาพ บริเวณปั๊มน้ำมันจุดเกิดเหตุ ท่ามกลางชาวไทยมุงที่ยืนดูเหตุการณ์เป็นจำนวนมาก
เจ้าหน้าที่ได้ควบคุมตัว นายคมสัน ทำแผนไปทีละจุด รวมทั้งจุดที่ทำร้าย พ.ต.ท.กฤษณ์ ที่ข้างรถยนต์ บรรยากาศการทำแผนเป็นไปด้วยดี กระทั่งเมื่อเจ้าหน้าที่กำลังควบคุมตัว นายคมสัน ขึ้นรถกลับสถานีตำรวจ ปรากฎว่ามีกลุ่มชาวบ้านย่องเข้าไปทางด้านหลัง ก่อนจะรุมประชาทัณฑ์ผู้ต้องหาอย่างชุลมุน ทำให้ต้องรีบนำตัวขึ้นรถและออกจากพื้นที่ทันที
ทั้งนี้ พ.ต.อ.ดร.สงคราม เสงี่ยมพักตร์ ผู้กำกับการสถานีตำรวจภูธรพนมสารคาม ยังเปิดเผยว่า จากคดีดังกล่าวยังได้ดำเนินการขออนุมัติศาลออกหมายจับผู้กระทำผิดในคดีดังกล่าวเพิ่ม เติมอีก 4 คน ล่าสุดได้เตรียมดำเนินเข้าควบคุมตัวผู้ต้องหาที่เหลือแล้ว
ส่วนอาการบาดเจ็บของ พ.ต.ท.กฤษณ์ นั้น ยังฟื้นตัวขึ้นตามลำดับ แต่ยีงต้องอยู่ในการดูแลของแพทย์อีกสักระยะ ส่วนจะพร้อมให้การหรือเดินทางกลับบ้านได้นั้น ต้องขึ้นอยู่กับการพิจารณาของทางแพทย์ต่อไป





คลิประหว่างทำแผนประกอบคำรับสารภาพของจิ๊กโก๋ที่เข้าทำร้ายพ.ต.ท.กฤษณ์ บุญเรืองคณาภรณ์ สวป.สภ.พนมสารคาม ที่ถูกคนร้ายทำร้ายร่างกายขณะที่อยู่ระหว่างตรวจยึดรถจักรยานยนต์ต้องสงสัย ภายในปั๊มน้ำมันรุ่งพิทักษ์ 1 หมู่ที่ 4 ต.ท่าถ่าน อ.พนมสารคาม จ.ฉะเชิงเท่รา #หายซ่ากันรึยัง
Posted by สกนธิทธิ์ พรหมณี on Monday, April 13, 2015

