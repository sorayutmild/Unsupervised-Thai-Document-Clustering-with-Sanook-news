"เล่ากันให้สนั่นใน "พรรคเพื่อไทย" ว่าเหตุผลที่ "โกตี๋" ออกมาเคลื่อนไหวหนัก เพราะต้องการสร้างผลงานให้เป็นที่ปรากฏ ยิ่งในช่วงที่ "แดงนปช." ไร้ผลงาน เผื่อ "ผู้มีบารมีตัวจริง" จะหันมาเหลียวมองคอยเลี้ยงดูปูเสื่อมากยิ่งขึ้น"
ตั้งแต่มีการชุมนุมของ "กลุ่มคณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์ อันมีพระมหากษัตริย์ทรงเป็นประมุข" (กปปส.) นอกจาก "รัฐบาล" ที่เป็นคู่ขัดแย้งโดยตรงแล้ว "คนเสื้อแดง" ยังคงเป็นคู่ขัดแย้งหนึ่งของกปปส.เช่นกัน
ทว่า "แดง" ที่แบ่งออกเป็นหลายเฉดมีแนวทางการเคลื่อนไหวแตกต่างกัน แนวทางการต่อสู้จึงแตกต่างกันไปด้วย แต่ "แดง" ที่ถูกจับตามองมากเป็นพิเศษในชั่วโมงนี้หนีไม่พ้น "กลุ่มแนวร่วมประชาธิปไตยต่อต้านเผด็จการแห่งชาติ" (นปช.) กับ "แดงฮาร์ดคอร์"
"แดงนปช." นำโดย "ธิดา ถาวรเศรษฐ" ประธานนปช. "จตุพร พรหมพันธุ์" แกนนำนปช. "ณัฐวุฒิ ใสยเกื้อ" รัฐมนตรีช่วยว่าการกระทรวงพาณิชย์ แกนนำนปช. เป็นต้น
ซึ่ง "แดงนปช." ถือเป็นแดงที่มี "มวลชน-แฟนคลับ" ร่วมเคลื่อนไหวมากที่สุด ยุทธศาสตร์-ทิศทางการเคลื่อนไหวจะถูกกำหนดจาก "แกนนำ" ก่อนสั่งการลงไปในพื้นที่ เพื่อรวบรวม "มวลชน" มาเคลื่อนไหวในวาระต่างๆ
"แดงฮาร์ดคอร์" มีแตกออกเป็นหลายกลุ่ม แต่ที่เหมือนกันคือจะมีจุดยืนที่ตรงกันข้ามกับ "แดงนปช." ว่ากันว่ายืนอยู่คนละขั้ว เคลื่อนไหวกันคนละทิศคนละทาง
"แดงฮาร์ดคอร์" ที่ปรากฎชื่อมีอยู่ 2 กลุ่มใหญ่ "ขวัญชัย ไพรพนา" ประธานชมรมคนรักอุดร เคลื่อนไหวหลักในภาคอีสาน ซึ่ง "ขวัญชัย" โดนคนร้ายบุกยิงได้รับบาดเจ็บเมื่อวันที่ 22 มกราคม 2557 ความเคลื่อนไหวจึงหยุดชะงักไป
ตรงกันข้ามกับ "แดงอาร์ดคอร์" สาย "วุฒิพงศ์ กชธรรมคุณ" หรือโกตี๋ ดีเจวิทยุเสื้อแดง ซึ่งใช้สถานีวิทยุเอฟเอ็ม 105.65 จังหวัดปทุมธานี ที่ออกมามีบทบาทคัดค้านการชุมนุมของ "กปปส."
ไล่ตั้งแต่เหตุการณ์เผชิญหน้ากับ "หลวงปู่พุทธะอิสระ" ซึ่งรับผิดชอบเวทีแจ้งวัฒนะ จนมาถึงการปะทะกับผู้ชุมนุม "กปปส." ที่ไปปิดที่ทำการไปรษณีย์หลักสี่ เพื่อไม่ให้นำบัตรเลือกตั้งออกมาแจกจ่ายไปยังหน่วยเลือกตั้ง
สำนักข่าวอิศรา www.isranews.org จึงรวบรวมข้อมูลที่มาที่ไปของ "โกตี๋" มาเพื่อทำความรู้จักให้มายิ่งขึ้น
"โกตี๋" ตั้งกลุ่ม "กลุ่มปทุมธานีรักษ์ประชาธิปไตย" เมื่อปี 2552 โดยข่าวลับๆระบุว่าได้รับการสนับสนุนจาก "ชูชาติ หาญสวัสดิ์" และบรรดาส.ส.ในจังหวัดปทุมธานี
การเคลื่อนไหวของ "กลุ่มปทุมธานีรักษ์ประชาธิปไตย" ในช่วงรัฐบาลอภิสิทธิ์ เวชชาชีวะ มีบทบาทสำคัญในการยกพลไปล้มการประชุมอาเซียนซัมมิท ที่โรงแรมรอยัลคลิฟ พัทยา
ต่อมาเมื่อปี 2553 ""กลุ่มปทุมธานีรักษ์ประชาธิปไตย" ยังเป็นทัพหน้าที่เคลื่อนกำลังบุกยึดสถานีไทยคม ลาดหลุมแก้ว จนเกิดเหตุปะทะกับ "ทหาร"
แต่หลัง "คนเสื้อแดง" ต้องพ่ายแพ้กันกับ "รัฐบาลอภิสิทธิ์" ในการสลายการชุมนุมที่ราชประสงค์ บรรดา "แดงฮาร์ดคอร์" ก็กระจัดกระจายแตกกระเส็นกันไป เช่นเดียวกับ "กลุ่มปทุมธานีรักษ์ประชาธิปไตย" ของ "โกตี๋"
ข่าวทางลับระบุว่า ในช่วงที่ "โกตี๋" หนีการไล่ล่าหัวซุกหัวซุน ก็ได้รวบรวมบรรดา "แดงฮาร์ดคอร์" ที่เคยอยู่กับ "พล.ต.ขัตติยะ สวัสดิผล" หรือเสธ.แดง อดีตผู้ทรงคุณวุฒิกองทัพบก ซึ่งเสียชีวิตในช่วงการชุมนุมปี 2553
บรรดา "ลูกน้องเสธ.แดง" ซึ่งส่วนใหญ่เป็น "อดีตทหาร" ไร้ที่พึ่งก็มาอาศัยบารมีของ "โกตี๋" ที่ยังพอมีอยู่บ้างในจังหวัดปทุมธานี ใช้เป็นฐานในการหลบหนีกบดาน
กระทั่งช่วงกลางปี 2554 "โกตี๋" ก็คัมแบ็คกลับมาจัดคลื่นวิทยุ "คนเสื้อแดง" อีกครั้ง พร้อมทั้งได้จัดตั้ง "หมู่บ้านเสื้อแดง" ขึ้นในจังหวัดปทุมธานี ซึ่งเป็นไปตามยุทธศาสตร์เคลื่อนไหวของ "แดงนปช."
แต่หมู่บ้านเสื้อแดงของ "โกตี๋" เพราะมั่นใจว่ามี "ลูกน้องฮาร์ดคอร์" ที่พอใช้งานใช้การได้ "โกตี๋" จึงประกาศตัวเคลื่อนไหวอิสระ ไม่ขึ้นตรงกับ "แดงนปช." หรือขึ้นตรงกับหมู่บ้านคนเสื้อแดงอื่นในจังหวัดปทุมธานี
โดย "โกตี๋" ยังโจมตีไปยัง "แดงนปช." ว่าไม่ได้ให้ความช่วยเหลือ "แดงฮาร์ดคอร์" ที่โดน "ขั้วตรงข้าม" ไล่ล่าไล่บี้จนเกือบตาย
แต่ "โกตี๋" ก็ยังมีคอนเนคชั่นกับ "พรรคเพื่อไทย" อยู่บ้าง เพราะสนิทสนมกับ "พ.ต.ท.เสงี่ยม สำราญรัตน์" อดีตข้าราชการการเมืองสำนักนายกรัฐมนตรี "ชินวัฒน์ หาบุญพาด" อดีตส.ส.ปาตี้ลิสต์ พรรคเพื่อไทย "พายัพ ปั้นเกตุ" อดีตส.ส.ปาตี้ลิสต์ พรรคเพื่อไทย เป็นต้น
นอกจากนี้ "โกตี๋" ยังมีสายสัมพันธ์ที่ดีกับ "พล.ต.ท.คำรณวิทย์ ธูปกระจ่าง" ผู้บัญชาการตำรวจนครบาล (ผบช.น.) โดยมีรูป "โกตี๋" ถ่ายคู่กับ "บิ๊กแจ๊ส" ปรากฏลงเฟซบุ๊กของ "โกตี๋ แดงนอกคอก" มาแล้ว
ทั้งนี้ก่อนการชุมนุมของ "กปปส." เป็นกลุ่มของ "โกตี๋" ที่นำ "มวลชน" ไปต่อต้านเวทีผ่าความจริง ของ "พรรคประชาธิปัตย์" ซึ่งจัดขึ้นในย่ายกทม.และปริมณฑล จนเกือบมีการปะทะกันหลายครั้ง
เล่ากันให้สนั่น "พรรคเพื่อไทย" ว่าเหตุผลที่ "โกตี๋" ออกมาเคลื่อนไหวหนัก เพราะต้องการสร้างผลงานให้เป็นที่ปรากฏ ยิ่งในช่วงที่ "แดงนปช." ไร้ผลงาน เผื่อ "ผู้มีบารมีตัวจริง" จะหันมาเหลียวมองคอยเลี้ยงดูปูเสื่อมากยิ่งขึ้น
ที่สำคัญส่งผลกระทบชิ่งให้บรรดา "นาย" ของ "โกตี๋" ได้ผลประโยชน์ไปด้วย
ทั้งหมดคือความเป็นมาของ "โกตี๋" ว่าที่เบอร์หนึ่ง "แดงฮาร์ดคอร์" และ "เจ้าพ่อแดงเมืองปทุม"

ขอบคุณข้อมูลจาก สำนักข่าวอิศรา www.isranews.org