โรคมะเร็งลำไส้ใหญ่ (Colorectal cancer) หรือที่มักเรียกกันติดปากว่า โรคมะเร็งลำไส้ ถือเป็นโรคมะเร็งที่พบมากเป็นอันดับต้นๆ ทั่วโลกมีผู้เสียชีวิตจากโรคมะเร็งลำไส้เพิ่มขึ้นทุกปี แม้โรคนี้จะอันตรายถึงชีวิต คุณก็สามารถลดความเสี่ยงในการเกิดโรคได้ด้วยหลากหลายวิธี เช่น การออกกำลังกาย โดยเฉพาะอย่างยิ่ง การใส่ใจเรื่องอาหารการกิน Hello คุณหมอ เลยมี อาหารต้านมะเร็งลำไส้ มาแนะนำ คุณจะได้รู้ว่า อาหารชนิดใดบ้างที่ควรกินและควรเลี่ยง เพื่อให้ความเสี่ยงโรคนี้ลดลงได้
อาหารต้านมะเร็งลำไส้ ที่คุณควรบริโภค


พืชตระกูลถั่ว


พืชตระกูลถั่ว เช่น ถั่วเหลือง ถั่วดำ ถั่วลันเตา ถั่วชิกพี ถั่วเลนทิล จัดเป็นแหล่งของโปรตีน ไฟเบอร์ วิตามินบี และวิตามินอี ทั้งยังมีสารประกอบที่เรียกว่า ฟลาโวนอยด์ (Flavonoid) ซึ่งช่วยป้องกันและชะลอการเจริญเติบโตของเนื้องอกได้ นอกจากนี้ในพืชตระกูลถั่วยังมีสารต้านอนุมูลอิสระ ที่อาจช่วยป้องกันมะเร็งลำไส้ได้ด้วย


นมวัว และผลิตภัณฑ์จากนมวัว


ผลการศึกษาวิจัยหลายชิ้นพบว่า อาหารที่มีแคลเซียม (Calcium) สูงอย่างนมวัว และผลิตภัณฑ์จากนมวัว ช่วยลดความเสี่ยงในการเกิดเนื้องอก และมะเร็งลำไส้ได้


ผักและผลไม้หลากสี


ผักและผลไม้มีสารประกอบทางเคมีที่เรียกว่า สารพฤกษเคมี หรือไฟโตนิวเทรียนท์ (Phytochemical หรือ Phytonutrients) ซึ่งเป็นสารที่ทำให้พืช ผักหรือผลไม้ชนิดนั้น ๆ มีกลิ่น สี หรือรสชาติที่เป็นเอกลักษณ์ แต่ไม่ใช่แค่นั้น เพราะสารพฤกษเคมีในพืชยังมีฤทธิ์ต้านการอักเสบและช่วยยับยั้งการเจริญเติบโตของเซลล์มะเร็งได้ด้วย โดยผู้เชี่ยวชาญเผยว่า คุณควร บริโภค ผักและผลไม้ให้หลากหลาย เพื่อให้ได้รับสารที่มีประโยชน์ต่อร่างกายหลาย ๆ ชนิด


ธัญพืชเต็มเมล็ด


ธัญพืชเต็มเมล็ด หรือโฮลเกรน (Whole Grains) เช่น โอ๊ตมีล ขนมปังโฮลวีต ข้าวกล้อง เป็นอาหารที่อุดมไปด้วยสารอาหารนานาชนิด โดยเฉพาะไฟเบอร์และแมกนีเซียม (Magnesium) กินแล้วจึงช่วยให้อุจจาระอ่อนนุ่มขึ้น และทำให้คุณขับถ่ายได้ง่ายคล่องขึ้นด้วย ทั้งยังอาจช่วยกำจัดสารประกอบในลำไส้ที่เป็นสาเหตุของมะเร็งได้ด้วย


ปลาไขมันสูง


ปลาที่อุดมไปด้วยไขมันดีอย่างกรดโอเมก้า 3 เช่น ปลาแซลมอน ปลาทูน่า นอกจากจะเป็นอาหารต้านมะเร็งลำไส้แล้ว ยังดีต่อสุขภาพหัวใจด้วย แต่แนะนำว่า คุณควรเลือกปลาให้ถูกประเภท เพราะปลาบางชนิด เช่น ปลาดาบ ปลาฉลาม ปลาอินทรี มักปนเปื้อนสารพิษ เช่น สารปรอท ซึ่งสามารถเป็นอันตรายต่อสุขภาพได้ หากได้รับมากเกินไป
อาหารเพิ่มความเสี่ยงมะเร็งลำไส้ ที่ควรลดหรือเลี่ยงในการบริโภค


เนื้อแดง


เนื้อแดง อย่างเนื้อวัว เนื้อหมู เนื้อแกะ น่าจะเป็นอาหารโปรดของใครหลายๆ คน แต่คุณรู้ไหมว่า เนื้อแดงแสนอร่อยนั้นอาจส่งผลเสียต่อสุขภาพลำไส้ของคุณได้ โดยนักวิทยาศาสตร์เผยว่า การบริโภคเนื้อแดงสามารถเพิ่มความเสี่ยงในการเกิดโรคมะเร็งลำไส้ ซึ่งอาจเป็นเพราะเมื่อเนื้อแดงโดนความร้อนสูง อาจก่อให้เกิดสารก่อมะเร็งได้ ผู้เชี่ยวชาญแนะนำว่า หากคุณอยากลดความเสี่ยงในการเกิดโรคมะเร็งลำไส้ ก็ไม่ควรกินเนื้อแดงเกิน 500 กรัมต่อสัปดาห์


เนื้อสัตว์แปรรูป


เนื้อสัตว์แปรรูป หมายถึงเนื้อสัตว์ที่ผ่านกระบวนการปรุงแต่งรสชาติ การบ่ม การหมัก หรือการรมควัน เพื่อยืดอายุ เช่น เบคอน ไส้กรอก แฮม เนื้อตากแห้ง กุนเชียง หมูหยอง หมูยอ ซึ่งการ บริโภค เนื้อสัตว์แปรรูปเหล่านี้เป็นประจำ นอกจากจะเพิ่มความเสี่ยงโรคมะเร็งลำไส้แล้ว ยังอาจทำให้คุณเป็นโรคมะเร็งกระเพาะอาหารได้ด้วย


เครื่องดื่มแอลกอฮอล์


ผู้เชี่ยวชาญเผยว่า การดื่มเครื่องดื่มแอลกอฮอล์เป็นประจำ หรือดื่มหนักเกินไป (2-3 แก้วต่อวัน) จะทำให้คุณมีความเสี่ยงในการเกิดมะเร็งลำไส้เพิ่มขึ้นถึง 20% เลยทีเดียว และหากคุณดื่มหนักกว่านั้น ความเสี่ยงก็จะยิ่งมากขึ้นไปอีก ฉะนั้น หากไม่อยากเป็นมะเร็งลำไส้ หรือเป็นโรคจากการดื่มสุราอื่นๆ เช่น โรคพิษสุราเรื้อรัง โรคตับแข็ง โรคความดันโลหิตสูง คุณก็ควรงดดื่มเครื่องดื่มแอลกอฮอล์โดยด่วน