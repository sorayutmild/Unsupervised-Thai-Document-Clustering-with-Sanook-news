     แนะนำ 3 วิธีแก้ปัญหาโคมไฟหน้ารถยนต์เหลืองหมองไม่สดใส ซึ่งนอกจากจะทำให้รถดูโทรมกว่าปกติแล้วนั้น ยังทำให้ไฟหน้าไม่สว่างเท่าที่ควรอีกด้วย จะมีวิธีแก้ไขอย่างไรบ้างไปดูกัน
     ไฟหน้ารถยนต์ในสมัยก่อนนั้น ตัวเลนส์ด้านหน้าจะทำมาจากวัสดุแก้ว ซึ่งแทบจะไม่มีปัญหาเรื่องไฟหน้าเหลืองเลย แต่ปัจจุบันเทคโนโลยีไฟหน้ารถเปลี่ยนไป จากเดิมที่เป็นจานฉายเรียบๆ ก็กลายเป็นแบบมัลติรีเฟลกเตอร์ ก่อนจะพัฒนาต่อมาจนกลายเป็นแบบโปรเจคเตอร์อย่างที่แพร่หลายในปัจจุบัน จึงไม่มีความจำเป็นต้องติดตั้งเลนส์แก้วที่ส่วนหน้าของตัวโคมไฟอีกต่อไป ส่วนที่เป็นเลนส์กระจกก็ถูกแทนที่ด้วยพลาสติกเคลือบธรรมดาๆ เมื่อเจอความร้อนสะสมนานเข้าก็เสื่อมสภาพจนเหลืองหมองในที่สุด
วิธีแก้ปัญหาไฟหน้าเหลืองทำอย่างไร?
     อันที่จริงแล้ววิธีแก้ไขปัญหาไฟหน้าเหลืองมีหลายวิธี ขึ้นอยู่กับสาเหตุที่ทำให้ไฟหน้าเหลือง โดยมากแล้วจะแบ่งออกเป็น 2 กรณี ได้แก่ 1.มีคราบเหลืองเกาะอยู่บนไฟหน้า และ 2.ไฟหน้าแตกลายงา โดยทั้งคู่สามารถแก้ไขได้ดังนี้
1.ใช้น้ำยาขัดโคมไฟหน้า
     ปัจจุบันมีผลิตภัณฑ์ขัดโคมไฟหน้าให้เลือกอย่างหลากหลาย ไม่ว่าจะเป็นครีมขัดไฟหน้า, สเปรย์พ่นขัดไฟหน้า หรือแม้กระทั่งกาพ่นไอน้ำยาขัดไฟหน้า ซึ่งมีข้อดีอยู่ที่ราคาถูก เนื่องจากสามารถหาซื้อผลิตภัณฑ์ประเภทนี้ได้ในราคาตั้งแต่หลักสิบ ไปจนถึงหลักร้อยบาทเท่านั้น แต่ข้อเสียคือใช้งานได้ไม่นานก็จะกลับมาเหลืองใหม่ จำเป็นต้องใช้สารเคลือบไฟหน้าเพื่อชะลอการเหลืองลง และหากไฟหน้าเหลืองจากการแตกลายงาก็จะไม่สามารถใช้วิธีนี้ได้

2.เปลี่ยนฝาครอบไฟหน้าใหม่
     การเปลี่ยนฝาครอบไฟหน้าเป็นอีกหนึ่งวิธีที่ได้รับความนิยมในปัจจุบัน โดยแทนที่จะต้องมาคอยขัดไฟหน้าอยู่บ่อยๆ ก็เปลี่ยนส่วนที่เป็นฝาครอบไฟหน้า (พลาสติกใส) ใหม่เสียเลย ซึ่งวิธีจะช่วยให้ไฟหน้ากลับมาใสปิ๊งได้ยาวนานกว่า เหมาะทั้งกรณีที่มีคราบเหลืองเกาะอยู่บนไฟหน้า และไฟหน้าเหลืองจากการแตกลายงา
     แต่ข้อเสียของวิธีนี้ คือ ค่าใช้จ่ายค่อนข้างสูงอยู่ที่ประมาณ 2 พันบาทขึ้นไป ราคาอาจต่ำหรือสูงกว่านี้ขึ้นอยู่กับวัสดุที่นำมาใช้ และจำเป็นต้องเข้ารับบริการจากอู่ที่ชำนาญการเท่านั้น เนื่องจากการเปลี่ยนฝาครอบจำเป็นต้องมีการแกะไฟหน้าออกแล้วซีลใหม่ หากซีลไม่ดีก็อาจทำให้เกิดความชื้นหรือมีน้ำเข้าไปขังได้
3.เปลี่ยนไฟหน้าใหม่ทั้งชุด
     วิธีนี้ถือเป็นวิธีที่มีค่าใช้จ่ายสูงที่สุด แต่ก็มีความเสี่ยงน้อยที่สุดเช่นกัน เนื่องจากการเปลี่ยนไฟหน้าทั้งชุดสามารถทำได้ง่ายกว่าการรื้อโคมเดิมเป็นไหนๆ แถมยังได้ไฟหน้าใหม่กิ๊งที่สามารถใช้งานได้อีกยาวนาน แต่แนะนำให้เลือกซื้อไฟหน้าแท้จากผู้ผลิตเท่านั้น เนื่องจากไฟหน้าแบบเทียบมักมีคุณภาพต่ำกว่า เนื่องจากการกระจายแสงทำได้ไม่ดีเท่า อาจก่อให้เกิดอันตรายในการขับขี่ยามค่ำคืนได้

สรุปแล้วเลือกวิธีไหนดีที่สุด?
     หากคุณต้องการประหยัดงบ สามารถเลือกใช้วิธีแรกด้วยการซื้อน้ำยามาทำเอง (หรือจะให้ร้านที่รับทำโดยเฉพาะก็ไม่กี่ร้อยบาท) วิธีนี้จะช่วยให้ไฟหน้ากลับมาเหมือนใหม่โดยไม่ต้องเปลี่ยนโคมไฟ แต่ก็ต้องยอมรับว่าไฟหน้าอาจกลับมาเหลืองได้ทุกเมื่อ
     แต่หากงบประมาณไม่ใช่ปัญหา ก็แนะนำให้เปลี่ยนทั้งโคมไปเลย ซึ่งวิธีนี้เหมาะสำหรับรถที่ไฟหน้าเหลืองจากการแตกลายงาด้วย จะช่วยให้ไฟหน้าดูสดใสได้อีกยาวนานแน่นอน แต่หากไฟหน้าแบบแท้มีราคาสูงเกินงบประมาณแล้วล่ะก็ แนะนำให้ใช้วิธีเปลี่ยนเฉพาะฝาครอบไฟหน้า จะช่วยประหยัดค่าใช้จ่ายมากกว่า โดยที่คุณก็ยังได้ใช้ไฟหน้าแท้เดิมติดรถ เพียงแต่ต้องหาร้านที่มีฝีมือจริงๆ เท่านั้น จะได้ไม่เกิดปัญหาในภายหลังนั่นเอง
     เอาเป็นว่าใครสะดวกแบบไหนก็ลองพิจารณาจากความต้องการและงบประมาณของคุณเองด้วยครับ
 