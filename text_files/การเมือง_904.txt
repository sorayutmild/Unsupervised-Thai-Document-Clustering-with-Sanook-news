แหล่งข่าวเผยปรับคณะรัฐมนตรีได้เห็นแน่ ก.ค.นี้ จับตาหัวหน้าทีมเศรษฐกิจคนใหม่จะใช่ ป. เข้ากับยุคหรือไม่ ในขณะที่กลุ่ม 4 กุมาร หลุดตำแหน่งทั้งแผง
ความเคลื่อนไหวในแวดวงการเมืองนาทีนี้ คงต้องจับตาไปที่การเปลี่ยนแปลงคณะกรรมการบริหารพรรคพลังประชารัฐ (พปชร.) ชุดใหม่ ที่จะมีการเลือกตั้งกันในวันที่ 3 ก.ค. หลังจากที่ 18 กรรมการบริหารพรรคแห่ยื่นใบลาออก ซึ่งเป็นจำนวนที่เกินครึ่งหนึ่งของที่มีอยู่ทั้งหมด 34 คน จึงทำให้คณะกรรมการบริหารพรรคชุดปัจจุบันต้องพ้นสภาพไป
แน่นอนว่าหากใครที่ติดตามข่าวมาโดยตลอดคงจะทราบว่า การเปลี่ยนแปลงในพลังประชารัฐที่เป็นพรรคแกนนำรัฐบาลชุดนี้นั้น ไม่ได้หวังผลเพียงแค่ในพรรคแต่ยังมองข้ามช็อตไปถึงการเปลี่ยนแปลงเก้าอี้รัฐมนตรีด้วยเช่นกัน
ว่ากันว่าเป้าใหญ่ที่ถูกเล็งไว้คือ โควตารัฐมนตรีของกลุ่ม 4 กุมาร อันประกอบด้วย อุตตม สาวนายน หัวหน้าพรรค ที่ดำรงตำแหน่งรัฐมนตรีว่าการกระทรวงการคลัง สนธิรัตน์ สนธิจิรวงศ์ เลขาธิการพรรค ที่นั่งเป็นรัฐมนตรีว่าการกระทรวงพลังงาน และสุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม โดยที่อีก 1 กุมารในกลุ่มนี้เคยเป็นอดีตรัฐมนตรีประจำสำนักนายกรัฐมนตรี นั่นคือ กอบศักดิ์ ภูตระกูล ที่ปัจจุบันมีตำแหน่งเป็นรองเลขาธิการนายกรัฐมนตรีฝ่ายการเมือง หรือก็คือตำแหน่งเลขาธิการของรองนายกรัฐมนตรีที่ชื่อ สมคิด จาตุศรีพิทักษ์ นั่นเอง
ซึ่งจนถึงตอนนี้ แหล่งข่าวในพรรคพลังประชารัฐกระซิบมาว่า มีความเป็นไปได้สูงมากที่ รองนายกฯ สมคิด และทีมงาน ภายใต้ชื่อกลุ่มสี่กุมาร จะไม่มีชื่ออยู่ในคณะรัฐมนตรีชุดใหม่ที่ "ลุงตู่" พล.อ.ประยุทธ์ จันทร์โอชา กำลังจะทำคลอดออกมา โดยมีข่าวจากคนใกล้ชิดของอาจารย์สมคิดระบุว่า จริงๆ แล้ว "เฮียกวง" ตั้งใจอยากจะลุกออกจากตำแหน่งเพื่อเปิดทางให้คนอื่นเข้ามาทำงานแทนมาสักระยะหนึ่งแล้ว พร้อมกับแจ้งนายกรัฐมนตรีว่าถ้าหาคนที่มีความเหมาะสมเข้ามารับตำแหน่งแทนได้ ก็พร้อมที่จะลาออกทันที
ไม่นับกับที่ช่วงหลังๆ ตั้งแต่มีข่าวความเคลื่อนไหวที่จะเปลี่ยนแปลงโครงสร้างพรรคพลังประชารัฐ ด้วยการเขย่ากรรมการบริหารพรรค โดยมีเป้าหมายที่จะอุ้ม "ลุงป้อม" พล.อ.ประวิตร วงษ์สุวรรณ จากตำแหน่งประธานยุทธศาสตร์พรรค มานั่งในตำแหน่งหัวหน้าพรรคแทน อุตตม สาวนายน นั้น ท่านรองฯ สมคิด ก็ถึงขั้นเปรยๆ บ่นๆ ให้ได้ยินคำว่า "เบื่อ" หลายครั้งหลายหนอยู่เหมือนกัน
ความน่าสนใจต่อมาก็คือ หากทีมสมคิดพ้นจากตำแหน่งไป แล้วใครจะเข้ามารับหน้าที่ต่อแทน โดยเฉพาะในช่วงเวลานับจากนี้ที่การบริหารนโยบายเศรษฐกิจเป็นเรื่องสำคัญอันดับแรกๆ ของรัฐบาล เพื่อฟื้นฟูกอบกู้จากวิกฤตโควิด-19
แหล่งข่าวเปิดเผยว่า ขณะนี้ผู้ใหญ่ในพรรคพลังประชารัฐได้ทาบทามบุคคลที่จะเข้ามาเป็นหัวหน้าทีมเศรษฐกิจคนใหม่ของรัฐบาลเอาไว้แล้ว ก็ไม่รู้ว่าเพราะยุคนี้เป็นยุค 3 ป. เรืองอำนาจหรือเปล่า เลยได้ยินได้ฟังแต่ชื่อคนที่เล็งๆ เอาไว้มีชื่อ ป. ทั้งนั้นเลย
อย่างรอบล่าสุดนี้มีชื่อของ ป. ปรีดี ดาวฉาย ที่ปัจจุบันเป็นกรรมการผู้จัดการธนาคารกสิกรไทย และประธานสมาคมธนาคารไทย รวมทั้งยังเป็นกรรมการในคณะกรรมการที่ปรึกษาด้านธุรกิจภาคเอกชนในศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) จะเข้ามาดำรงตำแหน่งรองนายกรัฐมนตรีควบรัฐมนตรีว่าการกระทรวงการคลัง
อย่างไรก็ตาม ก่อนหน้านี้ก็มีชื่อของ ป. ประสาร ไตรรัตน์วรกุล ซึ่งโปรไฟล์ยาวเป็นหางว่าว ถ้าเอาที่เน้นๆ ก็เคยเป็นอดีตผู้ว่าฯ แบงก์ชาติ อดีตกรรมการผู้จัดการธนาคารกสิกรไทย อดีตเลขาธิการสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) รวมทั้งอีก ป. อย่าง "เจ้าสัวปั้น" บัณฑูร ล่ำซำ อดีตซีอีโอธนาคารกสิกรไทย ที่รายนี้มีข่าวปรับ ครม. ทีไร ชื่อติดอยู่ในโผทุกรอบ
นอกจากนี้ น่าจะมีการปรับตำแหน่งรัฐมนตรีในส่วนของกระทรวงอื่นๆ ด้วย เช่น กระทรวงพลังงาน มีความเป็นไปได้ที่จะให้ สุริยะ จึงรุ่งเรืองกิจ ย้ายจากรัฐมนตรีว่าการกระทรวงอุตสาหกรรม มาเป็นรัฐมนตรีว่าการกระทรวงพลังงาน ขณะที่กระทรวงการอุดมศึกษา วิทยาศาสตร์ วิจัยและนวัตกรรม (อว.) น่าจะเป็นการสลับสับเปลี่ยนหมุนเวียนรัฐมนตรีภายในพรรค หรืออีกทางหนึ่งก็คือยกเก้าอี้ให้กับผู้จะมาดำรงตำแหน่งคนใหม่
แต่ที่แว่วๆ มาก็คือ ตอนนี้การวางตัวหรือทาบทามบุคคลที่เข้ามาอยู่ใน ครม.ประยุทธ์ 2/2 นั้น เรียกได้ว่าคืบหน้าไปมากแล้ว และน่าจะได้เห็นหน้าค่าตากันในช่วงราวๆ ต้นเดือน ก.ค.นี้