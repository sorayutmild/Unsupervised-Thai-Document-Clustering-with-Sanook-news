“ชูวิทย์” อุ้มพระแก้วมรกตเข้าสภา ท้า "เฉลิม" สาบานก่อนซักฟอกเลือกปฏิบัติ - เตือน นายกฯ อย่าไว้ใจ
13.30 น. นายชูวิทย์ กมลวิศิษฎ์ หัวหน้าพรรครักประเทศไทย อภิปราย ร.ต.อ.เฉลิม อยู่บำรุง รองนายกรัฐมนตรี โดย ขอเชิญ ร.ต.อ.เฉลิม มาสาบานด้วยกัน พร้อมกันนี้นายชูวิทย์ได้นำพระแก้วมรกตจำลองมาด้วย และระบุว่า จะขอพูดข้อกฎหมายล้วนๆ  ว่า ร.ต.อ.เฉลิม ใช้อำนาจในทางที่ผิดอย่างไร  ในระหว่างที่ ร.ต.อ.เฉลิม ได้รับมอบหมายให้ดูแล สำนักงานตำรวจแห่งชาติ 
นายชูวิทย์ กล่าวว่า ดีใจที่ม็อบองค์การพิทักษ์สยามจบลง คนจะได้มาฟังอภิปรายที่สภา ตนเป็นองคุลีมาลที่รู้เรื่องอบายมุข และเป็น “สีเทา”  วันนี้ตน อยากให้ ร.ต.อ.เฉลิม จริงใจ อย่าร้อนรน ค่อยๆ ตอบโต้ข้อกฎหมาย ตนไม่มีเทคนิคอย่าง ร.ต.อ.เฉลิม ที่เคยบอกว่า หากลูกชายแพ้การเลือกตั้ง จะไม่รับตำแหน่งรัฐมนตรี ไม่รับตำแหน่งใดๆ แต่พอลูกชายแพ้เลือกตั้ง ในเขตตัวเองจริงๆ กลับบอกว่า เป็นเทคนิคหาเสียง
ร.ต.อ.เฉลิม ต้องจำให้ดี ว่าสัมภาษณ์สื่อมวลชนไว้อย่างไร ตนได้เอามาตรองดู แล้วสับสน แล้วประธานสภา และ ประชาชนที่รับฟังที่บ้านจะสับสนหรือเปล่า เมื่อคืนตนนอนไม่หลับ ไม่รู้จะเอาคลิปบ่อนจังหวัดไหนมาเปิดดีเพราะมีเยอะมาก  จึงได้หลับตา แล้วสุ่มหยิบขึ้นมา เป็นคลิป ที่จะแสดงให้เห็นว่า ร.ต.อ.เฉลิม ไม่เป็นธรรม เล่นพรรคเล่นพวก
เดิมมีคำพูดว่า ไปทะเลเจอฉลาม ถ้ามาสภาเจอเฉลิม แต่วันนี้ ตนจะจับเฉลิมโยนให้ฉลาม ... ดูช้างให้ดูหาง ดูนางให้ดูแม่ ถ้าดูเฉลิมให้แน่  ต้องดูที่คลิปชูวิทย์
จากนั้น นายชูวิทย์  เปิดคลิป ร.ต.อ.เฉลิม ให้สัมภาษณ์ สื่อมวลชน ในช่วงที่จะมีการย้าย พล.ต.อ.วิเชียร พจน์โพธิ์ศรี เพื่อให้ พล.ต.อ.เพรียวพันธุ์ ดามาพงศ์ ขึ้นเป็น ผบ.ตร.โดยนายชูวิทย์ ระบุว่า จะเห็นได้ว่า ร.ต.อ.เฉลิม ระบุว่ากรณีดังกล่าว มีคลิปชัดเจน เป็นหลักฐานได้ แต่ในกรณีอื่น ร.ต.อ.เฉลิม กลับให้สัมภาษณ์บอกว่า คลิปไม่ชัด เป็นหลักฐานไม่ได้ เป็นการเลือกปฏิบัติ
นายชูวิทย์ กล่าวว่า ขอฝากไปถึง นางสาวยิ่งลักษณ์ ชินวัตร นายกรัฐมนตรีว่า จากเดิมเป็นไก่บ้าน ตอนนี้เป็นพญาระกาแล้ว ดังนั้น  ไม่ต้องพึ่ง ร.ต.อ. เฉลิม แล้ว และไม่ต้องไว้ใจ ร.ต.อ.เฉลิมอีกต่อไป
 
"เฉลิม" ท้าสาบานกลางสภารับเงินบ่อนให้ชีวิตวิบัติ
ร.ต.อ.เฉลิม อยู่บำรุง รองนายกรัฐมนตรี ชี้แจงว่า กรณีที่นายชูวิทย์กล่าวหาว่า ใช้คลิปบ่อนรัชดา เพื่อใช้ในการย้าย พล.ต.อ.วิเชียร พจน์โพธิ์ศรี ผู้บัญชาการตำรวจแห่งชาติ แต่คลิปกรณีอื่นๆ กลับไม่เชื่อ ขอบอกว่าคลิปที่นายชูวิทย์ มีไม่เท่ากับ 1 ใน 10 ที่ตนเองมี บ่อนนี้เปิดเล่นกันอย่างเปิดเผยเหมือนกันบ่อนต่างประเทศ ซึ่งตนเองยอมให้เปิดไม่ได้ ส่วนบ่อนที่อื่นๆ ยอมรับว่ามีจริง และได้ดำเนินการสืบสวนจับกุมแล้ว 
สำหรับคลิปบ่อนที่นายชูวิทย์อ้างว่า เปิดเล่นกันอย่างแพร่หลาย ประเทศบ้านใกล้เรือนเคียงมีบ่อนถูกกฎหมายทั้งนั้น จะไปรู้ได้อย่างไรว่าไปถ่ายที่ไหนมา
การที่นายชูวิทย์นำมาพระมาด้วยก็ดีแล้ว ขออธิษฐานต่อหน้าพระถ้าตนเองรับเงินบ่อน ให้วิบัติหายนะ และถ้าใครในสภารับเงินจากบ่อนพนันก็ขอให้พบกับหายนะในเร็ววันนี้ สถิติการจับกุมบ่อนการพนัน 48,501 ราย ไหนบอกว่าไม่จับ กล่าวหากันมั่วๆ
คนอย่างตน เติบโตจากการเป็นนายตำรวจกองปราบ แม้จะไม่รวยเหมือนนายชูวิทย์ แต่ไม่เอาประโยชน์จากสำนักงานตำรวจแห่งชาติ ห้องทำงานที่ตกแต่งไม่เคยเบิกเงินจากสำนักงานตำรวจแห่งชาติแม้แต่บาทเดียว รถประจำตำแหน่งไม่เอา ไม่เคยเบิกเงินใดๆ ไปต่างจังหวัด ใช้สิทธิ์เฉพาะ ตั่วเครื่องบินในฐานะ ส.ส.  ไม่เคยต้องให้ใครหาสุภาพสตรีมาให้
เรื่องที่นายชูวิทย์ บอกว่า โรงแรมของตัวเองโดนทุบถึง 8 ครั้ง โดยบอกว่าขนาดเป็น ส.ส.ฝ่ายค้านยังไม่ได้รับการดูแล ก็ควรจะไปแจ้งความ ถ้าตำรวจไม่ดำเนินคดีก็ไปร้องกับ นายกรัฐมนตรี หรือ กับตนเองก็ได้ จะดำเนินการให้  เรื่องอย่างนี้เขาไม่เอามาอภิปรายกัน นอกจากอยากดัง
ส่วนเรื่องการไม่ไปตรวจสอบการก่อสร้างสถานีตำรวจทั่วประเทศ 396 ที่มาเรื่องนี้เกิดขึ้นในสมัยพรรคประชาธิปัตย์ดูแล สำนักงานตำรวจแห่งชาติ  ตนมาดูแลก็ได้สั่งตั้งกรรมการสอบครั้งใหญ่   ขอบคุณลึกๆ ที่เอาเรื่องนี้มาอภิปราย ไม่เช่นนั้นจะไปหาว่า ตนไปกลั่นแกล้งพรรคฝ่ายค้าน
ใครจะกล่าวหาอย่างไรก็ได้ แต่เรื่องทุจริตในชีวิตตนไม่มี
ข้อมูลที่นายชูวิทย์ นำมาใช้อภิปรายเท็จทุกเรื่อง 