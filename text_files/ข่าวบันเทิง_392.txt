กลายเป็นประเด็นระอุเล็กน้อย ระหว่างดาราสาว "บุ๋ม ปนัดดา" กับ "เจนี่ เทียนโพธิ์สุวรรณ" ที่ต่างก็เปิดธุรกิจศูนย์ออกกำลังกาย หรือ ฟิตเนส ของตัวเองที่ตั้งอยู่สถานที่ใกล้ๆ กันด้วย งานนี้ดูเหมือนจะไม่ค่อยสวยสักเท่าไหร่ เมื่อ สาวบุ๋ม ในฐานะเจ้าของ Smash Gym ออกโรงโพสต์ชี้แจงลูกค้า โยงไปถึง 911 by JT ของ สาวเจนี่ ในปัญหาเรื่องที่จอดรถ
สาวบุ๋ม ได้โพสต์ข้อความภาพทางอินสตาแกรมว่า "เรียนลูกค้าสแมชยิมทุกท่าน ทาง สแมชยิมต้องขออภัยเรื่องที่จอดรถ ในช่วงเย็นและเป็นช่วงคนมาแน่น เนื่องจาก 911 by JT มีนโยบายกันที่ให้ลูกค้าซุมบ้าเข้าจอดเท่านั้น! ส่วนลูกค้าของยิมให้ไปจอดที่อื่น ทางเราพยายามเจรจาหลายครั้งแล้ว แต่ก็ยังโดนเหมือนเดิม ส่วนเรื่องคนรับรถที่พูดจาไม่สุภาพ ทางเราไม่ได้เป็นคนจ้างมา เธอเป็นเพื่อนของเจนี่และมาช่วยเท่านั้น"
ไม่เพียงเท่านั้น สาวบุ๋ม ยังได้ชี้แจงเพิ่มเติมอีกว่า การออกมาโพสต์เช่นนี้ ไม่ใช่เป็นการหาเรื่องแต่อย่างใดๆ เป็นเพียงการบอกกล่าวกับลูกค้าในธุรกิจ แม้จะรู้สึกไม่ยุติธรรมกับฝ่ายตนเองก็ตาม สาวบุ๋ม ยังโพสต์รูปและแท็กไปยัง สาวเจนี่ และ 911 by JT ด้วย
"นี่คือการชี้แจงความจริง ไม่ต้องการมีเรื่อง เพราะแค่นี้ก็เยอะแล้ว!!! และควรแก้ไขสักที ธุรกิจเสียหายคับ! ป.ล. ใครก็ได้ช่วยบอกเค้าทีว่า การทำธุกิจดีแฟร์ๆ ควรทำแบบไหน? และทำกันขนาดนี้มันสมควรไหม? ไม่ไหวแล้ว ใครก็ได้ช่วยด้วยคับ"
อย่างไรก็ตาม หลังจากโพสต์ดังกล่าวถูกเผยแพร่ออกไป มีผู้คนจำนวนมากเข้ามาแสดงความคิดเห็น แน่นอนว่าส่วนใหญ่มองว่าเป็นเรื่องเกมธุรกิจ พร้อมกับให้กำลังใจแก่สาวบุ๋มอย่างล้นหลาม