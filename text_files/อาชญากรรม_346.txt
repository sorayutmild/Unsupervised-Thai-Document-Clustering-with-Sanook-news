นายเอกยุทธ อัญชันบุตร นักธุรกิจด้านเงิน-อสังหาริมทรัพย์ และเป็นเจ้าของเว็บไซต์ ไทยอินไซเดอร์ ถูกลักพาตัวหายตัวไปอย่างลึกลับ ก่อนเจ้าหน้าที่จะเริ่มแกะรอยหาเบาะแส และพบว่าผู้ก่อเหตุเป็นคนขับรถประจำตัว ฆาตกรรมและนำศพไปฝังอำพรางไกลถึง จ.พัทลุง ประเด็นการหายตัวไปจนนำไปสู่การพบศพ นายเอกยุทธ ลำดับเหตุการณ์ทั้งหมดได้ดังนี้
วันที่ 6 มิถุนายน 2556
เวลา 18.00 น. ภาพจากกล้องวงจรปิดหน้าร้านอาหารครัวกระแต ย่านประดิพัทธ์ จับภาพ นายเอกยุทธ ขึ้นรถตู้โฟล์ค สีดำ เนื่องจากมีนัดทานอาหารเย็นกับกลุ่มเพื่อน โดยมี นายสันติภาพ เพ็งด้วง เป็นผู้ขับรถให้และรออยู่บริเวณร้านอาหาร โทรศัพท์มือถือตลอดเวลา และขับรถตู้โฟล์คออกไปและกลับมาอีกครั้งอีก 20 นาทีต่อมา
เวลา 23.00 น. นายเอกยุทธ ออกจากร้านอาหารครัวกระแต และโทรศัพท์หาลูกชายแต่ติดต่อไม่ได้
วันที่ 7 มิถุนายน 2556
เวลา 00.05 น. กล้องวงจรปิดบันทึกภาพรถตู้โฟล์คของนายเอกยุทธ เข้าไปในซอยร้านอาหารบ้านต้นซุง เพื่อเดินทางไปต่อที่บริษัทไทยอินไซด์เดอร์ ทาวน์อินทาวน์ ซอย 3/2 เป็นเวลาไล่เลี่ยกับที่ลูกชายตัดสินใจขับรถจักรยานยนต์ วนไปที่บริษัทฯ โทรศัพท์กลับหานายเอกยุทธก็ติดต่อไม่ได้แล้ว และเห็นรถตู้สีดำไม่ได้ถูกจอดในที่จอดรถประจำ ก็ไม่ได้แปลกใจ เพราะนึกว่า นายเอกยุทธ กลับถึงบ้านแล้ว
เวลา 09.00 น. น้องสาวของนายเอกยุทธ บอกว่า นายเอกยุทธ โทรศัพท์ให้นำสมุดเช็คไปส่งที่สนามบินสุวรรณภูมินัดมอบกันที่ประตู 8 และเมื่อพนักงานบริษัทนำสมุดเช็คไปส่งกลับไม่พบนายเอกยุทธ พบแต่ นายสันติภาพ จึงได้ฝากให้ นายสันติภาพ เซ็นเช็คให้ เมื่อนำมาขึ้นเงิน ปรากฏว่าเช็คเด้ง เพราะลงปี พ.ศ. ผิด ธนาคารจึงได้สอบถามกับ นายเอกยุทธ และได้รับการยืนยันว่า เป็นลายเซ็นต์จริง ธนาคารจึงนำเงินสด 5,000,000 บาทให้กับพนักงาน เพื่อให้นำไปส่งกับนายเอกยุทธที่สนามบินสุวรรณภูมิ แต่ก็พบเพียง นายสันติภาพ อีกครั้ง
เวลา 12.00 น. เพื่อนของนายเอกยุทธ พยายามติดต่อเพราะมีนัดตีกอล์ฟด้วยกัน แต่นายเอกยุทธตอบกลับมาว่า วันนี้ไม่สะดวก
จนกระทั่งเวลา 20.00 น. ในวันเดียวกันนั้น ญาติสามารถโทรศัพท์ติดต่อกับนายเอกยุทธได้ แต่นายเอกยุทธตอบกลับมาเพียงสั้นๆ และพยายามตัดบทการสนทนา และเป็นเบาะแสสุดท้ายก่อนจะติดต่อกับ นายเอกยุทธ ไม่ได้อีก
วันที่ 9 มิถุนายน 2556
เวลา 12.00 น. กลุ่มญาติของนายเอกยุทธ ได้เข้าแจ้งความร้องทุกข์ที่กองบังคับการปราบปราม ระบุว่า นายเอกยุทธ ได้หายตัวไปอย่างลึกลับตั้งแต่วันที่ 6 มิถุนายน เวลาประมาณ 20.00 น. โดย ญาติๆ ได้เข้าแจ้งความเบื้องต้นไว้ที่ สน.วังทองหลาง ตั้งแต่วันที่ 8 มิถุนายน แล้ว
วันที่ 10 มิถุนายน 2556
พล.ต.ท.คำรณวิทย์ ธูปกระจ่าง ผบช.น. และ พล.ต.อ.อดุลย์ แสงสิงแก้ว ผบ.ตร. ได้รับทราบเกี่ยวกับการหายตัวไปของนายเอกยุทธ สั่งการให้เกาะรอยสืบสวนหาเบาะแส
จนกระทั่งเวลา 09.00 น. วันเดียวกันนั้น พบเบาะแสรถโฟล์ค สีดำ ทะเบียน ฮพ 9304 กทม. ที่คาดว่าใช้ก่อเหตุลักพาตัว นายเอกยุทธ ขับไปเส้นทางลงภาคใต้ ไปสิ้นสุดที่ จ.พัทลุง
วันที่ 11 มิถุนายน 2556
เวลา 08.00 น. เจ้าหน้าที่ตำรวจควบคุมตัว นายสันติภาพ คนขับรถประจำตัวของนายเอกยุทธ ได้ในพื้นที่ จ.สมุทรสงคราม หลังตกเป็นผู้ต้องหาคดีลักพาตัวนายเอกยุทธ เบื้องต้น นายสันติภาพ ให้การปฏิเสธทุกข้อกล่าวหา
ต่อมา เมื่อเวลา 14.00 น. เกิดกระแสข่าวลือระบุว่า พบศพชายนิรนามในพื้นที่ จ.พัทลุง อ้างว่าเป็นศพของนายเอกยุทธ ที่ถูกลักพาตัวและหายตัวไปอย่างลึกลับ แต่ในท้ายที่สุดก็ได้รับการยืนยันว่ายังไม่ใช่
จนกระทั่ง เวลา 16.00 น. ร.ต.อ.เฉลิม อยู่บำรุง รองนายกรัฐมนตรี ได้ออกมาเปิดเผยเกี่ยวกับการหายตัวของ นายเอกยุทธ โดยระบุว่า นายเอกยุทธ ถูกฆ่าเสียชีวิตแล้ว พร้อมกับปฏิเสธว่าไม่เกี่ยวกับคดีกล่าวหารัฐมนตรี ว.5 โฟร์ซีซั่นส์
เวลา 18.00 น. นายสันติภาพ เพ้งด้วง คนขับรถประจำตัวของนายเอกยุทธ ได้ยอมรับภาพว่า เป็นผู้ก่อเหตุลักพาตัวและฆ่า นายเอกยุทธ โดยนำศพไปฝังไว้ที่ จ.พัทลุง และซัดทอดไปถึงเพื่อนอีก 2 คนที่อ้างว่าร่วมกันลงมือก่อเหตุครั้งนี้ เบื้องต้นคาดว่าเป็นเหตุฆาตกรรมเพื่อหวังเอาทรัพย์สิน
วันที่ 12 มิถุนายน 2556
เวลา 09.00 น. เจ้าหน้าที่ตำรวจภูธรภาค 9 ได้ลงพื้นที่บริเวณป่าภูเขาจิงโจ้ ต.พนมวัง อ.เมือง จ.พัทลุง พร้อมกับนำตัว นายสันติภาพ พร้อมกับเพื่อนร่วมก่อเหตุอีก 2 คน มาชี้จุดที่นำร่าง นายเอกยุทธ มาอำพราง เบื้องต้นผู้ต้องหาทั้ง 3 ยังให้การสับสน ไม่สามารถระบุตำแหน่งได้ จึงต้องยกเลิกภารกิจไปชั่วคราว
จนกระทั่งเวลา 13.00 น. ได้มีการค้นพบศพชายนิรนาม สภาพเปลือยกาย บริเวณป่าภูเขาจิงโจ้ แต่ยังไม่สามารถระบุได้ว่าเป็น นายเอกยุทธ หรือไม่ จึงได้ส่งไปตรวจสอบผลทางดีเอ็นเอเพื่อยืนยันอีกครั้ง แต่ทางด้าน น้องสาวของนายเอกยุทธ ได้ยืนยันว่าศพที่ค้นพบคือพี่ชายอย่างแน่นอน
อย่างไรก็ตาม คดีดังกล่าวยังคงต้องดำเนินการสืบสวนสอบสวนหาแรงจูงใจ รวมทั้งสาเหตุของการลักพาตัวและฆาตกรรม นายเอกยุทธ อยู่ต่อไป ถึงแม้ว่าผู้ต้องหาจะให้การรับสารภาพแล้วว่า ต้องการชิงทรัพย์ 5 ล้านบาท และมีความแค้นส่วนตัวกับผู้เสียชีวิต แต่คดีนี้ยังคงมีเงื่อนงำอยู่หลายจุด
เปิดชีวิต เอกยุทธ อัญชันบุตร นักธุรกิจพันล้าน ตายน้ำตื้นเพราะคนขับรถ?