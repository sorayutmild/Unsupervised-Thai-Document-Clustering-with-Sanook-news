เกิดอุบัติเหตุรถยนต์ชาวต่างชาติ พุ่งชนรถปาเจโร่ ของนักแสดงสาว หญิง จุฬาลักษณ์ ขณะกำลังขับไปพักผ่อนที่ทะเลพัทยา เป็นเหตุให้รถพุ่งลงร่องกลางถนน พังยับเยิน แต่เคราะห์ดีได้รับบาดเจ็บเล็กน้อย
โดยเหตุเกิดเมื่อเวลา 17.30 น. (15 พ.ค.) ห่างจากโรงแรมแอมบาสเดอร์ นาจอมเทียน ประมาณ 1 กิโลเมตร ช่วงถนนนาจอมเทียน 3 ต.นาจอมเทียน อ.สัตหีบ จ.ชลบุรี พบรถยนต์นิสสัน ซัน สีบรอนทอง หมายเลขทะเบียน ษณ 6983 กทม.สภาพด้านหน้าพังยับเยิน ทราบชื่อคนขับคือ มิสเตอร์อเล็กซี่ สัญชาติ รัสเซีย อายุ 25 ปี สภาพได้รับบาดเจ็บสาหัสที่ขาขวา มีอาการมึนเมา พูดจาไม่รู้เรื่อง ห่างออกไปพบรถยนต์ยี่ห้อ ปาเจโร่ หมายเลขทะเบียน ขย. 669 กทม. สีดำ ตกลงกลางร่องถนน สภาพท้ายรถพังยับเยิน ทราบชื่อเจ้าของรถคือ หญิง หรือ นางจุฬาลักษณ์ กฤติยารัตน์ ดารานักแสดง นางแบบ พร้อมด้วยสามี คือ มิสเตอร์ เดวิส อิสมาโลน และเพื่อน นายยูทิน อุดมสันติ อายุ 37 ปี ทั้งหมดได้รับบาดเจ็บเล็กน้อย และอยู่ในสภาพที่ตกใจกับเหตุการณ์ที่เกิดขึ้น ถัดออกไปใกล้กันพบรถตู้ทัวร์ หมายเลขทะเบียน ฮพ 1213 กทม. สภาพรถด้านขวามีรอยบุบ
นายยูทิน อุดมสันติ เพื่อนของหญิง จุฬาลักษณ์ บอกว่า ตนเองพร้อมกับดาราสาว และสามีของเธอ กำลังจะขับรถมุ่งหน้าไปเที่ยวทะเล โดยมีมิสเตอร์เดวิส เป็นคนขับ จังหวะที่ขับรถยูเทิร์นเพื่อมุ่งหน้าจะเข้าพัทยา ได้มีรถยนต์ของมิสเตอร์อเล็กซ์ซี่ พุ่งชนท้ายรถตนอย่างจัง เป็นเหตุให้รถของตนพุ่งลงร่องกลางถนน
จากการสอบถามชาวบ้านที่เห็นเหตุการณ์ เล่าว่า เหตุการณ์เกิดขึ้นเร็วมาก มีรถ จยย. ขับวิ่งตัดหน้ารถของนักแสดงสาว ทำให้รถของนักแสดงสาวที่ขับยูเทิร์นชลอความเร็ว จากนั้นรถยนต์นิสสันที่ขับมาทางตรงและเร็วพุ่งชนรถของนักแสดงสาวตกลงร่องกลางถนน และไถลชนกับรถตู้ ดังกล่าว
ขอบคุณข่าวและภาพจาก ครอบครัวข่าว3 http://www.krobkruakao.com/