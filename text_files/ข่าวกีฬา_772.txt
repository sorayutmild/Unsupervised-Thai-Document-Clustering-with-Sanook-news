ใครจะเชื่อลงว่าเรื่องโหดร้ายอย่างนี้จะเกิดขึ้นในผับหรู กลางเมืองซิวิไลส์อย่างลอนดอน เหตุการณ์ที่เกิดขึ้นเหมือนย้อนกลับไปใน "ยุคหิน" ที่พอมีอะไรไม่ได้ดั่งใจ หรือเหม็นขี้หน้ากัน ก็ลุกขึ้นมาใช้กำลัง "ห้ำหั่น" ตัดสินปัญหาเพื่อความสะใจ
ที่พูดมานี้คงไม่มากเกิดไป หากได้เห็นภาพจากเหตุการณ์จริง ที่นางแบบสุดเอ็กซ์เลือดผู้ดี ชื่อว่า ดาเนียล ลอยด์ นอนจมกองเลือด (จริงๆ) อยู่บนทางเดินข้างผับหรู โดยมีกลุ่มเพื่อนหญิงคอยรุมล้อมช่วยเหลือมือไม้สั่นไปหมด หลังจากถูกทำร้ายร่างกายอย่างน่ากลัวโดยผู้หญิง 2 คน
รายงานข่าวระบุว่า ดาเนียล ถูกหญิงสองคนที่เหม็นหน้ากันอยู่จับโยนทุ่มใส่โต๊ะที่เต็มไปด้วยแก้วเหล้า เชื่อว่างานนี้คงทั้งเจ็บ-แสบน่าดู และนับเป็นครั้งที่สองแล้ว ที่สาวงามถูกทำร้ายร่างกายระหว่างเที่ยวผับ
ผู้อยู่ในเหตุการณ์เล่าถึงฉากบู๊ว่า ผู้หญิงคนหนึ่งเตะดาเนียล จากนั้นก็เห็นดาเนียลลุกขึ้นมาตะลุมบอนกับผู้หญิงอีกสองคน ทั้งชกทั้งตบกันยุ่งไปหมด แล้วอยู่ๆ ดาเนียลก็หงายหลังลงบนโต๊ะ แก้วบาดขาเธอดูน่ากลัวมาก ส่วนพวกหนุ่มๆ และแฟนนักเตะของเธอถูกการ์ดกันตัวออกไป
"นางแบบสาวต้องเข้ารับการผ่าตัดฉุกเฉินที่ขา ซึ่งได้รับบาดเจ็บอย่างหนัก นอกจากนี้เธอยังมีแผลน่ากลัวที่แผ่นหลัง ซึ่งแพทย์ต้องเย็บให้ทันทีเมื่อถึงโรงพยาบาล" โฆษกส่วนตัวของเธอแถลง
โฆษกแถลงต่อว่า คืนนั้นดาเนียลไปเที่ยวกับเพื่อน 6 หกและแฟนหนุ่มนักเตะ เจมี่ โอฮาร่า และเมื่อเวลาตีสองครึ่งเธอก็ถูกผู้หญิงสองคนโยนใส่โต๊ะวางเครื่องดื่ม ขณะที่ตำรวจเปิดเผยว่า ผู้ก่อเหตุ 2 คนถูกจับกุมในข้อหาทำร้ายร่างกายแล้ว
ดาเนียล เริ่มมีชื่อเสียงเป็นที่รู้จักเมื่อสามารถคว้ามงกุฏนางงามอังกฤษมาครองเมื่อปี 2006 ท่ามกลางกระแสข่าวซุบซิบว่า เธอมีความสัมพันธ์ลึกซึ้งกับ เท็ดดี้ เชอริงแฮม อดีตกองหน้าของทีม แมนเชสเตอร์ ยูไนเต็ด ซึ่งในขณะนั้นได้ร่วมเป็นกรรมการของกองประกวด
นอกจากจะคบหากับเท็ดดี้แล้ว เธอยังมีข่าวออกมาเสมอๆ ว่า มีความสัมพันธ์กับนักเตะชื่อดังหลายคน ไม่ว่าจะเป็น มาร์คัส เบนท์ หรือ เจอร์เมน เดโฟ แต่ตอนนี้เธอกำลังคบหาอยู่กับ เจมี่ โอฮาร่า กองกลางทีมท็อตแนม ฮ็อทสเปอร์
 