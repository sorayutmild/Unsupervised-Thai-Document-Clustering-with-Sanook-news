เหตุระทึกครั้งล่าสุดของโลกกีฬา เมื่อ แอนิตา อัลวาเรซ นักระบำใต้น้ำทีมชาติสหรัฐอเมริกา เกิดหมดสติระหว่างการแข่งขัน ทำให้ร่างจมลงสู่ก้นสระ แต่โชคยังดีที่โค้ชและหน่วยปฐมพยาบาลช่วยเหลือชีวิตไว้ได้ทันการแข่งขันระบำใต้น้ำชิงแชมป์โลก FINA World Aquatics Championships 2022 ที่กรุงบูดาเปสต์ ประเทศฮังการี เมื่อวันที่ 22 มิถุนายนที่ผ่านมา อัลวาเรซ ได้ทำการแสดงในประเภทเดี่ยว ก่อนจะเป็นลมหมดสติกลางคัน ทำให้โค้ช อันเดรีย ฟูเอนเตส รีบกระโดดลงไปหาลูกทีม ก่อนจะมีเจ้าหน้าที่อีกหนึ่งรายมาช่วยพยุงร่างของ อัลวาเรซ ขึ้นจากสระได้สำเร็จรายงานระบุว่า นักกีฬาสาววัย 25 ปี ยังคงหมดสติระหว่างที่ถูกนำตัวขึ้นเปลหามไปยังศูนย์การแพทย์ของสระว่ายน้ำ โดยตลอดช่วงของการช่วยเหลือนั้นดำเนินไปท่ามกลางเสียงปรบมือให้กำลังใจจากผู้ชม ส่วนทางครอบครัวและเพื่อนร่วมทีมชาติสหรัฐอเมริกาของ อัลวาเรซ ต่างอยู่ในอาการตกใจอย่างมากล่าสุด ทีมระบำใต้น้ำสหรัฐอเมริกาได้ออกแถลงการณ์ว่า อัลวาเรซ ปลอดภัยแล้ว ซึ่ง ฟูเอนเตส ได้เผยรายละเอียดว่า "แอนิตา มีน้ำในปอด แต่ตอนนี้ทุกอย่างเรียบร้อย เธอบอกว่าต้องการลงแข่งในรอบชิงชนะเลิศ""ย้อนกลับไปที่เหตุการณ์นั้น ฉันเห็นความผิดปกติของเธอ เลยตะโกนใส่เจ้าหน้าที่กู้ภัยให้ลงไปในน้ำ แต่ดูเหมือนพวกเขาไม่เข้าใจสิ่งที่ฉันพูด ฉันจึงกระโดดลงสระ ดำลงไปให้เร็วที่สุด ราวกับว่ามันเป็นรอบชิงเหรียญทองโอลิมปิก""ตอนพาเธอขึ้นมา ปรากฏว่าตอนนั้นเธอไม่หายใจ กรามของเธอก็ล็อก มีน้ำไหลออกมาทางปากและจมูก จากนั้นการช่วยชีวิตก็เริ่มต้นขึ้น""เธอฟื้นตัวเร็วมาก ทั้งๆที่ไม่หายใจไปตั้ง 2 นาที ชีพจรก็เต้น 180 ครั้งต่อนาที ตอนนั้นฉันกลัวจริงๆ แต่ตอนนี้เราสองคนหัวเราะด้วยกันได้แล้ว วันนี้เราได้เห็นแล้วว่าขีดจำกัดอยู่ที่ไหน นี่คือสิ่งที่นักกีฬาเป็น เราต้องการเห็นขีดจำกัดของร่างกายมนุษย์ และเธอก็เป็นคนที่รักจะไปให้ถึงขีดจำกัดนั้น" ฮีโร่โค้ชร่ายยาวอย่างไรก็ดี รายงานระบุเพิ่มเติมว่า นี่ไม่ใช่ครั้งแรกที่ อัลวาเรซ เป็นลมในน้ำ เธอเคยหมดสติมาแล้วในการแข่งขันโอลิมปิกรอบคัดเลือกเมื่อปีที่แล้ว ซึ่งในตอนนั้น แม่ของอัลวาเรซบอกว่า ลูกสาวของเธอเคยเป็นลมเหมือนคนอื่นทั่วไป แต่ไม่เคยเกิดขึ้นระหว่างการแข่งขันมาก่อน
จากนี้ก็ต้องติดตามว่า ในเมื่อ อัลวาเรซ หมดสติระหว่างการแข่งขันถึง 2 ครั้งภายในระยะเวลาใกล้เคียงกันแบบนี้ จะส่งผลต่ออาชีพนักกีฬาระบำใต้น้ำของเธอในอนาคตหรือไม่อย่างไร
