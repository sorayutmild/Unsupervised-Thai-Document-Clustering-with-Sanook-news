ไม่ว่าคุณจะมีรถยนต์ส่วนตัวหรือไม่ แต่เมื่อไรก็ตามที่คุณนั่งอยู่ในรถยนต์ คุณมักจะเห็นขวดน้ำอยู่ในรถ ขวดเล็ก ขวดใหญ่ หรือน้ำเป็นขวดๆ ที่แถมมาจากการเติมน้ำมันรถ ระหว่างเดินทางหากหิวน้ำก็จะควานหาใต้เบาะมาดื่ม จริงๆ แล้วน้ำดื่มที่ทิ้งไว้ในรถแบบนี้ มีอันตรายหรือไม่ Sanook! Health นำคำตอบจากรายการ Did You Know? มาฝากกันค่ะ


น้ำดื่มที่ทิ้งไว้ในรถยนต์ อันตรายต่อสุขภาพหรือไม่?จากความเชื่อที่ว่า น้ำดื่มที่อยู่ในรถยนต์ ถูกความร้อนอบ หรือโดนแดดส่อง จนทำให้ขวดพลาสติกร้อน ละลายปนกับน้ำดื่มนั้น จริงๆ แล้วปัจจัยเสี่ยงอันตรายแบบนี้ก็ต้องมาดูว่า มีมากน้อยแค่ไหน เช่น- อุณหภูมิความร้อนในรถยนต์ ภายในรถร้อนมากน้อยแค่ไหน- ขวดน้ำดื่มพลาสติก เป็นขวดน้ำประเภทใด ทนความร้อนได้มากน้อยแค่ไหน

ขวดน้ำดื่มบ้านเรา เป็นขวดพลาสติกประเภทใด?ขวดน้ำดื่มบ้านเราจริงๆ แล้วก็มีอยู่หลายประเภทนะคะ แต่ส่วนใหญ่จะเป็นขวด PET หรือ PETE ซึ่งทำจากพลาสติกโพลีเอทีลีนเทเรฟทาเลท จัดเป็นพลาสติกหมายเลข 1 จากพลาสติกรีไซเคิลทั้ง 7 ประเภท ลักษณะของขวดจะเป็นพลาสติกใส เหนียว แข็งแรงทนทาน น้ำหนักเบา ไม่แตกง่าย สามารถป้องกันการซึมผ่านของก๊าซได้ดี จึงถูกนำมาใช้บรรจุน้ำดื่ม น้ำอัดลม น้ำมัน น้ำมันพืช หรือแม้กระทั่งซอสปรุงรสต่างๆ


ขวด PET ทนทานต่อความร้อนได้มากแค่ไหนปัจจุบัน ในการผลิตขวด PET ต้องได้รับการตรวจสอบมาตรฐานจากกระทรวงสาธารณสุข ให้สามารถทนทานความร้อนได้สูงถึง 60-95 องศาเซลเซียส

หากขวดพลาสติกได้ความร้อน จะปล่อยสารอันตรายออกมาผสมกับน้ำข้างในขวดหรือไม่?ยังไม่มีการยืนยันแน่ชัด ว่าเป็นอันตรายจริงอย่างที่กล่าวอ้างกัน และเป็นกรณีที่วางขวดน้ำพลาสติกแบบ PET ทิ้งไว้ในรถยนต์เท่านั้น ซึ่งความร้อนในรถยนต์ไม่ถึง 60 องศาเซลเซียสแน่นอน

ถึงกระนั้น ขวดน้ำแบบที่เราซื้อมาดื่มกันอยู่ทุกวัน ถูกออกแบบให้เป็นขวดที่ใช้เพียงครั้งเดียวแล้วทิ้งเลย ดังนั้นหากต้องการจะใช้ขวดซ้ำจริงๆ ควรระมัดระวังเรื่องความสะอาด หรือแม้กระทั่งรูปลักษณ์ของขวด และสีของขวดก่อนนำไปดื่มด้วยค่ะ
ขอบคุณข้อมูลจากรายการ Did You Know?ภาพประกอบจาก istockphoto