(5 เม.ย.) ผู้สื่อข่าวรายการข่าว 3 มิติ ทางช่อง 3 ได้สัมภาษณ์ นายกฤติเดช ผู้ใหญ่บ้านสีถาน หมู่ที่ 15 ต.ดงลิง อ.กมลาไสย จ.กาฬสินธุ์ ซึ่งตกเป็นผู้ต้องหาในข้อหาพยายามข่มขืนและทำร้ายร่างกายน้องสโนว์ นักเรียนชั้นม.6 จนเสียชีวิต
ทั้งนี้ ญาติระบุว่าก่อนเสียชีวิตน้องสโนว์บอกว่าสู้กับคนร้ายและกัดเข้าไปที่นิ้วโป้ง โดยนายกฤติเดช ระบุว่า รอยที่นิ้วหัวแม่มือของตนนั้น ตนถูกหนูนากัดที่ทุ่งหน้าข้างลำน้ำปาว ห่างจากที่เกิดเหตุประมาณ 3-4 กิโลเมตร ไม่ใช่รอยคนกัด โดยรอยแผลนี้ไม่แน่ใจว่าเกิดก่อนหรือหลังเหตุการณ์ที่น้องสโนว์ถูกทำร้าย

ส่วนร่องรอยการถูกบีบอย่างแรงที่อัณฑะจนอัณฑะบวม นายกฤติเดช ระบุว่า ตนอัณฑะบวมเป็นกรรมพันธุ์อยู่แล้ว ซึ่งด้านซ้ายจะใหญ่กว่าด้านขวา ทุกวันนี้อัณฑะของตนก็ยังมีลักษณะเช่นเดิม
สำหรับข้อมูลที่กล่าวหาว่าตนมีการวานให้คนรู้จักติดต่อน้องสโนว์เพื่อซื้อประเวณี แต่ถูกน้องสโนว์ได้ปฏิเสธนั้น นายกฤติเดชยืนยันว่าตนไม่เคยวานใครและไม่เคยซื้อประเวณี ส่วนรถจักรยานยนต์ของกลางที่ถูกระบุว่าเป็นรถที่ใช้ก่อเหตุ นายกฤติเดช ระบุว่า รถคันดังกล่าวนั้น เป็นของหลานชาย
ทั้งนี้นายกฤติเดช ระบุอีกว่า ตนไม่ได้รู้จักกับน้องสโนว์เป็นการส่วนตัวและไม่เคยเห็นหน้าน้องมาก่อน ในวันเกิดเหตุ ตนมีพยานยืนยันคือภรรยาของตนว่าอยู่ด้วยกันในช่วงเกิดเหตุ ไม่ได้ไปก่อเหตุดังกล่าว จึงอยากขอความเป็นธรรม และขอยืนยันความบริสุทธิ์ วอนอย่าเพิ่งกล่าวหาตนขอให้ตนได้พิสูจน์ตัวเอง
ขอบคุณที่มาจาก รายการข่าว 3 มิติ