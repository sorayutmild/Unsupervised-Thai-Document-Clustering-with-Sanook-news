สลดใจ! 2 พี่น้องเปิดกระโปรงท้ายรถเก๋ง ปีนเข้าไปเล่น ฝากระโปรงไหลลงมาปิดล็อก ติดอยู่หลายชั่วโมง พ่อมาเปิดดูอีกที พี่ชายเสียชีวิต น้องชายอาการสาหัส
เมื่อช่วงค่ำวานนี้ (2 ส.ค.) เจ้าหน้าที่ตำรวจ สน.ธรรมศาลา ได้รับแจ้งเหตุเด็กชาย 2 พี่น้องติดอยู่ในกระโปรงท้ายรถยนต์เป็นเวลานาน จนเป็นเหตุทำให้ได้รับบาดเจ็บสาหัส นำตัวเข้ารักษาที่โรงพยาบาลธนบุรี 2 จึงได้เดินทางไปตรวจสอบ
จากการตรวจสอบเบื้องต้นทราบว่า ผู้ได้รับบาดเจ็บคือ น้องปอนด์ อายุ 4 ปี และ น้องปุญญ์ อายุ 3 ปี ทั้ง 2 เป็นพี่น้องกัน โดย น้องปอนด์ คนพี่ได้เสียชีวิตก่อนจะถึงมือแพทย์ เนื่องจากมีอาการขาดอากาศหายใจอย่างรุนแรง ขณะที่ น้องปุญญ์ คนน้องมีอาการสาหัส ต้องอยู่ดูอาการในห้องไอซียู เนื่องจากมีอาการชีพจรอ่อนแรง ชักเกร็ง ต้องใช้เครื่องช่วยหายใจตลอดเวลา แพทย์กำลังรักษาอย่างเต็มความสามารถ
จากการสอบปากคำ พ่อของเด็กชายทั้ง 2 ให้การทั้งน้ำตาว่า ตนมีอาชีพขับรถแท็กซี่ ช่วงกะกลางคืนอยู่ย่านสถานีขนส่งสายใต้ใหม่ ตอนกลางวันจึงมีหน้าที่ดูแลลูกชายทั้ง 2 คน ก่อนเกิดเหตุได้ขับรถเก๋งไปรับลูกทั้ง 2 กลับบ้านตั้งแต่ช่วงเที่ยง ป้อนข้าว-อาบน้ำให้ลูกตามปกติและปล่อยให้เด็กเล่นกันอยู่ในบ้าน ส่วนตนก็งีบหลับไป
จนกระทั่งช่วงเย็น ภรรยากลับมาจากทำงานก็ไม่เห็นลูกชายทั้ง 2 คน จึงได้ช่วยกันออกตามหาจนทั่ว จนไปเช็คดูที่รถเก๋งที่จอดไว้อยู่หน้าบ้าน แต่ก็ไม่พบใครอยู่ในรถ จนเกิดสังหรณ์ใจเปิดกระโปรงท้ายรถดู เมื่อเห็นก็ถึงกับผงะ เห็นลูกชายทั้ง 2 คน นอนหมดสติอยู่ จึงได้รับนำตัวส่งโรงพยาบาลทันที
พ่อของเด็กชายทั้ง 2 เชื่อว่า น้องปอนด์ น่าจะชักชวนน้องชายออกไปเล่นกันข้างนอก เมื่อเห็นช่องกระโปรงท้ายรถที่จอดอยู่หน้าบ้านปิดไม่สนิท จึงเกิดซุกซนเปิดและปีนขึ้นไปเล่นกัน ก่อนจะดึงปิดหรือฝากระโปรงปิดลงมาเอง ทำให้เปิดไม่ออก จนเกิดเป็นเหตุสลดใจดังกล่าว