ผู้ต้องหาอีก 2 คนคดีฆ่า-ข่มขืนทิ้งเหว นำตัวส่งกลับถึง จ.พัทลุง รับสารภาพสิ้น อ้างแค้นหยามศักดิ์ศรีลูกผู้ชาย ตำรวจสั่งค้านประกันตัว จ่อคุมทำแผนฯ
เมื่อคืนวานนี้ (1 ก.พ.) หลังจากที่เจ้าหน้าที่ตำรวจ สภ.ศรีนครินทร์ ได้นำตัว นายคิว และ นายเจมส์ ผู้ต้องหาตามหมายจับอีก 2 คนเพิ่งเข้ามอบตัวที่ สภ.หลังสวน จ.ชุมพร กลับมาดำเนินคดียัง จ.ชุมพร พนักงานสอบสวนจึงได้ทำการสอบปากคำอย่างเคร่งเครียดนานนับชั่วโมง
พ.ต.อ.วิชัย วิชยานฤพล ผกก.สภ.ศรีนครินทร์ เปิดเผยกับสื่อมวลชนว่า จากการสอบสวนเบื้องต้น ผู้ต้องหาทั้ง 2 คนให้การรับสารภาพทั้งหมด นายคิว อายุ 19 ปี ซึ่งเป็นหัวหน้าแก๊งค์ ยอมรับว่าเป็นคนลงมือยิงผู้เสียชีวิตเป็นคนแรก แต่ยังไม่เสียชีวิตทันที จึงใช้อาวุธมีดแทงซ้ำอีกครั้ง
ก่อนที่ นายเจมส์ จะใช้อาวุธปืนกระบอกเดียวกันยิงใส่ผู้เสียชีวิตซ้ำอีกครั้ง และร่วมมือกับเพื่อนฝังศพผู้เสียชีวิตในหลุมที่ขุดไว้ ขณะที่แฟนสาวของผู้เสียชีวิต หลังจากข่มขืนกระทำชำเราแล้ว ผู้ต้องหาอีก 2 คนที่ถูกจับก่อนหน้านี้ คือ นายโอม และ นายผา เป็นผู้จัดการทำร้ายและนำไปโยนทิ้งเหว
สำหรับสาเหตุในการก่อเหตุ นายคิว ให้การว่า เกิดจากความโกรธแค้นและรู้สึกถูกเหยียดหยามศักดิ์ลูกผู้ชาย พร้อมกับยอมรับว่าระหว่างลงมือก่อเหตุทั้งหมด อยู่ในอาการมึนเมาเพราะเพิ่งเสพน้ำใบกระท่อมมา
อย่างไรก็ตาม เมื่อวานนี้ เจ้าหน้าที่ได้ลงตรวจสอบพื้นที่จุดเกิดเหตุ ทั้ง 4 จุดตามที่ผู้ต้องหาให้การ เพื่อเก็บวัตถุหลักฐานต่างๆ ส่วนในเวลา 10.00 น. วันนี้ (2 ก.พ.) จะมีการแถลงข่าวจับกุมและร่วมกับเจ้าหน้าที่สำนักงานพัฒนาสังคมและความมั่งคงของมนุษย์ เจ้าหน้าที่อัยการ สอบสวนผู้ต้องหาอีกครั้งหนึ่ง ก่อนจะนำตัวทั้งหมดไปทำแผนประกอบรับสารภาพ
ผกก.สภ.ศรีนครินทร์ ยังกล่าวอีกว่า คดีดังกล่าวเจ้าหน้าที่ตำรวจจะยื่นขอคัดค้านการประกันตัวผู้ต้องหา เนื่องจากเป็นคดีแรงร้ายและสะเทือนขวัญประชาชนในพื้นที่ พร้อมกันนั้นได้ตั้ง 5 ข้อกล่าวหนัก ได้แก่ กักขังหน่วงเหนี่ยวให้ผู้อื่นเสื่อมเสีย อิสรภาพ ร่วมกันมีอาวุธปืนเครื่องกระสุนปืนไว้ในความครอบครองโดยผิดกฎหมาย และพกพาอาวุธปืนไปในที่สาธารณะ โดยไม่ได้รับอนุญาต ปิดบังซ่อนเร้นศพ และร่วมกันฆ่าผู้อื่นโดยการไตรตรองไว้ก่อน ส่วนข้อหาข่มขืนกระทำชำเรา ในลักษณะโทรมหญิงนั้น จะต้องรอการสอบปากคำเหยื่อสาวให้เสร็จสิ้นก่อน