จากกรณี นายทวีชัย วงศ์ไพโรจน์กุล หรือ เบสท์ ผู้สมัคร ส.ส.กรุงเทพมหานคร พรรคอนาคตใหม่ โพสต์ข้อความในทวิตเตอร์ @taweechaibest ระบุว่า “เป็น ส.ส. หรือพระครับ วิ่งรอบออกงานศพขนาดนั้น” พร้อมกับติดแฮชแท็ก #สสตลาดล่าง จนกลายเป็นประเด็นร้อนแรงในโลกโซเซียล และมี ส.ส. และ อดีต ส.ส.หลายคนเข้ามาแสดงความคิดเห็นเกี่ยวกับข้อความดังกล่าวมากมาย

หลังโด่งดังเพียงชั่วข้ามคืน ทำเอาหลายคนสงสัยว่า เบสท์-ทวีชัย วงศ์ไพโรจน์กุล คือใคร แม้แต่ ส.ส.คนดังอย่าง นายวัน อยู่บำรุง ยังอยากรู้...

จากการตรวจสอบประวัติ พบว่า นายทวีชัย วงศ์ไพโรจน์กุล อายุ 31 ปี ประกอบอาชีพ ธุรกิจส่วนตัว ด้านการศึกษาพบว่ามีดีกรี เภสัชศาสตรบัณฑิต (การบริบาลทางเภสัชกรรม) มหาวิทยาลัยสยาม ภายหลังเข้าศึกษาต่อในสาขาวิชาการตลาด มหาวิทยาลัยธนบุรี และเคยดำรงตำแหน่งเป็นรองประธานสภาเยาวชนกรุงเทพมหานคร คนที่ 2

เบสท์-ทวีชัย วงศ์ไพโรจน์กุล โพสต์ลงอินสตาแกรม เมื่อวันที่ 4 ก.พ. 2562 เปิดตัวว่าตนเองเป็น ผู้สมัคร ส.ส.ของพรรคอนาคตใหม่ เขต 29 ภาษีเจริญ ตลิ่งชัน (ยกเว้นแขวงตลิ่งชันและฉิมพลี) อย่างเป็นทางการ ภายหลังจากยื่นเอกสารการสมัคร ส.ส. ต่อ กกต. เป็นที่เรียบร้อย แต่ก็แพ้การเลือกตั้งให้กับนางสุภาภรณ์ คงวุฒิปัญญา ผู้สมัครจากพรรคเพื่อไทย 
ขณะที่ โซเชียลต่างๆ ของนายทวีชัย อาทิ เฟซบุ๊กแฟนเพจทวีชัย วงศ์ไพโรจน์กุล - เบสท์ พบว่ามีคนกดถูกใจ 4,104 คน, อินสตาแกรม @taweechaibest มียอดผู้ติดตาม 104 คน และมียอดผู้ติดตามในทวิตเตอร์ @taweechaibest 786 คน
>> #สสตลาดล่าง ทำระอุ! หลัง "เบสท์ อนาคตใหม่" แซะ ส.ส.ไปงานศพ