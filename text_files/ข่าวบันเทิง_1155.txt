โด่งดังกับบทยายแล ในทองเนื้อเก้าแบบไม่ทันตั้งตัว ทำให้หลายคนอยากรู้จักดารามากฝีมือรุ่นเก๋าคนนี้อีกครั้ง 
'อำภา ภูษิต' หรือชื่อเล่นว่า 'แอ๊ว'  เข้าสู่วงการจากการติดตามพี่สาวอดีตนักแสดงหญิง ผดุงศรี โสภิตาเข้าไปในกองถ่ายละคร และได้รับการชักชวนให้เข้าประกวด นางนพมาศสวนสามพราน ซึ่งเธอก็ได้รับชัยชนะคว้าตำแหน่งมาได้ ในปี 2520 ต่อมา ได้เป็นตัวแทนประเทศไทย ไปประกวดมิสอินเตอร์เนชั่นแนล ที่ประเทศญี่ปุ่น หลังจากนั้น จึงได้รับการทาบทามจาก จิรวรรณ กัมปนาทแสนยากร (คุณนายแดง) ให้มาแสดงภาพยนตร์
'อำภา ภูษิต' ได้แสดงนำในภาพยนตร์เรื่องแรก คือเรื่อง ฟ้าหลังฝน ประกบกับ วิฑูรย์ กรุณา และ เนาวรัตน์ ยุกตะนันท์ โดยมี พิศาล อัครเศรณี เป็นผู้กำกับการแสดง ซึ่งประสบความสำเร็จเกินคาด ทั้งทางด้านรายได้และรางวัลนักแสดง อีกทั้งเพลงประกอบภาพยนตร์เรื่องนี้ คือเพลง 'พะวงรัก' ยังได้รับรางวัลพระราชทาน เสาอากาศทองคำ ทั้งนักร้องและเพลงในปีนั้นด้วย
จากนั้น' อำภา' ยิ่งดังมากขึ้นกับบทพี่น้องสามสาว ในภาพยนตร์เรื่อง สามใบเถา คู่กับ สุพรรษา เนื่องภิรมย์ และ เนาวรัตน์ ยุกตะนันท์ และเรื่อง พรุ่งนี้ฉันจะรักคุณ ซึ่งได้รับรางวัลนักแสดงดาวรุ่งจากการประกวด ที่ ไต้หวัน และ อินโดนีเซีย ต่อมาจึงหันไปรับบทนางรอง และนางร้าย แต่ก็ยังสามารถกลับมารับบทนางเอกได้อย่างสมศักดิ์ศรี จากภาพยนตร์หลายๆ เรื่อง ด้านชีวิตส่วนตัว 'อำภา ภูษิต' เคยสมรสกับ อาวุธ พิทักษ์พงษ์ หรือ 'เปี๊ยก ปากน้ำ' อดีตดาราและผู้อำนวยการสร้างภาพยนตร์ผู้ล่วงลับ และ วีรยุทธ รสโอชา พระเอกละคร ช่วงที่ใช้ชีวิตอยู่กับพระเอกวีรยุทธ ได้ไปขอบุตรบุญธรรมมาเลี้ยง เป็นคู่แฝดหญิง เพราะไม่สามารถมีบุตรได้ด้วยตนเองปัจจุบัน 'อำภา' เปิดตัวอย่างชัดเจนว่าสถานะทางความรักของเธอเป็นผู้หญิงด้วยกัน ซึ่งชีวิตคู่นั้นมีความสุขดี 
ขอบคุณภาพจาก http://www.thaifilm.com/