ปุ๊กกี้-ปริศนา พรายแสง อดีตนักร้องยุค 90 ได้ค่าจ้างจากการรีวิวสินค้าเสริมความงามไม่ถึง 100,000 บาทต่อการโพสต์ 1 ครั้ง ก่อนถูกจับกุมพร้อมของกลางยาเสพติดจำนวนมาก
ช็อกวงการบันเทิงเมื่อ ปุ๊กกี้ ปริศนา พรายแสง อดีตนักร้องยุค 90 ถูกจับกุมพร้อมสามี และชาวไต้หวัน พร้อมของกลางยาเสพติดจำนวนมาก
>> ปุ๊กกี้ ปริศนา อดีตนักร้องดัง ถูกจับกุมพร้อมยาเค 5.2 กิโลกรัม
ปุ๊กกี้ ปริศนา พรายแสง หรือที่เราเรียกกันว่า “ปุ๊กกี้ ชาลาล่า” เคยมีผลงานเพลงออกมาให้คนยุค 90 ฟังมาโดยตลอด แต่หลังจากนั้นดาวค้างฟ้าก็ค่อยๆ หรี่ลงเมื่อปุ๊กกี้แต่งงานกับศิลปินชายร่วมค่ายและท้องทั้งที่อายุยังน้อย ซึ่งอาจทำให้เธอมีผลงานในวงการบันเทิงที่น้อยมาก 
>> ประวัติ ปุ๊กกี้ ปริศนา อดีตนักร้องดังยุค 90 กับเส้นทางชีวิตที่เต็มไปด้วยดราม่า
แม้ปุ๊กกี้จะมีผลงานเพลงที่น้อยลง แต่เธอก็รับรีวิวสินค้าเสริมความงาม เนื่องจากที่ผ่านมาปุ๊กกี้ประสบปัญหาเรื่องรูปร่างและน้ำหนัก ทราบหรือไม่ว่าปุ๊กกี้ ชาลาล่า ที่เรารู้จักกันได้ค่าจ้างจากการรีวิวสินค้าเท่าไหร่? เรามีคำตอบมาฝากกัน
Sanook! Money ได้พูดคุยกับคุณอธิษฐ์พัชร นิพิษฐาภัทร กรรมการผู้จัดการ บริษัท โอแฟงห์ จำกัด และผู้เชี่ยวชาญด้าน Personal Brand ถึงค่าจ้างบุคคลผู้มีชื่อเสียงอย่าง ปุ๊กกี้-ปริศนา พรายแสง อดีตนักร้องดังยุค 90 ที่รีวิวผลิตภัณฑ์ลงสื่อโซเชียลมีเดียว่าได้จำนวนเท่าไหร่?
คุณอธิษฐ์พัชร ระบุว่า กลุ่มผู้ที่มีชื่อเสียง หรือมีอิทธิพลในวงการสื่อโซเชียลมีเดียแบ่งออกเป็น 4 กลุ่ม ได้แก่

เซเลบริตี้ (Celebrity) คือ กลุ่มคนที่อยู่ในวงการบันเทิง หรือบุคคลที่มีชื่อเสียงที่มักจะคุ้นหน้ากันเป็นอย่างดี
บล็อกเกอร์ (Blogger) คือ กลุ่มคนที่มีความรู้ และเชี่ยวชาญเรื่องราวต่างๆ โดยนำเสนอผ่านสื่อออนไลน์
เน็ตไอดอล (Net Idol) คือ กลุ่มคนที่มีชื่อเสียงจากกระแสสังคมในแง่ของความบันเทิง
Exclusive Influencer คือ กลุ่มคนที่มีชื่อเสียงในแวดวงการบันเทิง สังคมไฮโซ หาตัวจับได้ยากมาก

โดยแต่ละกลุ่มจะมีค่าจ้างแตกต่างกันไปตามยอดผู้ติดตามใน Facebook, Instagram และช่องทางอื่นๆ ดังนี้

ยอดผู้ติดตาม 100,000 รายขึ้นไป ค่าโพสต์ 35,000 บาทต่อครั้ง
ยอดผู้ติดตาม 200,000 รายขึ้นไป ค่าโพสต์ 45,000 บาทต่อครั้ง
ยอดผู้ติดตาม 500,000 รายขึ้นไป ค่าโพสต์ 50,000 บาทต่อครั้ง
ยอดผู้ติดตาม 1,000,000 รายขึ้นไป ค่าโพสต์ 80,000 บาทต่อครั้ง

สำหรับค่าจ้างปุ๊กกี้-ปริศนา พรายแสง ในการลงรีวิวสินค้าในสื่อโซเชียลมีเดีย คุณอธิษฐ์พัชร มองว่าน่าจะอยู่ที่ราว 30,000-50,000 บาทต่อการโพสต์ 1 ครั้ง เพราะเป็นอดีตนักร้องยุค 90 และเป็นศิลปินผู้มีชื่อเสียง และเป็นค่าจ้างที่บริษัทเอเจนซี่ส่วนใหญ่ใช้กัน แม้ว่ายอดผู้ติดตามของปุ๊กกี้ ปริศนา จะไม่ถึงหลักแสนคนก็ตาม
สำหรับสินค้าที่ปุ๊กกี้ ปริศนา ใช้รีวิวลงในโซเชียลมีเดียจะเป็นสินค้าดูแลผิวพรรณและควบคุมน้ำหนัก ที่ผ่านมาปุ๊กกี้ ปริศนา เคยประสบปัญหาเรื่องรูปร่างและน้ำหนักมาก่อน จึงไม่แปลกใจที่เราอาจจะเห็นปุ๊กกี้ ปริศนา มาเป็นพรีเซนเตอร์เมื่อหลายปีก่อน
คุณอธิษฐ์พัชร ยังย้ำด้วยว่า นอกจากเจ้าของแบรนด์จะต้องรักษาคุณภาพ มาตรฐานการผลิตสินค้าให้มีประสิทธิภาพแล้ว สิ่งสำคัญคือเจ้าของแบรนด์จะต้องใช้วิจารณญาณในการเลือกศิลปิน หรือบุคคลที่มีชื่อเสียงมาเป็นพรีเซนเตอร์ด้วย เพราะศิลปินถือเป็นแบบอย่างของเยาวชน ที่ผ่านมา ปุ๊กกี้ ปริศนา มักจะมีกระแสข่าวเกี่ยวกับด้านลบมาโดยตลอด ไม่ว่าจะเป็นปัญหาภายในครอบครัว และกระแสข่าวเรื่องการพัวพันยาเสพติดเมื่อปี 2559 แต่เจ้าตัวก็ปฏิเสธทุกครั้ง
คุณอธิษฐ์พัชร ระบุว่า สิ่งที่เจ้าของแบรนด์ควรดำเนินการคือ การออกมาชี้แจงต่อสาธารณะและยืนยันว่าไม่มีส่วนเกี่ยวกับคดีปุ๊กกี้ ปริศนา ที่เกิดขึ้น พร้อมแนะควรมีมาตรการลงโทษทางสังคมบ้าง เช่น ไม่สนับสนุนและส่งเสริมบุคคลที่มีพฤติกรรมดังกล่าว ซึ่งจะเป็นการชี้นำเยาวชนไปในทางที่ผิด และขอให้ลบรูปการรีวิวสินค้าในโซเชียลทั้งหมด
สรุปแล้ว ปุ๊กกี้-ปริศนา พรายแสง อดีตนักร้องยุค 90 ได้ค่าจ้างรีวิวสินค้าในโซเชียลมีเดียที่ 30,000-50,000 บาท ต่อการโพสต์ 1 ครั้ง ถือว่าค่อนข้างน้อย และไม่เพียงพอ เพราะเมื่อหลายสิบปีก่อนเจ้าตัวไม่มีผลงานในวงการบันเทิงเลย แม้ว่าเจ้าตัวเพิ่งไปร่วมขึ้นคอนเสิร์ตเมื่อปี 2560 หรือนี่อาจเป็นส่วนหนึ่งที่ทำให้ ปุ๊กกี้ ปริศนา พรายแสง ตัดสินใจเลือกทางเดินที่ผิด…
>> ช็อกอีกรอบ "ปุ๊กกี้ ปริศนา" เป็นคนจัดหา-ผลิตยาเสพติดให้แก๊งค้ายาไต้หวัน
>> รักครั้งล่าสุดของ "ปุ๊กกี้ ปริศนา" กับเส้นทางสีดำที่เธอเลือกเดิน
>> เปิดภาพนาทีบุกรวบ "ปุ๊กกี้ ปริศนา" พร้อมสามี ข่าวลือค้ายาหลายปีก่อนเป็นจริง
>> ปุ๊กกี้ ปริศนา สารภาพแล้ว เสพ-ค้ายาเสพติดนานหลายปี ยอมรับตัดสินใจพลาด
>> "ปุ๊กกี้ ปริศนา" กับ 5 เพลงดังในอดีตที่ไม่ได้มีแค่ "SHA-LA-LA-LA"