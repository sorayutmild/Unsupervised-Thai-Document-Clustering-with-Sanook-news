กระแสตอนนี้หยุดไม่อยู่จริงๆ สำหรับแพทช์ใหม่ที่เปิดให้เล่นฟรีของอีกหนึ่งเกมแนว FPS ที่เปิดโหมด Battle Royale ให้แฟนๆ ได้เล่นกันก็คือ Call of Duty: Warzone จากค่าย Activision นั่นเอง ใครสนใจสามารถดาวน์โหลดมาลองเล่นกันได้เลยถือว่าสนุกอยู่ จำนวนคนต่อรอบก็มากถึง 150 คน แถมมีฟีเจอร์แก้ตัวสุดเจ๋งอีกด้วย แต่ไม่บอกหรอกอะไรต้องเข้าไปดูเอง แต่วันนี้เราจะมาพูดถึงปืนที่ดีติด Top Tier ภายในเกมสำหรับใครที่กำลังคิดอยู่ว่าจะเก็บเลเวลปืนไหนก่อนวันนี้ทาง Sanook Game ของเรามีมาแนะนำ
1. M4A1

ปืนสุดฮิตโคตรโหดกระโดดยิง แรงชิบเกราะกระจายอย่าง M4A1 ปืนขวัญใจผู้เล่นตั้งแต่สมัย Call of Duty Modern Warfare แล้วเป็นปืนที่มีความสมดุลดี ยิงระยะกลาง ไกล โหดมากแต่ประชิดอาจจะสู้พวก SMGs ยากนิดหนึ่งแต่ก็ขึ้นอยู่กับจังหวะและความคมอยู่ดี เป็นปืนที่มีดาเมจรุนแรง Fire Rate ก็ไม่แย่ ควบคุมง่ายปืนไม่ดีดเล่นสบายๆ เข้าหัวแปปเดียวแตกแน่นอน แต่ข้อเสียในความคิดเห็นส่วนตัวก็คือมันตั้งสโคปช้า ทำให้บางจังหวะหยิบมายิงไม่ทัน
2. M13

ต่อมาเป็นปืนที่ส่วนตัวชอบที่สุดเลย แต่ความลำบากของการเล่นปืนนี้ก็คือช่วงแรกก่อนที่จะแต่งปืนได้มันห่วยแตกมากยิงลั่นก็ช้า หนักก็หนัก แต่แลกมากับการที่ตัวปืนยิงแรงโคตร และ ควบคุมง่ายไม่ดีดนิ่งสงบเหมือนน้ำเลย ดังนั้นใครที่ขี้เกียจคุมปืนยิงง่ายๆ เล็งตรงไหนไปตรงนั้นแนะนำเลยว่า M13 ตอบโจทย์อย่างแน่นอน
3. MP5

ปืนที่ขึ้นชื่อว่า The God ของเกม Call of Duty Modern Warfare อีกหนึ่งกระบอกก็คือ MP5 เป็นปืนกลขนาดเล็ก SMG ที่ควบคุมง่ายลั่นเร็ว Fire Rate เยอะ ไม่หนักวิ่งไปชาร์จได้รวดเร็ว ความแม่นยำถือว่าดี ค่าพลังเกือบทั้งหมดอยู่ในระดับที่ดี ดังนั้นกลายเป็นว่าปืนนี้โหดจัดๆ แต่ข้อเสียก็คือการที่สามารถเก็บกระสุนสูงสุดได้ 150 เท่านั้น เทียบกับปืนประเภท Assault Rifles ที่เก็บได้สูงสุดถึง 210 นัดมันเลยดูไม่เหมาะกับโหมด WarZone เท่าไหร่ แต่เอาจริงๆ มันก็เล่นได้แหละเพราะถ้าคมชัดยิงเข้าทุกนัดยังไงกระสุนก็เก็บได้ตลอดอยู่แล้ว 
4. MP7

ลำดับที่ 4 เป็นอีกหนึ่งปืนของฝั่ง SMGs ที่ไม่จำเป็นต้องแต่งอะไรก็มีกระสุนสูงสุดถึง 40 นัดมี Fire Rate ที่สูงประชิดกินได้หมด กลางๆ พอไหวแต่ไกลๆ เดินเอาปืนไปตบง่ายกว่า สำหรับ MP7 ตัวนี้ เป็นปืนลำดับที่สองที่ผมรู้สึกดีด้วยเพราะมันยิงง่ายไม่ดีด วิ่งไว ไม่หนัก แต่เสียหลักๆ ก็คือเรื่องระยะหวังผลที่มันน้อยนิดเหลือเกิน เหมาะสำหรับคนที่ชอบเล่นแบบวิ่งชาร์จระยะใกล้ๆ หน่อยหลบเก่งๆ บอกเลยว่าเหมาะเวอร์
5. Kar98K

สุดท้ายเอาใจผู้เล่นชอบสไนเปอร์บ้างขอยกให้กับ Kar98K จัดอยู่ในประเภท Marksman Rifles เป็นปืนที่ดีที่สุดในโหมด WarZone เลยก็ว่าได้ถ้ายิงเข้าหัวนัดเดียวล้มทุกตัวแน่นอน แต่ก็ต้องมีความแม่นระดับหนึ่งเพราะอย่างที่รู้กันว่าตัวเกม Call of Duty เป็นเกมไวเดินกันรวดเร็วเหมือนวิ่งหนีใครมา เข้าไว จบเร็ว ดังนั้นการหาจังหวะยิงถือว่าเป็นเรื่องยากสำหรับสไนเปอร์แต่ถ้าในโหมด WarZone มันก็มีมุมดีๆ ให้เล่นเยอะดังนั้นขึ้นอยู่กับการเล่นของผู้เล่นด้วย