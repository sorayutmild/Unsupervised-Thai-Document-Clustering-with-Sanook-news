กรุงเทพฯ 18 ส.ค.-เหตุระเบิดข้างศาลท้าวมหาพรหมแยกราชประสงค์ ทำให้ชีวิตผู้คนเสียชีวิตรวม 20 คน และบาดเจ็บกว่า 120 คน เป็นความสูญเสียที่ไม่มีใครคาดคิดว่าจะเกิดขึ้น โดยเฉพาะครอบครัวนักธุรกิจชาวมาเลเซีย ที่ต้องสูญเสียภรรยา ลูกชาย ลูกเขย และหลานสาวในคราวเดียวกันถึง 4 ศพ
เสียงกรีดร้องของญาติชาวจีนรายนี้ แทนความเจ็บปวดที่เกิดจากการสูญเสียคนใกล้ชิดในครอบครัวอย่างไม่มีวันกลับ ไม่แตกต่างจากความทุกข์ใจของนายลี จิน ชเว่ นักธุรกิจชาวมาเลเซีย ที่ความเศร้าบาดลึกกินใจจนไม่มีน้ำตา เพราะต้องเสียภรรยา ลูกชาย ลูกเขย และหลานสาวในคราวเดียว รวม 4 ศพ ยังไม่นับพี่สาวของภรรยาที่หาไม่เจออีก 1 คน ทำให้ความสุขในการท่องเที่ยวเลือนหาย เพราะจาก 7 คนที่มาเที่ยว เหลือกันแค่ 2 คน และยังไม่สามารถนำศพไปประกอบพิธีการทางศาสนาได้จนกว่าจะเจอครบทุกคน
ญาติผู้สูญเสียเล่าตรงกัน ผู้เสียชีวิตจากเหตุระเบิดศรัทธาท้าวมหาพรหม ใช้เวลาว่างหลังเลิกงานเข้าสักการะ และไม่คิดว่าเหตุการณ์เช่นนี้เกิดขึ้น
ความสูญเสียที่เกิดขึ้นไม่สามารถเรียกคืน หรือทดแทนได้ด้วยการเยียวยา แต่สิ่งที่ญาติหวังนอกจากคืนความเป็นธรรมให้คนตาย ยังต้องเร่งอำนวยความสะดวกให้ศพได้เจอญาติโดยเร็ว เพื่อให้ความทุกข์ได้บรรเทา.-สำนักข่าวไทย