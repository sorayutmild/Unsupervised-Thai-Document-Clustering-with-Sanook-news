ภายหลังจาก นางภนิดา ศิริยุทธโยธิน มารดาของนักแสดงสาว แตงโม ภัทรธิดา พัชรวีระพงษ์ ยืนยันยื่นคำร้องขออายัดศพลูกสาว เพื่อทำการผ่าชันสูตรรอบ 2 ไปยังสถาบันนิติวิทยาศาสตร์ กระทรวงยุติธรรม เพื่อความโปร่งใส และคลายข้อแคลงใจของคนในสังคมต่อการทำงานของเจ้าหน้าที่ตำรวจ
ทีมข่าว INN News สัมภาษณ์พิเศษ กับ พ.ต.อ.ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ กระทรวงยุติธรรม เกี่ยวกับประเด็นการชันสูตรศพรอบ 2 ของคุณแตงโม นิดา ซึ่งเสียชีวิตอย่างเป็นปริศนาบนเรือสปีดโบ๊ตกลางแม่น้ำเจ้าพระยา
พ.ต.อ. ทรงศักดิ์ กล่าวว่า ภายหลังการรับเรื่องมาจะมีการแต่งตั้งคณะกรรมการ ประกอบด้วยแพทย์จากส่วนราชการอื่นๆ ร่วมชันสูตรราว 5-6 คน และจะเชิญแพทย์ที่ผ่าชันสูตรรอบแรกมาร่วมสังเกตการณ์ เพื่อนำข้อมูลจากการผ่าครั้งที่1 มาประกอบกับการชันสูตรครั้งที่2 ให้ได้ข้อมูลอย่างเหมาะสมและถูกต้องมากที่สุด
โดยต้องยอมรับว่าผ่านระยะเวลามากว่า 1 เดือน สภาพเนื้อเยื่อร่างกายของศพจะไม่ดีเท่าครั้งแรก และสภาพศพก็มีความต่างกัน แต่แพทย์สามารถใช้ข้อมูลการตรวจพิสูจน์ครั้งแรก ประกอบกับการชันสูตรครั้งที่2 เพื่อให้ผลการดำเนินการออกมาอย่างเป็นธรรมที่สุด โดยคาดว่าจะชันสูตรรอบ 2 แล้วเสร็จในกรอบเวลา 3-5 วัน หากญาติไม่มีปมสงสัยเพิ่มเติม
"โดยทั่วไปแล้วสภาพศพนะครับ ก็เป็นสภาพศพที่แพทย์ทำการผ่าชันสูตรจะเห็นความชัดเจน ผมยกตัวอย่างง่ายๆ รอยช้ำรอยบวมรอยแดงเนี่ย จะเห็นเกิดความชัดเจนได้ สมมติว่าเจอบริเวณใบหน้าจะเห็นได้ชัดเจนว่า รอยช้ำรอยบวมรอยแดงช้ำขนาดไหน ลึกขนาดไหน แพทย์ก็จะวัดนะครับ แล้วก็ถ้าผ่าออกจะเห็นเข้าไปลึกขนาดไหน ตรงนี้แพทย์ก็ดูได้อยู่ พอนานไปสภาพเนื้อเยื่อของร่างกายเป็นไปตามสภาพ คงดีเท่าครั้งแรกไม่ได้ แต่ว่าการที่จะวิเคราะห์ถึงแต่ละประเด็นว่าเกิดจากสาเหตุอะไร แล้วก็สภาพศพจากครั้งแรกกับครั้งที่2แตกต่างกันไหม ต้องยืนยันว่าต่างกันแน่นอน"
อย่างไรก็ตาม วานนี้ เมื่อเวลา 14:30 น. นายกฤษณะ ศรีบุญพิมพ์สวย ทนายความของ นางภนิดา ศิระยุทธโยธิน มารดาของแตงโม ได้เดินทางมารับเอกสารในการขอรับศพแตงโม กับผู้กำกับการ สภ.เมืองนนทบุรี เพื่อนำส่งตรวจพิสูจน์ที่สถาบันนิติวิทยาศาสตร์ คาดว่าจะทำการเคลื่อนย้ายในเวลาประมาณ 17.00 น. และจะลงมือชันสูตรอีกครั้งในวันที่ 17 มี.ค. 65 
ขณะเดียวกัน มารดาของแตงโม ได้เดินทางมาที่สถาบันนิติเวชวิทยา รพ.ตำรวจ เพื่อนำหนังสือส่งชันสูตรร่างแตงโมรอบ 2 จากพนักงานสอบสวน สภ.เมืองนนทบุรี มาติดต่อขอรับร่างบุตรสาวเพื่อนำไปเก็บรักษาสภาพร่างไว้ที่สถาบันนิติวิทยาศาสตร์ กระทรวงยุติธรรม ซึ่งอยู่ที่ รพ.ธรรมศาสตร์เฉลิมพระเกียรติ และจะดำเนินการผ่าพิสูจน์รอบ2 ในวันพฤหัสบดีต่อไป
 

 