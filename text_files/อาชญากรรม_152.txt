สำนักข่าวซีเอ็นเอ็น รายงานว่า ผู้ต้องสงสัยก่อเหตุวางระเบิด บริเวณท้าวพระพรหมเอราวัณ แยกราชประสงค์ กรุงเทพมหานคร เป็นชาวชาวต่างชาติที่ไม่ทราบชื่อ จากการออกหมายจับของศาลเมื่อวันพุธที่ผ่านมา
โดย ซีเอ็นเอ็น ได้สัมภาษณ์ นายเกษม พุกสุวรรณ วินมอเตอร์ไซด์ วัย 47 ปี ผู้รับจ้างนำผู้ต้องสงสัยรายนี้มาที่บริเวณดังกล่าว ระบุว่า หนุ่มต่างชาติรายนี้ไม่ได้พูดอะไรกับเขา แต่เอาเศษกระดาษที่มีชื่อสวนสาธารณะที่เขียนเป็นภาษาไทย และว่า เมื่อเขาจอดรถให้ผู้โดยสารรายนี้ลง หนุ่มรายนี้มีอาการนิ่งมากๆ เหมือนผู้โดยสารทั่วๆ ไป และดูไม่รีบร้อนเลย
ซีเอ็นเอ็น ระบุว่า ตำรวจไทยได้สอบปากคำ นายเกษม แล้ว แต่ไม่ได้เปิดเผรายละเอียดเกี่ยวกับการให้ปากคำของ นายเกษม โดยวินมอเตอร์ไซด์รายนี้บอกด้วยว่า ชายผู้นี้ไม่ใช่คนไทย แต่เขาก็ไม่เห็นหน้าเพราะไม่ได้มองหน้าเขาอย่างชัดๆ จำได้เพียงว่า หนุ่มผู้นี้มีคางยาวและหน้าตาผิวขาวมาก
นอกจากนี้ นายเกษม ซึ่งขับมอเตอร์ไซด์รับจ้างมากว่า 2 ปี บอกว่า เขาคิดว่าภาษาที่หนุ่มรายนี้พูดไม่ใช่ภาษาอังกฤษ แต่เป็นภาษาที่เขาไม่รู้จัก โดยเขาได้นำชายคนนี้มาส่งที่สวนลุมพินี ซึ่งเป็นช่วงที่หนุ่มรายนี้เพิ่งวางโทรศัพท์จากการสนทนา โดยไม่รู้ว่าหนุ่มรายนี้เป็นฝ่ายโทรหรือรับโทรศัพท์แน่
ด้าน "โคโคนัท แบงคอก" รายงานว่า พล.ต.ท.ประวุฒิ ถาวรศิริ โฆษกสำนักงานตำรวจแห่งชาติได้เปิดเผยว่า ผู้ต้องสงสัยรายนี้มีผิวขาว จมูกโด่ง แต่ไม่แน่ว่าเป็นแขกขาวหรือไม่ แต่ดูจากภาพกล้องวงจรปิดดูเหมือนว่าจะใช่ และตำรวจยังเตรียมค้นหาตัวหนุ่มอีก 2 รายที่ใส่ชุดแดงและชุดขาว ที่เชื่อว่าจะเกี่ยวข้องกับเหตุระเบิดนี้
ซึ่ง พลตำรวจเอกสมยศ พุ่มพันธุ์ม่วง ผู้บัญชาการตำรวจแห่งชาติระบุว่า เหตุโจมตีน่าจะเป็นการกระทำเป็นขบวนการมากกว่าบุคคลแค่คนเดียว จากหนุ่มแขกขาวเสื้อเหลือง ทั้งนี้ ก่อนหน้านี้ ตำรวจได้ระบุว่า พวกเขาแน่ใจว่ามีคนไทยบางคนเกี่ยวข้องกับเหตุการณ์วางระเบิด