จากกรณีตู้คอนเทนเนอร์หลุดออกจากตัวรถพ่วง 18 ล้อ ก่อนจะร่วงตกจากสะพานต่างระดับทับรถตู้โดยสาร บริเวณหน้าห้างสรรพสินค้าฟิวเจอร์ปาร์ค รังสิต ที่กลายเป็นประเด็นข่าวโด่งดังเมื่อช่วงสัปดาห์ที่ผ่านมา ล่าสุดมีการเผยแพร่คลิปภาพเหตุการณ์ ภาพวินาทีที่ตู้คอนเทนเนอร์ร่วงหล่นทับรถตู้สุดสยอง
ผู้สื่อข่าวรายงานว่า รายการ เรื่องจริงผ่านจอ ทางช่อง 7 สี ได้เผยแพร่คลิปภาพเหตุการณ์ตู้คอนเทนเนอร์ร่วงหล่นทับรถตู้ใกล้ห้างสรรพสินค้าฟิวเจอร์ปาร์ค รังสิต เมื่อวันที่ 3 ก.พ. ที่ผ่านมา โดยภาพดังกล่าวถูกบันทึกได้จากกล้องติดหน้ารถของผู้ที่อยู่ในเหตุการณ์ ขณะขับรถตามหลังรถตู้โดยสารคันดังกล่าวมาในระยะไม่ห่างนัก
จากภาพเหตุการณ์แสดงให้เห็นรถตู้โดยสาร สายรังสิต-อยุธยา ซึ่งมี นายณัฐพงษ์ ทิมทองมาก อายุ 19 ปี เป็นผู้ขับรถตู้คันดังกล่าว แต่รถตู้ไม่มีผู้โดยสาร เมื่อรถตู้พยายามขับเบี่ยงขวาออกมา เพื่อจะมุ่งหน้าไปยัง จ.พระนครศรีอยุธยา เมื่อถึงช่วงสะพานต่างระดับ ปรากฏว่ามีตู้คอนเทนเนอร์บรรทุกไม้แปรรูปเต็มคันร่วงตกมาจากบนสะพาน ก่อนจะหล่นทับรถตู้โดยสารเข้าอย่างจัง เป็นเหตุทำให้รถตู้พังเสียหาย หลังคายุบแบนทั้งคัน
ทั้งนี้รายการ เรื่องจริงผ่านจอ ยังได้รายงานข้อมูลเจาะลึกเหตุการณ์ดังกล่าว สัมภาษณ์ผู้ที่พบเห็นเหตุการณ์และเจ้าของคลิปวิดีโอที่สามารถถ่ายภาพเหตุการณ์เอาไว้ได้ ซึ่งพยานผู้เห็นเหตุการณ์ต่างเชื่อว่า รถบรรทุกน่าจะขับมาด้วยความเร็ว เมื่อถึงจุดเกิดเหตุบนสะพานที่เป็นจุดโค้ง ทำให้เกิดการเสียหลักชนกับขอบสะพาน เป็นเหตุทำให้ตู้คอนเทนเนอร์ร่วงตกลงสู่พื้นถนนข้างล่าง จังหวะเดียวกันที่รถตู้โดยสารขับมาพอดี
คลิกเพื่อดูคลิป ขอบคุณภาพและเนื้อหาจากรายการ เรื่องจริงผ่านจอ ทางช่อง 7 สี
 
