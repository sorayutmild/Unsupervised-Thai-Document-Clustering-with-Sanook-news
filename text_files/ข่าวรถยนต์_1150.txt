
     Honda Jazz 2017 ไมเนอร์เชนจ์ใหม่ ถูกเผยโฉมจริงอย่างเป็นทางการแล้วก่อนเปิดตัวที่ประเทศญี่ปุ่นในเดือนมิถุนายนนี้
     ภาพดังกล่าวเป็นเวอร์ชั่น Fit Hybrid ที่วางจำหน่ายในตลาดญี่ปุ่น โดยมีการปรับดีไซน์ด้านหน้าใหม่เล็กน้อย ติดตั้งไฟหน้าแบบ LED พร้อมไฟ Daytime Running Light แบบ LED, กระจังหน้าถูกออกแบบใหม่, กันชนหน้าดีไซน์ใหม่ดูสปอร์ตลงตัวมากขึ้น พร้อมไฟตัดหมอกแบบ LED ทรงกลม

     ขณะที่ด้านท้ายยังคงติดตั้งไฟท้ายดีไซน์เดิม แต่มีการปรับปรุงตำแหน่งไฟต่างๆ พร้อมทั้งติดตั้งไฟ LED แบบหลอดที่คราวนี้ลากยาวไปยังแนวขอบกระจกประตูท้าย จากเดิมที่เป็นพลาสติกสีแดงธรรมดา ซึ่งทำให้ตัวรถดูหรูหราสวยงามและมีราคาเพิ่มขึ้นอีกเป็นกอง

     ภายในห้องโดยสารของ Fit Hybrid เวอร์ชั่นญี่ปุ่นมีการตกแต่งเบาะนั่งและแผงคอนโซลรูปแบบใหม่ แต่ยังไม่คอนเฟิร์มว่าตลาดไทยจะถูกตกแต่งแบบเดียวกันนี้หรือไม่ รวมถึงมีการเพิ่มระบบความปลอดภัย Honda Sensing เช่นเดียวกับรุ่นใหญ่ในตลาดญี่ปุ่น ซึ่งประกอบด้วยระบบป้องกันการชนคนเดินถนน, ระบบป้องกันการชนด้านหน้า, ระบบช่วยประคองรถให้อยู่ในเลน, ระบบควบคุมความเร็วอัตโนมัติแบบแปรผัน และระบบอ่านป้ายจราจรอัจฉริยะ

     ขณะที่ขุมพลังในตลาดญี่ปุ่นไม่มีการเปลี่ยนแปลง โดยมีให้เลือกทั้งเครื่องยนต์เบนซิน 1.3 ลิตร, 1.5 ลิตร และเวอร์ชั่นไฮบริด โดยไร้วี่แววเครื่องยนต์เบนซินเทอร์โบ 3 สูบ 1.0 ลิตรที่มีข่าวลือมาก่อนหน้านี้ ส่วนตลาดไทยจะยังคงใช้เครื่องยนต์เบนซิน 1.5 ลิตร บล็อกเดียวกับที่วางใน City อย่างแน่นอน
     ส่วนบ้านเราก็คงอดใจรออีกไม่นาน
 