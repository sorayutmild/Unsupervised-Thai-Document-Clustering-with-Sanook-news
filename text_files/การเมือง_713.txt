(24 พ.ค.) พ.ต.ท.ทักษิณ ชินวัตร อดีตนายกรัฐมนตรี ทวิตข้อความผ่านทวิตเตอร์ @ThanksinLive เมื่อเย็นวานนี้ (23 พ.ค.) โดยระบุว่า อยากเห็นประเทศไทยเป็นอันหนึ่งอันเดียวกัน เลิกคิดเลิกแก้แค้น ซึ่งหากถามความคิดเห็นตนเองว่า ต้องการให้ใครเป็น นายกฯ ก็อยากบอกว่า หากพรรคเพื่อไทย ชนะการเลือกตั้ง และสามารถจัดตั้งคณะรัฐบาลได้ ตนเองก็ต้องการให้ น.ส.ยิ่งลักษณ์ ชินวัตร
โดยระบุเหตุผลหลัก 5 ข้อ ที่สนับสนุก น.ส.ยิ่งลักษณ์ คือ 1.เป็นผู้หญิงซึ่งเชื่อว่าจะประสานความเข้าใจกับทุกฝ่ายเพื่อนำไปสู่ความเป็นน้ำหนึ่งใจเดียวกันของคนในชาติได้ง่าย 2.ประสบการณ์ร่วม 20 ปี ในบริษัทเอกชนขนาดใหญ่ เหมาะกับการแก้ปัญหาเศรษฐกิจ 3.พื้นฐานครอบครัวนักการเมืองและเรียนจบรัฐศาสตร์ 4.เข้าใจชีวิตคนรากหญ้า 5.เข้าใจการติดต่อค้าขายกับต่างประเทศ
นอกจากนี้อดีตนายกรัฐมนตรี ยังได้กล่าวยอมรับถึงจุดอ่อนของ น.ส.ยิ่งลักษณ์ เกี่ยวกับด้านกฎหมาย ระเบียบราชการและการทหาร ซึ่งก็คงไม่เป็นปัญหา เพราะการเมืองก็คงไม่ต้องไปยุ่งอะไรกับทหาร ส่วนทหารก็อย่าไปยุ่งกับการเมือง ทำตัวเป็นกลางดีกว่า ซึ่ง ทาง พ.ต.ท.ทักษิณ อ้างว่า ได้ข่าวทหารกำลังช่วยพรรคประชาธิปัตย์อยู่

 