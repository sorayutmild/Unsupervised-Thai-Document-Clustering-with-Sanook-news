"ซูเปอร์มูนสีเลือด" ปรากฏการณ์ที่เกิดขึ้นครั้งแรกในรอบ 150 ปี ในคืนวันที่ 31 มกราคม 2561 ที่กำลังมาถึงนี้ จะเกิดปรากฏการณ์พิเศษบนท้องฟ้า ที่หาดูได้ยากยิ่ง เป็นปรากฏการณ์ของดวงจันทร์ 3 อย่างเกิดขึ้นพร้อมกัน คือ ซูเปอร์มูน (Supermoon) บลูมูน (Blue Moon) และ บลัดมูน (Blood Moon) ที่สำคัญคนไทยสามารถเห็นได้อย่างชัดเจนเต็มที่อีกด้วย

ซูเปอร์มูน คือ พระจันทร์เต็มดวง ที่เกิดขณะที่ดวงจันทร์โคจรมาอยู่ใกล้โลกมากที่สุด ทำให้เห็นดวงจันทร์มีขนาดใหญ่กว่าปกติ บลัดมูน หรือ พระจันทร์สีเลือด คือ จันทรุปราคาเต็มดวง แบบที่มองเห็นดวงจันทร์ที่อยู่ในเงามืดของโลกเป็นสีแดงเข้ม ส่วนปรากฏการณ์ จันทรุปราคาเป็นปรากฏการณ์ที่เห็นได้ค่อนข้างบ่อย ปีละอย่างน้อย 2 ครั้ง บางปีอาจมากถึง 4 - 5 ครั้ง เกิดขึ้นเมื่อดวงอาทิตย์ โลก และดวงจันทร์ เรียงตัวอยู่ในแนวเดียวกันพอดี หรือใกล้เคียงมาก จันทรุปราคามีทั้งแบบเต็มดวงและบางส่วน สีของดวงจันทร์เมื่อเกิดจันทรุปราคาแต่ละครั้งจะไม่เหมือนกัน มีทั้งมืดแทบมองไม่เห็น สีเทา สีน้ำตาล สีแดงเข้ม สีอิฐ และ สีส้ม หากเห็นเป็นสีแดงเข้มเราเรียกว่าพระจันทร์สีเลือด หรือ บลัดมูน
 
ในความเชื่อของคนไทยการเกิดพระจันทร์สีเลือด เป็นสัญญาณบ่งบอกถึงเหตุร้ายในบ้านเมือง ผู้ใหญ่ท่านหนึ่งเคยเล่าให้ฟังว่าในสมัยก่อนท่านได้มองพระจันทร์ที่กลายเป็นสีแดงดั่งเลือดในคืนวันหนึ่งซึ่งทำให้ท่านรู้สึกไม่สบายใจกับสิ่งที่ได้เห็น จนในช่วงไม่เกินหนึ่งเดือนต่อมา จอมพลสฤษดิ์ ธนะรัชต์ อดีตนายกรัฐมนตรีก็เสียชีวิตลง เหตุการณ์ดังกล่าวอาจไม่มีคำอธิบายทางวิทยาศาสตร์ได้อย่างชัดเจนแต่ก็อิงกับหลักสถิติ ที่มักมีเหตุการณ์ร้ายแรงเกิดขึ้นตามมาเมื่อเกิดปรากฏการณ์เช่นนี้ ถือว่าแรง
 
และในปี 2561 นี้มี 2 ราศีที่ได้รับผลกระทบไปเต็มๆ คือ ราศีกรกฎ (17 กรกฎาคม – 16 สิงหาคม) และ ราศีมังกร (15 มกราคม – 12 กุมภาพันธ์) ดังนั้นขอให้ระมัดระวังในเชิงของการทำงาน การตัดสินใจอาจจะมีข้อผิดพลาด เรื่องที่ไม่เป็นเรื่อง จะกลายเป็นเรื่อง เรื่องเล็กจะกลายเป็นเรื่องใหญ่ ปัญหาในเชิงของคดีความความขัดแย้งจะเกิดขึ้น การเดินทาง อุบัติเหตุ ขอให้ใช้สติ ใช้ ความระมัดระวังให้มากยิ่งขึ้น และการเกิดปรากฏการณ์พวกนี้อาจจะส่งผลทำให้เกิดโรคภัยไข้เจ็บในแบบที่หาสาเหตุลำบาก หากพ้นจากเดือนนี้ไปทุกอย่างจะกลับสู่สภาวะปกติ ดังนั้นแนะนำว่า การทำบุญ ไหว้พระ ถวายสังฆทาน บริจาคเงินให้กับโรงพยาบาล มูลนิธิ สวดมนต์พระคาถาสุริยะบัพพา ก็จะเป็นการแก้เคล็ดดวงดาวได้
 
 
บทสวดป้องกันภัยจาก สุริยุปราคาและจันทรุปราคา
(ตั้งนะโม 3 จบ)
พระคาถาสุริยะบัพพา
กุสเสโตมะมะ กุสเสโตโต ลาลามะมะโตลาโม โทลาโมมะมะ โทลาโมมะมะโทลาโมตัง เหกุติมะมะ เหกุติฯ
พระคาถาจันทบัพพา
ยัตถะตังมะมะ ตังถะยะ ตะวะตังมะมะตัง วะติตัง เสกามะมะกาเสตัง กาติยังมะมะ ยะติกาฯ
เพื่อรับพลัง และเสริมโชค เสริมดวง เฮงเฮง รวยรวย แก้อาถรรพ์ พระราหู 