ที่ประชุมสภาผู้แทนราษฎร วุ่นวายและหยุดพักนานกว่า 1 ช.ม.จากกระทู้สด ของ"รังสิมา"ส.ส.พรรคประชาธิปัตย์ ถามนายกรัฐมนตรีแอบไปโฟร์ซีซั่นส์ในเวลาประชุม
รังสิมาตั้งกระทู้สดนายกแอบไปโฟร์ซีซั่นส์สภาวุ่นสั่งพักทันที
ภายหลังที่ น.ส.รังสิมา รอดรัศมี ส.ส.จ.สมุทรสงคราม พรรคประชาธิปัตย์ ตั้งกระทู้สดภารกิจของนายกรัฐมนตรี ในระหว่างการประชุมสภาผู้แทนราษฎร เมื่อวันที่ 8 ก.พ. ที่ผ่านมา ซึ่งนายกรัฐมนตรีเดินทางไปชั้น 7 โรงแรม Four Seasons ทั้งที่ไม่ใช่ภารกิจราชการ แต่เป็นภารกิจส่วนตัว ซึ่งทันทีที่ น.ส.รังสิมา เริ่มหารือ เนื่องจากนายกรัฐมนตรีไม่สามารถตอบกระทู้เองได้ เนื่องจากติดภารกิจทัวร์ลุ่มน้ำต่างจังหวัด แต่ได้มี พล.อ.ยุทธศักดิ์ ศศิประภา รองนายกรัฐมนตรี มาตอบคำถามแทน ทำให้ฝ่ายค้านแสดงความไม่พอใจ เนื่องจาก พล.อ.ยุทธศักดิ์ ไม่ได้ไปกับนายกรัฐมนตรีในวันนั้นด้วย ทั้งนี้ หลังเริ่มคำถามที่ 1 นายสมศักดิ์ เกียรติสุรนนท์ ประธานสภาผู้แทนราษฎร ได้สั่งให้ น.ส.รังสิมา ถอนคำพูดบางคำ และหากไม่ถอนก็จะถือว่ากระทู้ดังกล่าวตกไป ซึ่งท้ายที่สุด กระทู้ได้ตก ทำให้ ส.ส. พรรคฝ่ายค้าน ได้ลุกขึ้นยืนประท้วง จนปัญหาส่อเค้าบานปลาย จนต้องเรียกเจ้าหน้าที่ตำรวจรัฐสภา เข้ามาในห้องประชุม เพื่อเชิญตัวบุคคลที่ยืนประท้วงออกไป แต่ความวุ่นวายยังไม่จบเท่านี้ มีการตะโกนต่อว่าการปฏิบัติหน้าที่ของประธานสภาฯ จนท้ายที่สุด นายสมศักดิ์ ได้สั่งพักการประชุม 15 นาที รวมความวุ่นวายของกระทู้นี้ 1 ชั่วโมง
สภาปิดแล้ว!หลังวุ่นวายกระทู้สดนายกฯไปโฟร์ซีซั่นส์
ภายหลังที่เกิดความวุ่นวายในสภาผู้แทนราษฎรช่วงที่ "น.ส.รังสิมา" รอดรัศมี ส.ส. จังหวัดสมุทรสงคราม พรรคประชาธิปัตย์ ยื่นกระทู้ถามสด นายกรัฐมนตรี เรื่องการปฏิบัติภารกิจของนายกรัฐมนตรี ในระหว่างการประชุมสภาผู้แทนราษฎร จนทำให้ นายสมศักดิ์ เกียรติสุรนนท์ประธานสภาผู้แทนราษฎร ทำหน้าที่การประชุมในขณะนั้น สั่งพักการประชุมเป็นเวลา 15 นาที ทั้งนี้ หลังจากการพักการประชุมเป็นเวลาเกือบ 1 ชั่วโมง นายเจริญ จรรย์โกมลรองประธานสภาผู้แทนราษฎร คนที่ 1 ทำหน้าที่ประธานในการประชุมกล่าวว่าหลังจากที่มีการหารือกับวิปรัฐบาล และวิปฝ่ายค้านแล้ว และได้มีการประชุมมาพอสมควร จึงเห็นควรให้มีการปิดการประชุม
'รังสิมา'ติง'สมศักดิ์'ไม่เป็นกลางสั่งปิดสภาฯ
น.ส.รังสิมา รอดรัศมี ส.ส.จังหวัดสมุทรสงคราม พรรคประชาธิปัตย์ แถลงยืนยันว่าการที่ประธานสภาผู้แทนราษฎร สั่งปิดการประชุมนั้น ไม่ใช่ความผิดของตนที่ยื่นกระทู้ถามสดนายกรัฐมนตรี เพราะมีข้อสงสัยของภารกิจของนายกรัฐมนตรีที่เดินทางไป โรงแรม Four Seasons ว่าเป็นเรื่องส่วนตัวหรือมีภารกิจอื่น ซึ่งหากเป็นเรื่องส่วนตัวก็ไม่ติดใจ แต่หากเป็นการไปเจรจาเรื่องธุรกิจหรือเรื่องอื่น นายกรัฐมนตรีต้องชี้แจงเพราะแสดงให้เห็นว่า นายกรัฐมนตรีไม่ให้ความสำคัญต่อสภาผู้แทนราษฎร
ทั้งนี้ น.ส.รังสิมา ยังได้ตำหนิการทำหน้าที่ของ นายสมศักดิ์ เกียรติสุรนนท์ ประธานสภาผู้แทนราษฎร ว่าทำหน้าที่ไม่เป็นกลางและมีธง จึงทำให้เกิดปัญหาขัดแย้งในสภาบ่อยครั้ง
พท.ประณามรังสิมาทำลายบทบาทสตรีทางการเมือง
ส.ส.สตรี พรรคเพื่อไทย นำโดย น.ส.อรุณี ชำนาญยา ส.ส.จังหวัดพะเยา พรรคเพื่อไทย ร่วมกันแถลงข่าวว่า น.ส.รังสิมา รอดรัศมี ส.ส.จังหวัดสมุทรสงคราม พรรคประชาธิปัตย์ ไม่ควรตั้งกระทู้ถามในเรื่องส่วนตัวของนายกรัฐมนตรี ทั้งๆ ที่รู้ว่า นายกรัฐมนตรีปฏิบัติภารกิจอยู่ที่ จ.ลพบุรี จึงเห็นว่า น.ส.รังสิมา และฝ่ายค้าน จงใจหาเรื่องรัฐบาล เพราะหากถามเกี่ยวกับภารกิจทางราชการนั้นก็ให้ผู้อื่นชี้แจงได้ แต่ยังดึงดันจะถามนายกรัฐมนตรี จึงทำให้เกิดความวุ่นวายในสภาฯ ขึ้น