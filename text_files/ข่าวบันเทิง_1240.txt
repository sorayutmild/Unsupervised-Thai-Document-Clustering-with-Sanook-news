หลังจากคบหาดูใจกับแฟนหนุ่มแบบเงียบๆ มานานถึง 9 ปี ดาราสาว เอมมี่ มรกต ก็เพิ่งจะเปิดตัวอย่างเป็นทางการว่า ชายหนุ่มผู้ได้หัวใจของเธอไปครองคือ ไฮโซเจมส์ จิรายุทธ  ที่ล่าสุดเมื่อช่วงส่งท้ายปีเก่าต้อนรับปีใหม่ ทั้งคู่ได้ควงแขนกันไปหวานถึงลอนดอน พร้อมเผยอีกว่า ฝ่ายชายได้พาว่าที่สะใภ้ไปแนะนำตัวกับครอบครัวเรียบร้อยแล้ว
ล่าสุดกองเชียร์ก็ได้เฮกันอีก โดยเฉพาะแก๊งเพื่อนสาวของ เอมมี่ ที่กรี๊ดกร๊าดสนั่น โพสต์ภาพ ไฮโซเจมส์ คุกเข่าขอสาวเอมมี่ แต่งงาน ท่ามกลางบรรยากาศสวยงามยามค่ำคืนหน้าหอไอเฟล กรุงปารีส พร้อมทั้งภาพสาวเอมมี่ โชว์แหวนเพชรเม็ดเป้งด้วยสีหน้าเต็มไปด้วยความสุข เห็นภาพแล้วคาดว่าอีกไม่นานทั้งคู่คงมีข่าวดีอย่างแน่นอน งานนี้แว่วมาว่าฝ่ายชายลงทุนเตรียมงานเซอไพรส์แฟนสาวล่วงหน้าหลายวัน กว่าที่จะเห็นภาพประทับใจแบบนี้ได้
ทีมข่าวบันเทิง Sanook News ขอแสดงความยินดีด้วยนะคะ