
ทำเอาซือเจ๊สั่งลุยอย่าง "บุ๋ม ปนัดดา วงศ์ผู้ดี" ถึงกับปรี๊ดแตกกันเลยทีเดียว หลังมีสาวประเภทสองอ้างตัวเป็นเน็ตไอดอล เข้ามาโพสต์ข้อความป่วนอินสตาแกรมดารา รวมไปถึงนักแสดงอาวุโสอย่าง "ไพโรจน์ ใจสิงห์" ที่ถูกต่อว่า ว่าเป็น "ขอทาน" เนื่องจากก่อนหน้านี้ในโลกโซเชียลได้มีการแชร์ภาพถ่ายขอความช่วยเหลือจากแฟนละคร ด้วยการอุดหนุนผ้าขนหนูเยื่อไผ่ชุดสังฆภัณฑ์ เพื่อนำเป็นค่ารักษาอาการป่วยที่อาไพโรจน์กำลังเผชิญอยู่!!
ล่าสุดพอได้มีโอกาสเจอกับสาว "บุ๋ม ปนัดดา" ในงานประกาศผลรางวัล "ไนน์เอ็นเตอร์เทน อวอร์ดส 2015" ทีมข่าว Sanook! News ก็เลยต้องขอเข้าไปจ่อไมค์ถามสักหน่อยว่า หลังจากที่ได้ทำการโพสต์ภาพถ่ายและข้อความฉะสาวประเภทสองคนดังกล่าวลงในอินสตาแกรม ตอนนี้เจ้าตัวได้รับฟีดแบคตอบกลับมายังไงบ้าง....
ในอินสตาแกรมเราเห็นว่ามีสาวประเพศสองคนหนึ่งเข้ามาป่วน ?"ตอนนี้กำลังพยายามสืบอยู่ค่ะ เนื่องจากอินสตาแกรมของน้องกะเทยคนนี้เข้าไปก่อกวนดาราหลายต่อหลายคนมาก ซึ่งบุ๋มคิดว่าคงปล่อยไว้ไม่ได้"
เราได้มีวิธีการจัดการอะไรกับเขาไปแล้วบ้าง ?"พี่ก็เจอกับพ่อแม่เขาแล้วค่ะ ซึ่งตัวน้องเขาก็บอกนะคะว่าถูกแฮค เพียงแต่พี่งงไงคะว่าถูกแฮคทั้งเฟซบุ๊ค ทั้งอินสตาแกรมเลยเหรอ คือมันฟังแล้วเชื่อไม่ค่อยได้ พี่เลยตัดสินใจว่าให้พ่อแม่เขาเป็นคนตักเตือนไปดีกว่า"
สิ่งที่เขาเข้ามาก่อกวนในอินสตาแกรมเรามีลักษณะยังไง ?"เขาเข้ามาว่าอาไพโพจน์ว่าเป็นขอทานค่ะ ซึ่งสิ่งนี้บุ๋มถือว่าเป็นสิ่งที่ยอมไม่ได้"
คิดว่าจะนำเรื่องนี้เข้าแจ้งความหรือเปล่า ?"ไม่ค่ะ เพราะขนาดครั้งก่อนเขาถูกจับข้อหาทำอนาจารเขายังแค่รอลงอาญา ดังนั้นพี่ก็ปล่อยให้พ่อแม่เขาช่วยตักเตือนดีกว่า เนื่องจากหลายๆ อย่างที่เขาทำมันเกินงามจริงๆ"
ฟีดแบคหลังจากที่เราเอาเรื่องของเขาโพสต์ลงอินสตาแกรมเป็นยังไงบ้าง ?"เมื่อวานเขาพยายามโทรหาพี่ค่ะ แต่พี่มองว่ามันไม่ใช่เรื่องจำเป็นเพราะตัวพี่เองไม่ได้เดือดร้อนอะไร เพียงแต่ว่าพี่แค่ต้องการปกป้องอาไพโรจน์ และดาราที่ถูกเขาเข้าไปสร้างปัญหาก่อกวนค่ะ"
พี่บุ๋มคิดว่าการที่คุยกับพ่อแม่เขาจะทำให้เขาหยุดพฤติกรรมแบบนี้ไหม ?"เป็นความหวังสุดท้ายค่ะ เพราะการที่คนคนหนึ่งจะเป็นคนดีได้สถาบันครอบครัวสำคัญที่สุด ดังนั้นพี่ก็เลยได้แต่หวังว่าพ่อแม่เขาจะบอกเขาได้ว่าให้เบาๆ ลงหน่อย"