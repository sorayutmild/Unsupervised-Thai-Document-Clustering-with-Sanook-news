เคยมีใครได้ยินบ้างหรือเปล่าคะ ว่าหากเป็นโรคงูสวัด แล้วมีตุ่มขึ้นเรียงกันเป็นเส้น แล้วหัวกับท้ายเส้นมาชนกันบนรอบตัวพอดี เราจะเสียชีวิต เราเป็นคนหนึ่งที่เคยเป็นแต่โรคอีสุกอีใส ไม่เคยเป็นโรคงูสวัด แต่เคยได้ยินเรื่องนี้ตอนเด็กๆ ค่ะ เรื่องจริงเป็นอย่างไร รายการ Happy and Healthy เขามีคำตอบมาฝากแฟนๆ Sanook! Health กัน
 

 
โรคงูสวัด มีสาเหตุเกิดจากอะไร?
โรคงูสวัด เกิดจากเชื้อไวรัสที่มีชื่อว่า Varicella Zoster เป็นไวรัสชนิดเดียวกันกับโรคอีสุกอีใส ส่วนชื่อโรคว่า “งูสวัด” น่าจะเป็นคำเรียกกันจากคนไทยโบราณ ที่ชอบเรียกชื่อโรคตามลักษณะอาการที่มองเห็นด้วยตาเปล่า ซึ่งก็คือลักษณะที่เป็นผื่นพุพอง ทอดเป็นแนวยาวคล้ายตัวงูที่พาดตวัดบนร่างกายของเรา คำว่า “งูสวัด” น่าจะเพี้ยนมาจากคำว่า “งูตวัด” นั่นเอง
 
ใครที่มีความเสี่ยงเป็นโรคงูสวัด
คนที่เป็นโรคงูสวัด ต้องเคยเป็นโรคอีสุกอีใสมาก่อน เมื่อหายแล้ว เชื้อไวรัสจะไปซ่อนตัวอยู่ในปมประสาทใต้ผิวหนัง บางครั้งจะแฝงตัวอยู่ในอาการสงบ จนเมื่อร่างกายมีภูมิคุ้มกันต่ำลง เช่น อายุมากขึ้น เครียด ทำงานหนัก พักผ่อนไม่เพียงพอ ติดเชื้อ HIV เป็นโรคมะเร็ง หรือกำลังรับยากดภูมิคุ้มกันเพื่อรักษาโรคอื่นๆ อยู่ เชื้อที่แฝงตัวอยู่ก็จะเพิ่มจำนวนขึ้น และกระจายตัวอยู่ในปมประสาท ทำให้เส้นประสาทอักเสบ
 
โรคงูสวัด มีอาการอย่างไร
ในช่วงก่อนผื่นขึ้น 1-3 วัน ผู้ป่วยโรคงูสวัดจะมีอาการปวดแสบ ปวดร้อน คล้ายกับถูกไฟไหม้ โดยเฉพาะบริเวณเส้นประสาทแถวชายโครง ใบหน้า แขน ขา หลังจากนั้นจะเริ่มมีตุ่มน้ำตามมา
 
โรคงูสวัด อันตรายถึงขั้นเสียชีวิตได้หรือไม่?
จริงๆ แล้วโรคงูสวัดไม่ได้ร้ายแรงถึงขั้นทำให้เราเสียชีวิตได้ หากภูมิคุ้มกันของผู้ป่วยดีขึ้น ร่างกายของผู้ป่วยก็จะสามารถต้านทานเชื้อไวรัส และหายจากโรคได้เองภายใน 10-15 วัน และโรคงูสวัดที่ปรากฏเป็นเม็ดตุ่มแดงๆ จะเกิดขึ้นเพียงซีกใดซีกหนึ่งของร่างกายเท่านั้น
อย่างไรก็ตาม ในกรณีที่ผู้ป่วยมีร่างกายที่อ่อนแอมากกว่าปกติ หรืออยู่ในภาวะภูมิต้านทานโรคต่ำ หรือกำลังอยู่ในระหว่างรับยากดภูมิต้านทาน รอยของโรคก็อาจจะสามารถปรากฏขึ้นได้ทั้งสองข้าง จนทำให้มองเห็นเหมือนลักษณะงูพันรอบเอว หรือรอบตัวได้
ความเชื่อที่ว่า งูสวัดขึ้นรอบตัวแล้วจะเสียชีวิต จึงเป็นเรื่องที่ไม่จริง
 
อันตรายจากโรคงูสวัด
แม้ว่าโรคงูสวัดจะเป็นโรคที่สามารถหายได้เองเมื่อภูมิคุ้มกันร่างกายของเราดีขึ้น และมีโอกาสที่จะเกิดขึ้นซ้ำน้อย แต่ในบางรายที่ตุ่มน้ำยุบลงไปแล้ว แต่อาการปวดแสบปวดร้อนตามแนวเส้นประสาทยังคงอยู่ เราจะเรียกอาการแบบนี้ว่า อาการปวดประสาทค้าง ซึ่งอาจจะต้องใช้เวลาหลายเดือน หรือเป็นปี จนกว่าอาการนี้จะหายสนิท
 
โรคงูสวัด ป้องกันได้อย่างไร
รักษาร่างกายให้แข็งแรงอยู่เสมอ และนอนหลับพักผ่อนให้เพียงพอ เท่านี้ก็ช่วยป้องกันโรคงูสวัดได้มากแล้ว