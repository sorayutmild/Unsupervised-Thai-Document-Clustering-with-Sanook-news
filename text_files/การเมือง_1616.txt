โหรดัง อ.วารินทร์ ระบุ เตรียมยื่นฟ้องแพ่งคดีหมิ่นประมาท พร้อม ทำนายย้ำยิ่งลักษณ์ไม่ได้กลับไทย ประเทศสงบ
วิหารหลวงปู่เกวาลัน หมู่บ้านสุขิโต นายวารินทร์ บัววิรัตน์ โหรชื่อดัง ฉายา "โหร คมช." เปิดเผยถึงกรณีที่ศาลจังหวัดเชียงใหม่ได้พิจารณาคดีดำ ที่ อ.4133/59 ซึ่งพนักงานอัยการจังหวัดเชียงใหม่เป็นโจทย์ยื่นฟ้องนายปราโมทย์ สมัครการ เลขาธิการศูนย์ส่งเสริมการปกครองส่วนท้องถิ่นเชียงใหม่-ลำพูน ในความผิดฐานหมิ่นประมาท โดยศาลพิพากษาจำคุก 2 ปี ให้รอลงอาญา คุมประพฤติ 4 ครั้ง ใน 1 ปี และทำประโยชน์ 24 ชั่วโมง ว่ารู้สึกสบายใจขึ้นหลังจากต้องอดทนต่อการถูกดูหมิ่น ใส่ร้ายมาตลอดระยะเวลา 4 ปี และขอบคุณศาลที่ให้ความยุติธรรมในครั้งนี้ ซึ่งจะเดินหน้าฟ้องร้องทางแพ่งต่อ เนื่องจากได้รับผลกระทบและเกิดความเสียหายที่ประเมินค่าไม่ได้ในช่วงที่ผ่านมา ซึ่งหากฟ้องแพ่งสำเร็จจะนำรายได้เข้ามูลนิธิข่วงพระเจ้าล้านนา เพื่อทำนุบำรุงพระพุทธศาสนาต่อไป             
ส่วนการดูดวงชะตาบ้านเมืองในช่วงนี้ยังไม่มีอะไรเปลี่ยนแปลงจากเดิมที่เคยทำนายไว้ โดยกลุ่มอำนาจเก่าสลายขั้วไปหมดแล้ว อดีตนายกรัฐมนตรีนางสาวยิ่งลักษณ์ ชินวัตร ไม่มีโอกาสเดินทางกลับเข้าประเทศ และการเมืองยังเดินหน้าตามโรดแมป โดยมีการเลือกตั้งเกิดขึ้นแน่นอน เพียงแต่ช่วงเวลาอาจจะคลาดเคลื่อนไปบ้างตามความเหมาะสม 
ทั้งนี้ ยังระบุว่า พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ ยังคงบริหารประเทศต่อไป โดยไม่มีการเคลื่อนไหวของกลุ่มต่างๆที่รุนแรงเกิดขึ้นอีก เนื่องจากบ้านเมืองผ่านพ้นช่วงวิบากกรรมไปแล้ว ต่อไปบ้านเมืองจะมีแต่ความสงบสุข