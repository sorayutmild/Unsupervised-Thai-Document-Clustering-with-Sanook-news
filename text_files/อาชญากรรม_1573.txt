แม่หัวใจสลายโร่ขอความช่วยเหลือช่อง 3 หลังลูกชายวัย 5 ขวบ ถูกลักพาตัวกลางห้างดังย่านสำโรง วอนส่งตัวลูกคืน
(27 มี.ค.) นางนริศา พร้อมด้วยนายอำนวย ทิพย์ธนะกาญจน์ พ่อและแม่ของ ด.ช.ณัชพล ทิพย์ธนะกาญจน์ หรือน้องแม็ค วัย 5 ขวบ เดินทางเข้าขอความช่วยเหลือกับ นายทองปาน แจ้งจำรัส หัวหน้าผู้สื่อข่าวช่อง 3 ประจำจังหวัดสมุทรปราการ หลังลูกชายถูกลักพาตัวหายไปจากห้างดังย่านสำโรง เมื่อช่วงหัวค่ำวันที่ 25 มีนาคม 2555
นางนริศา เปิดเผยกับผู้สื่อข่าวว่า ตนและสามีเปิดร้านกิ๊ปช็อปอยู่บริเวณชั้น ก่อนเกิดเหตุเป็นช่วงปิดภาคเรียนน้องแม็ค จะมาเล่นภายในห้างดังกล่าวเป็นประจำกับเพื่อนๆ ที่เป็นลูกพ่อค้าแม่ค้าในห้าง จนในช่วงเย็นเวลา 18.00 น. น้องแม็คจะมาเล่นแถวๆ ร้าน แต่ในวันนั้นน้องแม็คยังไม่มา จึงรีบออกตามหาทั่วห้าง แต่ก็ไม่พบจึงแจ้ง รปภ.ของห้างให้ช่วยกันหาจนถึง 21.00 น. ก็ไม่เจอ จากนั้นเดินทางไปแจ้งความที่สภ.สำโรงเหนือ รอจนถึง 23.00 น. แต่ไม่มีวี่แววของลูกชาย จึงกลับไปที่ห้างอีกครั้งเพื่อขอดูภาพวงจรปิด แต่ก็ถูกเจ้าหน้าที่ปฏิเสธ โดยอ้างว่าเจ้าหน้าที่ถอดเทปไม่อยู่ให้มาติดต่อในวันรุ่งขึ้น
ทำให้วันนี้ตัดสินใจเข้ามาร้องกับสื่อ เพราะตนและสามีกลัวว่าน้องแม็คจะเป็นอันตราย หรือไม่ก็ถูกแก๊งลักเด็กพาไปขอทาน จึงอยากวอนคนที่เอาไปให้คิดถึงหัวอกผู้เป็นพ่อเป็นแม่บ้าง ซึ่งตั้งแต่น้องแม็คหายไปตนถึงกินไม่ได้นอนไม่หลับ และอยากจะขอให้เจ้าหน้าที่ตำรวจ เร่งหาตัวน้องแม็คให้กลับมาอยู่กับครอบครัวของเราด้วย เพราะทุกคนไม่รู้จะหันหน้าไปพึ่งใครแล้ว และหวังว่าภาพวงจรปิดของห้างที่ตำรวจน่าไปตรวจสอบ จะพบเบาะแสผู้ลักพาตัวน้องแเม็คได้เป็นอย่างดี