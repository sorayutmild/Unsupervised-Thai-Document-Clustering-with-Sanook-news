      รถยนต์รุ่นใหม่ในสมัยนี้ถูกติดตั้งอ็็อพชั่นมาให้มากมาย แต่ยังมีอ็อพชั่นอีกหลากหลายสิ่งที่มีมาให้ในรถแทบทุกคัน แต่เรากลับไม่เคยใช้งานอย่างน่าเสียดาย ลองไปดูกันว่า 6 อ็อพชั่นเปี่ยมประโยชน์ในรถคุณนั้น มีอะไรบ้าง?
1.ไล่ฝ้ากระจกหน้า-หลัง
      ระบบไล่ฝ้ากระจกหน้าและหลังมีการทำงานต่างกัน โดยการไล่ฝ้ากระจกหน้าจะเป็นการเป่าลมเย็นไปที่กระจกบังลมหน้า เพื่อปรับอุณหภูิมิกระจกภายในรถและภายนอกรถให้เท่ากัน จะช่วยให้ฝ้าจางหายไป ขณะที่การเปิดที่ปัดน้ำฝนจะทำให้ฝ้าหายไปเพียงชั่วคราวเท่านั้น
      ส่วนระบบไล่ฝ้ากระจกหล้งจะเป็นการใช้กระแสไฟผ่านเส้นลวดที่ฝังอยู่ในกระจก ซึ่งความร้อนที่เกิดขึ้นจะช่วยให้ฝ้าจางหายอย่างรวดเร็ว แต่มีข้อควรระวังว่า ห้ามเปิดไล่ฝ้าหลังทิ้งไว้นานเกินไป เพราะอาจทำให้กระจกแตกทั้งบานได้
 

2.ปุ่มล็อคหน้าต่างหลัง
      ระบบล็อคหน้าต่างคู่หลังจะช่วยเสริมความปลอดภัยในกรณีที่มีผู้โดยสารเด็กนั่งไปด้วย เพราะเด็กเล็กอาจเผลอเปิดกระจกในขณะขับขี่ หรือเผลอปิดกระจกหนีบอวัยวะโดยไม่ตั้งใจ ซึ่งรถยนต์ส่วนมากจะมีระบบป้องกันการหนีบเฉพาะฝั่งผู้ขับขี่เพียงบานเดียวเท่านั้น จึงควรล็อคกระจกหลังเสมอเมื่อมีเด็กอยู่หลังรถ
 

3.ที่ปรับความสูงเข็มขัดนิรภัย
      ปุ่มปรับความสูงเข็ดขัดนิรภัยคู่หน้าจะช่วยให้ตำแหน่งเข็มขัดนิรภัยอยู่ในระดับพอดี ขึ้นอยู่กับส่วนสูงของผู้โดยสารแต่ละคน หากเข็มขัดนิรภัยถูกปรับไว้สูงเกินไป ก็อาจเป็นอันตรายต่อกระดูกคอเมื่อเกิดอุบัติเหตุได้ แต่หากปรับไว้ต่ำเกินไป ก็จะเป็นอันตรายต่อหัวไหล่เมื่อรถมีการกระแทกอย่างรุนแรงเช่นกัน
 

4.ที่ปรับระยะพวงมาลัย
      พวงมาลัยรถยนต์สามารถปรับความสูง-ต่ำได้ (Tilt) บางรุ่นสามารถปรับไปทางด้านหน้า-หลัง (Telescopic) ได้ด้วย ซึ่งการปรับพวงมาลัยให้ถูกต้องควบคู่กับการปรับเบาะให้อยู่ในตำแหน่งที่พอดี จะช่วยเสริมความมั่นคงในการขับขี่ได้ แถมยังช่วยให้ถุงลมนิรภัยทำงานได้อย่างเต็มประสิทธิภาพเมื่อเกิดอุบัติเหตุอีกด้วย
 

5.ระบบเมมโมรี่เบาะนั่ง
      รถยนต์หรูราคาแพงหลายรุ่นที่มีเบาะนั่งปรับไฟฟ้า ก็มีกจะถูกติดตั้งจำตำแหน่งเบาะนั่ง หรือ เมมโมรี่ มาให้ด้วย เหมาะสำหรับรถที่มีผู้ขับขี่ร่วมกันหลายคน จะได้ไม่ต้องมานั่งปรับใหม่อยู่บ่อยๆ อีกทั้งรถบางรุ่นเมื่อปรับเบาะด้วยปุ่มเมมโมรี่ ก็ยังสามารถปรับกระจกมองข้างได้อัตโนมัติตามที่ตั้งไว้ตั้งแต่แรกอีกด้วย จึงมั่นใจได้ว่าตำแหน่งผู้ขับขี่จะอยู่ในตำแหน่งที่เหมาะสมที่สุดเสมอ
 

6.กุญแจล็อคกล่องเก็บของคอนโซลหน้า
      กุญแจล็อคกล่องเก็บของคอนโซลหน้า จะช่วยเพิ่มความปลอดภัยในกรณีรถโดนทุบกระจก หากล็อคกล่องเก็บของเอาไว้ จะช่วยให้การงัดแงะทำได้ลำบากขึ้น  ดังนั้น หากจำเป็นต้องเก็บของมีค่าทิ้งไว้ในรถ ก็ควรเก็บในกล่องเก็บของคอนโซลหน้าแล้วล็อคด้วยกุญแจ จะช่วยเพิ่มความปลอดภัยในทรัพย์สินได้ครับ
      หวังว่าจะมีประโยชน์กับคุณผู้อ่านไม่มากก็น้อยครับ
 