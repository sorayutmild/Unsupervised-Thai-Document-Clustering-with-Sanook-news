ขอขอบคุณภาพจาก มูลนิธิป่อเต็กตึ้ง
ผู้สื่อข่าวรายงานว่า (31 ม.ค.) เมื่อเวลา 21.00 น. สน.ลาดพร้าว รับแจ้งมีผู้เสียชีวิตภายในรถ บริเวณลานจอดของห้างสรรพสินค้าชื่อดังแห่งหนึ่งย่านบางกะปิ ที่เกิดเหตุพบรถเก๋งมิตซูบิชิ มีราจ สีขาว ทะเบียน 1 กฎ 203 กรุงเทพมหานคร จอดติดเครื่องยนต์อยู่ในสภาพประตูและกระจกปิดสนิท
จากการตรวจสอบภายในรถมีการเปิดแอร์ทิ้งไว้ ที่เบาะนั่งคนขับ พบศพนายพิชัย จิโรภาส อายุ 63 ปี อาชีพสถาปนิก จากการตรวจสอบไม่พบบาดแผลการถูกทำร้ายแต่อย่างใด
สอบสวน เจ้าหน้าที่รักษาความปลอดภัยของห้างฯ ดังกล่าว ให้การว่า ผู้ตายได้ขับรถมาจอดที่ห้างไว้ตั้งแต่เวลา 11.00 น. แล้วเดินเข้าห้างสลับกับกลับมาที่รถบ่อยครั้ง จนกระทั่งเวลาประมาณ 17.30 น. ก็เห็นผู้ตายอยู่ในรถนานจนผิดปกติ จึงมาตรวจสอบก็พบว่าเสียชีวิตแล้ว
ขณะที่ นางกัญจนา เนรมิตรมานสุข อายุ 71 ปี พี่สาวของผู้ตาย ให้การว่า น้องชายของตนทำงานหนัก และเป็นคนแข็งแรง แต่เป็นโรคไขมันในเลือด ตนไม่ได้ติดใจสาเหตุการตายของน้องชาย คาดว่าอาจจะเสียชีวิตด้วยโรคประจำตัวเฉียบพลัน
เบื้องต้น เจ้าหน้าที่ตำรวจจะส่งศพผู้ตายไปชันสูตรที่ รพ.ตำรวจ เพื่อหาสาเหตุการเสียชีวิตที่แท้จริงอีกครั้งหนึ่ง ก่อนมอบให้ญาตินำกลับไปประกอบพิธีทางศาสนาต่อไป
สำหรับนายพิชัย จิโรภาส เป็นสถาปนิกชื่อดัง มีผลงานการออกแบบสถานที่สำคัญต่างๆมากมาย รวมทั้งเป็นผู้ออกแบบ และปรับปรุงภูมิทัศน์ สวนสมุนไพรวนารมย์ (The Herbal Paradise) ซึ่งตั้งอยู่หน้าอาคารศูนย์ประชุม และหน้าอาคารสำนักบริหาร สถาบันวิจัยจุฬาภรณ์ ย่านหลักสี่