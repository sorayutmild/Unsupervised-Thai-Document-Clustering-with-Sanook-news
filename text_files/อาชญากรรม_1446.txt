ศึกสายเลือด ปะทุอีกรอบ! จา พนม กับภรรยา และ ครอบครัวยีรัมย์ โร่แจ้งความ ต่างฝ่ายต่างอ้างโดนทำร้าย
(27 ก.ย.) เจ้าหน้าที่ตำรวจ สภ.เมืองปทุมธานี ได้รับแจ้งความร้องทุกข์จาก นายทองดี ยีรัมย์ อายุ 68 ปี พ่อของดารานักบู๊ จา พนม ยีรัมย์ ว่าถูกลูกชายและภรรยาทำร้ายร่างกาย ขณะที่ในเวลาไล่เลี่ยวกัน จา พนม กับ บุ้งกี๋ ปิยรัตน์ ก็ได้เข้าแจ้งความกับเจ้าหน้าที่ตำรวจ ฐานถูกครอบครัวสามีคุกคามและทำร้ายร่างกายเช่นเดียวกัน
ตามรายงานระบุว่า เมื่อช่วงเย็นที่ผ่านมา ผู้จัดการส่วนตัวของดารานักบู๊ จา พนม ยีรัมย์ ได้เป็นตัวแทนเข้าแจ้งความกับ สภ.เมืองปทุมธานี ระบุว่า นายทองดี พ่อของดาราดัง พร้อมทั้งครอบครัว ได้คุกคามและทำร้ายร่างกาย จา พนม กับ ภรรยาสาว จนขณะนี้ บุ้งกี๋ ปิยรัตน์ ต้องรักษาตัวอยู่ที่โรงพยาบาล
จากการสอบสวนเบื้องต้น ทำให้ทราบว่า ก่อนเกิดเหตุ จา พนม กับภรรยาสาว กำลังขับรถไปรับลูกที่โรงเรียน แต่ระหว่างทางเกิดอุบัติเหตุรถชน เมื่อลงไปตรวจสอบพบว่า ครอบครัวของจา พนม ขับรถติดตามมา จึงได้มีปากเสียงกันและทำร้ายร่างกายกัน อ้างว่า นายทองดี พ่อของจา พนม ได้ยกหมัดต่อยเข้าที่ท้ายทอยของ บุ้งกี๋ ปิยะรัตน์ จนได้รับบาดเจ็บ อีกทั้งยังโดน แม่และน้องสาวของสามี รุมทำร้ายตบตี ขณะที่กลับมาที่บ้านเพื่อเจรจาตกลงกัน
อย่างไรก็ตาม ในเวลาต่อมา ทางด้าน นายทองดี พ่อของ จา พนม ได้เดินทางเข้าแจ้งความที่ สภ.เมืองปทุมธานี พร้อมกับ นายธรัช ศุภโชคไพศาล อายุ 35 ปี น้องเขยของ จา พนม พร้อมกับโชว์ร่องรอยการถูกทำร้าย โดยอ้างว่า จา พนม กับภรรยา ได้ช่วยกันรุมทำร้าย ทั้งพ่อ แม่ น้องสาว และน้องเขย
ทั้งนี้จากการสอบสวนทราบว่า ขณะที่ครอบครัวของจา พนม ได้ขับรถติดตามรถเก๋งของลูกสะใภ้และเกิดเฉียวชนกัน เมื่อทั้งสองฝ่ายพบหน้ากัน ก็เกิดทะเลาะวิวาทกัน อ้างว่า บุ้งกี๋ ปิยรัตน์ ได้ตบตี นายทองดี พ่อสามี ส่วน จา พนม ได้แตะต่อยทำร้าย นายธรัช ซึ่งเป็นน้องเขย ก่อนที่จะนัดกันไปเจรจาที่บ้านพัก แต่ก็เกิดทะเลาะวิวาทตกลงกันไม่ได้อีก พ่อ แม่ และน้องสาวของ จา พนม ถูกทำร้ายได้รับบาดเจ็บ จึงตัดสินใจเข้าแจ้งความดังกล่าว
เบื้องต้น เจ้าหน้าที่ได้ให้ทั้งสองฝ่ายไปตรวจอาการบาดเจ็บที่โรงพยาบาล เพื่อนำมาเป็นหลักฐานแจ้งความ ก่อนจะเรื่องทั้งสองฝ่ายมาเจรจาตกลงกันอีกครั้งต่อไป
 
สำหรับกรณีวุ่นวายภายในครอบครัว จา พนม สืบเนื่องมาตั้งแต่ช่วงต้นปีที่ผ่านมา หลังเกิดกระแสข่าวการหายตัวไปของ จา พนม ซึ่งทางครอบครัวอ้างว่า ลูกสะใภ้เป็นคนกีดกัน จนมีข่าว พ่อจา พนม ออกตามหาตัวลูกชายอยู่เรื่อยมา และเมื่อเดือนมิถุนายนที่ผ่านมา ทั้งสองฝ่ายเกิดทะเลาะวิวาทลงไม้ลงมือกัน พ่อจา พนม ยอมรับว่าเตะลูกชาย