คนร้ายสุดเหี้ยม ฆ่าข่มขืนสาวพิการใช้แท่นปูนทุบที่ใบหน้าและศีรษะ ทิ้งศพไว้ที่บ้านร้างกลางเมืองจันทบุรี
ร.ต.อ.นิรัญ มีศิริ ร้อยเวรสถานีตำรวจภูธรเมืองจันทบุรี ได้รับแจ้งจาก นายนที อายุ 35 ปี แรงงานกรีดยางว่าพบศพอยู่ในบ้านร้าง ภายในสวนยางพารา หมู่ที่ 1 ตำบลเกาะขวาง อำเภอเมือง จังหวัดจันทบุรี ตรวจสอบพบผู้เสียชีวิตเป็นหญิงอายุ ประมาณ 30-35 ปี สวมเสื้อสีขาว และใส่กางเกงขายาว สีดำ นอนตะแคงเสียชีวิตอยู่บริเวณหน้าต่างข้างบ้าน
จากการตรวจสอบพบว่าที่ใบหน้าและศีรษะ ถูกทุบด้วยของแข็ง คาดว่าผู้เสียชีวิตน่าจะเสียชีวิตมาแล้ว 2 วัน ใกล้กับศพผู้เสียชีวิต พบโทรศัพท์มือถือ 1 เครื่อง ไม้เท้าพยุง 2 อัน และรองเท้า 1 คู่ ห่างออกไปเล็กน้อยพบแท่นปูนขนาดสี่เหลี่ยม มีคราบเลือดติดอยู่ คาดผู้เสียชีวิตน่าจะถูกคนร้ายใช้แท่นปูนทุบที่ใบหน้า และศีรษะ
ทั้งนี้ทางเจ้าหน้าที่ตำรวจจึงได้เก็บไว้เป็นหลักฐาน ต่อมาทราบชื่อผู้เสียชีวิต ชื่อเล่น คือ “พลอย” จากการตรวจสอบของแพทย์เวรโรงพยาบาลพระปกเกล้าจันทบุรี พบว่าตามร่างกายมีร่องรอยการถูกทำร้าย และที่อวัยวะเพศมีเลือดออกมา คาดว่าน่าจะถูกคนร้ายข่มขืนแล้วฆ่าโหด
ในเบื้องต้นทางเจ้าหน้าที่ตำรวจได้ถ่ายรูปในที่เกิดเหตุไว้เป็นหลักฐาน พร้อมได้ประสานให้เจ้าหน้าที่ตำรวจชุดสืบสวนได้ลงพื้นที่หาข่าวเชิงลึก และตรวจสอบกล้องวงจรปิดในพื้นที่ใกล้เคียง รวมทั้งตามเส้นทางที่คาดว่าคนร้ายใช้เหลบหนี มาเป็นเบาะแสในการเร่งติดตามคนร้ายรายนี้มาดำเนินคดีตามกฎหมายให้ได้ เนื่องจากเป็นคดีอุกฉกรรจ์ และเป็นคดีที่ประชาชนให้ความสนใจ รวมทั้งผู้เสียชีวิตยังเป็นคนพิการด้วย