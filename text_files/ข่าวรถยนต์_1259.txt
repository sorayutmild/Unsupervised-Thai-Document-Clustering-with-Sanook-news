     หากเราไม่อยากเสียเงินซื้อน้ำยาหล่อเย็นหลากสีที่ขายกันตามศูนย์บริการ เราสามารถเติมน้ำเปล่าลงไปในหม้อน้ำแทนได้หรือไม่?
     เป็นที่ทราบกันดีว่าของเหลวในหม้อน้ำจะถูกไหลเวียนเพื่อช่วยลดความร้อนของเครื่องยนต์ให้อยู่ในระดับอุณหภูมิปกติ การใช้น้ำประปาทั่วไปจะทำให้เกิดตะกรันได้ นานเข้าจะทำให้เกิดการสะสมของตะกรันจนนำไปสู่การอุดตันภายในหม้อน้ำ ทำให้ประสิทธิภาพการระบายความร้อนลดลง สุดท้ายแล้วชิ้นส่วนที่เกี่ยวข้องกับระบบหล่อเย็นก็อาจเกิดความเสียหายตามมาได้

     ขณะที่น้ำหล่อเย็น (Coolant) มีส่วนผสมของเอทธิลีน-ไกลคอล ช่วยลดโอกาสการเกิดตะกรันภายในระบบหล่อเย็น ลดการกัดกร่อนของเหล็กที่เกิดจากน้ำประปา และทำให้หม้อน้ำไม่มีสนิม ลดความเสี่ยงต่อการอุดตันของหม้อน้ำได้ อีกทั้งยังมีคุณสมบัติช่วยเพิ่มจุดเดือดของน้ำให้สูงขึ้นเป็น 120-125 องศาเซลเซียส ทั้งหมดนี้จะช่วยยืดอายุการใช้งานของหม้อน้ำได้เป็นอย่างมากเมื่อเทียบกับน้ำประปา
     ดังนั้น การเติมน้ำประปาลงไปในหม้อน้ำ ควรเติมเฉพาะกรณีฉุกเฉินจริงๆ เท่านั้น เช่น หม้อน้ำรั่วระหว่างทางจนทำให้ระดับน้ำพร่องลง ก็จำเป็นต้องเติมเพื่อให้สามารถนำรถเข้าอู่ได้
     โดยทั่วไปแล้ว รถใหม่ทุกคันจะถูกเติมน้ำยาหล่อเย็นมาให้จากโรงงาน และหากนำรถเข้าเช็คระยะเป็นประจำ ช่างจะตรวจสอบและเติมน้ำหล่อเย็นให้ได้ระดับอยู่เสมอ แต่เมื่อใดที่จำเป็นต้องเช็คระดับน้ำด้วยตัวเอง ก็ควรใช้น้ำยาหล่อเย็นเติมลงไปเท่านั้น
     ทั้งนี้ น้ำยาหล่อเย็นจะถูกใส่สีลงไป เช่น สีชมพู, สีเขียว, สีฟ้า ฯลฯ เพื่อให้สามารถมองเห็นร่องรอยการรั่วได้ง่ายขึ้นเท่านั้น น้ำยาแต่ละสีจึงมีคุณสมบัติไม่แตกต่างกันแต่อย่างใด
 