     Toyota Sienta 2016 ใหม่ รถเอ็มพีวีขนาดเล็กใหม่ล่าสุด ถูกเปิดตัวไปก่อนหน้านี้ที่ประเทศอินโดนีเซีย ล่าสุดเตรียมเปิดตัวในไทยอย่างเป็นทางการไม่เกินสิงหาคมนี้
     เดิมที Sienta ถูกสงวนไว้เพื่อทำตลาดในญี่ปุ่นโดยเฉพาะ แต่ในโฉมใหม่ล่าสุดมีการส่งออกไปจำหน่ายในประเทศกลุ่มอาเซียนด้วย ซึ่งในเวอร์ชั่นอินโดมีการเพิ่มความสูงช่วงล่างจากเดิมขึ้นอีก 20 มิลลิเมตร เพื่อรองรับสภาพถนนได้ดียิ่งขึ้น รวมถึงปรับปรุงระบบปรับอากาศสำหรับประเทศที่มีอากาศร้อนโดยเฉพาะ โดยเพิ่มช่องแอร์สำหรับผู้โดยสารตอนหลัง รวมถึงกล่องเก็บความเย็นบริเวณแผงคอนโซล
 

     Sienta เวอร์ชั่นอินโดนีเซียวางรุ่น Q ให้เป็นรุ่นท็อปสุด พร้อมสีตัวถังพิเศษที่ไม่มีวางจำหน่ายในญี่ปุ่น นั่นคือ สีน้ำตาล Quartz Brown และ Dark Brown Mica ซึ่งอาจได้เห็นสีใดสีหนึ่งหรือทั้งสองสีเข้ามาจำหน่ายในประเทศไทยเช่นกัน
     ตำแหน่งการตลาดของ Sienta ถูกวางไว้เหนือกว่ารุ่น Avanza ในปัจจุบัน ซึ่งบ้านเราอาจทำยอดขายได้ไม่สู้ดีนัก ดังนั้น การนำเอารถที่มีความหรูหรามากกว่าในราคาที่ยังคงจับต้องได้ น่าจะเป็นทางออกที่ดีสำหรับตลาดรถเอ็มพีวีขนาดเล็ก โดยมีจุดเด่นอยู่ที่ประตูแบบสไลด์คู่หลังแบบเดียวกับที่พบในคู่แข่งอย่าง Honda Freed นั่นเอง
 

     ขุมพลังเวอร์ชั่นอินโดฯ ติดตั้งเครื่องยนต์เบนซิน 1.5 ลิตร รหัส 2NR-FE ที่ยกมาจากรุ่น Avanza ให้กำลังสูงสุด 107 แรงม้า (PS) แรงบิดสูงสุด 143 นิวตัน-เมตร มีให้เลือกทั้งเกียร์อัตโนมัติ CVT 7 สปีด และเกียร์ธรรมดา 6 สปีด
     เดือนสิงหาคมนี้รับรองเจอกันแน่นอน
 
 