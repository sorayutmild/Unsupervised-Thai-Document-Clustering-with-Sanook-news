วิน จยย.รับจ้าง ขี่พานักเรียนหญิงวัย 16 กลับจาก รร. แต่เลี้ยวเข้าม่านรูด เอามีดจี้คอหวังล่วงละเมิด เด็กหนีรอดออกมาได้
(7 มิ.ย.65) เมื่อเวลา 17.00 น. พ.ต.ท.ธนาธิป ครองงาม สว.(สอบสวน) สน.คลองตัน ได้รับแจ้งเหตุมีเด็กนักเรียนหญิงถูกคนร้ายล่อลวงไปกระทำการละเมิดทางเพศ เหตุเกิดที่โรงแรมซอยภูมิจิตร ถนนพระราม 4 แขวงพระโขนง เขตคลองเตย กทม. จึงรุดไปตรวจสอบที่เกิดเหตุ พร้อมด้วยเจ้าหน้าที่อาสามูลนิธิร่วมกตัญญู
ที่เกิดเหตุอยู่บริเวณหน้าโรงแรม มีลักษณะเป็นโรงแรมม่านรูด พบเด็กนักเรียนหญิงอายุ 16 ปี ระดับมัธยมปลายอยู่ในอาการตื่นตระหนก มีรอยฟกช้ำตามร่างกาย จากการถูกทำร้าย เจ้าหน้าที่จึงมอบหมายให้นำตัวส่งโรงพยาบาลเทพธารินทร์ จากการตรวจสอบกล้องจากพลเมืองดีที่ถ่ายคลิปเหตุการณ์ไว้ได้พบว่า คนร้ายสวมชุดวินจยย.รับจ้าง หมายเลข 41 รูปร่างอวบอ้วน ผิวดำแดง ได้ฉุดกระชากเด็กผู้เสียหายดังกล่าวที่บริเวณหน้าโรงแรมดังกล่าว

จากการสอบสวนผู้เสียหายให้การเบื้องต้นทราบว่า พักอาศัยอยู่ในซอยดังกล่าว โดยช่วงเช้าที่ผ่านมาผู้ก่อเหตุได้ขับขี่รถ จยย.รับจ้าง ไปส่งที่โรงเรียน พร้อมกับบอกว่า ไม่ต้องเรียก รถแกร็บมารับแล้ว โดยทิ้งเบอร์โทรศัพท์ไว้ให้หากจะกลับบ้านหรือไปโรงเรียน ขอให้โทรมาจะเป็นคนไปรับไปส่งเอง กระทั่งเลิกเรียนกลับบ้านคนร้ายได้มารับที่โรงเรียน แต่ปรากฏว่าระหว่างทางได้เลี้ยวเข้าที่หน้าโรงแรมดังกล่าว ก่อนมีการใช้มีดคัตเตอร์จี้ลำคอ ฉุดกระชาก ล้มไปกับพื้น ทำให้ตนได้รับบาดเจ็บและถูกคนร้ายชิงทรัพย์โทรศัพท์ ไอโฟนไป 1 เครื่อง
เจ้าหน้าที่ตำรวจได้ประสานฝ่ายสืบสวน สน.คลองตัน และกองกำกับการสืบสวนสอบสวนนครบาล 5 ร่วมตรวจสอบบริเวณจุดเกิดเหตุ และตรวจสอบกล้องวงจรปิดโดยรอบ ทั้งนี้สามารถยืนยันตัวบุคคลผู้ก่อเหตุได้แล้ว ผู้ก่อเหตุขับขี่รถจยย.รับจ้างในซอยดังกล่าว มีข้อมูลจากเพื่อนร่วมวินจยย.ทราบว่า คนร้ายมีพฤติกรรมเกี่ยวข้องกับยาเสพติด ทั้งนี้เจ้าหน้าที่อยู่ระหว่างการติดตามตัวผู้ต้องหามาดำเนินคดีต่อไป

 