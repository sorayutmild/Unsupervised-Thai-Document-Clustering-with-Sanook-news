แม้ว่าเมื่อคืนที่ผ่านมาจะมีงานคอนเสิร์ตศิลปินต่างๆ จัดแสดงพร้อมกันอย่างแห่ง แต่ปรากฏว่า คอนเสิร์ตของร็อกเกอร์หนุ่มชื่อดัง "เสก โลโซ" ถูกกล่าวถึงในออนไลน์อยู่ไม่น้อย ผู้คนจำนวนมากต่างให้ความสนใจกับปรากฏการณ์ที่เกิดขึ้นบนเวที อีกทั้งยังมีเหตุระทึกที่หน้างาน ก่อนการแสดงจะเริ่มต้นขึ้นด้วย
คอนเสิร์ต 40 ปี เสก โลโซ (40 แต่รู้สึกเหมือน 14)  ณ ราชมังคลากีฬาสถาน เมื่อคืนวานนี้ (2 พ.ย.) กลายเป็นงานคอนเสิร์ตที่ถูกกล่าวถึงเป็นอย่างมากในโซเชียลเน็ตเวิร์ก หลังจากมีพูดวิพากษ์วิจารณ์คอนเสิร์ตครั้งนี้อย่างผิดหวัง เนื่องจากความไม่พร้อมหลายๆ ด้าน และสภาพอากาศที่ไม่เป็นใจ
ข้อความของผู้ใช้เฟซบุ๊กชื่อ Attapol Bellrelease Kaithong ที่ระบุว่าเป็นแฟนเพลง เสก โลโซ มาตั้งแต่อายุ 8 ขวบ ได้รับความสนใจของชาวเน็ตแทบจะในทันที เล่าถึงบรรยากาศคอนเสิร์ตครั้งนี้ของ เสก โลโซ ที่ปรากฏว่าคนดูค่อนข้างบางตาอย่างน่าตกใจ แฟนเพลงอยู่กันโหวงเหวงเป็นหย่อมๆ ขณะที่ก่อนเริ่มการแสดงมีฝนตกโปรยปรายและมีเหตุการณ์นักเรียนช่างยิงกันที่หน้างานด้วย
แฟนเพลงรายนี้ยังเล่าอีกว่า ภาพรวมของคอนเสิร์ตค่อนข้างน่าผิดหวัง โดยเฉพาะระบบเสียงที่ติดๆ ดับๆ ตลอดทั้งงาน บางครั้งเสียงเพลงก็หยุดเสียเฉยๆ โดยเฉพาะตอนที่แขกรับเชิญ หนุ่ย อำพล และ กบ ไมโคร ออกมาร่วมแจม โชว์พังพินาศเพราะระบบเสียง
นอกจากนี้ยังมีรายงานว่า หลังแสดงคอนเสิร์ตไปสักพัก เสก โลโซ ได้ประกาศให้เจ้าหน้าที่ยกแผงกั้นออก เผื่อให้คนดูลงมาอยู่บนสนามให้เต็มพื้นที่ หลังจากที่บนอัฒจันทร์มีคนดูอยู่เพียงประปราย อีกทั้ง เสก โลโซ ยังโชว์ความเป็นตัวของตัวเองอย่างเต็มที่ สูบบุหรี่กลางโชว์ พูดคำหยาบลั่นสนามกีฬา และช่วงท้ายของคอนเสิร์ต ได้อนุญาตให้สาวๆ คนดูขึ้นไปเต้นบนเวทีได้ ก่อนที่จะมีการกอดจูบมั่วกับศิลปินบนเวที
ทั้งนี้ หลังจากข้อความกล่าวถึงคอนเสิร์ตใหญ่ของ เสก โลโซ ถูกเผยแพร่ไปออกไป มีผู้คนจำนวนมากเข้ามาแสดงความคิดเห็น ทั้งชื่นชอบและผิดหวังกับคอนเสิร์ตครั้งนี้ ทางด้าน เสก โลโซ เมื่อเช้าที่ผ่านมายังรู้สึกดีใจกับคอนเสิร์ตที่ผ่านมา พร้อมกับประกาศจัดคอนเสิร์ตใหญ่อีก 2 รอบเร็วๆ นี้อีกด้วย
ขอบคุณข้อมูลจากเฟซบุ๊ก Attapol Bellrelease Kaithong และ SEK LOSO