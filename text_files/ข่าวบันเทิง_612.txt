หลังจากที่วงการบันเทิงไทยเฝ้าติดตามห่วงใยอาการป่วยของดาราหนุ่ม "ปอ ทฤษฎี" อย่างต่อเนื่องมาตลอด 2 สัปดาห์เต็ม กระทั่งทราบข่าวที่น่าตกใจ เมื่อแพทย์จำเป็นต้องตัดเท้าข้างซ้ายของพระเอกหนุ่ม เพื่อควบคุมอาการติดเชื้อ ทำให้บรรดาคนบันเทิงทั้งประเทศ ต่างส่งกำลังใจไปถึง หนุ่มปอและครอบครัว แบบไม่มีสังกัดไม่มีช่อง
หนึ่งในคนที่ร่วมโพสต์ครั้งนี้ ยังมีพระเอกร่วมช่อง "เกรท วรินทร" ที่โพสต์ข้อความลงทวิตเตอร์ @Great_rider10 แทบจะทันทีที่ทราบข่าวจากแถลงฉบับล่าสุดจากโรงพยาบาลรามาธิบดี เมื่อนักแสดงรุ่นพี่จำเป็นต้องตัดเท้าออก เพื่อควบคุมอาการติดเชื้อและการรักษาต่อ โพสต์ข้อความของ หนุ่มเกรท กลายเป็นกระแสส่งต่อในโซเชียลมีเดียไปในทันที
เกรท วรินทร โพสต์ไว้ว่า "คือไม่รู้จะพูดยังไงอ่ะ รู้ข่าวพี่ปอแล้วเรารู้สึกหวิวมาเลย เราสงสารพี่ปอมาก ยังไงก็ต้องสู้กันให้ถึงที่สุดล่ะ" และอีกไม่กี่นาทีต่อมาก็โพสต์อีกว่า "ตอนนี้เราก็อยากจะยิ้ม แล้วก็อยากให้กำลังใจพี่ปอ แต่มันยังยิ้มไม่ออกจริงๆ ยังไงก็ได้เราอยากให้พี่ปอตื่นมารับรู้ว่า มีคนรักเค้ามากแค่ไหน..."
ก่อนที่ในเวลาต่อมา หนุ่มเกรท ได้ลงภาพคู่กับ ปอ ทฤษฎี ผ่านทางอินสตาแกรม พร้อมเขียนข้อความว่า "ขอให้พี่ชายที่น่ารักของผมคนนี้ สู้ต่อไป ขอให้จิตใจและร่างกายมีแรงต่อสู้ เหมือนกำลังใจที่ทุกคนมีให้นะครับ" มีผู้คนเข้ามากดชื่นชอบและรีทวิต จำนวนหลายหมื่นหลายพันครั้ง แฟนๆ จึงร่วมส่งกำลังใจไปให้ถึง หนุ่มปอ ด้วย