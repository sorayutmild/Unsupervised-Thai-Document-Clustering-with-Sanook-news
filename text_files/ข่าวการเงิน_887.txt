วันเดียวประชาชนแห่ไปถอนเงินออกจากธนาคารออมสินถึง 3 หมื่นล้านบาท นับเอาเป็นปรากฏการณ์และไฮไลท์ประจำวันเลยทีเดียว จากประเด็นกรณีที่ธนาคารออมสินปล่อยสินเชื่อระหว่างธนาคารให้กับ ธ.ก.ส. ถึงขนาด ผอ.ออมสินอย่าง วรวิทย์ ชัยลิมปมนตรี ต้องออกมายอมยุติปล่อยเงินกู้ให้กับทาง ธ.ก.ส.
ไม่เชื่อก็ต้องเชื่อเหมือนน้ำผึ้งหยดเดียว จนเกิดเป็นไฟลามทุ่งไปเรื่อย จากการโพสต์ในแค่กลุ่มเล็กๆในโลกสังคมออนไลน์ ก่อนจะเกิดเป็นประเด็น วันนี้ทางสนุกมันนี่ ได้รวบรวมคนดัง ที่ออกมาร่วมถอนเงินจากธนาคารออมสินด้วย

เริ่มจากคนแรก ร.ท.สรวิชช์ สุบุญ หรือ หมอก้อง นักแสดงชื่อดังได้โพสต์ข้อความลงอินสตาแกรมส่วนตัว @ kong_sarawit ซื้อสลากออมสินไว้จำนวนหนึ่งครับ ยังไม่ครบกำหนดฝากเลย .. แต่ตอนนี้คิดว่าไม่ได้ดอกเบี้ยก็ไม่เป็นไร เอาไปฝากประจำที่อื่นดีกว่า ... อย่าเพิ่งถอนกันหมดนะครับ เดี๋ยวไม่เหลือถึงผม  
ก่อนที่่เจ้าตัวจะโพสต์ข้อความอีกครั้งในวันเดียวกัน kong_sarawit เช้านี้ขายสลากออมสินคืนไปแล้วได้เป็นแคชเชียร์เช็คเพราะธนาคารมีเงินสดไม่พอ.. ไม่ได้ต้องการอะไรมากไปกว่าแสดงจุดยืนครับ เมื่อปัญหาจบจะกลับไปใช้บริการใหม่.. จุดยืนผมก็ชัดมานานมาก แต่คำถามที่ถามรัฐบาลไปทำไมยังไม่ได้คำตอบซะที ว่า "ถ้าบอกว่ามีข้าว แล้วทำไมไม่เอาออกมาขาย คนเค้าก็พร้อมจะช่วยซื้อ" ก็ไม่น่าจะตอบยากเย็นอะไร "ไม่มีก็บอกว่าไม่มี ก็แค่นั้น จบๆกันไป" ปากบอกว่ามีเต็มโกดัง แล้วจะหากู้ทำไม ไอ้พวกผมที่เดือดร้อนเพราะธนาคารปล่อยกู้มันไม่ได้มากมายนักหรอก แต่พวกคุณเป็นถึงตั้งรัฐบาลแน่ะ จะไม่แสดงความรับผิดชอบซะหน่อยเหรอ "อย่าผลักภาระให้คนอื่น"  
 
นายกนก รัตน์วงศ์สกุล ผู้ประกาศข่าวชื่อดังก็เป็นอีกหนึ่งคนที่ออกมาโพสต์ข้อความผ่านหน้าเพจเฟซบุ๊ก Kanok Ratwongsakul Fan Page ได้โพสต์ข้อความผ่านเฟซบุ๊กระบุว่า “เมื่อประชาชนเกิดความสงสัย “ออมสิน” ว่าไปข้องเกี่ยวกับโครงการรับจำนำข้าว ลูกค้าจึงแห่ไปถอนเงิน ภาพนี้ที่ห้างพาราไดซ์ ถูกถอนเงินจนเงินสดหมด ต้องขอจ่ายเป็นแคชเชียร์ หรือถ้าจะบอกว่า สาขาของออมสินกำลังเกิดภาวะสภาพคล่องสะดุด…ก็ว่าได้ 
 
นางนิชา หิรัญบูรณะ ธุวธรรม ก็เช่นกันได้โพสต์ข้อความผ่านเฟซบุ๊กชื่อ Nicha Hiranburana Thuvatham ระบุว่า “นายวรวิทย์ ผ.อ.ธนาคารออมสิน เพิ่งให้สัมภาษณ์ว่า เหตุผลสองประการแรกที่คนไปถอนเงินคือ 1) มีความจำเป็นต้องใช้ 2) ดอกเบี้ยธนาคารอื่นดีกว่า และขณะนี้ยังไม่ได้รับรายงานสถานการณ์ซีเรียส เพราะวันจันทร์เป็นวันที่มีธุรกรรมมากเป็นปกติอยู่แล้ว
 เรียน ผ.อ.ธนาคารออมสิน โปรดทราบ ดิฉันเป็นลูกค้าออมสิน ที่ผ่านมาไม่เคยถอนเงินออมสิน แต่วันนี้ไปถอนเงิน และไม่ใช่ด้วยสองเหตุผลนั้น โปรดเข้าใจ”
 
ขอบคุณ สำนักข่าวอิศรา http://www.isranews.org/