     เกิดเหตุระทึกขวัญเมื่อรถซุปเปอร์คาร์หรู 'Lamborghini Gallardo Spyder' ซิ่งฝ่าสายฝนจนเกิดอุบัติเหตุ เป็นเหตุทำให้ตัวรถขาดครึ่งออกเป็นสองท่อน!!

     อุบัติเหตุดังกล่าวเกิดขึ้นที่จังหวัดพิษณุโลก เมื่อรถยนต์ซูปเปอร์คาร์หรู 'ลัมโบกินี่ กายอาร์โด้' รุ่นสไปเดอร์ ประสบอุบัติเหตุจนตัวรถขาดออกเป็นสองท่อน โดยส่วนท้ายของตัวรถซึ่งติดตั้งเครื่องยนต์ไว้นั้น พบเป็นซากอยู่กลางถนน ขณะที่ส่วนหน้าและห้องโดยสารถูกเหวี่ยงลงพงหญ้าข้างทาง เคราะห์ดีที่คนขับได้รับบาดเจ็บเพียงเล็กน้อยเท่านั้น
     อย่างไรก็ดี เหตุการณ์นี้ไม่ใช่ครั้งแรก ที่รถซุปเปอร์คาร์หรูราคาแพง ประสบอุบัติเหตุจนทำให้ตัวถังขาดครึ่งสองท่อน เพราะก่อนหน้านี้ก็เคยมีคลิปวีดีโอรถ Lamborghini Aventador ในประเทศอังกฤษ ที่ชนเข้ากับรถที่สวนมาอย่างจัง จนตัวถังขาดออกเป็นสองท่อนและกระเด็นห่างออกไปไกลหลายสิบเมตร
 

     ส่วนสาเหตุที่รถซุปเปอร์คาร์มูลค่าหลายสิบล้านบาท ประสบอุบัติเหตุจนทำให้ตัวรถขาดครึ่งได้นั้น สื่อเมืองนอกหลายสำนักระบุว่าเป็นการตั้งใจออกแบบของวิศวกร เพื่อช่วยลดแรงกระแทกไปยังห้องโดยสารจนอาจทำอันตรายต่อผู้ขับขี่ ซึ่งก็ยังคงเป็นที่กังขาของประชาชนผู้พบเห็นอยู่ดี
     ขับรถด้วยความไม่ประมาทและใช้ความเร็วอย่างเหมาะสมดีที่สุด

     (ขอบคุณภาพจากหน่วยกู้ภัยจังหวัดพิษณุโลกและเพจ RKU News)
