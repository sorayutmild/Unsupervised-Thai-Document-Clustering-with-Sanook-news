กลายเป็นประเด็นสดๆ ร้อนๆ ในโซเชียลเน็ตเวิร์ก เมื่อเพจปรึกษาความงามชื่อดัง ลงภาพของ "แจ๊ค" และ "เบญ" คู่หนุ่มสาวที่เป็นคู่กรณีกับ "แพท ณปภา" กำลังเข้ารับการศัลยกรรมเสริมความหล่อความสวย โดยลงทุนเสริมจมูกให้ฟรีๆ ท่ามกลางเสียงวิพากษ์วิจารณ์อีกระลอก
เฟซบุ๊กเพจ "Pavoonsen Blink You Up" ที่รู้จักกันในกลุ่มคนรักสวยรักงาม ให้คำปรึกษาเกี่ยวกับศัลยกรรมความงาม ได้ลงภาพคู่กรณีของ สาวแพท ณปภา จากกรณีคลิปตบอื้อฉาว หนุ่มแจ๊ค กับ สาวเบญ พร้อมกับระบุว่า เพิ่งพาทั้งสองไปทำศัลยกรรมเสริมความมั่นใจมา
สำหรับการลงทุนให้เสริมความหล่อความสวยครั้งนี้ น่าจะสืบเนื่องมาจากความเมตตา หลังจากที่ ป้าวุ้นเส้น เจ้าของเพจเฟซบุ๊กดังกล่าว ได้โพสต์ตามหา หนุ่มแจ๊ค กับ สาวเบญ เพื่อต้องการพาไปทำศัลยกรรมให้ฟรีๆ โดยไม่ต้องออกค่าใช้จ่ายใดๆ หลังโดนชาวโซเชียลฯ รุมวิจารณ์เรื่องหน้าตา จึงตัดสินใจยื่นมือเข้ามาช่วยเหลือ
อย่างไรก็ตาม ป้าวุ้นเส้น ยังได้ชี้แจงเล็กๆ น้อยๆ เกี่ยวกับผลการทำศัลยกรรมของทั้งสอง ระบุว่า สาวเบญ ใช้งบประมาณราวๆ 150,000 บาท เสริมจมูกแบบพิเศษ ส่วน หนุ่มแจ๊ค ก็เสริมจมูกเช่นกัน ด้วยงบประมาณราวๆ 35,000 บาท ทั้งหมดเจ้าของเพจดังกล่าวเป็นผู้ลงทุนให้ทั้งหมด
ทั้งนี้ หลังจากเรื่องราวดังกล่าวได้เผยแพร่ออกไป กลายเป็นกระแสวิพากษ์วิจารณ์ในสังคมออนไลน์ขึ้นอีกครั้ง บ้างก็รู้สึกดีใจที่มีผู้ยื่นมือเข้ามาช่วยเหลือและอุปถัมภ์เรื่องความสวยความงามให้กับทั้งสอง แต่บางกลุ่มก็ยังคงพาดพึงไปถึงประเด็นฉาวๆ ก่อนหน้านี้อยู่