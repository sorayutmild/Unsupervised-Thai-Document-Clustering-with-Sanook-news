     "โตโยต้า" เปิดศึกตลาดรถยนต์นั่ง ส่งอัลติสใหม่ทวงแชมป์คืนทุกตลาด ทั้งเก๋ง-ปิกอัพและตลาดรวม ดีเดย์ 14 ม.ค.นี้ ปลื้ม "อีโคคาร์ยาริส" พระเอกเก๋งเล็ก พร้อมทีมตลาด-ขายเสริมทัพ ลุ้นยอดขายปีนี้แตะระดับ "ครึ่งล้าน" คัน

     แหล่งข่าวจากบริษัท โตโยต้า มอเตอร์ (ประเทศไทย) จำกัด เปิดเผย "ประชาชาติธุรกิจ" ถึงแผนธุรกิจปีนี้ว่า พร้อมบุกตลาดตั้งแต่ต้นปี โดยวันที่ 14 มกราคมนี้จะเปิดตัวรถยนต์นั่ง อัลติส โมเดลใหม่ ออกสู่ตลาดอย่างเป็นทางการ หลังจากแผนเปิดตัวรถรุ่นนี้ล่าช้าไปกว่ากำหนดมาก ซึ่งเดิมนายเคียวอิจิ ทานาดะ กรรมการผู้จัดการใหญ่ กำหนดไว้ช่วงปลายปี 2556     สำหรับอัลติสใหม่จะมีให้เลือก 2 รุ่น คือ 1.6 ลิตร และ 1.8 ลิตร เกียร์ธรรมดา 6 สปีด และอัตโนมัติ CVT รุ่นใหม่ ภายในของรุ่น 1.6 ลิตร และ 1.8 ลิตร E จะเป็นโทนสีเบจ ขณะที่รุ่น 1.8 G และ 1.8 V เนวี่ จะเป็นโทนสีดำ นอกจากนี้ในรุ่นท็อป 1.8 E สปอร์ต จะเพียบพร้อมด้วยออปชั่นที่เน้นความเป็นสปอร์ตอย่างสมบูรณ์แบบ     และเพื่อให้สอดรับกับกระแสการใช้พลังงานทางเลือก ทีมงานยังได้เตรียม โตโยต้า อัลติส ซีเอ็นจี ออกสู่ตลาดมาในคราวเดียวกัน พร้อมกับเครื่องยนต์รหัสใหม่ Bi-Fuel Type 1ZR-FE 4 แบบ 4 สูบแถวเรียง DOHC Dual VVT-i ซึ่งถูกพัฒนาขึ้นเพื่อรองรับซีเอ็นจีโดยเฉพาะ

     แหล่งข่าวกล่าวอีกว่า สำหรับปี 2557 นี้ โตโยต้าจะให้ความสำคัญกับตลาดรถยนต์นั่งเป็นพิเศษ เนื่องจากเป็นตลาดเดียวซึ่งช่วงที่ผ่านมาถูกคู่แข่งขันแซงขึ้นเป็นแชมป์ด้านยอดขายมาหลายเดือนติดกัน ดังนั้นปีนี้โตโยต้ามั่นใจว่าทั้ง 3 ตลาด ซึ่งประกอบด้วย ตลาดรถยนต์นั่ง ตลาดรถปิกอัพ และตลาดรวม โตโยต้าจะสามารถทวงบัลลังก์แชมป์คืนมาได้อย่างแน่นอน     "ปีที่แล้วต้องยอมรับว่าตลาดเก๋งเราสู้ฮอนด้าไม่ได้ แต่ตอนนั้นเรายังไม่มีอีโคคาร์ยาริส ซึ่งหลังเปิดตัวปรากฏว่ากระแสตอบรับดีเกินคาด ยอดขายต่อเดือนหลายพันคัน ยิ่งมีอัลติสใหม่เข้ามาเสริม เบอร์หนึ่งในตลาดเก๋งคงไม่ใช่เรื่องยาก เราประเมินว่าตลาดปี 2557 ยอดขายโตโยต้าน่าจะแตะ 5 แสนคัน จากตลาดรวม 1.3 ล้านคัน"     และเพื่อให้แผนการรุกตลาดเป็นไปอย่างมีประสิทธิภาพ โตโยต้ายังได้ปรับโครงสร้างบริหารงานล่าสุดเมื่อวันที่ 1 มกราคม 2557 ที่ผ่านมา โดยแต่งตั้งนายสุรศักดิ์ สุทองวัน ขึ้นเป็นผู้ช่วยกรรมการผู้จัดการดูแลงานด้านวางแผนองค์กร ให้นายสุรภูมิ อุดมวงศ์ ผู้อำนวยการฝ่ายเลกซัสกรุ๊ป ไปดูแลงานบริการหลังการขาย และแต่งตั้งนายสุวัฒน์ แสงฉายอำไพ มาเป็นผู้อำนวยการฝ่ายเลกซัสกรุ๊ปแทน เปลี่ยนนายณัฐธร ศิริเวช มากำกับดูแลส่วนงานรถยนต์นั่ง แต่งตั้งนายบุญชวน วิภูษณวนิช ผู้อำนวยการฝ่ายประชาสัมพันธ์ ไปดูแลงานด้านการตลาด และผลักดัน นายประพันธ์ จันทร์วัฒนพงษ์ ขึ้นเป็นผู้อำนวยการฝ่ายประชาสัมพันธ์แทน ซึ่งเชื่อว่าจะทำให้การบริหารคล่องตัวมากยิ่งขึ้น

     ส่วนแผนส่งรถปิกอัพขวัญใจมหาชน โตโยต้า ไฮลักซ์ วีโก้ ซึ่งได้รอบการเปลี่ยนพอดี คาดว่าน่าจะได้เห็นการเปลี่ยนแปลงเร็ว ๆ นี้ หลังจากที่ตั้งวอร์รูมสำหรับพัฒนาปิกอัพคันนี้ล่วงหน้ามาได้ระยะหนึ่งแล้ว     "ปิกอัพวีโก้อาจจะใช้เวลานิดหนึ่ง เพราะปี 2556 ที่ผ่านมา ตลาดได้รับผลกระทบจากนโยบายรถคันแรกเยอะมาก ทำให้ดีลเลอร์บางรายยังมีรถในสต๊อกค่อนข้างมาก รวมทั้งโตโยต้าเองด้วย"     ล่าสุด นายวุฒิกร สุริยะฉันทนานนท์ ผู้ช่วยกรรมการผู้จัดการใหญ่อาวุโส บริษัท โตโยต้า มอเตอร์ ประเทศไทย จำกัด รายงานสถิติการขายรถยนต์ 11 เดือน ปี 2557 ยอดขายรวม 1,216,751 คัน ลดลง 5.8% เมื่อเทียบกับช่วงเวลาเดียวกันของปีก่อน แบ่งเป็นรถยนต์นั่ง 580,169 คัน ลดลง 3.5% ตลาดรถยนต์เพื่อการพาณิชย์ 636,582 คัน ลดลง 7.8% ซึ่งเป็นผลจากการลดลงของการส่งมอบรถยนต์คันแรกตั้งแต่ช่วงเดือนพฤษภาคม ประกอบกับการลดกำลังการผลิตของรถยนต์นั่งรุ่นสำคัญหลายรุ่น
     เพื่อเตรียมการแนะนำรุ่นใหม่
 
 