ปฏิเสธไม่ได้เลยว่า ดาวดวงใหม่ พร้อมที่จะเจิดจรัสเกิดขึ้นมาประดับวงการบันเทิงอยู่ทุกวัน ดารานักแสดงก็ต้องปรับตัวให้อยู่รอดตลอดรอดฝั่ง ท่ามกลางสมรภูมิการแข่งขันที่สูงลิ่ว กับ ภาวะดาราล้นตลาด โดยเฉพาะยุคนี้ที่รูปร่างหน้าตาคงไม่ใช่องค์ประกอบหลักอีกต่อไป ฝีมือการแสดงเป็นอีกหนึ่งปัจจัย ที่ทำให้คนดูหนังดูละคร หันเหความสนใจและชื่นชมผลงาน
ดาราที่เกิดขึ้นใหม่แทบทุกวัน ไม่ใช่จะได้แจ้งเกิดได้ทุกคน บางคนต้องล้มลุกคลุกคลาน อย่างเช่น ดารานักแสดงกลุ่มนี้ ที่ครั้งหนึ่งพวกเธอเคยได้ชื่อว่า "นางเอกหน้าใหม่" เปิดตัวบทบาทแรกเป็นอย่างดี แต่ผลลัพธ์ที่ออกมา กลับไม่เข้าตากรรมการ จนได้ฉายา "นางเอกถูกลืม" แต่พวกเธอหลายคนก็ผ่านบททดสอบและค้นหาตัวเอง จนได้รับการยอมรับและมีจุดยืนอยู่ในวงการบันเทิง แม้ว่าจะไม่ได้ถือบท "นางเอก" เอาไว้ในมือ(อีก)ก็ตาม...

หากเอ่ยถึง "นางร้าย" ที่เริ่มต้นจากการเปิดตัวในฐานะ "นางเอก" คงจะลืมเธอคนนี้ไปไม่ได้ "กิ๊ก สุวัจนี" เมื่อครั้งยังเป็นดาราสาวดาวรุ่งวัย 19 รับบท ใบเตย จากละคร "หน้ากากดอกซ่อนกลิ่น" เมื่อปี 2537 ก่อนจะพลิกเล่นร้ายสุดขั้วในบท มาหยารัศมี จากละคร "ดาวพระศุกร์" ในปีถัดมา ทำให้เธอได้รับฉายาว่า "นางเอกเรื่องแรกและเรื่องเดียวของชีวิต"
สาวใต้หน้าสวย "เนย โชติกา" แม้จะมีภาพลักษณ์เป็น นางร้าย ติดตัวไปแล้ว แต่ละครเรื่องแรกของเธอ "ชุมทางเสือเผ่น" เมื่อปี 2551 รับบทเป็น ครูแป้ง นางเอกแสนดีของเรื่องเชียวนะจ๊ะ แล้วก็พลิกขั้วรับบทร้ายทันทีในละครเรื่องต่อมา "เพลิงพราย"

นางงามที่คนไทยรู้จักกันดี "ป๊อป อารียา" หลังจากได้รับตำแหน่งอันทรงเกียรติ ก็ได้เล่นเป็นนางเอกในละครแฟนตาซี "นิรมิต" เมื่อปี 2540 เป็นนางเอกประกบคู่ เบิร์ด ธงไชย แม้จะประสบความสำเร็จพอควร แต่เธอตัดสินใจไม่รับเล่นละครอีก ส่วนนักร้องสาวโกอินเตอร์ "ทาทา ยัง" ที่ประสบความสำเร็จล้นหลามจากวงการเพลงและภาพยนตร์ แต่เมื่อมาชิมลางเล่นละคร "ปลายเทียน" เมื่อปี 2545 นั่นกลายเป็นผลงานนางเอกละครเรื่องเดียวของเธอ

"โอ๋ ภัคจีรา" ที่ผ่านมาคงเคยเห็นแต่รับบทนางร้ายเสียงเจื้อยแจ้ว แต่ผลงานเรื่องแรกของเธอ "ลูกผู้ชายหัวใจไม้ฉาก" เมื่อปี 2539 ได้รับบทเป็นนางเอก ประกบคู่ สันติ จีมส์ พระเอกดาวรุ่งในยุคนั้น "เบสท์ ชนิดาภา" ดาวรุ่งที่ถูกจับตามอง ถูกไว้วางใจให้รับบทนางเอกเป็นเรื่องแรก ในละคร "ความลับของ Superstar" เมื่อปี 2551 แต่กระแสตอบรับไม่ค่อยสู้ดีนัก ทำให้ถูกลดบทบาทลงเช่นในปัจจุบัน

หวังว่าจะยังมีคนจำน้องคนนี้ "ผึ้ง กัญญา" นางเอกดาวแป๋วจากละคร "เงาอโศก" เมื่อปี 2551 แม้ว่าละครจะโด่งดังเปรี้ยงปร้าง แต่นั่นกลายเป็นโอกาสเดียวที่เธอได้เป็นนางเอกละคร เช่นเดียวกับ "เมี่ยง อติมา" อดีตดาราสาวดาวรุ่งที่ช่อง 7 สี หมายมั่นปั้นมือ ดันละครเรื่องแรกให้เป็น "ดาวพระศุกร์" เมื่อปี 2545 แต่ผลลัพธ์ที่ออกมาไม่ประสบความสำเร็จ

ส่วน "ญาญ่าญิ๋ง รฐา" ก่อนจะกลายเป็นสาวสวยแซ่บในทุกวันนี้ ครั้งหนึ่งเธอเป็นเพียงสาวลูกทุ่ง ขึ้นแท่นนางเอก(เรื่องเดียว)จากละครเพลง "ฝากดินกลิ่นดาว" เมื่อปี 2547 สาวมีฝันอย่าง "แกรนด์ พรรณวรท" ก็เคยถูกดันขึ้นแท่นเป็นนางเอกเรื่องแรก(และเรื่องเดียว) หลังจากเสร็จสิ้นการประกวดเวที เดอะสตาร์ 5 ได้ชิมลางรับบทเป็น "องค์หญิงนภัสสราวดี" จากละคร "อยากหยุดตะวันไว้ที่ปลายฟ้า" ประกบคู่ สน ยุกต์ แม้ว่ากระแสละครจะค่อนข้างดี แต่ผลตอบรับเรื่องการแสดงยังไม่น่าพอใจ ทำให้ได้รับบทรองในเรื่องต่อๆ มา

"มิ้นท์ ณัฐวรา" ดาวรุ่งสาวคนนี้ก็ได้รับโอกาสเปิดตัวในฐานะ "นางเอกใหม่" ในละคร "เงารักลวงใจ" เมื่อปี 2553 แจ้งเกิดพร้อมๆ กับพระนางยอดนิยมช่อง 3 ในยุคปัจจุบัน แต่น่าเสียดายที่ผลงานเรื่องต่อๆ มา เธอได้ชื่อว่าเป็น นางร้าย เสียส่วนใหญ่ "เมย์ เฟื่องอารมย์" ที่แม้ว่าจะติดภาพร้ายๆ มาตลอด แต่ครั้งเอาวงการใหม่ๆ ก็มีโอกาสเป็นนางเอกแสนดีเช่นกัน ที่จำได้น่าจะเป็น "เทพบุตรสลัม" เมื่อปี 2543 ประกบคู่กับ หนุ่ม กรรชัย และกลายสามีในชีวิตจริง