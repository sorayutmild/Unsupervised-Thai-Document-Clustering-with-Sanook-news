

     หลังจากที่ แอปเปิล ได้เปิดตัว iPhone 6 และ iPhone 6 Plus แน่นอนว่า เมื่อเปรียบเทียบความเร็วกับ iPhone 4S แล้ว การประมวลผลต่างกันอย่างสิ้นเชิง 
     เนื่องจากใช้ฮาร์ดแวร์แตกต่างกันนั่นเอง และยิ่งนำ iPhone 4S มาใช้กับ iOS เวอร์ชันใหม่ๆ ยิ่งส่งผลให้ตัวเครื่องช้า และกระตุกมากขึ้นกว่าเดิม จนหลายๆ ท่านอยากจะซื้อเครื่องใหม่ไปเลยก็มี 
     แต่ในวันนี้ ทีมงาน techmoblog มีเคล็ดลับในการ เพิ่มความเร็วให้กับ iPhone 4S และทำให้ตัวเครื่องกลับมาใช้งานได้เร็วมากขึ้นกว่าเดิม มีวิธีอะไรบ้างนั้น มาดูกันครับ
ลบแอปพลิเคชันที่ไม่จำเป็น

     สมัยที่ iPhone 4S เปิดตัว แอปพลิเคชันต่างๆ ที่อยู่ในเครื่อง แทบจะไม่มีผลอะไรต่อการประมวลผล แต่เมื่อเทียบกับปัจจุบัน ถือว่า iPhone 4S นั้น ใช้ฮาร์ดแวร์รุ่นเก่า แต่แอปพลิเคชันถูกพัฒนาให้เข้ากับ iOS เวอร์ชันปัจจุบันมากขึ้น ส่งผลให้พื้นที่จัดเก็บข้อมูลในตัวเครื่องเหลือน้อยลง 
     ซึ่งเป็นสาเหตุหนึ่งที่ทำให้ตัวเครื่องประมวลผลได้ช้านั่นเอง และเพื่อทำให้ iPhone 4S ประมวลผลได้รวดเร็วขึ้น ให้ตรวจสอบว่า แอปพลิเคชันใดที่ไม่ถูกใช้งานแล้วบ้าง ให้ลบออกเพื่อเพิ่มพื้นที่ในตัวเครื่องครับ โดยสามารถตรวจสอบได้ที่ Settings > General > Usage > Manage Storage
ลบเพลง, รูปภาพ, คลิปวีดีโอที่ไม่จำเป็น
     เช่นเดียวกับหัวข้อแรก แต่เปลี่ยนจากการลบแอปพลิเคชัน มาเป็นการลบเพลง, คลิปวีดีโอ หรือรูปภาพที่ไม่จำเป็นออกจากตัวเครื่อง ซึ่งวิธีนี้ ช่วยเพิ่มพื้นที่ให้กับตัวเครื่องได้มากทีเดียว
ลบข้อความเก่าๆ หรือ SMS ขยะทิ้งไป
     ถึงแม้ว่า ข้อความหรือ SMS จะกินพื้นที่ในตัวเครื่องที่ไม่มากนัก แต่เมื่อมีสะสมมากขึ้น ก็ส่งผลทำให้ตัวเครื่องหน่วงได้เช่นกัน ฉะนั้น พวกข้อความ SMS ขยะ เช่น ชวนให้สมัครใช้งานบริการ, SMS ข่าวสาร หรือดาวน์โหลดริงโทน ควรจะลบทิ้งให้หมดครับ
ปิดแอปฯ ที่รันแบบเบื้องหลัง (Background) ให้หมด
     ถึงแม้ว่า แอปพลิเคชันบางตัว จะยังไม่ได้ถูกเปิดใช้ แต่ก็มีการรันแบบเบื้องหลัง หรือ Background ซึ่งก็จำเป็นต้องใช้ RAM ในการประมวลผลเช่นกัน โดยเฉพาะแอปพลิเคชันที่เน้นภาพกราฟิกสวยๆ มักจะกิน RAM มากเป็นพิเศษ การปิดแอปฯ เหล่านี้ จะช่วยเพิ่ม RAM ให้กับตัวเครื่องได้มาก ด้วยการกดปุ่ม Home 2 ครั้ง แล้วสไลด์แอปฯ ขึ้นด้านบนเพื่อปิดการทำงาน
เคลียร์ cache ในตัวเครื่อง

     สมาร์ทโฟนก็เหมือนกับคอมพิวเตอร์ครับ ทุกๆ ครั้งที่เปิดใช้งานเว็บไซต์ผ่าน Safari จะมีการเก็บ cache เอาไว้ เพื่อไม่ให้ตัวเครื่องโหลดข้อมูลต่างๆ ใหม่ทุกครั้งที่เปิดใช้งาน แต่การเคลียร์ cache ก็ช่วยเพิ่มความเร็วให้กับตัวเครื่องได้เช่นกัน ให้เข้าไปที่ Settings > Safari > Clear History and Website Data
อัพเดทเฟิร์มแวร์ให้เป็นเวอร์ชันใหม่ล่าสุด

     โดย iOS 8 เวอร์ชันล่าสุดนี้ ได้รับการพิสูจน์แล้วว่า เพิ่มประสิทธิภาพให้ iPhone 4S กลับมาใช้งานได้รวดเร็วขึ้นกว่าเวอร์ชันก่อนหน้า โดยสามารถเข้าไปตรวจสอบการอัพเดทได้ที่ Settings > General > Update Software
ปิดการดาวน์โหลดแบบอัตโนมัติ

     การที่ตัวเครื่องมีการดาวน์โหลดอัตโนมัติ เสมือนกับว่า มีการประมวลผลตลอดเวลานั่นเอง ฉะนั้น การปิดการดาวน์โหลดดังกล่าว จะช่วยประหยัดพลังงานของ CPU ในการประมวลผลไปได้มาก อีกทั้งช่วยประหยัดพลังงานของแบตเตอรี่อีกด้วย โดยสามารถเข้าไปปิดการดาวน์โหลดแบบอัตโนมัติได้ที่ Settings > iTunes & App Store > Automatic Downloads > Updates
หมั่นรีสตาร์ทเครื่องบ้าง
     การรีสตาร์ทเครื่องบ้างเป็นครั้งคราว จะช่วยทำให้ iPhone 4S ประมวลผลได้เร็วขึ้น โดยสามารถทำได้ง่ายๆ ด้วยการกดปุ่ม Power ค้างไว้ จนกว่าปุ่มสไลด์ปิดเครื่องจะปรากฏขึ้นมา แล้วสไลด์เพื่อปิดเครื่อง จากนั้นให้เปิดเครื่องอีกครั้ง ด้วยการกดปุ่ม Power
รายละเอียดเพิ่มเติม : gizbot.com
สนับสนุนเนื้อหา: www.techmoblog.com
 


