ข่าวน้องแก้ม
(8 ก.ค.) จากประเด็นข่าวสุดสะเทือนใจ กรณีของ "น้องแก้ม" เด็กหญิงอายุ 13 ปี ที่ถูกลูกจ้างพนักงานทำความสะอาดบนรถไฟขบวนที่ 174 ทำร้ายร่างกายและข่มขืนกระทำเรา 2 ครั้งซ้อน ก่อนจับร่างเปลือยเปล่าโยนทิ้งออกทางหน้าต่างรถไฟ พบเป็นศพอยู่ที่ อ.ปราณบุรี จ.ประจวบคีรีขันธ์ ตามที่ได้รายงานข่าวไปแล้วนั้น
เมื่อเวลาประมาณ 10.00 น. ที่ผ่านมา ภายหลังจากที่เจ้าหน้าที่นำศพ "น้องแก้ม" ส่งตรวจพิสูจน์ศพเบื้องต้นที่โรงพยาบาลปราณบุรี นพ.ดำรงรักษ์ ชูไพฑูรย์ แพทย์เวรโรงพยาบาลปราณบุรี ได้เปิดเผยถึงผลชันสูตรศพว่า น้องแก้มมีบาดแผลฉกรรจ์บริเวณศีรษะข้างซ้าย กะโหลกศีรษะยุบลงไป ซึ่งคาดว่าน่าจะเกิดจากแรงกระแทกกับพื้น แต่ทั้งนี้ยังพบว่ามีแผลถลอกทั่วร่างกาย และคาดว่าน่าจะเสียชีวิตก่อนจากการถูกบีบคอให้ขาดอากาศหายใจ ตั้งแต่ถูกทำร้ายบนขบวนรถไฟ ส่วนที่อวัยวะเพศและทวารหนักพบร่องรอยการถูกข่มขืนกระทำชำเรา ทั้งนี้จะมีการส่งศพไปตรวจพิสูจน์อย่างละเอียดอีกครั้งที่สถาบันนิติวิทยาศาสตร์
ส่วนความคืบหน้าเรื่องคดี ล่าสุดเจ้าหน้าที่ตำรวจได้นำตัว นายวันชัย แสงขาว อายุ 22 ปี ลูกจ้างพนักงานทำความสะอาดบนรถไฟ ผู้ต้องหาก่อเหตุข่มขืนและฆ่ามาทำแผนประกอบคำรับสารภาพ โดยได้จำลองเหตุการณ์ที่เกิดขึ้นบนรถไฟในโบกี้ตู้นอนที่เกิดเหตุท่ามกลางความสนใจของสื่อมวลชน ทั้งนี้พนักงานสืบสวนได้ลงพื้นที่เก็บหลักฐานจากโบกี้ตู้นอนที่เกิดเหตุ เพื่อหาหลักฐานเพิ่มเติมมาประกอบรูปคดีและนำไปตรวจพิสูจนเปรียบเทียบดีเอ็นเอของคนร้ายต่อไป
>>> รู้จักรถไฟตู้นอนชั้น 2 สุสานของน้องแก้ม