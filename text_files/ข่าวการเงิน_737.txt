พล.ท.สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี พอใจที่ได้รับทราบว่าสำนักข่าว U.S. News & World Report ได้เผยแพร่ผลการจัดอันดับประเทศที่ดีที่สุดในโลกในด้านต่าง ๆ ประจำปี 2561 บนเว็บไซต์ usnews.com
โดยประเทศไทยยังคงครองแชมป์อันดับ 1 จากทั้งหมด 80 ประเทศทั่วโลกในเรื่องการเป็นประเทศที่เหมาะสมสำหรับการเริ่มต้นธุรกิจ (Best Countries to Start a Business) ต่อเนื่องเป็นปีที่ 3 และยังเป็นประเทศที่น่าลงทุน (Best Countries to Invest In) อันดับที่ 8 จาก 25 ประเทศทั่วโลก
"นายกฯ เน้นย้ำว่า รัฐบาลพยายามเป็นอย่างมากที่จะสร้างบรรยากาศให้เอื้ออำนวยต่อการค้าการลงทุนในประเทศไทย เพื่อช่วยกระตุ้นเศรษฐกิจ ก่อให้เกิดการจ้างงาน สร้างรายได้ตั้งแต่ระดับนักธุรกิจลงไปถึงผู้ใช้แรงงานและผู้มีรายได้น้อย ซึ่งผลการจัดอันดับนี้ถือเป็นสิ่งยืนยันว่าชาวต่างชาติมีความเชื่อมั่นที่จะเข้ามาทำธุรกิจในประเทศไทย โดยเหตุผลหลักมาจากการที่รัฐบาลได้ลดขั้นตอนการจดทะเบียนจัดตั้งธุรกิจและลดค่าใช้จ่ายของผู้ประกอบการลง"
ทั้งนี้ ผลการจัดอันดับดังกล่าวยังสอดคล้องกับการจัดอันดับความยากง่ายในการประกอบธุรกิจของธนาคารโลก ประจำปี 2561 ที่จัดให้ไทยอยู่ในอันดับที่ดีขึ้นถึง 20 อันดับจากเดิมอยู่ในอันดับ 46 ในปี 2560 เป็นอันดับที่ 26 ในปี 2561 สืบเนื่องจากการปรับลดขั้นตอนการจดทะเบียนจัดตั้งธุรกิจจากเดิม 5 ขั้นตอนใช้เวลา 25.5 วัน เหลือเพียง 3 ขั้นตอน ใช้เวลา 2 วัน และการลดค่าใช้จ่ายของผู้ประกอบการจากเดิม 6,600 บาท เหลือเพียง 5,800 บาท"
นายกรัฐมนตรียังกล่าวด้วยว่า ผลจากการจัดอันดับ จะเห็นได้ว่าประเทศไทยยังมีจุดเด่นในสายตาของชาวต่างชาติอีกหลายด้าน เช่น
• อันดับ 1 ประเทศที่เหมาะสำหรับการเริ่มต้นธุรกิจมากที่สุดในโลก• อันดับ 5 ประเทศที่เหมาะสำหรับการมาศึกษาต่อมากที่สุดในโลก• อันดับ 8 ประเทศที่เหมาะสำหรับการมาลงทุนมากที่สุดในโลก• อันดับ 9 ประเทศที่เหมาะสำหรับการเดินทางมาเที่ยวคนเดียวมากที่สุดในโลก• อันดับ 20 ประเทศที่เหมาะสำหรับการเริ่มต้นทำงานมากที่สุดในโลก• อันดับ 20 ประเทศที่เหมาะสำหรับการเกษียณอายุมากที่สุดในโลก• อันดับ 27 ประเทศที่ดีที่สุดในโลกในภาพรวม• อันดับ 28 ประเทศที่มีการวางแผนอนาคตมากที่สุดในโลก
ขณะที่การจัดอันดับประเทศที่ดีที่สุดในโลกประจำปีนี้ของเว็บไซต์ usnews.com นั้น ภาพรวมประเทศไทยอยู่ในอันดับที่ 27 จาก 80 ประเทศ (ปีที่แล้วอยู่ในอันดับที่ 26) โดยใช้เกณฑ์ชี้วัดจากหลายด้านเช่น คุณภาพชีวิตของประชากร วัฒนธรรม การศึกษา การเมือง เศรษฐกิจและการลงทุน ซึ่งเว็บไซต์ดังกล่าวร่วมกับ "วายแอนด์อาร์" เอเยนซีชื่อดังระดับโลก และ "คณะพาณิชยศาสตร์วอร์ตัน มหาวิทยาลัยเพนซิลวาเนีย" ที่ถือเป็นสถาบันการศึกษาที่มีชื่อเสียงแห่งหนึ่งของโลก
 