"พรทิพย์" มือส่งเมล์ขู่นักข่าวช่อง7 โอดกำลังถูกสื่อคุกคามเสรีภาพ ด้านกลุ่มคนเสื้อแดงนัดรวมพลจ่อบุกช่อง 7 วันนี้ จี้ปลดนักข่าวสาว
     ผู้สื่อข่าวรายงานว่า (29 ส.ค.) เว็บไซต์คนเสื้อแดง thaienews.blogspot.com ได้เผยว่า น.ส.พรทิพย์ ปักษานนท์ แกนนำเสื้อแดงเพชรบุรี ซึ่งถูกนักข่าวช่อง 7 สีดำเนินคดีและประกาศไม่ถอนแจ้งความ เปิดเผยว่า เรื่องมีอยู่ว่า ข่าวที่ส่งอีเมล์นั้น ไม่ได้เขียนเอง แต่ได้คัดสำเนามาจากเว็บไซต์แห่งหนึ่ง โดยไม่ได้เขียนต่อเติมใดๆลงไปเลย โดยมีเจตนาส่งไปยังเพื่อนๆในกลุ่มที่ส่งข่าวสารกันทางอีเมล์ให้ได้อ่าน ซึ่งก็ปฏิบัติแบบนี้เป็นปกติ
ทีนี้ก็เห็นมีแถลงการณ์ของ สส.ปชป.สงขลา ออกมาขานรับนักข่าวว่าแกนนำเสื้อแดงเพชรบุรีคุกคามนักข่าว
       ดิฉันเองก็ตกเป็นผู้เสียหายเช่นกัน เพราะการที่นักข่าวผู้นี้นำอีเมล์ของดิฉันไปเปิดเผย พร้อมชื่อนามสกุล ทำให้มีคนส่งอีเมล์มาด่าหยาบๆคายมากมาย ซึ่งก็เซฟเก็บไว้ทั้งหมดแล้ว
       การที่นักข่าวไปแจ้งความนั้น ความจริงแล้วไม่สามารถเอาผิดได้ ไม่ว่า พรบ.คอมพิวเตอร์ หรือ ข้อหา ข่มขู่ คุกคาม ก็ไม่เข้าข้อกฏหมายใดๆทั้งสิ้น ตำรวจคงจะบอกว่าเอาความไม่ได้ นักข่าวรายนี้จึงออกมาบอกว่า แจ้งความไว้เป็นหลักฐาน ก็รออยู่ค่ะ อยากให้เขาฟ้อง เราก็ได้จะฟ้องกลับทันที
       ทั้งที่เราก็ได้แสดงสปิริต ตามที่วิญญูชน จะพึงกระทำแล้ว โดยขอโทษทั้งๆที่ไม่ผิด เราไม่ได้ส่งให้นักข่าวคนนี้เลย ไม่ได้เผยแพร่ในวงกว้างอะไรเลย เราส่งให้ในกลุ่มเพื่อนเสื้อแดง การที่เขาทำอย่างนี้ เราในฐานะประชาชนกำลังถูกสื่อคุกคามเสรีภาพ กำลังถูกละเมิดสิทธิของความเป็นมนุษย์ ที่สำคัญถูกละเมิดโดยสื่อ สื่อ ฐานันดร ที่ใครก็แตะไม่ได้วิจารณ์ไม่ได้
       ยิ่งพวกสมาคมสื่อ ลงมาออกหน้าแบบนี้ เห็นควรว่าน่าจะหันกลับไปดูความเป็นองค์กร ที่ทำข่าวสู่สายตา ประชาชนแล้ว ลุกขึ้นมา ประกาศต่อๆกันไป โดยไม่ได้หันกลับมาดู พิสูจน์ด้วยสายตาว่าข้อเท็จจริงนั้นคนที่พวกตนกล่าวหานั้น เป็นจริงหรือไม่? ผิดวิสัยของความเป็นนักข่าว ดิฉันคิดว่าใคร? กันแน่ที่ถูกคุกคาม ใคร? มาละเมิดสิทธิมนุษยชน...ใคร? รังแกประชาชน" น.ส.พรทิพย์ กล่าว
       ทั้งนี้ กลุ่มคนเสื้อแดงในนาม"สมัชชาประชาชนเพื่อการปฏิวัตประเทศไทย"ได้นัดหมายกันตามสื่อต่างๆ ทั้งโซเชียลมีเดีย และเว็บบอร์ดประชาทอล์กว่า ในวันอังคารที่ 30 สิงหาคม เวลา 13.00 น. ขอเรียนเชิญ พี่น้องเสื้อแดงไปพร้อมกันที่ สถานีรถไฟฟ้าหมอชิต เพื่อเดินทางไปโดยพร้อมเพรียงกันไปยัง สถานีวิทยุโทรทัศน์ช่อง 7 เพื่อยื่นแถลงการณ์ให้ปลดนักข่าวรายนี้ ออกจากหน้าที่ เพราะปฏิบัติหน้าที่ด้วยความมีอคติ ปฏิบัติหน้าที่เพื่อสนองความต้องการของตัวเอง ไร้จรรยาบรรณของสื่อมวลชนที่ดี และยื่นพวงหรีดเพื่อแสดงการต่อต้านที่ ช่อง 7 สนับสนุนให้นักข่าวปฏิบัติหน้าที่ ทั้งที่ ไร้จรรยาบรรณ