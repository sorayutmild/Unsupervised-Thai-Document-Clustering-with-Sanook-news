
มีข่าวลือเม้าท์สนั่นว่าลูกทุ่งสุดฮอต "ใบเตย อาร์สยาม" เจ้าของฉายาสั้นเสมอหู ไปร้องเพลงและกินข้าวกับ "อดีตนายกฯ ทักษิณ ชินวัตร" ที่เกาะฮ่องกง วันนี้ทีมข่าวบันเทิง Sanook! News ได้มีโอกาสเจอตัวสาว "ใบเตย อาร์สยาม" ในงาน "เปิดตัวพรีเซนเตอร์ ซ้อเจ็ด เซทคัพ" จึงสอบถามถึงข่าวดังกล่าว
มีข่าวออกมาว่าเราไปร้องเพลงแล้วก็ทานข้าวกับท่านทักษิณ ได้เงินงานละ 5แสน ได้กระเป๋าแบรนด์เนมฟรี จริงรึเปล่า ?
"ใบเตยต้องขอบอกว่าทุกอย่างที่ข่าวออกไป เป็นจริงทุกประการทั้งหมดตามพาดหัวข่าวเลย แต่ทั้งนี้แล้วการรับงานของใบเตย ก็การพิจารณาจากทางบริษัทเรียบร้อยแล้วเช่นเดียวกัน เนื่องจากตัวท่านทักษิณเอง ท่านก็มีมิตรภาพที่ดีกับทางอาร์เอสมาตลอดค่ะ"
ไปที่ไหนแล้วก็ได้ทำอะไรมาบ้าง ?
"ได้ไปมา 2 ประเทศค่ะ ปีที่ผ่านมาไปสิงค์โปร์ ส่วนปีนี้ไปที่ฮ่องกงซึ่งเค้าจัดเป็นงานภายในมีแค่ท่านร่วมสังสรรค์กับนักการเมืองจากประเทศไทยที่เดินทางไปเยี่ยม คือลักษณะงานที่ใบเตยไปทำ ก็จะเป็นประมาณร้องเพลงแล้วก็นั่งทานข้าว พูดคุยกันตามปกติ"
หลายคนมองว่าเราอาจจะทำอย่างอื่นนอกเหนือจากนั้นด้วย ?
"เป็นไปไม่ได้อยู่แล้วค่ะ เพราะใบเตยไปในนามของศิลปินของค่ายอาร์สยาม"
ส่วนตัวแล้วพอได้เจอกับท่านเรารู้สึกยังไงบ้าง ?
"ใบเตยมองว่าตัวท่านเองค่อนข้างน่าเห็นใจ เพราะท่านอยากฟังเพลงไทยมาก ท่านอยากกลับบ้านเกิด ใบเตยก็เลยรู้สึกว่าใบเตยต้องทำหน้าที่ให้เหมือนกับว่าท่านได้อยู่บ้านเกิดจริงๆ ให้ท่านฟังเพลงไทย"
อย่างเรื่องกระเป๋าท่านก็ซื้อให้จริง ?
"ใช่ค่ะ แต่จริงๆ แล้วเป็นการช็อปปิ้งมากกว่าเพราะท่านค่อนข้างเทคแคร์เราอย่างดี แต่ต้องบอกก่อนว่าคนที่ซื้อให้ไม่ใช่ท่านนะ เป็นลูกน้องของท่านที่พาไปดูแล ไปช็อปปิ้งหลังร้องเพลงเสร็จ"
บ้านหรู 20 ล้านล่ะ หลายคนเค้ามองว่าท่านทักษิณซื้อให้ด้วยรึเปล่า ?
"ซื้อเองค่ะ (หัวเราะ) ถ้าท่านซื้อให้จริงๆ ใบเตยก็อยากจะร้องเพลงตอบแทนท่านสักสามงาน"
แต่ก็มีบ้างที่เราได้ส่วนลด ?
"ใช่ค่ะ เป็นส่วนลดจากครอบครัวท่านมากกว่าค่ะ เพราะลูกเขยของท่านเป็นผู้บริหาร"
กลัวคนภายนอกจะมองว่าเป็นเรื่องการเมืองไหม ?
"ใบเตยอยากให้มองว่ามันคือการทำงานมากกว่า เพราะมันเป็นหน้าที่ที่ใบเตยต้องรับผิดชอบ ใบเตยต้องสร้างความสุข ดังนั้นเรื่องงานก็คือเรื่องงาน เรื่องของสังคมก็คือเรื่องของสังคมค่ะ"
ได้ยินอย่างนี้แล้วก็โล่งอก ส่วนหวานใจ "ดีเจแมน" ก็คงไม่ว่าอะไร ใช่ไหมจ๊ะ?
ขอขอบคุณภาพประกอบจากจากอินสตาแกรม @baitoey_rsiam และ @thaksinlive
 เปิดรถเบนซ์ สปอร์ตหรู ของ ใบเตย อาร์สยาม