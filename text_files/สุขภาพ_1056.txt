คุณเลือดกรุ๊ปอะไรคะ? เอ บี เอบี หรือโอ เคยอ่านหนังสือนิสัยของแต่ละกรุ๊ปเลือดกันบ้างหรือเปล่า บ้างก็ว่าตรง บ้างก็ว่าไม่ตรง แต่ที่แน่ๆ การทานอาหารตามกรุ๊ปเลือด ไม่ใช่เรื่องจริงแน่นอน ทุกคนทุกกรุ๊ปเลือดสามารถทานอาหารได้เหมือนกัน โดยมีความปลอดภัย และอันตรายจากอาหารเหล่านั้นเท่ากันด้วย
อ่านต่อ >> กินอาหารตามกรุ๊ปเลือด ชัวร์หรือมั่วนิ่ม?
แต่สิ่งที่เป็นเรื่องจริง คือ กรุ๊ปเลือดสามารถบอกเราได้ว่าเรามีความเสี่ยงที่เป็นโรคร้ายอะไร และเสี่ยงมากกว่าคนกรุ๊ปเลือดอื่นๆ หรือไม่
 

 เลือดจับตัวเป็นก้อน

กรุ๊ปโอ มีความเสี่ยงที่จะมีลิ่มเลือด หรือเลือดจับตัวเป็นก้อนได้น้อยกว่าเลือดกรุ๊ปเอ บี และเอบี โดยที่เลือดกรุ๊ปเอบีมีโอกาสเสี่ยงที่จะมีลิ่มเลือดมากกว่ากรุ๊ปอื่นๆ ถึง 20%
 

 มะเร็งกระเพาะอาหาร

กรุ๊ปโอ มีความเสี่ยงในการเป็นโรคมะเร็งกระเพาะอาหารน้อยกว่าเลือดกรุ๊ปอื่น และมีความเป็นไปได้ว่ากรุ๊ปเอ มีโอกาสเป็นโรคนี้ได้มากที่สุดในบรรดาทุกกรุ๊ปเลือด แต่ก็ยังไม่มีคำอธิบายที่ชัดเจนว่าทำไม
 

 แผลในกระเพาะอาหาร

เคยสังเกตคนรอบตัวไหมว่า คนกรุ๊ปโอเป็นโรคกระเพาะอาหารมากกว่าคนกรุ๊ปเลือดอื่นๆ ในขณะที่กรุ๊ปเอ และเอบี มีโอกาสที่จะเป็นแผลในกระเพาะอาหารน้อยกว่ากรุ๊ปอื่นๆ แม้ว่าเหตุผลที่พบว่ากรุ๊ปโอมีแผลในกระเพาะอาหารมากกว่ากรุ๊ปอื่นจะยังไม่ชัดเจน แต่มีความเป็นไปได้ว่า อยู่ที่ความแตกต่างของระบบภูมิคุ้มกันที่ตอบสนองต่อการติดเชื้อของแต่ละกรุ๊ปเลือด
 

 โรคหัวใจ

จากงานวิจัยของคณะสาธารณสุข มหาวิทยาลัยฮาร์วาร์ด เลือดกรุ๊ปโอ มีความเสี่ยงต่อโรคหัวใจน้อยกว่ากรุ๊ปอื่นๆ ถึง 23% ส่วนกรุ๊ปเลือดที่มีความเสี่ยงมากที่สุดคือกรุ๊ปเอบี และ บี แต่ยังไม่สามารถอธิบายเหตุผลอย่างละเอียดได้ว่าเพราะอะไร
 

 มะเร็งตับอ่อน

เป็นอีกครั้งที่คนเลือดกรุ๊ปโอโชคดีอีกแล้ว เพราะจากข้อมูลใน วารสารของสถาบันมะเร็งแห่งชาติของอเมริกา ระบุว่า กรุ๊ปโอมีความเสี่ยงต่อมะเร็งตับอ่อนน้อยกว่ากรุ๊ปอื่นๆ ส่วนกรุ๊ปเอ มีความเสี่ยงราว 32% กรุ๊ปเอบี 51% และกรุ๊ปบีมีความเสี่ยงสูงที่สุดอยู่ที่ 72% อย่างไรก็ตามจากข้อมูลดังกล่าวยังไม่สามารถสรุปได้แน่ชัดว่าเป็นเพราะสาเหตุใดเช่นกัน
 
อย่างไรก็ตาม ผลการวิจัยที่อ้างอิงถึง ยังต้องมีการศึกษาเพิ่มเติมโดยละเอียดอีกครั้ง และแม้ว่าคุณจะไม่สามารถเปลี่ยนกรุ๊ปเลือดได้ แต่คุณสามารถเปลี่ยนวิถีการใช้ชีวิตได้ โดยเริ่มจากการปรับเปลี่ยนอาหารที่ทาน เน้นผักผลไม้ ลดแป้งและน้ำตาล ออกกำลังกายให้สม่ำเสมอ และนอนหลับพักผ่อนให้เพียงพอ เท่านี้ก็ช่วยลดความเสี่ยงในการเป็นโรคต่างๆ ได้แล้วล่ะค่ะ