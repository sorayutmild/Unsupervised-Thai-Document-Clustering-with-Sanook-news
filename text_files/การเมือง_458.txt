จากกรณีที่เมื่อช่วงเช้าที่ผ่านมา พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) แถลงข่าวกรณี จ่าคลั่งกราดยิงที่ห้างสรรพสินค้าเทอร์มินอล 21 จ.นครราชสีมา เป็นเหตุให้มีผู้เสียชีวิต 30 คน บาดเจ็บอีกหลายสิบราย โดยมีใจความในการแถลงตอนหนึ่งระบุว่า
“ทหารมีบ้านมีที่พักให้กับกำลังพลเพียงพอ รับราชการ 20-30 ปีไม่ต้องจ่ายค่าเช่าบ้าน เพื่อให้มีเวลาเก็บเงินไปซื้อบ้านของตัวเองหลังเกษียณอายุราชการ
ผมขีดเส้นตาย เดดไลน์ ภายในเดือน ก.พ. สำหรับผู้ที่เกษียณอายุราชการแล้ว และยังพักอาศัยอยู่ในพื้นที่ทหาร และย้ายจากกองทัพบกไปอยู่หน่วยงานใดก็ต้องย้ายออก เพื่อเปิดโอกาสให้คนที่ไม่มีบ้านมาอยู่ 
และผมจะเอาจริงสำหรับผู้ที่เอาเปรียบหลวง เพื่อนร่วมงาน ขอเวลาและยืนยันว่า ผมไม่ได้เพิ่งเริ่มทำ แต่ทำมาก่อนหน้านี้และถ้าไม่สัมฤทธิ์ผลภายในวงรอบ การปรับย้ายนายทหารครั้งนี้เห็นดีแน่ และผมก็ไม่ล้อมคอก” ผบ.ทบ.กล่าว
นอกจากนี้ ผบ.ทบ.ยังระบุเกี่ยวกับเรื่องสวัสดิการอาวุธปืน ซึ่ง พล.อ.อภิรัชต์มองว่าเป็นปัญหาหมักหมมมานานของกองทัพ
“ต่อไปนี้ใครจะซื้อปืนสวัสดิการภายนอกจากหน่วยงานใดก็ตาม ผู้บังคับบัญชาชั้นนายพลจะต้องทำคำสั่งผ่านเสนาธิการทหารบกเท่านั้นเพื่อให้ออกคำสั่ง ซึ่งของเดิมตามระเบียบจะให้นายทหารยศชั้นนายพันเป็นผู้เซ็น ซึ่งเปิดโอกาสให้กำลังพลและพ่อค้าซื้อขายอาวุธกันได้ง่าย เพราะผู้ก่อเหตุมีปืน 5 กระบอก ซึ่งทั้งหมดเป็นปืนที่มาจากโครงการสวัสดิการจากหน่วยงานอื่น ทหารไม่จำเป็นต้องมีปืนส่วนตัว เพราะมีปืนหลวงที่ถูกเก็บรักษาและจะมีการแจกจ่าย ซึ่งแต่เดิมมีไม่รู้กี่โครงการ”  ผบ.ทบ.กล่าว  
 