คุณวิชัย ศรีวัฒนประภา ประธานสโมสรเลสเตอร์ ซิตี้ จัดหนักจัดเต็ม หลังถอยรถยนต์ BMW รุ่น i8 ให้กับเหล่านักเตะทัพ ”จิ้งจอกสยาม” ชุดที่พาทีมคว้าแชมป์เมื่อฤดูกาลก่อน
เรียกได้ว่าเป็นบอสที่ใจป้ำสุดๆ หลังก่อนหน้านี้จัดงานปาร์ตี้ให้กับแฟนบอลไปอย่างยิ่งใหญ่แล้ว แถมในช่วงฤดูกาลก่อนยังมีการแจกเบียร์, โดนัท, พิซซ่า ให้กับแฟนบอลที่เข้าชมเกมในสนามด้วย
ล่าสุดตบรางวัลใหญ่ให้แก่นักเตะที่ทุ่มเทเล่นเพื่อทีมจนผงาดคว้าแชมป์พรีเมียร์ลีกได้อย่างเหนือความคาดหมาย โดยนำรถยนต์สุดหรู BMW i8 ราคาคันละประมาณ 141,695 ดอลลาร์สหรัฐอเมริกา(ราว 5 ล้านบาท)จำนวน 19 คันมาจอดที่หน้าทำการของสโมสร พร้อมส่งมอบให้นักเตะในทีมที่มีส่วนร่วมกับแชมป์พรีเมียร์ลีกเมื่อฤดูกาลก่อน
ทั้งนี้มีนักเตะ 4 คนที่พลาดอดได้ของขวัญสุดพิเศษนี้ ได้แก่ โจ โดดู ปีกที่ปล่อยให้ทีมอื่นยืมตัวเมื่อฤดูกาลก่อน และย้ายไปซบเรนเจอร์สแล้วในที่สุด, อันเดร ครามาริช กองหน้าที่ย้ายไปร่วมทีมฮอฟเฟ่นไฮม์, โยฮัน เบอนาลูยาน กองหลังที่ยืมตัวมาจากอตาลันต้า และรายสุดท้ายคือ เอ็นโกโล ก็องเต้ กองกลางตัวรับที่เพิ่งย้ายไปร่วมทีมเชลซีเมื่อไม่นานมานี้ แม้ว่าจะโชว์ฟอร์มได้อย่างโดดเด่นกับทีม และถือเป็นผู้เล่นคนสำคัญของทีมก็ตาม