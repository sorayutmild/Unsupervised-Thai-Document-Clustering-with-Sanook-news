(16 มิ.ย.) เจ้าหน้าที่ตำรวจ สภ.เมืองพัทยา ได้รับแจ้งเหตุจาก นางอ้อย (นามสมมติ) อายุ 31 ปี ที่เดินทางมาพร้อมกับ ด.ญ.ฟาง (นามสมมติ) ลูกสาวอายุ 11 ปี เรียนอยู่ชั้นประถมปีที่ 6 โรงเรียนชื่อดังแห่งหนึ่งในเมืองพัทยา โดยนางอ้อยเข้าร้องเรียนว่า ลูกสาวถูกรุ่นพี่ ม.2 ข่มขืนภายในห้องน้ำที่โรงเรียน
โดยนางอ้อยเปิดเผยว่า เมื่อช่วงสัปดาห์ที่ผ่านมา ตนสังเกตเห็นว่าลูกสาวมีอาการเงียบซึมจนผิดปกติ เนื่องจากลูกสาวเป็นคนสดใสร่าเริง แต่ลูกสาวไม่ยอมเอ่ยปากบอก แต่ต่อมาตนได้ทราบจากญาติ ว่าลูกสาวโทรไปปรึกษาว่าถูกรุ่นพี่ข่มขืน จึงสอบถามลูกสาวถึงเหตุการณ์ที่เกิดขึ้น ลูกสาวจึงเล่าให้ฟังว่า เมื่อวันศุกร์ที่ผ่านมา (10 มิ.ย.) หลังจากที่ลูกสาวเลิกเรียน และต้องเข้าเรียนพิเศษต่อจนกระทั่ง 5 โมงเย็น ขณะที่ลูกสาวกำลังจะเดินไปเข้าห้องน้ำในโรงเรียน ถูก นายโก้ ไม่ทราบชื่อจริง ซึ่งเป็นรุ่นพี่ชั้น ม.2 โรงเรียนเดียวกัน ใช้กำลังบังคับข่มขืนภายในห้องน้ำนั้น จนสำเร็จความใคร่ พร้อมกับข่มขู่ห้ามลูกสาวบอกเรื่องนี้กับผู้ใด ไม่เช่นนั้นจะถูกทำร้ายและจะป่าวประกาศให้เพื่อนคนอื่นในโรงเรียนได้รับรู้
ขณะที่ ด.ญ.ฟาง ให้การกับเจ้าหน้าที่ตำรวจว่า ก่อนเกิดเหตุหลังจากเรียนพิเศษเสร็จ ตนกำลังเดินไปเข้าห้องน้ำ ก็ถูก นายโก้ รุ่นพี่โรงเรียนเดียวกันใช้กำลังบังคับให้เข้าไปในห้องน้ำ ก็จะลงมือข่มขืน และขู่ไม่ให้ตนเล่าเรื่องดังกล่าวกับใคร ตนจึงไม่กล้าบอกใคร แต่หลังจากเกิดเหตุ เมื่อตนมาโรงเรียนก็ทราบว่าเพื่อนๆ ในชั้นเรียนต่างรู้เรื่องดังกล่าวทั้งหมด และถูกเพื่อนล้อจนเกิดความอับอาย โดยเรื่องดังกล่าวคุณครูที่โรงเรียนทราบเรื่องและเรียกตนไปเล่ารายละเอียดแล้ว อีกทั้งวอนขอให้เรื่องดังกล่าวจบสิ้นลงไป แต่ตนยังคงถูกเพื่อนที่โรงเรียนล้ออย่างหนัก จึงโทรศัพท์ไปปรึกษาญาติ ก่อนแม่จะทราบเรื่องดังกล่าว และพามาแจ้งความกับตำรวจในเวลาต่อมา
เบื้องต้นเจ้าหน้าตำรวจได้ลงบันทึกการสอบปากคำของผู้เสียหายไว้เป็นหลักฐาน พร้อมกับพา ด.ญ.ฟาง ไปตรวจสอบร่างกาย เพื่อเป็นหลักฐาน และจะเรียกตัว นายโก้ ผู้ต้องหาที่ก่อเหตุมาสอบปากคำต่อไป
