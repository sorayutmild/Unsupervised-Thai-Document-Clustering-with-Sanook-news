จากกรณีมีรายงานข่าว นายเดชา กิตติวิทยานันท์ ทนายชื่อดัง และเจ้าของแฟนเพจเฟซบุ๊ก ทนายคลายทุกข์ ได้โพสต์ข้อความถึงผู้บัญชาการตำรวจแห่งชาติ ผู้บังคับการจังหวัดนครสวรรค์ และผู้บัญชาการตำรวจภูธรภาค 6 ให้ตรวจสอบข้อเท็จจริง เกี่ยวกับเรื่องการร้องเรียนถึงนายตำรวจยศระดับ ผกก.ของโรงพักแห่งหนึ่ง ในพื้นที่ จ.นครสวรรค์ เรียกรับผลประโยชน์จากผัว-เมีย ผู้ค้ายาเสพติดรายย่อยในพื้นที่ โดยมีการเรียกรับสินบนจากผู้ต้องหาเป็นเงินจำนวน 2 ล้านบาท แต่ผู้ต้องหาไม่ยินยอม เพราะจ่ายได้แค่ 1 ล้านเท่านั้น จึงถูก ผกก.คนดังกล่าว ใช้ถุงดำคลุมหัวจนเป็นเหตุให้ขาดอากาศหายใจและเสียชีวิตในที่สุด ซึ่งภายหลังเกิดเหตุ ผกก.ก็ได้มีการบังคับให้ลูกน้องบิดเบือนสำนวนว่า ผู้ตายเสียชีวิตเองจากการขาดอากาศหายใจ พร้อมกับปิดปากผู้ต้องหาอีกราย ที่เป็นผู้หญิง ซึ่งเป็นแฟนของผู้ตาย ด้วยการปล่อยตัวโดยไม่ต้องรับผิด โดยมีรายงานว่า ผู้ต้องหายาเสพติดที่เสียชีวิตรายนี้ เสียชีวิตไปเมื่อวันที่ 6 สิงหาคม 2564 ที่ผ่านมา 
เกี่ยวกับเรื่องดังกล่าว ผู้สื่อข่าวจึงได้ตรวจสอบข้อมูล ก่อนจะทราบว่า เรื่องที่เกิดขึ้น เกิดเหตุในพื้นที่ อ.เมือง จ.นครสวรรค์ จึงได้สอบถามข้อมูลไปยังตำรวจภูธรจังหวัด ทราบว่า ขณะนี้ พล.ต.ต.ระพีพงษ์ สุขไพบูลย์ ผบก.ภ.จว.นครสวรรค์ ได้มีการตั้งให้ พ.ต.อ.สมชาย จันทร์คง  รอง ผบก.ภ.จว.นครสวรรค์  เป็นหัวหน้าคณะสืบสวนข้อเท็จจริงที่เกิดขึ้นแล้ว ซึ่งทราบว่า มีการให้ ผกก.คนดังกล่าว พร้อมกับทีมจับกุมยาเสพติด เข้าชี้แจงข้อเท็จจริงเกี่ยวกับการจับกุมสองผัว-เมีย ที่ปรากฏเป็นข่าวถูกร้องเรียน
โดยเหตุดังกล่าวเกิดเมื่อวันที่ 5 สิงหาคม ที่ผ่านมา ซึ่งทราบว่า ถึงแม้ขณะนี้พ่อของผู้เสียชีวิตจะไม่ติดใจเอาความ อ้างว่าลูกชายเสพยาเกินขนาดจริง และพักผ่อนน้อย จึงขอใช้ชีวิตอยู่อย่างสงบแล้วก็ตาม แต่ในส่วนของฝั่งแม่ของผู้ตาย ที่หย่าขาดจากสามี มีการเดินหน้าในการดำเนินคดีเพื่อเอาผิดทีมชุดจับกุม ที่ทำให้ลูกชายเสียชีวิต 
สำหรับเรื่องนี้ ผู้สื่อข่าวได้ข้อมูลจากแหล่งข่าว จนทำให้ทราบว่า เรื่องการร้องเรียนที่เกิดขึ้น เกิดจากตำรวจผู้ใต้บังคับบัญชาในชุดจับกุมรายหนึ่ง เกิดความรู้สึกผิด ที่ได้เห็นเหตุการณ์ของผู้บังคับบัญชา แสดงพฤติกรรมโหดร้าย ในการทรมานผู้ต้องหาจนเสียชีวิต และเกรงว่าทีมชุดจับกุมทุกคนจะได้รับความผิดไปด้วย ได้มีการทำจดหมายร้องเรียนไปถึงผู้บังคับบัญชาโดยตรง โดยมีการระบุข้อความในจดหมายนี้ว่า 
“ได้โปรดให้ความเป็นธรรมกับน้องเขาด้วยนะครับ และขอความเป็นธรรมกับพวกผมด้วยครับ เพราะท่าน ผกก.ท่านมักอ้างเสมอ ว่าท่านเป็นสายตรง พล.ต.ท. และเป็นลูกเขยกับท่านผู้บังคับบัญชาการ แถมยังอ้างกับพวกผมอยู่บ่อยๆว่า สนิทกับท่าน.... 
เรื่องมีอยู่ว่า เมื่อวันที่ 5 สิงหาคม ผมกับชุดยาเสพติดของโรงพัก... ได้ออกปฏิบัติหน้าที่จับกุมผู้ต้องหาพร้อมของกลางมาสองคน เป็นผู้ชายกับผู้หญิง ซึ่งทั้งสองคนเขาเป็นแฟนกัน พอมาถึงก็จับแยกสอบปากคำ ผมอยู่คอยเฝ้าดูอยู่กับผู้ต้องหาที่เป็นผู้หญิง ใช้เวลาอยู่สักพัก หัวหน้าชุดที่คุยกับผู้ต้องหาผู้ชายก็เดินไปบอกกับ ผกก.ว่า นายครับ มันยอมจบที่ 1 ล้าน ผกก.ผมตะโกนตอบกลับมาอย่างเสียงดัง(ได้ยินกันหลายคน) ล้านเดียวจะไปพออะไร ….เรียกมันสองล้านสิวะ …..พวกมึงไม่ได้เรื่อง เดี๋ยวกูเอง หลังจากนั้น ผกก.ผมก็เดินมาหาผู้ต้องหาชาย พร้อมกับเอาถุงดำคลุมหัว เพื่อต้องการทรมานน้องเขา เพราะอยากได้เงินเพิ่มอีก 1 ล้าน
ด้วยเหตุผลอะไรพวกผมไม่ทราบปรากฎว่าน้องผู้ต้องหาขาดอากาศเสียชีวิต  ผกก.แกก็เลิ่กลั่ก ทำอะไรไม่ถูก ได้แต่สั่งพวกผมว่า พวกมึงไปลบกล้องวงจรปิด แล้วเอาศพไปส่งที่โรงพยาบาล บอกกับหมอว่ามันเสพยาเกินขนาดนะ แล้วก็สั่งให้หัวหน้าชุดยาเสพติด ไปคุยกับผู้ต้องหาหญิงว่าแฟนมันช็อกตายเพราะยาเสพติด แล้วตกลงว่าไม่ต้องพูดอะไรเพื่อแลกกับอิสรภาพ หลังจากนั้นก็ส่งศพ มีผลในทางคดีชันสูตรพลิกศพ ในวันที่ 6 สิงหาคม 
พวกผมพร้อมจะให้รายละเอียดและปากคำครับ แต่ตอนนี้ขอยังไม่เปิดชื่อจริงนะครับ สิ่งที่พวกผมรู้สึกแย่เข้าไปอีกคือ หลังจากเกิดเหตุ ผกก.ผมก็เรียกพ่อน้องคนตาย แล้วเอาเงินอุดปาก โดยที่แกพูดกับพวกผมว่า "กลัวเ-ี้ยอะไร เงินซื้อได้ทุกอย่าง" ทีแรกตอนท่านมารับตำแหน่ง พวกผมก็แอบดีใจนะครับ เพราะค้นหาข้อมูลในอินเตอร์เน็ต พบว่า ท่านผกก.แกรวย มีฐานะ ขับรถเฟอรารี่ อยู่สังคมไฮโซ เคยคบหามีแฟนเป็นดารา หน้าตาท่าน ผกก.ก็ดูดี แถมยังเป็นจิตอาสา พระราชทานรุ่นแรก … ดีใจกันใหญ่เลยครับ มีคนดีเป็นพ่อพระมาแล้ว เบี้ยเลี้ยง ค่าน้ำมันหรือความสุขต่อประชาชนจะดี แต่ที่ไหนได้ครับ นี่มันโจรในคราบเครื่องแบบชัดๆ คนเรามันดูที่ภายนอกไม่ได้กันจริงๆ 
สำหรับเรื่องนี้ ผู้สื่อข่าวพยายามติดต่อไปยัง ผกก.ที่ถูกร้องเรียนแล้ว แต่ไม่สามารถติดต่อได้ อีกทั้ง เมื่อสอบถามกับเจ้าหน้าที่ตำรวจในสังกัด ที่กำลังปฏิบัติหลายนาย ต่างก็ปิดปากเงียบ ไม่ยอมพูดถึงเรื่องที่เกิดขึ้นด้วย แต่ก็มีรายงานว่า ในวันพรุ่งนี้ ทาง โรงพักจะมีการชี้แจงข้อมูลถึงเรื่องที่เกิดขึ้น
ซึ่งล่าสุดมีรายงานว่า พล.ต.ท.เชษฐา โกมลวรรธนะ จตร.(หัวหน้าจต) จัดทีมลงพื้นที่ตรวจสอบแล้ว และให้ พล.ต.ท.อภิชาติ ศิริสิทธิ์ ผบช.ภ.6 ออกคำสั่งให้ ผกก.คนดังกล่าว ไปปฏิบัติราชการที่ ศปก.ภ.6 เพื่อไม่เป็นอุปสรรคต่อการตรวจสอบข้อเท็จจริงในพื้นที่

เทียบเงินเดือนยศ "พ.ต.อ." อดีตผู้กำกับชื่อดังหลังถูกเด้ง ปมรีดเงินผู้ต้องหา 2 ล้านบาท
