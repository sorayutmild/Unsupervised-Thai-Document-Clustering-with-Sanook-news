รายงานล่าสุด  ศาลเยาวชนและครอบครัวกลาง พิพากษาจำคุกสาวซีวิค 2 ปี โทษรอลงอาญา 3 ปี พร้อมสั่งคุมประพฤติห้ามขับรถจนถึง 25 ปี
ทั้งนี้ ศาลพิเคราะห์พยานหลักฐานแล้วเห็นว่า ฝ่ายโจทก์มีประจักษ์พยานให้การยืนยันการเหตุการณ์ ทั้งผู้โดยสารที่อยู่ในรถตู้และเจ้าหน้าที่ทางยกระดับดอนเมืองโทลล์เวย์ ซึ่งขับรถตามหลังมาและเห็นเหตุการณ์ รวมทั้งหลักฐานทางนิติวิทยาศาสตร์ จึงเห็นว่าจำเลยมีความผิดจริง ฐานขับขี่รถยนต์โดยประมาท เป็นเหตุให้ผู้อื่นเสียชีวิต พิพากษาลงโทษจำคุก 3 ปี แต่จำเลยให้การนำสืบพยาน เป็นประโยชน์ต่อคดี จึงลดโทษให้ 1 ใน 3 เหลือลงโทษจำคุก 2 ปี แต่โทษจำคุกให้รอลงอาญาเป็นเวลา 3 ปี พร้อมสั่งคุมประพฤติจำเลย 3 ปี และห้ามจำเลยขับรถยนต์จนกว่าจะมีอายุครบ 25 ปีบริบูรณ์
ส่วนข้อหาใช้โทรศัทพ์มือถือขณะขับรถ โจทก์ไม่สามารถชี้ชัดได้ว่าจำเลยกระทำการดังกล่าวจริง จึงพิพากษายกฟ้อง
 
------------------------------
ศาลเยาวชนและครอบครัวกลาง นัดฟังคำสั่งคดีสาวซีวิค 09.00 น. วันนี้ หลังญาติผู้เสียหาย ไม่ขอเข้าสู่กระบวนการเยียวยา31ศาลเยาวชนและครอบครัวกลาง นัดฟังคำสั่งในคดีอัยการฝ่ายคดีเยาวชนและครอบครัว 1 เป็นโจทก์ฟ้อง น.ส.แพรวพราว (นามสมมุติ) จำเลยในความผิดฐานขับรถยนต์โดยประมาท จนเป็นเหตุให้ผู้อื่นถึงแก่ความตาย และได้รับอันตรายต่อร่างกายบาดเจ็บสาหัส และทรัพย์สินเสียหาย และใช้โทรศัพท์ขณะขับรถยนต์
จากกรณีเมื่อกลางดึก วันที่ 27 ธ.ค.53 จำเลยซึ่งเป็นเยาวชนอายุ 17 ปี ได้ขับรถยนต์ฮอนด้า ซีวิค ขึ้นบนทางยกระดับโทลล์เวย์ ขาเข้ามุ่งหน้า ถ.ดินแดง ด้วยความเร็วสูง และเมื่อมาถึงบริเวณสำนักงานปรมาณูเพื่อสันติ ได้พุ่งชนรถตู้โดยสารที่วิ่งระหว่าง มหาวิทยาลัยธรรมศาสตร์ ศูนย์รังสิต - อนุสาวรีย์ชัยสมรภูมิ เป็นเหตุให้มีผู้เสียชีวิตถึง 9 ศพ
โดยคดีนี้ ศาลเยาวชนฯ เคยนัดฟังคำพิพากษามาแล้วครั้งหนึ่ง เมื่อวันที่ 22 มิ.ย.55 ที่ผ่านมา แต่ศาลได้มีข้อเสนอแนะให้คู่ความทั้งสองฝ่าย ได้ร่วมประชุมกลุ่มสหวิชาชีพ เพื่อประเมินและหารือถึงแผนการเยียวยา และบำบัดฟื้นฟูเด็กและเยาวชน ตาม พ.ร.บ.ศาลเยาวชนและครอบครัวกลาง ซึ่งก็ได้มีการนัดประชุมกลุ่มครอบครัวเรื่อยมา ตั้งแต่วันที่ 2 ก.ค. ถึงวันที่ 30 ก.ค. ที่ผ่านมา
ทั้งนี้แม้ว่าในการประชุมกลุ่มครอบครัวครั้งสุดท้าย ฝ่ายจำเลยจะนำพวงมาลัยมาแสดงความเสียใจ พร้อมกล่าวขออภัย แต่ทางฝ่ายญาติผู้เสียหายยังคงยืนยันที่จะให้ศาลมีคำพิพากษาคดีนี้ ศาลจึงได้มีการนัดฟังคำตัดสินในวันนี้