ธนาคารอาคารสงเคราะห์ เตรียมวงเงิน 20,000 ล้านบาท จัดทำ “โครงการสินเชื่อบ้านกตัญญูเลี้ยงดู บุพารี” อัตราดอกเบี้ยปีที่ 1 - 4 เท่ากับ MRR–3.25% ต่อปี (หรือ 3.50% ต่อปี) คิดจาก MRR ธอส.ปัจจุบันเท่ากับ 6.75% ต่อปี ให้กู้สำหรับลูกกตัญญูที่มีบิดาหรือมารดาอยู่อาศัยร่วมด้วย พิเศษ!! ผ่อนชำระเงินงวดดีสม่ำเสมอ 48 เดือน รับส่วนลดอัตราดอกเบี้ยเงินกู้พิเศษ 1% ของวงเงินกู้ เพื่อนำไปตัดชำระเงินต้นทันที
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า จากนโยบายรัฐบาลที่ให้ความสำคัญกับการเตรียมความพร้อมของประเทศไทยที่กำลังเข้าสู่สังคมผู้สูงอายุ (Aging Society) โดยมอบหมายให้ ธอส.ในฐานะสถาบันการเงินเฉพาะกิจของรัฐที่มีพันธกิจ “ทำให้คนไทยมีบ้าน” จัดทำสินเชื่อบ้านดอกเบี้ยพิเศษให้กับลูกกตัญญูที่เลี้ยงดูบิดามารดา มุ่งเน้นการอยู่ร่วมกันเป็นสถาบันครอบครัวอย่างอบอุ่นตามวัฒนธรรมไทย โดยเตรียมวงเงิน 20,000 ล้านบาท จัดทำ โครงการสินเชื่อบ้านกตัญญูเลี้ยงดูบุพการี อัตราดอกเบี้ยปีที่ 1 - 4 เท่ากับ MRR–3.25% ต่อปี (หรือ 3.50% ต่อปี) คิดจาก MRR ธอส.ปัจจุบันเท่ากับ 6.75% ต่อปี
ปีที่ 5 จนถึงตลอดอายุสัญญากู้ กรณีลูกค้าสวัสดิการเท่ากับ MRR-1% ต่อปี กรณีลูกค้ารายย่อยเท่ากับ MRR-0.5% ต่อปี กรณีกู้ซื้ออุปกรณ์หรือสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัยดอกเบี้ยเท่ากับ MRR วัตถุประสงค์ให้กู้เพื่อซื้อ ปลูกสร้าง ไถ่ถอนจำนองจากสถาบันการเงินอื่น และซื้ออุปกรณ์หรือสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัย
เงื่อนไขต้องมีบิดาหรือมารดาอยู่อาศัยร่วมด้วย โดยย้ายชื่อบิดาหรือมารดาเข้าอยู่อาศัยในทะเบียนบ้านที่ใช้เป็นหลักประกันกับธนาคารภายใน 6 เดือน เพื่อยืนยันการอยู่อาศัยร่วมกัน พิเศษ!! สำหรับลูกค้าที่มีประวัติการผ่อนชำระเงินงวดดีสม่ำเสมอเป็นเวลา 48 เดือน จะได้รับส่วนลดอัตราดอกเบี้ยเงินกู้อีก 1 % ของวงเงินกู้เพื่อนำไปตัดชำระเงินต้นทันที
ลูกค้าที่สนใจสามารถยื่นคำขอกู้ได้ตั้งแต่วันที่ 1 พฤศจิกายน 2559 เป็นต้นไป ภายใต้กรอบวงเงินที่ธนาคารกำหนด สอบถามรายละเอียดเพิ่มเติมได้ที่ธนาคารอาคารสงเคราะห์ ทุกสาขาทั่วประเทศ