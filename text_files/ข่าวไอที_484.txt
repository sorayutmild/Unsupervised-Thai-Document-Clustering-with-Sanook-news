เหลือเวลาอีกไม่กี่วัน ก็จะถึงช่วงส่งท้ายปี 2015 กันแล้ว ซึ่งในปีนี้ มีสมาร์ทโฟนรุ่นเด็ดๆ จ่อเปิดตัวกันอย่างมากมายเลยทีเดียว อีกทั้งยังมาพร้อมกับเทคโนโลยีใหม่ๆ กันอย่างมากมาย ทั้ง 3D Touch บน iPhone 6S หรือจะเป็น มือถือ RAM 4 GB หน้าจอความละเอียดระดับ 2K ที่เริ่มมีให้เลือกกันหลายแบรนด์กันแล้ว



และในปี 2016 ที่จะถึงนี้ ผู้ผลิตสมาร์ทโฟนแบรนด์ดัง ไม่พลาดที่จะเข็น มือถือเรือธง มาเปิดตัวสู่ตลาดกันอย่างแน่นอน ส่วนจะมีรุ่นใดเปิดตัวบ้างนั้น มาดูกันดีกว่า
iPhone 7

สำหรับ สาวกไอโฟน ที่เปลี่ยนใจยังไม่ซื้อ iPhone 6S เพราะรอการมาของ iPhone 7 นั้น เตรียมเก็บเงินกันได้ตั้งแต่ตอนนี้เป็นต้นไป เพราะในปีหน้า iPhone 7 จ่อเปิดตัวอย่างแน่นอน แม้จะยังไม่มีช่วงเวลาเปิดตัวที่แน่ชัดเผยออกมา แต่คาดว่า คงจะอยู่ในช่วงเดือนกันยายน เหมือนเช่นทุกปี ส่วนสเปคของ iPhone 7 นั้น ตอนนี้ ยังไม่มีข้อมูลยืนยันแน่ชัด แต่คาดกันว่า น่าจะมีการเปลี่ยนแปลงในเรื่อง พอร์ตการเชื่อมต่อ โดยตัดช่องหูฟังออก แล้วเปลี่ยนพอร์ต Lightning เป็นพอร์ตสารพัดประโยชน์แทน จะเสียบสายชาร์จแบต หรือหูฟัง ก็สามารถทำได้ในพอร์ตเดียว
นอกจากนี้ ยังคาดกันว่า iPhone 7 จะมาพร้อมกับคุณสมบัติในการกันน้ำ และบางลงกว่าเดิมอีกด้วย ส่วนข้อมูลดังกล่าวนี้ จะเป็นจริงมากน้อยแค่ไหน ต้องติดตามกันต่อยาวๆ
Samsung Galaxy S7 กับ Samsung Galaxy S7 Edge

มีรายงานว่า จะเปิดตัวเร็วกว่าปีที่ผ่านมา สำหรับ Samsung Galaxy S7 กับ Samsung Galaxy S7 edge มือถือรุ่นสานต่อ ที่คาดว่า น่าจะเผยโฉมในงาน MWC 2016 เดือนกุมภาพันธ์นี้ ซึ่งข้อมูลล่าสุด เผยว่า Samsung Galaxy S7 จะมาพร้อมกับ หน้าจอขนาด 5.1 นิ้ว แบบ QHD, หน่วยประมวลผลแบบ Octa-Core, RAM 4 GB และกล้องความละเอียด 20 ล้านพิกเซล นอกจากนี้ ยังเพิ่มฟีเจอร์ใหม่ คล้ายกับ 3D Touch บน iPhone 6S และรองรับหน่วยความจำเสริมภายนอกแบบ microSD Card อีกด้วย
สำหรับ 2 รุ่นนี้ ไม่ต้องรอลุ้นกันนาน เพราะอีกไม่กี่เดือน ก็จะเปิดตัวแล้ว
LG G5

สมาร์ทโฟนจากแดนกิมจิอีกรุ่น กับ LG G5 ที่ถือว่า มาพร้อมกับสเปคแบบจัดเต็มไม่แพ้รุ่นอื่นๆ กันเลยทีเดียว ทั้งหน้าจอแสดงผลขนาด 5.5 นิ้ว ความละเอียด 2560 x 1440 พิกเซล, ชิปเซ็ต Qualcomm Snapdragon 820 แบบ Octa-Core Processor, RAM 4 GB, กล้องด้านหลัง ความละเอียด 20 ล้านพิกเซล พร้อมระบบกันภาพสั่น และ Laser Auto Focus, รองรับเทคโนโลยี Quick Charge 3.0, รัน Android 6.0 Marshmallow และรองรับการสแกนลายนิ้วมือที่ด้านหลังตัวเครื่อง นอกจากนี้ ยังคาดว่า น่าจะมาพร้อมกับบอดี้แบบ Unibody Aluminium อีกด้วย
Sony Xperia Z6

ที่สุดแห่ง มือถือกันน้ำ กับ Sony Xperia Z6 ที่คาดว่า น่าจะได้เห็นตัวจริงในช่วงครึ่งหลังของปี 2016 และจะยังไม่นำมาเผยโฉมในงาน CES 2016 และ MWC 2016 อย่างแน่นอน โดยสเปคของ Sony Xperia Z6 นั้น ในตอนนี้ ยังไม่มีข้อมูลยืนยันแน่ชัด แต่คาดว่า น่าจะใช้ชิปเซ็ต Qualcomm Snapdragon 820, เทคโนโลยีหน้าจอแบบ Triluminous 2K LED Display, ตัวเครื่องกันน้ำกันฝุ่น, เซ็นเซอร์สแกนลายนิ้วมือ และเทคโนโลยีใหม่คล้าย Touch ID อีกด้วย
HTC One M10

แม้ว่าในปีนี้ HTC One M9 จะไม่ค่อยรุ่งในตลาดสมาร์ทโฟนอย่างที่คาดไว้ แต่ปีหน้า เจอกันแน่กับ HTC One M10 ที่คาดกันว่า น่าจะได้เห็นตัวจริงกันช่วงไตรมาสที่ 2 ของปี 2016 ส่วนสเปคของ HTC One M10 นั้น ตอนนี้ยังไม่มีข้อมูลเผยออกมา
Project Ara

Project Ara โครงการที่พูดถึงกันมาอย่างยาวนานข้ามปี แต่ยังไม่เป็นรูปเป็นร่างเนื่องจากติดปัญหาบางประการ กับสมาร์ทโฟนที่สามารถปรับสเปคเองได้ แถมยังถอดเปลี่ยนโมดูลได้เองแบบง่ายๆ โดยคาดว่า ในปีหน้า น่าจะเห็น สมาร์ทโฟนใน Project Ara ได้วางจำหน่ายกันอย่างจริงจังเสียที
 
สำหรับรายชื่อสมาร์ทโฟนข้างต้น เชื่อได้เลยว่า หลายๆ ท่านคงจะคาดเดากันไว้อยู่แล้ว ซึ่งปีหน้าฟ้าใหม่ที่จะถึงนี้ คงจะมีข่าวคราวเกี่ยวกับ สมาร์ทโฟนเรือธง เหล่านี้ ให้ชมกันอย่างแน่นอน
 
ที่มา : gottabemobile.com 

แปลและเรียบเรียง : techmoblog.com
