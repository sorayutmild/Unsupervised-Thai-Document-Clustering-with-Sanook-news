iPhone 8 (ไอโฟน 8) อัปเดตสเปก ราคา ล่าสุด : สรุป 10 ฟีเจอร์ใหม่ที่คาดว่าจะมีบน ไอโฟน 8 ก่อนงานเปิดตัวในเดือนกันยายนนี้
สำหรับใครที่ติดตามข่าวสาร iPhone มาโดยตลอด คงจะทราบกันดีว่าหลายสื่อคาดกันว่า ในปีนี้ จะมีการเปิดตัว iPhone ถึง 3 รุ่นด้วยกัน ซึ่งรุ่นที่ได้รับความสนใจมากที่สุดในตอนนี้ นั่นก็คือ iPhone 8 หรือ iPhone Edition นั่นเอง เพราะถือว่า เป็นรุ่นที่พลิกโฉมทั้งในเรื่องของ ดีไซน์ และฟีเจอร์ต่าง ๆ แบบครั้งใหญ่ ที่เรียกได้ว่า อาจจะเป็นรุ่นที่หลาย ๆ คนรอคอยกันมานานมากที่สุดอีกด้วย
และที่ผ่านมา ข่าวลือเกี่ยวกับ iPhone 8 ก็มีอัปเดตกันทุกสัปดาห์ โดยทีมงาน techmoblog ได้รวบรวมข้อมูลที่น่าสนใจ และความเป็นไปได้บน iPhone 8 มาสรุปให้อ่านกัน มาดูกันดีกว่าว่า ถ้าหาก iPhone 8 เปิดตัวในปีนี้ จะมีรูปลักษณ์เปลี่ยนไปอย่างไร และน่าสนใจมากแค่ไหน
 1. หน้าจอแบบชิดขอบ บอดี้แบบกระจก ตัดปุ่ม Home ออก ทดแทนด้วยปุ่ม Home แบบสัมผัส

สำหรับ iPhone 8 นั้น จะมีการเปลี่ยนแปลงกันตั้งแต่ดีไซน์ภายนอกเลยทีเดียว อย่างแรกก็คือ ปุ่ม Home แบบดั้งเดิมที่ถือว่า เป็นเอกลักษณ์ของ iPhone นั้น จะถูกตัดออกไป ซึ่งพื้นที่บนปุ่ม Home เดิมนั้น จะเปลี่ยนเป็นส่วนของหน้าจอ และแทนที่ด้วยปุ่ม Home แบบสัมผัสแทน ทำให้ iPhone 8 มีพื้นที่แสดงผลที่เพิ่มมากขึ้น คาดว่า น่าจะมีขนาดหน้าจออยู่ที่ 5.2 - 5.8 นิ้ว แต่ขนาดตัวเครื่อง จะเท่ากับ iPhone 7 ที่มีขนาดหน้าจอ 4.7 นิ้วเท่านั้น
ด้านวัสดุการออกแบบ คาดว่า ยังคงเป็นดีไซน์แบบ Unibody เหมือนเดิม แต่สิ่งที่เพิ่มเติมเข้ามาก็คือ ด้านหน้าและด้านหลังตัวเครื่องจะครอบด้วยกระจก ที่ทำให้ตัวเครื่องแข็งแกร่ง และดูพรีเมียมมากกว่าเดิม
 2. Touch ID ฝังใต้จอ

 
ถ้าหากปุ่ม Home ถูกตัดออกไป แล้วแทนที่ด้วยปุ่ม Home แบบสัมผัส คำถามที่หลาย ๆ ท่านสงสัยนั่นก็คือ แล้วเซ็นเซอร์สแกนลายนิ้วมือ หรือ Touch ID จะไปอยู่ไหน? แรก ๆ นั้นคาดกันว่า อาจจะย้ายตำแหน่งของ Touch ID ไว้ไปด้านหลังตัวเครื่อง คล้ายกับบน Samsung Galaxy S8 เนื่องจาก Apple มีปัญหาด้านการผลิตเซ็นเซอร์ Touch ID ที่ฝังลงหน้าจอ แต่ตอนหลังมีรายงานข่าวว่า สามารถแก้ปัญหาดังกล่าวได้แล้ว ซึ่ง Touch ID จะฝังไว้บนหน้าจอแทน
 3. กล้องคู่ด้านหลังแบบแนวตั้ง

สำหรับกล้องคู่บน iPhone นั้น เปิดตัวบน iPhone 7 Plus ด้วยความละเอียดระดับ 12 ล้านพิกเซล เช่นเดียวกับ iPhone 8 ที่คาดว่า จะมาพร้อมกับกล้องคู่เช่นกัน แต่มีการจัดเรียงแบบแนวตั้งแทน ส่วนตำแหน่งของไฟแฟลชนั้น ยังไม่ได้ข้อสรุปว่าจะอยู่ตรงส่วนใด ด้านคุณภาพของเลนส์นั้น จะดีกว่า iPhone 7 Plus แค่ไหน และมาพร้อมกับความละเอียดเท่าไร ในตอนนี้ยังไม่มีข้อมูลเผยออกมา
 4. เพิ่มระบบสแกนม่านตา และระบบจดจำใบหน้า

นอกจาก iPhone 8 จะมีการเปลี่ยนแปลงด้านดีไซน์แล้ว ยังมีการนำเทคโนโลยีใหม่ ๆ เพิ่มเข้ามา หนึ่งในนั้นก็คือ ระบบสแกนม่านตา (Iris Scanner) และระบบจดจำใบหน้า (Facial Recognition) ซึ่งใช้ระบบ 3 มิติเข้าช่วย โดยเบื้องต้นนั้น คาดว่า นำมาเสริมทัพด้านความปลอดภัย เพิ่มเติมจากระบบ Passcode และ Touch ID แต่ทั้ง 2 ฟังก์ชันใหม่ จะถูกนำไปใช้ในด้านใดอีกบ้างนั้น ตอนนี้ยังไม่มีรายงานในส่วนนี้
 5. รองรับระบบการชาร์จแบบไร้สาย

ลือกันมานาน แต่ไม่มีวี่แววว่า ฟีเจอร์นี้จะมีให้ใช้บน iPhone เสียที แต่ล่าสุด คาดกันว่า ระบบการชาร์จแบบไร้สาย จะมีให้ใช้งานบน iPhone 8 แล้ว แต่ยังไม่ยืนยันว่า ฟีเจอร์ดังกล่าวบน iPhone 8 จะมาในลักษณะของแท่นชาร์จ คล้าย Apple Watch หรือจะเป็น การชาร์จไร้สายแบบระยะไกล ที่เมื่อตอนต้นปีที่ผ่านมา มีรายงานว่า แอปเปิล ได้ว่าจ้างผู้เชี่ยวชาญด้านนี้โดยเฉพาะเข้ามาเป็น Supplier รายใหม่
6. มาพร้อมชิปเซ็ต Apple A11 และ RAM 3 GB

ในด้านฮาร์ดแวร์นั้น คาดว่า iPhone 8 จะมาพร้อมกับชิปเซ็ต Apple A11 ที่เร็วและแรงกว่า iPhone 7 ส่วนหน่วยความจำ RAM อยู่ที่ 3 GB เท่ากับ iPhone 7 Plus ซึ่งถ้าหากมองตัวเลขของ RAM แล้ว แม้จะดูน้อยกว่าเมื่อเทียบกับ มือถือ Android รุ่นเรือธงบางรุ่น ที่มาพร้อมกับ RAM 6-8 GB กันไปแล้ว แต่สำหรับระบบ iOS นั้น ไม่จำเป็นต้องใช้ RAM มากขนาดนั้นเนื่องจากตัวระบบไม่สิ้นเปลืองทรัพยากรเท่าใดนัก
 7. กันน้ำกันฝุ่นตามมาตรฐาน IP68

ไม่ต้องรอข่าวลือก็น่าจะเดากันได้ว่า iPhone 8 จะมาพร้อมกับคุณสมบัติด้านการกันน้ำกันฝุ่นเช่นเดียวกับ iPhone 7 และ iPhone 7 Plus อย่างแน่นอน ซึ่งปัจจุบันทั้ง 2 รุ่นมาพร้อมมาตรฐานการกันน้ำกันฝุ่นที่ระดับ IP67 แต่สำหรับ iPhone 8 อาจจะขยับไปที่ IP68 เช่นเดียวกับ Samsung Galaxy S8
 8. พอร์ตการเชื่อมต่อยังคงเป็น Lightning ไม่ใช่ USB-C และตัดช่องหูฟังออก

ปัจจุบัน มือถือเรือธง ส่วนใหญ่ มีการเปลี่ยนพอร์ตการเชื่อมต่อจาก microUSB เป็น USB-C แล้ว แต่สำหรับ iPhone 8 นั้น ยังคาดว่า น่าจะยังเป็นพอร์ต Lightning เหมือนเดิม แม้ว่าผลิตภัณฑ์รุ่นใหม่ ๆ อย่าง MacBook Pro จะเปลี่ยนไปใช้พอร์ต USB-C แล้วก็ตาม เช่นเดียวกับ ช่องหูฟังขนาดมาตรฐาน 3.5 มิลลิเมตร ก็ถูกตัดออกเช่นเดียวกับ iPhone 7 และ iPhone 7 Plus แต่สามารถฟังเพลงผ่านหูฟังแบบ Bluetooth หรือใช้ตัวแปลงพอร์ตหูฟังแทน
 9. แบตเตอรี่ขนาดความจุมากขึ้น

ไม่ว่าจะเปิดตัว iPhone มากี่รุ่น สิ่งหนึ่งที่ผู้ใช้อยากให้ แอปเปิล ปรับปรุงมากที่สุด นั่นก็คือ แบตเตอรี่ เพราะ iPhone ความจุแบตเตอรี่ค่อนข้างน้อย ทำให้ผู้ใช้ส่วนใหญ่ มักจะเจอกับปัญหาแบตเตอรี่หมดเร็ว และใช้งานได้ไม่เต็มวัน ซึ่ง iPhone 8 อาจจะมีการปรับเมนบอร์ดภายในใหม่ โดยปรับให้เมนบอร์ดมีขนาดที่เล็กลง เพื่อเพิ่มพื้นที่ให้กับแบตเตอรี่ สามารถใส่ความจุได้มากขึ้น ซึ่งตอนนี้ คาดกันว่า แบตเตอรี่บน iPhone 8 จะมีลักษณะเป็นรูปตัว L มีขนาดที่ใหญ่ขึ้น ทำให้สามารถใช้งานได้ยาวนานขึ้น
 10. ทำงานบนระบบปฏิบัติการ iOS 11
สำหรับเรื่องเวอร์ชันของระบบปฏิบัติการ iOS นั้น ถ้าหาก iPhone 8 เปิดตัวในช่วงปลายปีนี้ตามการวิเคราะห์จากหลาย ๆ สื่อ ก็เป็นไปได้ที่จะทำงานบนระบบปฏิบัติการ iOS 11 ณ จุดนี้ไม่น่าพลิกโผ ซึ่งสิ่งที่น่าจับตามอง ก็คือ iOS 11 จะมีลูกเล่นใหม่ ๆ อะไรบ้าง
 สำหรับข้อมูลข้างต้น เป็นเพียงแค่การคาดเดาของทีมงาน techmoblog ที่ได้รวบรวมข้อมูลจากข่าวลือที่ผ่านมา สรุปให้เห็นภาพกันแบบชัด ๆ ซึ่ง iPhone 8 จะมีคุณสมบัติอย่างไร และเปิดตัวในปีนี้หรือไม่ คงต้องติดตามกันต่อไปครับ
 