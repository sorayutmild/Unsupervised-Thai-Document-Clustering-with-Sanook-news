(1 ก.ค.) พ.ต.ต. ภูมิพัฒน์ นามพุทธา พนักงานสอบสวน สภ.เมืองพัทยา ได้รับแจ้งเหตุมีหญิงต่างชาติถูกคนร้ายล่อลวง หวังพาไปข่มขืนที่โรงแรมฟูลเลิฟอินน์ ซอยบงกช พัทยาใต้ หมู่ 10 ต.หนองปรือ อ.บางละมุง จ.ชลบุรี โดยที่เกิดเหตุเป็นโรงแรมแบบม่านรูด พบผู้เสียหายเป็นนักท่องเที่ยวสาวสัญชาติเกาหลี อายุ 26 ปี อยู่ในอาการมึนเมาสุราอย่างหนัก พูดจาไม่รู้เรื่อง เดินส่งเสียงโวยวายอยู่ภายในโรงแรม 
พนักงานของโรงแรมดังกล่าวให้การเบื้องต้นว่า ช่วงที่เกิดเหตุมีชายฉกรรจ์ 2 คน ทราบชื่อแล้ว 1 คน คือนายไกรสิทธิ์ สมพงษ์ อายุ 37 ปี ทั้งคู่สวมเสื้อกั๊กวินรถจักรยานยนต์รับจ้างสีแดง ขับขี่รถจักรยานยนต์ยี่ห้อฮอนด้า เวฟ 100 สีขาว-ดำ หมายเลขทะเบียน ขรพ 277 ชลบุรี พานักท่องเที่ยวรายนี้เข้ามาที่โรงแรม เปิดห้องพักและช่วยกันฉุดกระชากร่างน.ส.คิมเข้าไปในห้อง แต่นักท่องเที่ยวแดนกิมจิไม่ยอม มีการต่อสู้ขัดขืน และร้องตะโกนโวยวายดังลั่นโรงแรม คนร้ายทั้งสองจึงเปลี่ยนเป็นเอากระเป๋าสะพายไป แล้วพากันขับรถหลบหนีออกไปจากโรงแรมทันที
 
 