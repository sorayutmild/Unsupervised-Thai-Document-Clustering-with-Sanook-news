รายการสมาคมเมียจ๋า เอาใจคนที่มีความเชื่อเรื่องกุมารทอง ด้วยการเชิญ หมอช้าง อาจารย์ช้าง ทศพร ศรีตุลา มาเล่าเรื่องราวเกี่ยวกับความเชื่อ ตำนานของกุมารทองให้เราได้ทราบกัน
หมอช้าง แนะนำการเลี้ยงกุมารทอง
"กุมารทอง" ตามตำนานความเชื่อที่เราเคยได้ยินกันมา อย่างเช่นเรื่องขุนช้างขุนแผน ที่มีการนำเด็กที่ตายขณะแม่ยังท้องกลมอยู่เอามาย่างทำพิธี จึงได้ออกมาเป็น "กุมารทอง" เหมือนเป็นการขังหรือเลี้ยงดวงวิญญาณเอาไว้ให้มาดูแลผู้ที่เป็นเจ้าของ
คลิปวีดีโอ รายการสมาคมเมียจ๋า หมอช้างเล่าถึงเรื่องราวของกุมารทอง

แต่มาในปัจจุบัน "กุมารทอง" การบูชากุมารทองได้เปลี่ยนไป ไม่มีการย่างเด็กทำพิธีแบบโบราณแล้ว แต่จะใช้เป็นมวลสารตามความเชื่อไม่ว่าจะเป็น ดินจาก 7 ป่าช้า , 7 ธาตุ, 7 วัด หรือไม้ที่ตายขณะยืนต้น (โบราณเชื่อว่าจะเป็นไม้ที่มีสิ่งศักดิ์สิทธิ์สิงอยู่)
ซึ่งสมัยก่อนก็อาจจะใช้แค่ดินและไม้ แต่พอมาในปัจจุบันวิวัฒนาการเปลี่ยนไป ก็ถูกเปลี่ยนมาเป็นเรซิ่น พลาสติก และวัสดุอื่นๆ อีกมากมาย แตกต่างกันออกไป
กุมารทอง
โดยกุมารทองสามารถแบ่งได้ใหญ่ๆ เป็น 2 สาย คือ
สายเทพ คือ จะเป็นการรูปเด็กมาปลุกเสกอันเชิญสิ่งศักดิ์สิทธิ์เข้ามาอยู่ในตัวเด็ก
สายพราย คือ จะเป็นการนำสิ่งมวลสารแปลก เช่น เถ้ากระดูก วิญญาณผีตายโหงมารวมอยู่ในกุมารด้วย
สุดท้ายแล้วก็ขึ้นอยู่กับเกจิอาจารย์ผู้ที่ปลุกเสกจะควบคุมให้กุมารทองนั้นดีหรือร้าย
กุมารทองเดิมทีในอดีตคนส่วนใหญ่จะเลี้ยงไว้เฝ้าบ้าน เวลามีเหตุเพศภัยเกิดขึ้นก็จะคอยมาเตือน รวมไปถึงบางคนก็ใช้ในเรื่องของการค้าขายช่วยให้ค้าขายดี เมตตามหานิยม
สำหรับคนที่เลี้ยงกุมารทองก็จะมีการตั้งชื่อที่เป็นมงคลให้กับกุมารทองที่ตนเองเลี้ยงเอาไว้ด้วยเช่นกัน ตัวอย่างเช่น น้องนำโชค น้องนำชัย เป็นต้น
กุมารทอง
การบูชากุมารทอง
ปกติแล้วโดยส่วนใหญ่เราจะเห็นตามร้านค้าที่บูชากุมารทอง จะถวายน้ำแดง นม ขนม ของเล่น เพราะเชื่อว่าเป็นของที่เหมาะกับเด็ก ซึ่งจริงๆแล้วก็สามารถถวายได้ตามความเชื่อของแต่ละบุคคลไม่มีถูกไม่มีผิด
กุมารทอง
ขั้นตอนการบูชา
สำหรับใครที่เพิ่งไปเช่ากุมารทองมาจากวัดใหม่ๆ ก็ควรที่จะต้องขออนุญาตกับสิ่งศักดิ์สิทธิ์ในบ้านก่อนพากุมารทองเข้าบ้าน และเมื่อเข้ามาในบ้านแล้วก็ต้องแนะนำคนในบ้านให้กับกุมารทองได้ทราบด้วยว่าในบ้านนี้มีใครอยู่บ้าง
หรือหากมีแขกมาเยือนที่บ้านก็ต้องแนะนำต้องบอกกุมารทองด้วยเช่นกัน เหมือนกับเราเลี้ยงเด็กคนนึงไว้ที่บ้าน จะกินข้าวก็เรียกมาทานด้วย
ส่วนข้อห้าม คือ ไม่ควรวางเสมอหิ้งพระ ไม่ควรวางทิศตะวันตก ไม่ควรวางที่ปลายเท้า
กุมารทอง
กุมารทองที่เป็นที่ขึ้นชื่อ ถ้าพูดถึงกุมารทองต้องนึกถึง หลวงพ่อเต๋ วัดสามย่าม จังหวัดนครปฐม กุมารทองที่นี่เรียกได้ว่าศักดิ์สิทธิ์และขึ้นชื่อเป็นอย่างมาก และหลังจากที่ท่านมรณภาพไปก็จะมี "หลวงปู่แย้ม" ที่มารับช่วงต่อในเรื่องกุมารทองนี้
กุมารทอง
และที่พลาดไม่ได้สำหรับแวดวงคนบันเทิงที่เรารู้จักกันเป็นอย่างดี ฝาแฝด "แจ๊ค - จิลล์" ที่เลี้ยงกุมารทองไว้เป็นพันๆ องค์ จนกลายเป็นผู้เชียวชาญด้านกุมารทอง ได้มาเล่าประสบการณ์ที่ได้จากกุมารทองให้เราได้ฟังว่า
 "เราต้องหาเหตุผลก่อนว่าเราอยากเลี้ยงเพราะอะไร บูชาเค้าก่อน เซ่นไหว้เค้าก่อน ที่จะขออะไรจากเค้า หมั่นบน หมั่นไหว้ เชื่อได้แต่อย่างมงาย "
กุมารทอง
แต่สุดท้ายแล้วเรื่องวัฒนธรรมความเชื่อนี้เป็นสิ่งที่อยู่คู่กับคนไทยมานานจนแทบจะแยกกันไม่ออก ก็สุดแท้แต่ความเชื่อความศรัทธาของแต่ละคนที่จะมองเชื่อได้แต่ต้องไม่งมงายค่ะ .....