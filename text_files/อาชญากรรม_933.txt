เปิดหลักฐานและพยานสำคัญ ไม้เด็ดมัด "เสี่ยอ่าง" ชูวิทย์ ถูกศาลฎีกาพิพากษากลับให้ยึดทรัพย์ รวม 3.4 ล้านบาท ตกเป็นของแผ่นดิน 
จากกรณี วานนี้ (29 ก.ย.)ศาลฎีกาพิพากษากลับให้ยึดทรัพย์ชูวิทย์ กมลวิศิษฎ์ รวม 3.4 ล้านบาท ตกเป็นของแผ่นดิน ฐานค้าประเวณี ผิดกฎหมายฟอกเงิน ไปดูกันว่าเพราะอะไร ที่ทำให้ "เสี่ยอ่าง" ชูวิทย์ จึงดิ้นไม่หลุด 
จากคำพิพากษาของศาลฎีกา ระบุชัดว่าความผิดของชูวิทย์คือ เป็นธุระจัดหา ล่อไป หรือชักพาไปซึ่งบุคคลใดเพื่อให้บุคคลนั้นค้าประเวณี เป็นการกระทำแก่บุคคลอายุกว่า 15 ปี แต่ไม่เกิน 18 ปี เป็นเจ้าของกิจการค้าประเวณี ซึ่งมีบุคคลอายุกว่า 15 ปี แต่ไม่เกิน 18 ปี ทำการค้าประเวณีอยู่ด้วย อันเป็นความผิดมูลฐานตามพ.ร.บ.ป้องกันและปราบปรามการฟอกเงิน พ.ศ. 2542
หลักฐานสำคัญที่มัดชูวิทย์ คือ ถุงยางอนามัย รายงานการตรวจสอบสถานบริการอาบอบนวดในเครือเดวิส กรุ๊ป ก็พบถุงยางอนามัยใช้แล้วจากกองขยะของสถานบริการโคปาคาบาน่า และบาบาล่า 153 ถุง สถานบริการเอ็มมานูเอล 30 ถุง สถานบริการฮอนโนลูลู 9 ถุง
โดยพยานยืนยันว่า มีผู้พาไปทำงานเป็นพนักงานนวดที่สถานบริการอาบอบนวดฮอนโนลูลู ที่จัดให้พนักงานนวดทุกคนร่วมประเวณีกับลูกค้า โดยการสมัครเข้าทำงานจะต้องตรวจรูปร่างหน้าตาและร่างกายโดยไม่สวมเสื้อผ้า ตรวจโรค ตรวจเลือด และตรวจภายใน และการฝึกสอนวิธีการอาบน้ำให้กับลูกค้า ได้รับค่าตอบแทนรอบละ 1,900 บาท วันหนึ่งจะทำงานได้ 3-5 รอบ และยังมีพยาน 2 ปาก ซึ่งทำงานเป็นพนักงานอาบอบนวดที่สถานบริการ จูเลียน่าและฮอนโนลูลู ให้การเกี่ยวกับรายละเอียดตั้งแต่การไปสมัครงาน การให้บริการลูกค้า และยังระบุอีกว่าหากไม่ยอมให้บริการทางเพศกับลูกค้าจะถูกนายสมชาย เจนใจ ทำร้ายพยาน
อ่านคำพิพากษาศาลฎีกาพิพากษากลับให้ยึดทรัพย์ชูวิทย์ กมลวิศิษฎ์ คลิกที่นี่