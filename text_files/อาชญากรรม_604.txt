ญาติเตรียมนำตัวหญิงแต่งชุดตำรวจทุบรถเชฟโรเลต เข้ามอบตัววันนี้ (10 ก.ย.) ด้านพี่ชายที่เป็นตำรวจ เผยน้องสาวมีอาการทางจิตกรณี ด.ต.รัชพล โรมรัน ผู้บังคับหมู่งานป้องกันและปราบปราม สภ.หนองขาม อ.ศรีราชา จ.ชลบุรี พร้อมภรรยาแต่งเครื่องแบบข้าราชการตำรวจยศ ร.ต.อ. อ้างชื่อว่า ร.ต.อ.หญิงพลอยไพลิน ศักดิเดช ภาณุพันธ์ ณ อยุธยา ประพฤติตัวไม่เหมะสม ใช้ค้อนทุบที่กระจกรถเชฟโรเลต และชักปืนข่มขู่ผู้จัดการศูนย์เชฟโรเลต เนื่องจากไม่พอใจที่ซ่อมสีรถเพี้ยนไปจากของเดิม จากการตรวจสอบสารบบของตำรวจในส่วนกลางไม่พบรายชื่อ ร.ต.อ.หญิงพลอยไพลิน นั้น
ล่าสุดวานนี้ (9 ก.ย.) ด.ต.รัชพล เดินทางเข้าพบ พ.ต.ท.ชัยกฤต วิชิตมาก พนักงานสอบสวน สภ.เมืองชลบุรี เพื่อให้ปากคำรายละเอียดเกี่ยวกับรถยนต์คันที่มีปัญหา แต่ไม่ยินยอมให้รายละเอียดเกี่ยวกับ ร.ต.อ.หญิงพลอยไพลิน ขณะที่ พ.ต.อ.คมสันต์ โยธคล ผกก.สภ.หนองขาม ในฐานะผู้บังคับบัญชาของ ด.ต.รัชพล กล่าวว่า เท่าที่ทราบ หญิงคนนี้คบหากับ ด.ต.รัชพล มานานนับปี โดยอ้างกับ ด.ต.รัชพล ว่าเป็นตำรวจชั้นสัญญาบัตร เป็นพยาบาล และมักให้ ด.ต.รัชพลไปรับที่โรงพยาบาลตำรวจบ่อยครั้ง และหลังเกิดเหตุก็หายไป ไม่สามารถติดต่อได้
ขณะที่ พล.ต.ท.ปัญญา มาเม่น ผู้บัญชาการตำรวจภูธรภาค 2 (ผบช.ภ.2) ได้รับแจ้งข้อมูลจากพลเมืองดีรายหนึ่งว่า ผู้หญิงที่สวมเครื่องแบบ ร.ต.อ.ไม่ใช่ตำรวจจริง แต่เป็นพลเรือนจบการศึกษาชั้น ม.6 ซึ่งเป็นคนที่รู้จักมักคุ้นกัน มีชื่อว่า "เล็ก" อายุประมาณ 30 ปี ภูมิลำเนาอยู่ที่ จ.ตราด มีพี่ชายเป็นตำรวจยศ "ส.ต.อ." สังกัด สภ.ไม้รูด จ.ตราด จึงสั่งการให้สภ.ไม้รูด สอบถามข้อเท็จจริงจาก ส.ต.อ.คนที่พลเมืองดีอ้างถึง กระทั่งทราบว่าข้อมูลดังกล่าวเป็นเรื่องจริง โดย ส.ต.อ.คนนี้ ยอมรับว่าผู้หญิงที่ปรากฏในคลิปคือน้องสาว ไม่ได้เป็นตำรวจ และครอบครัวไม่ทราบว่าน้องสาวได้สร้างความเสื่อมเสียให้แก่วงการตำรวจ และยังอ้างว่าน้องสาวน่าจะมีปัญหาทางด้านจิตใจ จึงพยายามติดต่อน้องสาว เพื่อให้เข้ามอบตัวภายในวันจันทร์นี้ (10 ก.ย.)
ต่อมาพ.ต.ท.ธีรศักดิ์ เจริญศรี รอง ผกก.สส.สภ.เมืองชลบุรี เปิดเผยกับผู้สื่อข่าวว่า ล่าสุดภรรยาของ ด.ต.รัชพล ที่ปรากฎในภาพข่าว ได้ให้ญาติโทรศัพท์ติดกับพนักงานสอบสวน สภ.เมืองชลบุรี เพื่อติดต่อขอบมอบตัวในวันที่ 10 ก.ย. ในช่วงบ่ายๆ แล้ว