(5 ก.ย.) พล.ต.ท.ประวุฒิ ถาวรศิริ ผู้ช่วย ผบ.ตร. ในฐานะโฆษก ตร. กล่าวว่า การตรวจค้นบ้านพักภายในซอยราษฎร์อุทิศ 34 ย่านมีนบุรี พบว่าบ้านหลังนี้ น.ส.วรรณาเคยไปปรากฏตัว มีพยานเห็นว่าอุ้มลูกไปที่นั่น ส่วนจะเกี่ยวข้องอย่างไรต้องขยายผลก่อน นอกจากนี้การตรวจสอบภายในบ้านหลังดังกล่าว ยังพบตาชั่งขนาดเล็กที่อาจนำไปใช้ตวงสารเคมี
นอกจากนี้ จะมีจุดที่ต้องตรวจค้นเกี่ยวกับแห่งอื่นๆ เช่น แหล่งฟอกเงิน แต่ต้องดูผลการตรวจสารเคมีที่พบ จะบ่งชี้ไปยังประเด็นอื่นๆ ได้อีก การยึดของกลางจากชาย 2 คนที่ควบคุมตัว พบธนบัตรแต่เปิดเผยไม่ได้ว่าของประเทศใด ส่วนพาสปอร์ตที่พบในผู้ต้องหา ได้ส่งให้สถานทูตประเทศที่เกี่ยวข้องตรวจสอบยืนยันแล้ว
รายงานข่าวแจ้งจากการตรวจสอบพยานหลักฐานทางนิติวิทยาศาสตร์ ในส่วนของนายอาเดม คาราดัก หรือนายบิลาเติร์ก มูฮัมหมัด ที่จับได้ที่ย่านหนองจอก ไม่พบว่ามีการสัมผัสเกี่ยวข้องกับส่วนประกอบระเบิด เชื่อว่าเป็นผู้ทำหน้าที่เฝ้าของเท่านั้น ขณะที่นายยูซุฟูนั้น จากการสืบสวนพบความเป็นไปได้สูงว่ามีหน้าที่กดระเบิดที่ศาลท้าวมหาพรหม
โดยนายยูซุฟูนั้น จบวิศวกรรมศาสตร์ด้านเคมี จากมหาวิทยาลัยชื่อดังในประเทศจีน มีความรู้เชี่ยวชาญด้านเคมีเป็นอย่างดี และเชื่อว่าเป็นมือประกอบระเบิดด้วย ในวันเกิดเหตุได้นั่งรถแท็กซี่มาจากย่านมีนบุรีพร้อมกระเป๋าเป้บรรจุระเบิดมาลงหัวลำโพง ก่อนส่งต่อกระเป๋าเป้ให้กับชายเสื้อเหลืองย่านหัวลำโพง จากนั้นทั้งสองแยกกันเดินทางมาที่ศาลท้าวมหาพรหม
 โดยชายเสื้อเหลืองนำกระเป๋าเป้ไปวาง ส่วนนายยูซุฟูแฝงตัวอยู่บนสกายวอล์กและคาดว่าเป็นผู้กดรีโมทระเบิด