
เป็นข่าวช็อกวงการบันเทิงที่สุด จากกรณีการเสียชีวิตของ "น้องอิน ณัฐนิชา เชิดชูบุพการี" หลังประสบอุบัติเหตุทางรถยนต์ จากไปด้วยวัยเพียง 20 ปี คงเหลือไว้แต่เพียงภาพความน่ารักสดใสและผลงานที่จะอยู่ในใจแฟนละครตลอดไป ซึ่งเพื่อนๆ พี่น้องในวงการบันเทิงที่เคยร่วมงานกับน้องอิน รวมถึงได้ติดตามผลงานตั้งแต่สมัยยังเป็นดาราเด็ก ต่างโพสต์ข้อความอาลัย อาทิ อู ภาณุ สุวรรณโณ , แทค ภรัณยู , เกรท วรินทร , แก้ม วิชญาณี ฯลฯ
ล่าสุด เบล เพื่อนชายคนสนิทของน้องอิน ได้โพสต์ภาพและข้อความอาลัยที่กลั่นออกมาจากหัวใจถึงดาราสาวผู้ล่วงลับ ผ่านเฟซบุ๊ก Puvarin Dangcharoensuk ระบุว่า...
"เป็นสเตตัสที่โพสต์ยากที่สุดในชีวิต..
ใจหายมากที่สุดในชีวิต เสียใจกับเหตุการณ์เรื่องจริงที่เกิดขึ้น หดหู่มากแบบบอกไม่ถูก อึดอัดจุกพูดอะไรไม่ออก ทำใจลำบากเหลือเกิน ไม่คิดว่าจะคลาดกันเร็วขนาดนี้ ไม่ต้องห่วงแม่นะ เดี๋ยวเขาดูแลให้เอง จากนี้หลับให้สบายไปอยู่ในภพภูมิที่ดีนะ ไม่ต้องกังวลอะไร ไม่ต้องห่วงทางนี้ มีความสุขอยู่บนสวรรค์นะคะ
ขอบคุณที่เข้ามาในชีวิตเขา ขอบคุณสำหรับสิ่งดีดี ความรู้สึกดี เป็นกัลยาณมิตรต่อกันมาโดยตลอด 
ภาพจำนี้จะไม่ลืมนะ.. มันก็ต้องเจอกันสักวันแหละหน่า รีบจริงๆ เลยอ้วน"
ซึ่งหลังข้อความถูกโพสต์ลงไป ก็มีเพื่อนๆ และคนในโซเชียลเข้าไปแสดงความเสียใจและให้กำลังใจกันมากมาย