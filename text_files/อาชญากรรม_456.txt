(17 ม.ค.) พี ปรเมศวร์ ดาราช่อง 3 ยิงหุ้นส่วนร้านมิลค์ ทองหล่อ บาดเจ็บ ก่อนจะเสียชีวิตในเวลาต่อมา เจ้าตัวขอเข้ามอบตัวแล้ว จ่อเพิ่มข้อหาฆ่าคนตาย
เจ้าหน้าที่ตำรวจ สน.ทองหล่อ ได้รับแจ้งเหตุคนถูกยิงได้รับบาดเจ็บ บริเวณลานจอดรถแห่งหนึ่งย่านทองหล่อ สุขุมวิท 55 จึงได้เดินทางไปตรวจสอบ ที่เกิดเหตุเจ้าหน้าที่พบเพียงกองเลือด ก่อนจะได้รับแจ้งว่าผู้ได้รับบาดเจ็บถูกนำตัวส่งรักษาที่โรงพยาบาลไปแล้ว
จากการตรวจสอบทราบว่า ผู้ได้รับบาดเจ็บคือ นายนพปฎล อธิบาย หรือ เอ อายุ 44 ปี เป็นหุ้นส่วนร้านมิลค์ ทองหล่อ สถานบันเทิงชื่อดังย่านดังกล่าว ถูกอาวุธปืน 9 มม. ยิงเข้าที่ศีรษะ 1 นัด กระสุนฝังใน อาการสาหัส ก่อนจะทนพิษบาดแผลไม่ไหวเสียชีวิตในเวลาต่อมา
เจ้าหน้าที่สอบสวนเบื้องต้นทราบว่า ก่อนเกิดเหตุ นายนพปฎล ได้ไปทานข้าวด้วยกันที่ร้านอาหารย่านทองหล่อ โดยมี นายปรเมศวร์ สิงห์โพธิ์ หรือ พี ปรเมศวร์ อายุ 33 ปี ดาราไฮโซ นักแสดงช่อง 3 พร้อมกับแฟนสาว และเพื่อนอีก 1 คน มาร่วมทานข้าวด้วย ทั้งหมดเป็น 1 ในหุ้นส่วนร้านมิลค์ ทองหล่อ
ต่อมา นายปรเมศวร์ เกิดทะเลาะมีปากเสียงกับแฟนสาว นายนพปฎล จึงได้เข้าไปห้ามปรามให้ทั้งคู่แยกกัน นายปรเมศวร์ จึงได้เดินกลับมาที่รถ ส่วนแฟนสาวของนายปรเมศวร์ได้เดินตามกันมา โดยมีนายนพปฎลเดินตามไปส่งด้วยความเป็นห่วง เมื่อถึงรถทั้งสองเกิดมีปากเสียงกันอีกครั้ง นายนพปฎล เข้าไปห้ามปรามอีกครั้ง แต่ นายปรเมศวร์ ได้ชักปืนขึ้นมาข่มขู่ พร้อมออกปากสั่ง นายนพปฎล อย่ายุ่งเรื่องคนอื่น จนทั่งคู่หันมาทะเลาะต่อสู้กันเอง จนกระทั่งปืนเกิดลั่นเข้าศีรษะ นายนพปฏล ได้รับบาดเจ็บและเสียชีวิตในเวลาต่อมา
อย่างไรก็ตาม ผู้สื่อข่าวรายงานว่า เมื่อช่วงเที่ยงที่ผ่านมา นายปรเมศวร์ ได้เดินทางมาเข้ามอบตัวกับเจ้าหน้าที่ตำรวจ สน.ทองหล่อ พร้อมกับอาวุธปืน 9 มม. เจ้าหน้าที่จึงแจ้งข้อหาพยายามฆ่าผู้อื่น และมีอาวุธปืนในครอบครองโดยไม่ได้รับอนุญาต ก่อนที่ นายปรเมศวร์ จะยื่นหลักทรัพย์ 2 แสนบาท ขอประกันตัวออกไป
จนกระทั่งช่วงบ่ายที่ผ่านมา นายนพปฏล ได้เสียชีวิตเพราะทนพิษบาดแผลไม่ไหว เจ้าหน้าที่จึงได้เตรียมเพิ่มข้อหากับ นายปรเมศวร์ ฐานฆ่าคนตาย และจะเรียกตัวมารับทราบข้อหาและเรียกหลักทรัพย์ประตัวอีกครั้งต่อไป
สำหรับ พี ปรเมศวร์ เป็นดาราที่ผ่านมาเคยมีผลงานการแสดงละครทางช่อง 3 เช่น หมูแดง, ไฟรักอสูร หรือ สามหัวใจ เป็นต้น ขณะที่ นายนพปฎล หรือ พี่เอ เป็นบุคคลที่ดาราและผู้จัดละครช่อง 3 รู้จักและคุ้นเคยเป็นอย่างดี ซึ่งเหตุการณ์ดังกล่าวทำให้ดาราโพสต์ข้อความแสดงความเสียใจกับเรื่องที่เกิดขึ้น เช่น จ๋า ยศสินี ที่โพสต์ภาพอินสตาแกรมระลึกถึง พี่เอ นพปฎล