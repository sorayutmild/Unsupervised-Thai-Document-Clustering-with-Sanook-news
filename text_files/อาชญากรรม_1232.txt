หนุ่มใหญ่ขับวินฯ ย่องปลุกปล้ำม่ายสาวแม่ลูกอ่อน กล่อมเด็กเข้านอนที่ตึกร้าง เห็นท่าทีสู้ไม่ไหว คว้ามีดดาบฟันแขน ด้านคู่กรณีเจ็บสาหัสแต่ยังไม่ยอมปริปากให้การใดๆ
(25 เม.ย.) เมื่อช่วงกลางดึกที่ผ่านมา เจ้าหน้าที่ตำรวจ สภ.สำโรงเหนือ ได้รับแจ้งเหตุคนถูกอาวุธมีดมีคมฟันทำร้าย ได้รับบาดเจ็บอยู่บริเวณตึกร้างแห่งหนึ่ง ภายในซอยด่านสำโรง 26 จึงได้เดินทางไปตรวจสอบ พร้อมกับเจ้าหน้าที่กู้ภัยมูลนิธิป่อเต็กตึ๊ง
จุดเกิดเหตุเป็นอาคารตึกแถวถูกทิ้งร้าง 2 ชั้น สภาพมืดเปลี่ยว ด้านหน้าอาคารพบผู้ได้รับบาดเจ็บ ถูกของมีคมฟันเข้าที่แขนซ้าย เป็นบาดแผลฉกรรจ์ เลือดไหลออกเป็นจำนวนมาก เจ้าหน้าที่กู้ภัยต้องทำการปฐมพยาบาลรักษาแผลให้เบื้องต้น ก่อนจะนำส่งโรงพยาบาล ทราบชื่อผู้บาดเจ็บคือ นายมงคล อายุ 46 ปี เป็นวินรถจักรยานยนต์ในพื้นที่
จากการตรวจสอบบริเวณจุดเกิดเหตุยังพบว่า ภายในอาคารร้างดังกล่าว มีผู้ลักลอบอาศัยอยู่ เมื่อเข้าไปดูก็พบกับสาวแม่ลูกอ่อน ทราบชื่อ นางสาวเอ๋ (นามสมมติ) พักอาศัยอยู่กับลูกน้อยที่ชั้น 2 ของอาคาร มีเพียงไฟจากตะเกียงจุดให้แสงสว่าง ใกล้ๆ กันพบมีดดาบยาวประมาณ 40 นิ้ววางไว้อยู่ จึงได้ทำการสอบสวน
นางสาวเอ๋ ให้การว่า ลักลอบมาพักอาศัยที่อาคารร้างแห่งหนึ่งกับลูกวัยขวบเศษ หลังจากที่แยกทางกับสามี และมีอาชีพเป็นหมอนวดแผนโบราณตามหมู่บ้าน ช่วงเกิดเหตุตนกำลังพักผ่อนและกล่อมลูกเข้านอนตามปกติ ปรากฏว่า นางมงคล ได้ขี่รถจักรยานยนต์ฮอนด้า ซีแซดไอ สีดำ มาเรียกตนที่หน้าอาคาร
ต่อมาตนจึงได้ออกไปพูดคุยด้วย นายมงคล ต้องการให้ตนติดต่อหาผู้หญิงให้ แต่ตนบอกปฏิเสธไป ทำให้ นายมงคล จู่โจมและเข้ามาโผกอดและลวนลามตน ตนพยายามขัดขืนสุดแรง แต่ก็สู้แรงผู้ชายไม่ไหว จึงเอื้อมไปคว้ามีดดาบที่มีอยู่และฟันใส่แขน เพื่อเป็นการป้องกันตัวเอง นายมงคล ตกใจจึงรีบวิ่งออกไป โดยที่ตนไม่ได้ตามไปดู
อย่างไรก็ตาม เบื้องต้นเจ้าหน้าที่ยังไม่ได้แจ้งข้อหาใดๆ กับ นางสาวเอ๋ เนื่องจากยังสอบสวนไม่เสร็จสิ้น ส่วนเป็นเพราะ นายมงคล ผู้ได้รับบาดเจ็บยังไม่ยอมพูดให้การใดๆ เกี่ยวกับเหตุการณ์ที่เกิดขึ้น จึงจะต้องรอให้รักษาอาการบาดเจ็บให้ดีขึ้น ก่อนจะทำการสอบสวนข้อเท็จจริงต่อไป