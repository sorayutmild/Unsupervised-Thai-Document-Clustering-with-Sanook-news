เผยภาพสุดท้ายของหญิงสาว ก่อนถูกชายปริศนาบุกแทงถึงในห้องพัก หนีมาเสียชีวิตที่หน้าลิฟต์ ด้าน ผกก.สภ.บางพลี คาดเป็นคนในคอนโดเดียวกัน
ผู้สื่อข่าวรายงานว่า วันนี้ (26 ธ.ค.) เมื่อเวลา 00.30 น. ตำรวจ สภ.บางพลี จ.สมุทรปราการ ได้รับแจ้งมีหญิงสาวถูกแทงเสียชีวิตที่บริเวณหน้าลิฟต์ชั้น 7 คอนโดแห่งหนึ่ง หมู่ 7 ต.บางโฉลง อ.บางพลี จ.สมุทรปราการ 
ที่เกิดเหตุเป็นอาคารสูง 10 ชั้น ที่บริเวณหน้าลิฟต์ชั้น 7 ได้พบร่างของ น.ส.อินทุอร อายุ 23 ปี นอนจมกองเลือดเสียชีวิตอยู่ที่หน้าลิฟต์ โดยมีบาดแผลถูกแทงด้วยอาวุธมีดที่บริเวณต้นขาซ้ายซึ่งเป็นบาดแผลฉกรรจ์ และมีเลือดจำนวนมากแดงฉานเต็มพื้น เห็นรอยเลือดออกมาจากห้องที่ 164/143 ซึ่งอยู่ห่างจากลิฟต์ประมาณ 10 เมตร
ในห้องพักของผู้เสียชีวิตภายในห้องมีร่องรอยการต่อสู้จนข้าวของกระจัดกระจาย และมีเลือดไหลนองเต็มพื้นห้อง และได้พบมีดสแตนเลสยาวประมาณ 10 นิ้ว เปื้อนเลือด ตกอยู่ 1 เล่ม ใกล้กันพบโทรศัพท์มือถือของผู้ตายตกอยู่
และที่พื้นบริเวณนอกห้องได้พบรอยเท้าเปื้อนเลือด วิ่งออกไปจากห้องหลบหนีไปลงทางบันไดหนีไฟ เชื่อว่าน่าจะเป็นรอยเท้าของผู้ก่อเหตุ จึงได้ประสานเจ้าหน้าที่กองพิสูจน์หลักฐานเข้าตรวจสอบเก็บหลักฐานในที่เกิดเหตุพร้อมด้วยแพทย์เวรจากโรงพยาบาลบางพลี ก่อนมอบศพให้มูลนิธินำส่งชันสูตรที่โรงพยาบาลรามาสมุทรปราการ 
จากการสอบถาม นายวราวุฒิ อายุ 37 ปี ซึ่งพักอยู่ห้องเยื้องๆ กับห้องผู้เสียชีวิต เล่าว่า ก่อนเกิดเหตุขณะที่ตนกำลังนอนหลับอยู่ก็ได้ยินเสียงคล้ายมีการทะเลาะกัน ข้าวของตกกระแทกพื้นออกมาจากในห้องของผู้เสียชีวิต ตอนแรกตนก็ไม่ได้ออกมาดู เพราะคิดว่าน่าจะเป็นเรื่องผัวเมียทะเลาะกัน ก่อนที่จะได้ยินเสียงเปิดประตูออกมา และได้ยินเสียงผู้ตายร้องตะโกนว่าช่วยด้วย
ตนจึงมั่นใจว่าไม่น่าจะใช่เรื่องผัวเมีย ตนจึงเปิดประตูออกมาดู ได้เห็นรอยเลือดแดงฉายเป็นทางออกจากห้องไปที่หน้าลิฟต์ ตนจึงรีบตามไปดูได้เห็นผู้เสียชีวิตอยู่ในสภาพเลือดท่วมตัวไปยืนอยู่ที่ระเบียงด้านหน้า ก่อนที่จะเดินมาล้มลงที่หน้าลิฟต์ แต่ไม่เห็นตัวผู้ก่อเหตุ
ซึ่งขณะนั้นหญิงคนดังกล่าวยังพอมีสติอยู่ได้บอกว่า "ช่วยหนูด้วย หนูถูกทำร้ายมันงัดห้องเข้ามา" ตนเห็นหญิงคนดังกล่าวมีบาดแผลถูกแทงที่ต้นขาเป็นแผลขนาดใหญ่ เลือดไหลออกมาจำนวนมาก ตนจึงรีบโทรแจ้งขอความช่วยเหลือจากเจ้าหน้าที่ตำรวจ
ด้าน น.ส.ธิติมา อายุ 22 ปี ซึ่งมีห้องพักอยู่ที่ชั้น 6 เล่าว่า ขณะที่ตนกำลังนอนอยู่ได้ยินเสียงข้าวของตกกระแทกพื้นดังมาจากห้องด้านบน และเสียงกรีดร้องขอความช่วยเหลือ ตนและแฟนจึงเปิดประตูออกมาดู
ระหว่างที่กำลังเดินหาที่มาของเสียง ก็ได้มีชายรูปร่างผอมสูงประมาณ 165 เซนติเมตร ใส่เสื้อกีฬาสีแขนสั้นสีน้ำเงิน ใส่กางเกงสีดำขาสามส่วน ซึ่งคาดว่าไม่น่าจะเป็นคนไทย วิ่งลงมาทางบันไดหนีไฟ ในสภาพเนื้อตัวเปียกชุ่มไปด้วยเลือดและวิ่งมาประจันหน้ากับตน ก่อนที่ชายคนดังกล่าวจะมีอาการตกใจและวิ่งย้อนกลับไปลงบันไดหนีไฟลงไปทางด้านล่าง
ขณะเดียวกันเจ้าหน้าที่ฝ่ายสืบสวนได้เปิดภาพกล้องวงจรที่ติดตั้งอยู่บริเวณชั้นล่างของอาคารดังกล่าว ได้พบเห็นผู้เสียชีวิตลงมาซื้อของที่ชั้นล่างก่อนที่จะเดินกลับมาขึ้นลิฟต์ในเวลาประมาณ 22.55 น. ของวานนี้ และในเวลา 23.25 น. มีคนมาพบว่าผู้ตายนอนจมกองเลือดอยู่ที่หน้าลิฟต์ หลังจากนั้นก็ไม่พบเห็นใครลงมาที่ชั้นล่างอีกเลย
จึงเชื่อว่าคนร้ายน่าจะซ่อนตัวอยู่ในอาคารที่เกิดเหตุ และผู้ก่อเหตุก็ไม่สวมใส่รองเท้าเดินทางเท้าเปล่าแล้วเข้าไปก่อเหตุ ก่อนที่จะวิ่งหลบหนีออกมาในสภาพเท้าเปล่าและไปเหยียบกองเลือดในขณะหลบหนี จนมีรอยเท้าเปื้อนเลือดเป็นทางยาวตั้งแต่ชั้นที่ 7 ที่เกิดเหตุ
และรอยเท้าเปื้อนเลือดหายไปที่บริเวณทางบันไดหนีไปที่บริเวณชั้น 3 เจ้าหน้าที่จึงกระจายกำลังทำเคาะประตูเรียกเข้าไปตรวจดูแต่ละห้อง แต่ก็ยังไม่พบตัวผู้ก่อเหตุ แต่ก็ยังมีบางห้องที่เปิดไม่ได้เนื่องจากเป็นห้องเปล่าเจ้าของได้ปิดล็อกเอาไว้
ด้าน พ.ต.อ.วิโรจน์ ตัดโส ผกก.สภ.บางพลี กล่าวว่า เชื่อว่าคนที่ก่อเหตุในครั้งนี้เป็นคนที่พักอาศัยอยู่ในอาคารเดียวกันกับที่เกิดเหตุ เนื่องจากการตรวจสอบรอยเลือดตามทางพบว่าคนร้ายเดินเท้าเปล่าวนขึ้นลงตามบันไดหนีไฟ และมีการแอบฉกเสื้อของชาวบ้านสีเหลืองที่ตากไว้ที่ราวด้านนอกระเบียงข้างลิฟต์ชั้น 3 ไป 1 ตัว ซึ่งเชื่อว่าน่าจะเป็นฝีมือของผู้ก่อเหตุ คาดจะใช้ในการอำพรางตัวหลบหนี
โดยได้สั่งการให้เจ้าหน้าที่ตำรวจกว่า 20 นาย กระจายกำลังค้นหาผู้ต้องสงสัยตามห้องต่างๆ ทุกชั้น ขณะนี้ยังไม่ทราบตัวคนร้าย เนื่องจากที่เกิดเหตุภายในคอนโดแห่งนี้พบว่ามีกล้องวงจรปิดที่ชั้น 1 ด้านหน้าเพียงอย่างเดียวไม่มีกล้องตามชั้นแต่อย่างใด ขณะนี้สั่งสแกนคนเข้าออกจัดทำประวัติไว้ทุกรายหลังจากนี้
ส่วนประเด็นของการก่อเหตุตั้งไว้หลายประเด็น ไม่ว่าจะเรื่องชู้สาว พยายามบุกข่มขืนแต่ผู้ตายขัดขืนจึงเกิดการต่อสู้ รวมถึงประเด็นอื่นๆ ที่อาจเกี่ยวข้อง

ปิดล้อมคอนโด! ล่ามือมีดบุกแทงสาวถึงในห้องพัก เหยื่อหนีมาดับสลดหน้าลิฟต์
