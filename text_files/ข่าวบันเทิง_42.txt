ซูซี่ หทัยเทพ ธีระธาดา เป็นเซเลบริตี้ที่คร่ำหวอดในวงการแฟชั่น และวงการความงาม หรือเป็นที่รู้จักกันดีในฐานะคุณแม่ของพระเอกกล้ามโต ดอน ธีระธาดา แต่ที่ทำให้ชื่อของซูซี่ หทัยเทพ เป็นที่รู้จักอย่างมาก และกลายเป็นข่าวดังนั่นก็คือ เรื่องราวความรักของเธอกับพระเอกสุดหล่อ คุณวิทย์ หรือ "ภูธฤทธิ์ พรหมบันดาล" หรือปู่โสมนั่นเอง ซึ่งทั้งคู่อายุห่างกันถึง 25 ปี และคบหาดูใจกันมาเกือบ 20 ปีแล้ว
แม้ว่าอายุ ซูซี่ หทัยเทพ ธีระธาดา จะล่วงเลยเข้าสู่วัย 70 ปี แต่กาลเวลาไม่สามารถทำอะไร ไฮโซสาวสองพันปีอย่างคุณ "คุณซูซี่ หทัยเทพ ธีระธาดา" ได้เลย เธอยังคงสวย เซ็กซี่ สง่า จนทำให้สาวน้อยสาวใหญ่ หลายๆ คน ต้องแอบอิจฉาในรูปร่าง และความงามของเธอเลยทีเดียว โดยในคืนวันอาทิตย์ที่ผ่านมาเธอเผยความลับผิวหน้าอ่อนเยาว์ให้สาวๆได้รู้กันในรายการวู๊ดดี้ เกิดมาคุย และยังโชว์เสต็ปการตบหน้าให้ "วู้ดดี้" ที่เธอบอกว่าจะทำให้ใบหน้าเรียวกระชับขึ้นได้ทันที โดยไม่ต้องพึ่งศัลยกรรม ซึ่งเธอได้ทุ่มเงินเพื่อไปเรียนมาถึง 20 ล้านบาท
นอกจากความสวยที่ไม่มีที่ติแล้ว สุภาพสตรีคนนี้ยังเป็นผู้หญิงที่เก่งและแกร่ง ชนิดหาตัวจับยาก เห็นตัวเล็กๆแบบนี้ แต่ธุรกิจที่เธอทำนั้นยิ่งใหญ่และไม่ธรรมดา เธอเป็นผู้คร่ำหวอดอยู่ในวงการค้าอาวุธยุทโธปกรณ์ แต่ที่ทำให้คนทั่วไปอิจฉามากที่สุดคงจะหนีไม่พ้น เรื่องราวความรักต่างวัยของเธอกับ "คุณวิทย์ ภูธฤทธิ์ พรหมบันดาล" พระเอกสุดหล่อดีกรีนายแบบ ที่มีอายุน้อยกว่าถึง 25 ปี ซึ่งคอยดูแลอยู่ข้างกายเป็นเวลา 20 ปีแล้ว แต่จนถึงทุกวันนี้ทั้งคู่ก็ยังคงเติมความหวานให้กันอย่างสม่ำเสมอ ได้ฟังแล้วอาจทำให้คู่รักหลายคู่ ต้องอิจฉาเลยทีเดียว
"คุณซูซี่" ได้เล่าถึงความประทับใจแรกพบกับคุณวิทย์ว่า "ตอนนั้นพี่นั่งฟังเพลงอยู่ที่ล๊อบบี้ และก็เห็น เอลวิส คนไทยเดินมา แล้วไปรออยู่ตรงลิฟท์ พอพี่หันเหลือบไปเห็น ตอนนั้นพี่คิดว่า อืม หล่อ!! เขาใส่กางเกงยีนส์ธรรมดาๆและใส่เสื้อสีขาวม้วนแขน แต่เสียดายที่ลิฟท์มาเร็วไป" หลังจากวันนั้น คุณซูซี่ก็มีโอกาสได้พบคุณวิทย์อีกครั้ง ที่งานบอลรูม และได้นั่งโต๊ะเดียวกันโดยบังเอิญ แต่วันนั้นคุณวิทย์ควงสาวสวยหมวยฮ่องกงมาด้วย "วู้ดดี้" ก็เลยถามว่า " คุณซูซี่ มีวิธีปาดหน้าเค้กหมวยคนนั้นอย่างไร?" โดย คุณซูซี่ ตอบว่า "พี่ก็เป็นตัวของพี่เอง พี่ก็คุยไปสิ ก็เขาหล่ออ่ะ เธอก็นั่งฟังฉันคุยกับเขาไปด้วยก็ได้ จากนั้นก็ได้แลกเบอร์โทรศัพท์กันไว้และได้นัดเจอกันมาเรื่อยๆ" ซึ่งตัวคุณซูซี่เองก็ยอมรับอย่างเต็มภาคภูมิ ว่าเธอเป็นคนเจ้าชู้สุดๆ 
ซูซี่ หทัยเทพ มีสกุลเดิมว่า "ศิริจรรยา" เป็นบุตรีในร้อยโทมั่น ศิริจรรยา(น้องหลวงศรีรัตนากร)กับคุณแม่ประวัติ มีพี่น้องทั้งหมด 10 ท่าน ครอบครัวศิริจรรยาเป็นตัวแทนน้ำยาดัดผมและอุปกรณ์ทำผมรายแรกของไทย ปัจจุบันพี่น้องของเธอดำรงตำแหน่งใหญ่มากมายในหลากหลายวงการ อาทิ ร.ศ.ประภาศรี ศิริจรรยา(พี่สาวคนโต) อดีตอาจารย์คณะครุศาสตร์จุฬาฯได้ถวายการสอนทูลกระหม่อมทั้งสี่พระองค์ที่โรงเรียนจิตรลดา, พ.ญ.เพ็ญแข (ศิริจรรยา) ลิ่มศิลา อดีตผู้อำนวยการโรงพยาบาลยุวประสาทฯ, ร.ศ.ประพันธ์ ศืริจรรยา อดีตอาจารย์แพทยศาสตร์ มหาวิทยาลัยมหิดล และเป็นน้องสาวของอดีตพระเอกดัง นิรุตย์ ศิริจรรยา
ขอบคุณข้อมูลจาก รายการวู๊ดดี้ เกิดมาคุย และนิตยสารไฮคลาส
