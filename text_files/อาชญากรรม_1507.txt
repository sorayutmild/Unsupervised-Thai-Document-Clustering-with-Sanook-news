กรณี น.ส.ณัจฉรีญา หรือน้องอุ้ม อายุ 21ปี นักศึกษาของมหาวิทยาลัยราชภัฎแห่งหนึ่ง ถูกนายภัคคพงษ์ อายุ 24ปีอดีตแฟนเก่า ตามมาดักรอหน้าหอพักเพื่อง้อขอคืนดี ก่อนใช้อาวุธปืนยิงจนเสียชีวิต จากนั้นฝ่ายชายใช้ปืนกระบอกเดียวกันยิงตัวเองจนได้รับบาดเจ็บ เหตุเกิดเมื่อเวลาประมาณ 11.00 น.(4 มิ.ย.61) บริเวณหน้าหมู่บ้านสหพร ศาลายา เหตุการณ์ดังกล่าวสร้างความเศร้าสลดให้คนในครอบครัว และเพื่อนๆของผู้ตายเป็นอย่างมาก
>> เผยคลิปนาทีมรณะ! หนุ่มแฟนเก่ายิงนักศึกษาสาวดับ ต่อหน้าต่อตาเพื่อน
Sanook News ได้รับการเปิดเผยจากเพื่อนของ น.ส.ณัจฉรีญา ทราบว่าผู้ตายเป็นคนขยัน ตั้งใจเรียนหนังสือ พรีเซนท์งานในชั้นเรียนเก่ง ส่งผลให้การเรียนที่ผ่านมาได้เกรดเฉลี่ย 3.5 นอกจากนี้ยังเป็นนักกีฬาแบดมินตันของมหาวิทยาลัย ระหว่างเรียนก็จะหารายได้พิเศษด้วยการขายเครื่องสำอาง หวังจะแบ่งเบาภาระทางบ้านที่ต้องส่งเสียตัวเองเรียน
ล่าสุดเจ้าตัวกำลังจะจบการศึกษา และเพิ่งถ่ายภาพชุดครุยเพื่อรอรับปริญญา และยังโพสต์ข้อความถึงครอบครัวว่า “เรียนมันเหนื่อย แต่คนส่งเรียนเหนื่อยกว่า ❤ อีกนิดเดียวนะ รอหนูนะ” แต่ก็ต้องมาจบชีวิตในที่สุด
 