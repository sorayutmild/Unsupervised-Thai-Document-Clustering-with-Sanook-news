ตำรวจโครงการพระราชดำริทำคลอด ใต้ทางด่วนถนนพระราม 4 หลังจราจรติดขัด ต้องช่วยเหลือคุณแม่ท้องแก่ เผยเป็นการทำคลอดครั้งแรก ตั้งแต่ปฏิบัติงานมา
(6 ก.ค.) วิทยุ จส.100 รายงานว่า สภาพการจราจรที่ติดขัดในชั่วโมงเร่งด่วน เมื่อเช้าที่ผ่านมา ร.ต.อ.อุทัสน์ วีรศักดิ์การุณ ตำรวจจราจรโครงการพระราชดำริ ได้รับแจ้งประสานงานให้มาช่วยเหลือหญิงสาวท้องแก่ใกล้คลอด หลังพบว่ามีการเจ็บท้อง อยู่บนรถโตโยต้า ฟอร์จูนเนอร์ ที่จอดติดขัดอยู่บริเวณถนนพระราม 4 ใต้ทางด่วน
เมื่อเดินทางมาถึงพบกับหญิงสาวชาวลาว กำลังมีอาการเจ็บท้อง จึงได้นำตัวไปไว้ที่เบาะด้านหลังของรถยนต์ ก่อนจะทำคลอดทันที โดยหญิงสาวชาวลาวตั้งท้องลูกคนนี้เป็นคนที่ 2 หลังจากที่ความพยายามช่วยเหลือไม่กี่นาที การทำคลอดก็ผ่านพ้นไปได้ด้วยดี หญิงสาวชาวลาวได้คลอดทารกเพศชาย สุขภาพร่างกายสมบูรณ์แข็งแรงดี
ทั้งนี้ ร.ต.อ.อุทัสน์ ได้เปิดเผยว่า ครั้งนี้นับว่าเป็นการทำคลอดท้องแรกในการปฏิบัติหน้าที่จริง เบื้องต้นได้ทำคลอดนำเอาเด็กออกมาจากครรภ์ได้สำเร็จ แต่ยังไม่ได้ตัดสายรก จึงรีบนำตัวส่งโรงพยาบาลจุฬาลงกรณ์ ขณะนี้ทราบบว่าแม่และปลอดภัยดี
ขอบคุณเนื้อหาข่าวจาก จส.100