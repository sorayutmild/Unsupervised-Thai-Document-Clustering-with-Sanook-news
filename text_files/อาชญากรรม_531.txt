จากกรณี "ส.จ.ดำ" อดีต ส.จ.นครศรีธรรมราช ก่อเหตุฆ่ายกครัว ก่อนยิงตัวตายตาม รวม 4 ศพ เมื่อช่วงเย็นที่ผ่านมา ความคืบหน้าล่าสุด เมื่อเวลา 18.15 น. พล.ต.ต.พรชัย ขจรกลิ่น ผบก.น. 4 เปิดเผยว่า หลังจากตำรวจรับแจ้งก็เดินทางมาตรวจสอบทันที เบื้องต้นพบว่า ผู้ก่อเหตุคือ นายธวัชชัย หรือ ส.จ.ดำ อดีต ส.จ.นครศรีธรรมราช เบื้องต้นพบว่า มีการใช้งานอาวุธปืนทั้งสิ้น 3 กระบอก เป็นปืนสั้น 2 กระบอก ปืนยาว 1 กระบอก ส่วนสาเหตุคาดว่าเป็นปัญหาที่สะสมมาในครอบครัว จนเกิดเป็นความเครียด ซึ่งยังอยู่ในระหว่างสอบสวน

อดีต ส.จ.เมืองคอน ก่อเหตุสลด! ฆ่ายกครัว 4 ศพ-"สมรักษ์" เผยเพิ่งมาเจรจาเคลียร์หนี้

ส่วนกรณีว่าเกิดจากปัญหาหนี้สินหรือไม่นั้น ขณะนี้ก็ยังอยู่ระหว่างการตรวจสอบ ทั้งพบว่าผู้ก่อเหตุคือตัวผู้ชาย โดยพบอาวุธปืนอยู่ในมือ ซึ่งปืนทั้งหมดจะต้องนำไปตรวจสอบอีกครั้งว่ามีทะเบียนถูกต้องหรือไม่ และจะสืบสวนพยาน
รวมถึง นาวาตรี สมรักษ์ คำสิงห์ ที่ระบุว่าเดินทางมาตกลงเรื่องปัญหาหนี้สินนั้น หากพบว่ามีส่วนเกี่ยวข้องก็จะดำเนินการเรียกตัวไปสอบปากคำอย่างละเอียดอีกครั้ง ส่วนญาติผู้ตายที่เดินทางมาที่จุดเกิดเหตุขณะนี้ยังอยู่ในอาการเศร้าโศกเสียใจจึงยังไม่สามารถให้การกับทางเจ้าหน้าที่ได้ โดยทางตำรวจยังไม่ตัดประเด็นใดทิ้ง ต้องรวบรวมหลักฐานให้ครบทุกด้าน ก่อนจะสรุปสาเหตุครั้งนี้ต่อไป
ขณะที่เพื่อนบ้าน (สงวนชื่อ-นามสกุล) ซึ่งอยู่ถัดจากบ้านหลังเกิดเหตุออกไป 2 หลัง ได้ให้ข้อมูลกับผู้สื่อข่าวว่า ได้ยินเสียงดังสนั่น เหมือนเฟอร์นิเจอร์ล้มในบ้าน 1 ครั้ง ตามมาด้วยเสียงปืนดัง 1 นัดและเสียงผู้หญิงกรีดร้อง และได้ยินเสียงปืนดัง อีก 2 นัด ตอนเวลาประมาณ 14.00 น. ตนจึงขึ้นไปบนชั้น 3 ของบ้าน เพื่อเปิดหน้าต่างดูว่าจะมีเสียงอะไรอีก
จากนั้นก็เห็นพนักงานรักษาความปลอดภัยประจำหมู่บ้านเดินเข้ามา จึงทราบว่ามีคนถูกยิงเสียชีวิต ส่วนตัวไม่รู้จักกับครอบครัวนี้ รู้แค่ว่ามาพักอาศัย เพราะไม่เคยพูดคุยกัน เมื่อทราบเรื่องก็รู้สึกตกใจที่เกิดเหตุสลดใกล้กับบ้านของตัวเอง