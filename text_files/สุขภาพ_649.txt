อาหารบางอย่างทานเดี่ยวๆ ก็มีรสชาติดี มีประโยชน์มหาศาล แต่ไหงเป็นว่าทานกับอาหารอีกอย่างหนึ่งแล้วให้โทษกับร่างกายได้? ความเชื่อที่ส่งต่อๆ กันมาในอินเตอร์เน็ตเป็นความจริงหรือไม่ Sanook! Health มีคำตอบมายืนยันให้อีกครั้งค่ะ
____________________
 
 
ห้ามกิน เต้าหู้ กับ น้ำผึ้ง?
เขาบอกว่า กินด้วยกันแล้วจะทำให้หูหนวก
เรื่องจริงคือ ไม่เป็นความจริงเลย ไม่มีสารตัวไหนในเต้าหู้ และ น้ำผึ้ง ที่จะทำให้หูหนวกได้เลย หากมีสูตรอาหารที่ต้องทานคู่กัน อร่อยต่อได้ ไม่มีปัญหา
 

ห้ามกิน มันฝรั่ง กับ กล้วย?
เขาบอกว่า จะทำให้หน้า และผิวหนังเป็นฝ้า
เรื่องจริงคือ ไม่มีสารตัวไหนในมันฝรั่ง และกล้วย ทำร้ายผิวจนเป็นฝ้าได้ เพราะฝ้ามีสาเหตุมาจากแสงแดด ฮอร์โมน ยาที่รับประทาน เครื่องสำอางที่ใช้ พันธุกรรม หรือการขาดสารอาหารบางอย่าง ที่ทำให้ให้ผิวหนังไม่สามารถป้องกันแสงยูวีได้มากพอ
 

ห้ามกิน กล้วย กับ เผือก?
เขาบอกว่า ทานด้วยกันแล้วทำให้ท้องอืด
เรื่องจริงคือ มีความเป็นไปได้เล็กน้อย เพราะกล้วย และเผือก เป็นอาหารที่ต้องใช้เวลาย่อยปานกลาง หากทานด้วยกันในปริมาณมาก อาจเกิดอาการท้องอืด ที่เกิดจากอาหารไม่ย่อยได้ แต่หากทานในปริมาณน้อยๆ คงไม่ถึงขั้นทำให้ท้องอืดผิดปกติได้
 

ห้ามกิน ปวยเล้ง กับ เต้าหู้?
เขาบอกว่า ทานด้วยกันแล้วจะทำให้เป็นนิ่วที่ไขสันหลัง
เรื่องจริงคือ โรคนิ่วในไขสันหลัง จริงๆ แล้วชื่อของโรคที่ถูกต้องคือ โรคหินปูนเกาะที่กระดูกสันหลัง ที่เกิดจากร่างกายชราภาพลง เกิดจากความพยายามของร่างกายที่จะค้ำจุนเนื้อเยื่อโครงสร้างที่ฉีกขาดไป และอาจก่อให้เกิดปัญหา เมื่อหินปูนไปเกาะตัวที่เส้นประสาท ดังนั้นไม่เกี่ยวข้องกับอาหารทั้ง 2 ชนิดนี้แต่อย่างใด
 

ห้ามกิน กล้วย มะละกอ และแตงโมด้วยกัน?
เขาบอกว่า ทานด้วยกันแล้วจะทำให้เป็นโรคไต และโรคเบาหวาน
เรื่องจริงคือ สาเหตุของโรคไต และโรคเบาหวาน ไม่ได้มาจากการทานอาหารทั้ง 3 ชนิดนี้ เพราะโรคเบาหวานมีสาเหตุจากกรรมพันธุ์ และพฤติกรรมการทานอาหารรสหวาน โรคไตก็มาจากพฤติกรรมการทานเค็ม และยังมีหลายสาเหตุ แต่ไม่เกี่ยวข้องกับผลไม้ทั้ง 3 ชนิดนี้แต่อย่างใด ยกเว้นเป็นผู้ป่วยของทั้ง 2 โรคนี้อยู่แล้ว ต้องระมัดระวังผักผลไม้ที่มีน้ำตาล และ/หรือโพแทสเซียมสูง
 

ห้ามกิน ส้ม กับ มะนาว?
เขาบอกว่า กรดของส้ม และมะนาว จะทำร้ายกระเพาะอาหาร จนทำให้กระเพาะอาหารทะลุ
เรื่องจริงคือ ไม่เป็นความจริงเลย เพราะค่า pH ในส้ม และมะนาว มีค่าความเป็นกรดน้อยกว่าในกระเพาะอาหารที่มีน้ำย่อยเสียอีก
 

ห้ามกิน เหล้าขาว กับเบียร์?
เขาบอกว่า ดื่มด้วยกันแล้วจะทำให้เส้นเลือดในสมองแตก
เรื่องจริงคือ แม้จะไม่ได้เป็นความจริงตรงๆ แต่อย่างไรก็ดี แอลกอฮอล์เป็นสิ่งไม่ดี ดื่มเข้าไปมากๆ ก็ทำให้เป็นโรค สุขภาพเสื่อมโทรม อ่อนแอ และเสียชีวิตได้เหมือนกัน
 

ห้ามกิน ขิงดอง ที่แช่ในตู้เย็น?
เขาบอกว่า ขิงดองที่แช่ในตู้เย็น ทานแล้วจะทำให้เป็นโรคมะเร็ง
เรื่องจริงคือ อาหารที่เก็บรักษาคุณภาพด้วยการแช่เย็นในตู้เย็น ไม่ได้มีอันตรายใดๆ ต่อร่างกาย (ยกเว้นเก็บเอาไว้นานเกินไป หรือความเย็นไม่เพียงพอ จนแบคทีเรีย หรือราเจริญเติบโตได้ ทำให้อาหารบูดเสีย แล้วยังนำมาทาน)
 

ห้ามกินหัวไชเท้า กับผลไม้ทุกชนิด?
เขาบอกว่า จะทำให้เป็นโรคคอพอก
เรื่องจริงคือ โรคคอพอกไม่ได้เป็นกันง่ายๆ โรคคอพอกเกิดจากหลายสาเหตุ แต่ถ้าเกี่ยวข้องกับอาหาร คือ การขาดสารไอโอดีน หรือขาดอาหารทะเล ดังนั้นไม่เกี่ยวข้องกับหัวไชเท้า และผลไม้เลย
 
 
ห้ามกิน น้ำเต้าหู้ ใส่น้ำตาลแดง?
เขาบอกว่า ทำให้สูณเสียวิตามินไป
เรื่องจริงคือ น้ำตาล ไม่ใช่ตัวที่ทำให้วิตามินจางหายไป โดยเฉพาะวิตามินที่อยู่ในน้ำเต้าหู้อย่าง วิตามินบี ที่ไม่ลดลงเมื่อเจอกับน้ำตาลแต่อย่างใด
 

ห้ามกิน น้ำผึ้ง ที่นำไปละลายในน้ำร้อน?
เขาบอกว่า จะทำให้คุณค่าวิตามินสูญหายไป
เรื่องจริงคือ วิตามินบางส่วนถูกทำลายด้วยความร้อนจริง ดังนั้นรับประทานสดๆ จะได้วิตามินมากกว่า แต่หากใครที่ชอบทำไปผสมกับเครื่องดื่มร้อนๆ แนะนำให้ใช้น้ำอุ่นๆ แทน
 

ห้ามกิน มังคุด กับน้ำตาล?
เขาบอกว่า ทานด้วยกันแล้วจะทำให้เสียชีวิต
เรื่องจริงคือ ถ้าเป็นผู้ป่วยเบาหวานคงไม่ดีแน่ แต่หากพูดถึงการทานด้วยกันแบบคำสองคำ ไม่มีผลถึงขั้นทำให้เสียชีวิตได้แน่นอน อย่างไรก็ตาม ไม่แนะนำให้ทานด้วยกันเท่าไร เพราะมังคุดก็มีน้ำตาลสูงอยู่แล้ว น้ำตาลมากพอแล้ว ไม่จำเป็นต้องเพิ่มน้ำตาลเข้าไปอีก
 

ห้ามกิน เหล้าขาว กับลูกพลับ?
เขาบอกว่า เมื่อทานด้วยกันแล้วทำให้เป็นพิษในร่างกาย
เรื่องจริงคือ ไม่เป็นความจริง ไม่มีสารตัวไหนของอาหารทั้งสองชนิดนี้ ทำให้เกิดพิษในร่างกายแต่อย่างใด
 

ห้ามกิน ทุเรียน กับแอลกอฮอล์/น้ำอัดลม?
เขาบอกว่า ทานด้วยกันแล้วจะทำให้เสียชีวิต
เรื่องจริงคือ มีส่วนที่เป็นความจริงอยู่ โดยเฉพาะผู้ที่มีโรคประจำตัวอย่าง โรคเบาหวาน โรคหัวใจ และโรคความดันโลหิตสูง เมื่อทานทุเรียน และแอลกอฮอล์/น้ำอัดลมด้วยกัน ซึ่งเป็นอาหารที่มีพลังงานสูง หรือมีน้ำตาลสูงทั้งคู่ จะทำให้ค่าน้ำตาลในเลือดสูงไปด้วย ร่างกายเกิดความร้อนสูงผิดปกติ และทำให้ร่างกายขาดน้ำอย่างรุนแรง ส่งผลให้มีอาการหน้าร้อนวูบวาบ ตัวสั่น ง่วงซึม อาเจียน คลื่นไส้ จนอาจหมดสติ หรือเสียชีวิตได้ (ในกรณีที่รับประทานเข้าไปในปริมาณมาก)
 
โดยส่วนใหญ่แล้วจะไม่เป็นความจริง แต่ก็มีบางเรื่องที่ควรระวังอยู่ด้วยเหมือนกัน ทางที่ปลอดภัยคือ อย่าทานอาหารชนิดใดชนิดหนึ่งซ้ำๆ หรือมากจนเกินไป เลือกทานอาหารให้หลากหลายอย่างละนิดอย่างละหน่อย ช่วยกระจายความเสี่ยงได้ และลดปัญหาการขาดสารอาหารได้ด้วย