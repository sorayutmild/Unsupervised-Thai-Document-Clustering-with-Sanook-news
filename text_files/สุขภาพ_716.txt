แพทย์แนะวิธีดูอาการต่อมน้ำเหลืองอักเสบ อาจมีอาการคล้ายกับปัญหาสุขภาพอื่น ๆ และเป็นได้ทุกเพศทุกวัย ระวังไม่ให้ติดเชื้อหรือเกิดบาดแผลเพื่อป้องกัน
ต่อมน้ำเหลืองอักเสบ คืออะไร ?
นายแพทย์ณรงค์ อภิกุลวณิช รองอธิบดีกรมการแพทย์และโฆษกกรมการแพทย์ กล่าวว่า ต่อมน้ำเหลืองอักเสบ คือภาวะที่ต่อมน้ำเหลืองเกิดการอักเสบ และบวมขึ้นจนมีขนาดใหญ่กว่าปกติ อาจเกิดบริเวณเดียวหรือหลายบริเวณพร้อมกัน อาจเป็นกับร่างกายซีกเดียวหรือ 2 ซีก มีทั้งแบบเฉียบพลัน กึ่งเฉียบพลัน และเป็นเรื้อรังจนต้องรักษาในระยะยาว
สาเหตุของต่อมน้ำเหลืองอักเสบ
ต่อมน้ำเหลืองอักเสบสามารถเกิดได้จากหลายสาเหตุ เช่น

การติดเชื้อของเนื้อเยื่อหรืออวัยวะต่าง ๆ
การอักเสบของช่องปาก และช่องคอจากเชื้อแบคทีเรีย
โรคติดต่อทางเพศสัมพันธ์
มีแผล และการอักเสบของเท้า ขา อวัยวะเพศ
ต่อมน้ำเหลืองติดเชื้อโดยตรง ทำให้มีการอักเสบโตหลายต่อมพร้อมกัน เช่น วัณโรคต่อมน้ำเหลือง
ผลข้างเคียงจากการใช้ยาหรือการแพ้ยาบางชนิด
หรืออาจไม่ทราบสาเหตุการเกิด

อาการของต่อมน้ำเหลืองอักเสบ
นายแพทย์สมเกียรติ ลลิตวงศา ผู้อำนวยการโรงพยาบาลราชวิถี กล่าวเพิ่มเติมว่า อาการของต่อมน้ำเหลืองอักเสบขึ้นอยู่กับสาเหตุและบริเวณที่เป็น อาการหลักๆ ที่พบคือ

ต่อมน้ำเหลืองบวมโต กดแล้วเจ็บ
เกิดการแข็งตัว หรือขยายตัวผิดปกติผิวหนังบริเวณที่อักเสบแดง หรือบวม
มีหนองในต่อมน้ำเหลือง
อาจมีอาการอื่นร่วมด้วย เช่น มีไข้ คัดจมูก เจ็บ คอ แขน หรือขาบวม
มีเหงื่อออกขณะนอนหลับ
เป็นสิว หรือมีแผลอักเสบบริเวณใบหน้า
ฟันผุ หรือเหงือกอักเสบ

อาการที่เกิดร่วมกับต่อมน้ำเหลืองอักเสบจะช่วยให้แพทย์วินิจฉัยสาเหตุได้ดีขึ้น ซึ่งเป็นผลดีต่อการรักษาเพราะภาวะต่อมน้ำเหลืองโตอาจมีอาการคล้ายกับปัญหาสุขภาพอื่น ๆ จึงควรรีบพบแพทย์หากเกิดอาการเหล่านี้ 
วิธีป้องกันต่อมน้ำเหลืองอักเสบ 

รับประทานอาหารให้ครบ 5 หมู่
ออกกำลังกายอย่างสม่ำเสมอ
ดูแลรักษาความสะอาดผิวหนัง เล็บ ช่องปาก
ระวังไม่ให้เกิดการติดเชื้อหรือเกิดบาดแผล
ควบคุมน้ำหนักให้อยู่ในเกณฑ์ที่เหมาะสมอย่างถูกวิธี
หลีกเลี่ยงการใช้ยาโดยไม่จำเป็น หรือไม่ปรึกษาแพทย์ก่อน
