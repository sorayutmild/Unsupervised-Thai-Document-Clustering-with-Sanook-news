บอทแสบ! พยายามเจาะระบบ Ragnarok เซิร์ฟฯใหม่
Ragnarok Online
ยังคงเป็นปัญหาโลกแตกที่ไม่ว่าผู้ให้บริการรายไหนก็ยังป้องกันไม่ได้อยู่ดี สำหรับปัญหาการปล่อยบอทในเกม Ragnarok Online ที่แม้ว่าทาง EXE ผู้ให้บริการใหม่มั่นใจเต็มที่ว่าน่าจะป้องกันบอทได้ เพราะมีทั้งการดัดแปลงไฟล์ตัวเกมให้ต่างไปจากปกติ รวมถึงใช้ระบบ AntiCheat ช่วยป้องกันอีกชั้น แต่สุดท้ายแล้วก็ยังมีการพัฒนาบอทให้หลุดรอดตัวป้องกันจนเข้าไปป่วนในเกม Ragnarok Extreme ได้อยู่ดี โดยมีผู้พบเห็นตัวละครทำพฤติกรรมแปลกๆ อย่างเช่นในคลิปตัวอย่างด้านล่างอยู่เป็นจำนวนมาก

ให้สังเกตว่าตัวละครที่ต้องสงสัยว่าเป็นบอทนั้น หลุดออกจากเกมและ Re Log-in เข้าเกมใหม่ได้ค่อนข้างไวมาก
จากการศึกษาและติดตามกลุ่มผู้พัฒนาบอทสำหรับ RO มาก็พบว่าการพัฒนาบอทของเกม RO นั้นทำได้ไม่ยากเกินไปนัก เพราะตัวบอทมีแพลตฟอร์มที่เป็นฐานข้อมูลให้อยู่แล้วส่วนหนึ่ง ขอเพียงมีข้อมูลของเซิร์ฟเวอร์และแผนที่ตัวเกมของแต่ละเซิร์ฟฯแล้วก็ดัดแปลงให้เข้ากับตัวเซิร์ฟฯนั้นได้ สิ่งที่ยุ่งยากที่เหลือก็เป็นเพียง AntiCheat ที่เป็นปราการด่านหิน ที่ตอนนี้นักทำบอทต่างถอดรหัสเจาะกันอย่างเต็มที่ โดยคาดว่าปัจจุบันยังถอดรหัสไม่สมบูรณ์นัก เมื่อดูจากการทำงานของบอทที่ยังหลุดบ่อยและยังไม่ฉลาดเท่าไร แต่ก็ยังพอจะเปิดให้บอทเข้าไปตีมอนฯและหาของได้อยู่พอสมควร
ปัญหานี้เป็นการบ้านชิ้นใหญ่ที่ทาง EXE ต้องเร่งแก้ไขปัญหา เพราะมีผู้เล่นร้องเรียนเรื่องปัญหาอาการ Lag ของเซิร์ฟเวอร์มาเป็นจำนวนมาก โดยเชื่อว่าปัญหา Lag เหล่านี้น่าจะมาจาก BOT พวกนี้นั่นเอง เพราะยิ่งมี BOT เยอะ เซิร์ฟเวอร์ก็จะต้องทำงานหนักขึ้น เพราะ BOT นั้นส่งแพคเกจข้อมูลไม่เหมือนคนเล่นทั่วไป และที่สำคัญกว่านั้นคือ RO ของ EXE ที่เปิดใหม่นั้นเป็น Free to Play Server (เซิร์ฟเก่าที่ย้ายข้อมูลมาเป็นแอร์ไทม์) จึงง่ายต่อการสมัคร ID และปล่อยบอท ไม่ต้องมาคอยจ่ายค่าแอร์ไทม์ให้ทุกไอดี จึงทำให้นอกจาก EXE ขาดรายได้แล้ว ยังทำให้ Server มีปัญหาอีกต่างหาก เสียทั้งขึ้นทั้งล่อง
อย่างไรก็ตาม ขอปิดท้ายเตือนคนเล่น RO ที่คิดจะหาโหลดบอทมาใช้สักหน่อยว่า ของฟรีและดีมันไม่มีในโลก การโหลดบอทมาเล่นก็มีความเสี่ยงเช่นกัน โดยเฉพาะพวกบอทที่บอกให้ปิด Firewall หรือ Anti Virus ก่อนจึงจะใช้งานได้ นั่นแหละคุณอาจจะโดนสปายแวร์เจาะเข้าไปในคอมพิวเตอร์ แล้วโดนขโมยข้อมูลไอดีพาสเวิร์ด หรือข้อมูลทางบัญชีการเงินไปก็เป็นได้ ระวังไว้!
 
Update ข้อมูลเพิ่มเติมจากทางผู้ให้บริการ Ragnarok Online กล่าวว่ามีผู้พยายามใช้ Bot เข้าไปในเกมจริง แต่ด้วยระบบป้องกัน AntiCheat จึงทำให้บอทยังไม่สามารถใช้งาน โดยถึงเข้ามาก็จะโดนระบบตัดออกจากเซิร์ฟเวอร์ตลอด จึงขอให้ผู้เล่นยังไม่ต้องเป็นห่วงว่าจะมีผู้ใช้บอทเข้ามาเอาเปรียบผู้เล่นอื่นๆ