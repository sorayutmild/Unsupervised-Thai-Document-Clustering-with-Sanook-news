เผยคลิปนาทีเกิดอุบัติเหตุรถไฟชนรถบัสคณะทอดกฐิน ตาย 20 เจ็บ 30 กว่าราย ที่สถานีคลองแขวงกลั่น ฉะเชิงเทรา 
จากกรณีเมื่อช่วงเช้าวันนี้ (11 ต.ค.) เวลา 08.05 น. เกิดเหตุรถไฟชนรถบัส บริเวณสถานีรถไฟคลองแขวงกลั่น ม. 7 ตำบลบางเตย อำเภอเมืองฉะเชิงเทรา จังหวัดฉะเชิงเทรา เป็นรถไฟบรรทุกสินค้า (บรรทุกตู้คอนเทนเนอร์) ที่ 852 เดินระหว่างสถานีแหลมฉบัง-สถานีหัวตะเข้ ได้ชนกับรถบัสโดยสาร หมายเลขทะเบียน 30-476 พระนครศรีอยุธยา ซึ่งนำผู้โดยสารจากจังหวัดสมุทรปราการ ประมาณ 60 คน เดินทางไปทอดกฐินวัดบางปลานัก จังหวัดฉะเชิงเทรา

รถไฟชนรถบัสคณะกฐิน พังยับคารางที่ฉะเชิงเทรา มีผู้เสียชีวิตมากกว่า 10 ราย

ล่าสุด โลกออนไลน์ได้มีการเผนแพร่คลิปวิดีโอเหตุการณ์ นาทีรถบัสคณะทอดกฐินชนกับรถไฟที่สถานีคลองแขวงกลั่น จ.ฉะเชิงเทรา ส่งผลให้มีผู้เสียชีวิตและบาดเจ็บจำนวนมาก

ด้าน นายไมตรี ไตรติลานันท์ ผู้ว่าราชการจังหวัดฉะเชิงเทรา เข้าอำนวยการสั่งการในพื้นที่ และสั่งการให้นายอำเภอเมืองฉะเชิงเทรา ตำรวจ สำนักงาน ปภ.จ.ฉะเชิงทรา องค์การบริหารส่วนตำบลบางเตย หน่วยพยาบาล และหน่วยกู้ภัยเข้าดำเนินการช่วยเหลือ
เบื้องต้น มีผู้เสียชีวิต 20 ราย และผู้บาดเจ็บประมาณ 30 กว่าราย นำส่งโรงพยาบาลพุทธโสธร บ้านโพธิ์ คลองเขื่อน และโรงพยาบาลเกษมราษฎร์ สาเหตุการเกิดอุบัติเหตุอยู่ระหว่างการสอบสวนของเจ้าหน้าที่ตำรวจ
 