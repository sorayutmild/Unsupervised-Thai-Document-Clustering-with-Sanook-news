ดวงชะตาปี พ.ศ. 2564 ราศีพฤษภ หรือ ผู้ที่เกิดระหว่างวันที่ 14  พฤษภาคม – 14 มิถุนายน 
 
โดยภาพรวม   ช้าแต่ชัวร์! ที่ชาวราศีพฤษภควรจะต้องรอบคอบมากขึ้น เมื่อดาวศุกร์ ดาวประจำตัวของคุณพุ่งทะยานเดินหน้าไปรวดเดียว 12 ราศีใน 1 ปี  ที่อาจมีโอกาสจะเจอสะดุด ล้มคว่ำได้อย่างแรงและเร็ว เมื่อเจอจังหวะที่ดาวศุกร์ “ดับ” ที่หากประมาท ปล่อยตัว ปล่อยใจไปตามอารมณ์ “สุข” ก็จะทำให้สิ่งที่คิด สิ่งที่ฝัน สิ่งที่กระทำล้มเหลวได้ในพริบตา ช้าแต่ชัวร์...เท่านั้นถึงจะทำให้อยู่รอดปลอดภัย มีความสุข และเจริญมั่งคั่งได้
มกราคม งานสร้างเงินในเดือนนี้ รวมถึงอาจชักจูง โน้มน้าวใจให้ผู้อื่นร่วมหุ้น ลงทุน หรือ จะขอกู้ยืมก็มีโอกาสมากขึ้น แต่ควรประนีประนอม ยอมให้ เมื่อมีคดีความ ถูกฟ้องร้อง เพราะมีเกณฑ์ว่าถ้าสู้ไปจะเป็นฝ่ายแพ้ ต้องชดใช้ค่าสินไหมทดแทนที่อาจมีมูลค่าสูงกว่ามาก ด้านความรัก หากมีปัญหา ก็ไม่ควรทิฐิอยากเอาชนะถึงจะรักษารักให้รื่นรมย์ไว้ได้คนโสด ถึงอาจพบรัก เจอคนที่คิดว่าใช่ แต่ก็มีเกณฑ์สูงว่าจะถูกปฏิเสธ  
กุมภาพันธ์ โอกาสหารายได้ไม่ค่อยดีนัก โดยเฉพาะจากธุรกิจ งานที่ติดต่อ สัมพันธ์กับต่างประเทศ หรือ การศึกษาต่อ อาจเจออุปสรรคที่จะทำให้มีปัญหา หากไม่อดทน ไม่ใจเย็นมากพอก็อาจล้มเหลวได้  แต่มนุษย์เงินเดือนหากสมัครงานก็จะมีโอกาสมากขึ้น ด้านความรัก ถึงจะเป็นฝ่ายถูก แต่หากง้อได้ก็ง้อก่อน ถึงจะมีรักษารักไว้ให้รื่นรมย์ คนโสด ก็อยู่ในเกณฑ์ดีที่จะพบรัก เจอเนื้อคู่ที่เป็นชาวต่างชาติอีกด้วย
มีนาคม งานสร้างเงิน อยู่ในเกณฑ์ดีที่จะเริ่มต้นใหม่ ที่สามารถจะ “ปากเป็นเอก” ที่จะทำให้เกิดลาภผลดังที่หวัง ที่จะชักจูง โน้มน้าวใจผู้อื่นได้อย่าง่ายๆ  หากเป็นมนุษย์เงินเดือน จะขอโยกย้าย เปลี่ยนหน้าที่ หรือ เปลี่ยนงานใหม่ ก็จะมีโอกาสได้ง่ายขึ้น ด้านความรัก ก็ยังอยู่ในเกณฑ์ต้องง้องอน เอาใจ ถึงจะรักษารักให้ราบรื่นได้ คนโสด จากงาน ก็อาจพบรัก เจอคนที่ถูกใจ หากพูด เขียนหวานๆ ก็อาจจะสมปรารถนา
เมษายน ตำน้ำพริกละลายแม่น้ำ! ที่อาจเกิดขึ้นหากหลงเชื่อ หลงคารมมิตรสหาย ที่ควรพิจารณาให้รอบคอบหากถูกชักชวนให้ร่วมหุ้น ลงทุน หรือจะขอกู้ยืม รวมถึงให้เซ็นค้ำประกัน เพราะมีเกณฑ์สูงว่าจะทำให้..หมดตัวได้ และกลางเดือนไปแล้ว ควรหลีกเลี่ยงที่จะทำอะไรอย่างหลบ ๆ ซ่อน  ๆ ทั้งวิ่งเต้นใช้เส้นสาย  หรือ มีรักซ้อน ซ่อนรัก เพราะมีโอกาสสูงว่าจะนำเภทภัย อันตรายมาสู่ตัวเอง ระวัง!
พฤษภาคม เข้าสังคม ใช้สื่อออนไลน์ให้มากขึ้น  ก็จะมีโอกาสหาเงินได้มากขึ้น ในเรื่องงาน ธุรกิจ งานขาย “ฝัน” จะอยู่ในเกณฑ์ดี มีผลกำไร เจริญรุ่งเรือง แต่หากอาชีพอื่น  ก็ควรพิจารณาให้รอบคอบหากจะขยายกิจการ อย่าเชื่อภาพลวงตาที่เห็น! ด้านความรัก หากเป็นสัมพันธ์รักที่เพิ่งเริ่มต้น ก็ควรระวังให้มาก เพราะรักเล่ห์เสน่หาในครั้งนี้ อาจทำให้วอดวายจนหมดตัวได้
มิถุนายน โอกาสหารายได้อยู่ในเกณฑ์ดี-ดีมาก แต่ควรระวังการใช้จ่ายฟุ่มเฟือยทั้งของตนเองและคู่เสน่หา ก็อาจทำให้ได้มากแต่ใช้หมด ด้านการงาน อย่าอวดรู้ อวดฉลาดนัก เพราะอาจจะทำให้เสียรู้ เสียเปรียบมากกว่า ในเรื่องความรัก เปย์อย่างเดียว ไม่ต้องซักไซ้ไล่เลียงคนรัก คู่ครองใดๆ ถึงจะทำให้รักราบรื่น ไม่มีปัญหา แต่คนโสด หากจะรักแท้ก็ยากนัก เพราะมีเกณฑ์เจอถูกล่อลวง ข่มขู่จนสูญเสียเงินมากกว่า
กรกฎาคม เงินจรรักก็จาง รวมถึงญาติพี่น้องอาจยุแหย่ทำให้เข้าใจผิดจนทะเลาะวิวาทกับคนรัก คู่ครองได้ และคนโสด หากเข้าร่วมสัมมนา ร่วมประชุมทางวิชาการ ก็อาจได้พบรักเจอเนื้อคู่ เรื่องเงิน เดือนนี้ อาจมีปัญหาติดขัด ควรระวังที่จะให้ใครยืมเงิน เพราะนอกจากจะไม่ได้คืนแล้ว ยังมีโอกาสทะเลาะวิวาทจนเจ็บตัวอีกด้วย ในเรื่องงาน ควรยอมทำตามความคิดเห็นของผู้ใหญ่ ผู้มีอำนาจ ถึงจะรอดปลอดภัย
สิงหาคม ระวังการใช้จ่ายให้มากขึ้น เพราะโอกาสหารายได้อาจติดขัด  อาจถูกบอกเลื่อนนัด หรือ ปฏิเสธที่จะจ่ายเงินได้อย่างง่ายๆ ในเรื่องงาน ไม่อยู่ในเกณฑ์ดีที่จะโยกย้าย เปลี่ยนที่ทำงาน มนุษย์เงินเดือน ควรเตรียมใจ ผู้ใหญ่ที่เคยพึ่งพิง อาจหมดอำนาจ คุ้มครองไม่ได้อีก เรื่องความรัก หลีกเลี่ยงที่จะขัดแย้งกับคู่ครองในเรื่องญาติผู้ใหญ่ หรือ ที่อยู่อาศัย รักก็จะราบรื่น แต่คนโสด จะมีเกณฑ์พบรัก เจอเนื้อคู่
กันยายน กลางเดือนไปแล้ว หากจะลงทุน เริ่มงาน โครงการใหม่ๆ จะอยู่ในเกณฑ์ดี แต่ควรระวังการเซ็นสัญญา ลงนามใด ๆ หากประมาท ก็อาจเสียรู้ เสียเปรียบ เรื่องการเงิน มีเกณฑ์ใช้จ่ายเยอะมาก ทั้งจากเรื่องงาน และ เรื่องรักใคร่เสน่หา เรื่องความรัก หากรักรื่นรมย์ มีเพศสัมพันธ์กันก็อาจทำให้ได้บุตร-ธิดามาคล้องใจ คนโสด ก็อาจได้พบรักเจอเนื้อคู่ที่ “เด็ก” กว่ามาก แต่หากต้องแข่งขัน แย่งชิง ก็ระวังอาจเจ็บตัว!
ตุลาคม  เงินทองไหลมาเทมา โดยเฉพาะจากงานค้าขาย บริการ ตัวแทน นายหน้า จะอยู่ในเกณฑ์ดีที่จะ “เงินทับตัว” หากหางานพิเศษทำก็มีโอกาสมากขึ้น เรื่องรัก ก็จะมีเสน่ห์ที่ล้นเหลือ ที่จะดึงดูดเพศตรงข้ามให้เข้ามารายล้อม ให้ได้รักได้เลือกจนพอใจ แต่คนมีคู่อยู่แล้ว ก็ควรยั้งใจ หากพลั้งเผลอ ก็อาจเกิดรักซ้อน ซ่อนชู้ได้อย่างง่ายๆ   และก็ควรระวังอาจทำให้ถูกเขม่น มีศัตรูคอยใส่ร้าย นินทา มีอันตรายได้
พฤศจิกายน ถึงอาจจะได้ลาภจากมรดก หรือ จากสิ่งที่คิดว่าไม่มีค่า แต่ก็ควรระมัดระวังการใช้จ่ายให้มากขึ้น เป็นระยะใช้ความสงบสยบความเคลื่อนไหว รักษาสุขภาพให้ดีๆ หลีกเลี่ยงที่จะแข่งขัน ต่อสู้ใดๆ เพราะมีเกณฑ์สูงว่าจะเป็นฝ่ายแพ้มากกว่า เรื่องความรัก จะมีโอกาสพบรัก เจอคนถูกใจ แต่หากพยายามตามตื๊อ ตามติด ก็อาจผิดหวัง หากมีคู่ครองอยู่แล้ว มีสองรักก็อาจมีเหตุ/ภัยที่จะต้อง...ห้าม
เดือนธันวาคม อยู่ในระยะประนีประนอมยอมเสียเปรียบบ้าง ถึงจะไม่สูญเสียมากนัก ไม่ว่าจะเจรจา ทำสัญญาใดๆ ก็ตาม โดยเฉพาะหากมีคดีความ เพราะมีเกณฑ์สูงว่าถ้าอยากเอาชนะ ก็อาจเป็นฝ่ายแพ้ ถูกชดใช้เงินสูงมาก และเดือนนี้หากจะเดินทางไกล ก็อย่าประมาท เพราะอาจเจอเหตุ/ภัย ที่จะทำให้ล่าช้า คลาดเคลื่อนไปมาก เรื่องความรัก ควรระวังคนรักเก่า แฟนเก่า อาจมาเป็นเหตุทำให้ทะเลาะวิวาทจนแตกหักกับคู่ครองด้วย
 
อัญมณี/สีที่จะเสริมสิริมงคล  สีเขียวอ่อน พลอยเขียวส่อง
อัญมณี/สีที่เป็นอริ มรณะ ..สีน้ำเงิน สีฟ้า พลอยไพลิน, สีเหลือง บุษราคัม
วันที่ดีที่สุดในสัปดาห์.... วันศุกร์   เลขที่ต้องชะตา...1 9 0
ราศีแห่งมิตรที่ต้องชะตา  ...ราศีกรกฎ กันย์ มังกร และ มีน