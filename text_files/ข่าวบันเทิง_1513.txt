จากกรณีที่มีกระแสข่าวว่าดาราสาว แป้ง อรจิรา ได้หย่าร้างกับสามี นายตำรวจหนุ่ม ผู้กองต้อม ร.ต.อ.ทรงพันธุ์ กุลดิลก ลูกชาย พล.ต.ท.ชัจจ์ กุลดิลก หลังจากเข้าพิธีแต่งงานเมื่อวันที่ 7 ต.ค. 2555 รวมเวลาใช้ชีวิตคู่ 2 ปี
ล่าสุด เว็บไซต์ข่าวสดออนไลน์ รายงานว่า พล.ต.ท.ชัจจ์ กุลดิลก คุณพ่อของผู้กองต้อม ได้ให้สัมภาษณ์ว่า เขาเลิกกันแล้ว ลูกชายมีภรรยาที่เป็นดารา ก็ไปด้วยกันลำบาก ลูกตนเป็นตำรวจ ภรรยาเค้าเป็นดารา ชีวิตไม่เหมือนกัน ไม่เคยเจอกัน ต่างคนต่างก็ทำงาน
ด้าน ร.ต.อ.ทรงพันธุ์ กุลดิลก หรือ ผู้กองต้อม เปิดใจว่า เป็นเรื่องจริง ส่วนสาเหตุนั้นเป็นเพราะอยู่ด้วยกันแล้วไม่มีความสุข ทัศนคติไม่ตรงกัน ไม่ได้เกิดจากปัญหามือที่สาม รวมถึงเรื่องที่อดีตภรรยาถูกกดดันจากครอบครัวฝั่งตนเองเรื่องมีหลาน
เรื่องที่หย่าเป็นความจริง จริงๆ แยกกันอยู่มาตั้งแต่เดือนมกราคมแล้ว แต่ไปหย่ากันเมื่อกลางเดือนกุมภาพันธ์ที่ผ่านมา การหย่าครั้งนี้ไม่ได้มีปัญหาเรื่องมือที่สาม ซึ่งในที่นี้หมายรวมถึงคุณพ่อคุณแม่ของผมด้วย
เรื่องข่าวลือว่าแป้งถูกกดดัน เพราะไม่ยอมมีลูกจึงเป็นสาเหตุให้หย่าร้างกัน ที่ผ่านมาคุณพ่อคุณแม่ของผมอยากให้เราสองคนมีลูก และท่านทั้งสองก็อยากอุ้มหลาน แต่ไม่เคยมีใครไปกดดันแป้งหรือผมเลย
ส่วมสาเหตุที่เลิกกันเพราะอยู่ด้วยกันแล้วรู้สึกว่าไม่ใช่ ไม่มีความสุข ความคิดและทัศนคติไม่ตรงกันด้วย จึงนั่งคิดกันว่าถ้าแยกกันอยู่ โดยให้แต่ละคนไปใช้ชีวิตเป็นตัวของตัวเอง น่าจะมีความสุขมากกว่า หลังจากที่หย่ากันแล้ว ก็ตกลงกันว่าตอนนี้เป็นเพื่อนกัน
ทั้งนี้ แป้ง อรจิรา เตรียมเปิดใจกับสื่อมวลชนถึงกรณีดังกล่าว ที่สวนสมเด็จพระนางเจ้าสิริกิติ์ ย่านจตุจักร เวลา 13.00 น. วันที่ 25 มี.ค.นี้ โดยทีมข่าวบันเทิง Sanook! News จะรายงานให้ทราบต่อไป
ขอขอบคุณข้อมูลจาก ข่าวสดออนไลน์ / ภาพจากเฟซบุ๊ก NARAKORN PHOTOGRAPHY