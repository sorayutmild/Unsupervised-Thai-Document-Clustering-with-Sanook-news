เมื่อวันที่ 1 กุมภาพันธ์ 2556 เวลา 21.45 น. นางสาวราตรี พิพัฒนาไพบูรณ์ เดินทางกลับถึงท่าอากาศยานสุวรรณภูมิ โดยเครื่องบินของบริษัท การบินไทย จำกัด (มหาชน) เที่ยวบินที่ ทีจี 585 จากกรุงพนมเปญ โดยมีกลุ่มกองทัพธรรมนำโดย เรือตรีแซมดิน เลิศบุศย์ ผู้ประสานงานกลุ่มกองทัพธรรม และประชาชนโดยทั่วไปเดินทางมารอให้กำลังใจบริเวณอาคารผู้โดยสารขาเข้า ราว 200 คน พร้อมสื่อมวลชนที่รอติดตามทำข่าวเป็นจำนวนมากตั้งแต่ช่วงค่ำ
จากการสอบถามความเห็นเรือตรีแซมดินว่า การที่นางสาวราตรีได้กลับมา ถือเป็นผลงานของรัฐบาลหรือไม่ เรือตรีแซมดิน กล่าวว่า ตนให้เครดิตรัฐบาลในการดำเนินการจนประสบความสำเร็จ สามารถพานางสาวราตรีกลับสู่แผ่นดินไทย และเป็นห่วงนายวีระ สมความคิด ที่ยังถูกคุมขังอยู่ที่กัมพูชา เมื่อถามว่ากลุ่มกองทัพธรรมคิดจะเคลื่อนไหวเพื่อเรียกร้องให้รัฐบาลเร่งช่วยเหลือคุณวีระหรือไม่ เรือตรีแซมดินกล่าวว่า เรื่องที่เกี่ยวกับนายวีระ ทางกลุ่มกองทัพธรรมจะต้องปรึกษา มารดานายวีระก่อนการตัดสินใจ
ทันทีที่เดินทางถึงสนามบินสุวรรณภูมิ นางสาวราตรี ได้เข้าสวมกอดกับญาติที่มารอรับ และพูดคุยสั้นๆกับนายพนิช วิกิตเศรษฐ์ อดีตผู้ช่วยรัฐมนตรีว่าการกระทรวงการต่างประเทศ และอดีต สส. กทม. พรรคประชาธิปัตย์ ระหว่างนั้นมีผู้มาให้กำลังใจตะโกนว่า "ราตรี คือ อองซาน ซูจี เมืองไทย"
หลังจากนั้นนางสาวราตรี ให้สัมภาษณ์กับสื่อมวลชนสั้นๆว่า "ตอนนี้ยังไม่อยากพูดอะไร และยังไม่รู้สึกดีใจ เพราะพี่วีระ (สมความคิด) ยังไม่ได้รับการปล่อยตัว ขอบคุณทุกคนที่มาให้กำลังใจ" นางสาวราตรีกล่าวและยืนยันว่าไม่ได้กระทำความผิด ในขณะที่ถูกคุมขังตนไม่มีโรคประจำตัวแต่น้ำหนักลดลงไป 5-6 กิโลกรัม ตอนนี้ยังไม่คิดจะทำอะไร โดยสิ่งแรกที่อยากทำคือกราบเท้าคุณพ่อคุณแม่ พร้อมกล่าวทิ้งท้ายว่า ที่จริงได้มีการจัดเตรียมให้ออกอีกประตูทางออก แต่อยากเจอเพื่อนๆ ที่มาให้กำลังใจจึงตัดสินใจเดินทางออกประตูเดิม
หลังจากที่นางสาวราตรีเดินทางออกจากสนามบินสุวรรณภูมิไปแล้วได้มีกลุ่มผู้ที่ไปรอต้อนรับนางสาวราตรี จำนวนหนึ่ง เข้ามารุมต่อว่านายพนิช กล่าวหาว่า ที่นายพนิช ถูกปล่อยตัวออกมาเพราะยอมรับต่อศาลกัมพูชาว่าตนได้ลุกล้ำเข้าไปในเขตแดนกัมพูชา ในขณะที่นางสาวราตรีและนายวีระไม่ยอมรับในประเด็นดังกล่าวจึงทำให้ถูกตัดสินจำคุก ในขณะเดียวกันนายพนิชก็ได้ยืนปักหลักชี้แจงข้อกล่าวหาดังกล่าวจนทำให้กลุ่มคนที่รุมต่อว่าเริ่มสงบลงและหันไปต่อว่า รัฐบาลพรรคประชาธิปัตย์ รวมถึงตำหนินายอภิสิทธิ์ เวชชาชีวะ และตำหนินายชวน หลีกภัย แทน พร้อมทั้งยังชื่นชมนายพนิช ที่ยอมเดินทางมาต้อนรับนางสาวราตรีด้วยตัวเอง
พลวุฒิ สงสกุล : รายงาน