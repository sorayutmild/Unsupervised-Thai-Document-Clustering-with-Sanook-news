 

Harvest Moon: A New Beginning เกมส์ปลูกผักภาคใหม่ล่าสุดของเครื่อง 3DS เวอร์ชั่นภาษาอังกฤษ ซึ่งก็คือภาคเดียวกันกับ Harvest Moon: The Land of Origin ที่เป็นเวอร์ชั่นญี่ปุ่นนั่นเอง เรื่องราวการดำเนินชีวิตตามประสานิทานบ้านไร่ของคนหนุ่มสาว ที่เดินทางมาเริ่มต้นชีวิตใหม่จากผืนดินรกร้างแห่งหนึ่งบนภูเขา ที่ได้รับสืบทอดจากบรรพบุรุษ และการดำเนินชีวิตบ้านไร่ของหนุ่มสาวตัวเอกของเรื่องภาคนี้ ผู้เล่นจะสามารถกำหนดได้เองอย่างอิสระ ตั้งแต่การเลือกทำฟาร์ม และการปลูกสร้างสิ่งก่อสร้างกันเลย
 
ผู้เล่นเริ่มจากรับสืบทอดผืนดินรกร้างแห่งหนึ่งบนภูเขา  และจะต้องสร้างมันเป็นฟาร์มที่ยิ่งใหญ่  โดยสามารถเลือกสร้างและวางสิ่งก่อสร้างต่างๆได้เองตามใจชอบ  ส่วนฉากในฟาร์มก็มีการจัดพื้นที่สูงๆต่ำๆไม่เท่ากัน  เนื่องจากเป็นฟาร์มบนภูเขา  คุณสามารถทำฟาร์มปลูกผักแบบขั้นบันไดที่สวยงามได้ หากมองด้วยระบบ 3D  ของเครื่อง 3DS นอกจากนี้ยังสามารถเลือกเปลี่ยน Avatar เครื่องแต่งกาย  ทรงผม เครื่องประดับและอื่นๆ ให้กับตัวละครได้ตลอดเวลาเลยด้วย  ระบบรวมๆของเกมจะยังคงเหมือนกับภาคที่ผ่านๆมาส่วนใหญ่  คือสร้างชีวิตในฟาร์มแสนสุข เก็บเงินพัฒนาฟาร์ม ตีสนิทกับชาวเมือง  หาแฟนและมีลูก ซึ่งในแต่ละปีของเกมก็จะมี Event  เหตุการณ์และเทศกาลต่างๆให้ทำ นอกจากนี้ก็ยังมีระบบเดินทางออกผจญภัยด้วย  สามารถออกเดินทางจากฟาร์มไปค้นหาสิ่งใหม่ๆได้ตลอด หากมีครอบครัว  ก็ออกผจญภัยกับครอบครัวได้ด้วย
 


ค่าย Natsume เจ้าเก่ายังคงเป็นผู้จัดจำหน่าย Harvest Moon: A New Beginning ต้องขอบคุณ Natsume ที่ทำให้แฟนๆ Harvest Moon ได้มีเวอร์ชั่นภาษาอังกฤษเล่นจวบจนทุกวันนี้ กำหนดวางจำหน่าย Harvest Moon: A New Beginning วันที่ 6 พฤศจิกายน 2012 นี้ นอกจากชุดธรรมดาแล้ว ก็ยังมีชุดพิเศษ ที่หากสั่งจองล่วงหน้า จะได้ตุ๊กตา วัว และ จามรี สุดน่ารักแถมไปอีกด้วย
 
ข้อมูลอ้างอิงจาก
http://www.joystiq.com/2012/08/28/harvest-moon-a-new-beginning-starts-november-6-special-edition/