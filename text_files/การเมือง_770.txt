(18 เม.ย.63) เมื่อเวลา 11.30 น.วันที่ 18 เมษายน 2563  ที่บริเวณทางเข้าซอยด่านสำโรง 1 ทางด้านถนนศรีนครินทร์ ต.สำโรงเหนือ อ.เมือง จ.สมุทรปราการ ได้มีชาวบ้านหลายร้อยคนมายืนจับต่อแถวรอรับเงินช่วยเหลือ หลังจากมีข่าวลือว่า นางสมพร จึงรุ่งเรืองกิจ ประธานมูลนิธิไทยซัมมิทพัฒนา มารดาของ นายธนาธร จึงรุ่งเรื่องกิจ จะเดินทางมาแจกเงินเยี่ยวยาผู้ได้รับผลกระทบให้ประชาชนบริเวณซอยวัดด่าน ต่างทยอยเดินทางมากันเป็นจำนวนมาก ทำให้เกิดปัญหาจราจรติดขัดทั้งทางด้านถนนศรีนครินทร์ และภายในซอยด่านสำโรงดังกล่าว 
เจ้าหน้าที่ตำรวจ สภ.สำโรงเหนือ และเจ้าหน้าที่จากเทศบาลด่านสำโรง ต้องมาจัดการจราจรบนถนนทั้งสองสายเพื่อให้รถสามารถวิ่งผ่านไปมาได้ พร้อมทำการติดต่อสอบถามไปยังมูลนิธิไทยซัมมิทพัฒนา เพื่อสอบถามข้อเท็จจริงและได้ทราบว่าในเรื่องดังกล่าวทางมูลนิธิไม่ทราบเรื่องและไม่มีหมายที่จะเดินทางไปแจกเงินเยี่ยวยาให้กับชาวบ้านในซอยวัดด่านแต่อย่างใด  เชื่อว่าน่าจะเป็นการปล่อยข่าวปลอมแน่นอน เจ้าหน้าที่จึงได้ประชาสัมพันธ์ ให้กับประชาชนให้ทราบว่าในเรื่องดังกล่าวไม่ใช้เรื่องจริงเป็นเพียงข่าวลือเท่านั้น 
พร้อมทั้งขอความร่วมมือให้ประชาชนทั้งหมดเดินทางกลับบ้านบ้านพัก เนื่องจากหากมายืนจับกลุ่มกันจำนวนมากไม่มีการเว้นระยะหางอาจจะเกิดความเสี่ยงที่จะมีคนติดเชื้อโควิด 19 กระทั่งเวลาผ่านไปกว่า 3 ชั่วโมงชาวบ้านจึงได้ทยอยเดินทางกลับบ้านพักด้วยความหมดหวัง แต่ก็ยังคงมีชาวบ้านบางส่วนที่ยังมีความหวังนั่งรอตามใต้ร่มไม้เพื่อรอการช่วยเหลือจากผู้ใจบุญ
ขณะที่นาง ชนาพรรณ จึงรุ่งเรืองกิจ รองประธานมูลนิธิไทยซัมมิทพัฒนา บุตรสาวคนโตของนาง สมพร หลังทราบเรื่องได้ออกมาโพสต์เฟซบุ๊กยืนยันว่า ข่าวดังกล่าวเป็นข่าวปลอม ทางมูลนิธิไม่ได้มีแผนจะไปแจกเงินในพื้นที่ดังกล่าว พร้อมฝากไปยังคนปล่อยข่าวว่า อย่าเห็นความเดือดร้อนของประชาชนเป็นของเล่นและมาซ้ำเติมกันแบบนี้ ตอนนี้ก็ลำบากกันมากพออยู่แล้ว อย่าเอาความทุกข์ของประชาชนมาเล่นการเมือง โจมตีทางการเมืองแบบนี้
ทางด้าน คุณยายวัย 63 ปี หนึ่งในชาวบ้านที่มายืนต่อแถวรอ ได้กล่าวว่า ก่อนหน้านี้ตนได้ยินชาวบ้านเขาบอกต่อกันมาว่า ในวันนี้แม่ของคุณธนาธร จะมาแจกข้าวสารและเงินช่วยเหลือ จึงได้พากันมารอรับเงินเยียวยา เนื่องจากตนเดือดร้อนและได้รับผลกระทบมาก ประกอบกับลงทะเบียนเพื่อรับเงิน เยียวยาจากรัฐบาล 5,000 บาท ก็ไม่ได้ แต่คนแถวบ้านที่มีฐานะกลับได้เงิน ตอนนี้ตนเองก็มีเงินติดตัวอยู่เพียง 100 บาทเท่านั้น จึงทำให้มีความหวังมารอตั้งแต่ 8 โมงเช้า ตอนนี้บ่ายสองก็ยังไม่มีวี่แวว จนกระทั่งเจ้าหน้าที่ออกมาบอกว่าเป็นข่าวปลอม และขอความร่วมมือให้เดินทางกลับบ้านพัก
 
 