     เทียบสเป็ค Nissan Terra 2018 และ Toyota Fortuner 2018 รุ่นท็อปทั้งคู่ ในราคาต่างกัน 2 แสนกว่าบาท อ็อพชั่นใครแน่นกว่ากัน?


     Nissan Terra 2018 ใหม่ จัดว่าเป็นรถประเภทพีพีวีน้องใหม่ล่าสุดที่เพิ่งเปิดตัวไปเมื่อสัปดาห์ที่ผ่านมา หลังจากที่หลายคนรอมาเนิ่นนาน โดยชูจุดเด่นที่เครื่องยนต์ดีเซลเทอร์โบคู่ 2.3 ลิตร บล็อกใหม่ล่าสุด พร้อมอัดแน่นอ็อพชั่นใหม่ๆ มาให้เพียบ กับราคาจำหน่ายที่เปิดมาระหว่าง 1,316,000 - 1,427,000 บาท ซึ่งถือว่ายั่วยวนใจทีเดียวเมื่อเทียบกับคู่แข่งในตลาดขณะนี้
     ขณะที่ Toyota Fortuner 2018 ก็เป็นรุ่นที่ขายดีมาโดยตลอดแม้ว่าจะมีราคารุ่นท็อปสุด (ไม่นับรุ่น TRD) พุ่งไปถึง 1,663,000 บาท Sanook! Auto จึงจับเอาตัวท็อปของทั้ง 2 รุ่น มาเปรียบเทียบสเป็คกัน ลองดูว่าราคาที่ต่างกัน 236,000 บาทนั้น จะทำให้ Nissan Terra 2018 น่าซื้อมากน้อยแค่ไหน
 
เครื่องยนต์และมิติตัวถัง

     แม้ว่า Terra จะมีเครื่องยนต์ขนาดเล็กกว่า แต่ด้วยขุมพลังเทอร์โบคู่ ทำให้มีกำลังสูงสุดมากกว่า Fortuner แม้ว่าตัวเลขแรงบิดสูงสุดจะเท่ากัน แต่ก็มาในรอบต่ำกว่าเล็กน้อย พร้อมเกียร์อัตโนมัติ 7 สปีดขณะที่ตัวถังเองมีขนาดใหญ่กว่าทั้งความยาวและความกว้าง รวมถึงความยาวฐานล้อ ขณะที่ Fortuner มาพร้อมดิสก์เบรกแบบ 4 ล้อ
 
อุปกรณ์มาตรฐานภายนอก

     อุปกรณ์ภายนอกของทั้ง 2 รุ่น มีมาให้พอกัน ทั้งไฟหน้าแบบ LED, ไฟ Daytime Running Light, ที่ปัดน้ำฝนแบบปรับตั้งเวลาหน่วง ฯลฯ ขณะที่ Fortuner เพิ่มความสะดวกสบายด้วยประตูท้ายแบบไฟฟ้า
 
อุปกรณ์มาตรฐานภายใน

     Nissan Terra มาพร้อมเบาะนั่งปรับไฟฟ้าพร้อมระบบดันหลัง ขณะที่เบาะนั่งแถว 2 สามารถปรับพับแบบไฟฟ้าได้ เสริมด้วยกล้องมองภาพรอบทิศทาง Intelligent Around View Monitor และกระจกมองหลังแบบ Intelligent Rearview Mirror ขณะที่หน้าจอ MID ยังสามารถแสดงผลการขับขี่ออฟโรดได้ ซึ่งหลายคนอาจมองว่าจำเป็นสำหรับรถประเภทนี้
     ขณะที่ Fortuner มีกระจกหน้าต่างปรับไฟฟ้าขึ้น-ลงอัตโนมัติทั้ง 4 บาน พร้อมกับช่องจ่ายไฟ 220 โวลต์มาให้
 
ระบบเครื่องเสียง

     เครื่องเสียงของทั้ง 2 รุ่น เป็นแบบหน้าจอสัมผัสขนาด 7 นิ้ว รองรับ DVD/MP3 ได้ ส่วน Terra เสริมด้วยหน้าจอสำหรับผู้โดยสารตอนหลังบริเวณเพดานมาให้ ขณะที่ Fortuner ก็ทดแทนด้วยระบบเชื่อมต่อ T-Connect Telematics มาแทน
 
ระบบความปลอดภัย

     นอกเหนือจากกล้องมองภาพรอบคันแล้ว Nissan Terra ยังมีระบบความปลอดภัยขั้นสูงมาให้ ได้แก่ ระบบเตือนมุมอับสายตา, ระบบเตือนรถออกนอกเลน, ระบบเตือนวัตถุเคลื่อนผ่านขณะถอยหลัง รวมถึงระบบเตือนแรงดันลมยางและสัญญาณกะระยะท้ายมาให้ ขณะที่ Fortuner เด่นกว่าในเรื่องถุงลมนิรภัยหัวเข่าฝั่งผู้ขับที่เพิ่มขึ้นมา
     สำหรับราคาจำหน่ายทั้งสองรุ่นต่างกันอยู่ 236,000 บาท ก็ขึ้นอยู่กับคุณผู้อ่านแล้วครับว่ารักใครชอบใครมากกว่ากัน
 