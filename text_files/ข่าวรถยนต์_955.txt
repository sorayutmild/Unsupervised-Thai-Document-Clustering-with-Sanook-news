     คุณเคยทราบไหมว่าการขับรถถอดรองเท้านั้นถือเป็นการกระทำที่ผิดกฎหมาย และมีโทษปรับสูงสุดถึง 5,000 บาท แต่อย่าเพิ่งหัวร้อนไปเสียก่อนล่ะ เพราะกฎหมายนี้มีไว้บังคับใช้สำหรับบุคคลเฉพาะกลุ่มเท่านั้น
     บุคคลที่กฎหมายระบุว่าต้องขับรถโดยสวมรองเท้าหุ้มข้อเสมอนั้น คือ ผู้ขับรถยนต์สาธารณะ, รถยนต์บริการธุรกิจ, รถยนต์บริการทัศนาจร และรถจักรยานยนต์รับจ้าง พูดง่ายๆ ก็คือ ผู้ที่ประกอบอาชีพให้บริการด้านขนส่งทั้งหลาย ไม่ว่าจะเป็นรถแท็กซี่, รถรับจ้าง กระทั่งวินมอเตอร์ไซค์ บุคคลเหล่านี้จะต้องสวมรองเท้าในขณะให้บริการอยู่ตลอดเวลา
     โดย พ.ร.บ. การขนส่งทางบก พ.ศ. 2522 มาตรา 102 บัญญัติไว้อย่างชัดเจนว่า ผู้ประจำรถหรือผู้ขับรถต้องแต่งกายให้เรียบร้อยตามที่กำหนดในกฏกระทรวง ต้องปฏิบัติตนดังต่อไปนี้คือ
1.จะต้องสวมเสื้อเชิ้ตคอพับแขนยาวหรือแขนสั้น ชายเสื้ออยู่ในกางเกง 2.เสื้อคอแบะปล่อยเอว แขนสั้น 3.กางเกงขายาวแบบสุภาพ 4.ต้องสวมรองเท้าหุ้มส้นหรือหุ้มข้อ
     หากฝ่าฝืนจะต้องถูกระวางโทษปรับสูงสุดไม่เกิน 5,000 บาท ตามมาตรา 127

     ขณะที่รถยนต์นั่งส่วนบุคคลทั่วไปอย่างเช่นคุณผู้อ่านทั้งหลายนั้น กฎหมายไม่ได้ระบุเอาไว้ว่าจะต้องสวมรองเท้าขณะขับรถ หรือกำหนดลักษณะรองเท้าสำหรับใช้ในการขับรถ จึงสามารถสวมหรือถอดรองเท้าได้ตามใจชอบ แต่ถึงกระนั้น การถอดรองเท้าขณะขับรถก็ควรระวังไม่ให้รองเท้าไหลลื่นเข้าไปขัดอยู่ใต้แป้นเบรกหรือคันเร่ง ซึ่งอาจส่งผลให้ไม่สามารถควบคุมรถได้อย่างปลอดภัย
     ส่วนการขับรถโดยใส่รองเท้าส้นสูงก็อาจเป็นการเพิ่มความเสี่ยงต่ออันตรายเช่นกัน เพราะจะทำให้จุดหมุนของข้อเท้าเปลี่ยนไป ทำให้กะระยะแป้นเหยียบได้ลำบากกว่าปกติ รวมถึงรองเท้าแตะที่ลื่นหลุดได้ง่าย ก็อาจส่งผลให้เกิดอันตรายได้ด้วยเช่นกัน
     ดังนั้น ไม่ว่าคุณจะเลือกใส่รองเท้าหรือถอดรองเท้าขับรถ ก็ควรเลือกตามที่ตัวเองถนัดจะเป็นการดีที่สุด เพราะผู้ที่เคยชินกับการถอดรองเท้าขับรถ ก็อาจรู้สึกเทอะทะเมื่อต้องสวมรองเท้าขับรถ ตรงกันข้ามผู้ที่เคยชินกับการสวมรองเท้าขับรถ ก็ควรเลือกใส่รองเท้าที่เหมาะสม ส้นไม่หนาเกินไป ไม่หลวมจนลื่นหลุดง่าย เพื่อความปลอดภัยของตัวคุณเองครับ
 