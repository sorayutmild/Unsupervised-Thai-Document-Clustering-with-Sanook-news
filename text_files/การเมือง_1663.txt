(3 ต.ค.) นายพร้อมพงศ์ นพฤทธิ์ โฆษกพรรคเพื่อไทย แถลงว่า มีข้อมูลจากการข่าวของเจ้าหน้าที่ในหน่วยงานความมั่นคงพบว่า มีกลุ่มการเมืองร่วมกับกลุ่มคนผู้เสียอำนาจได้ดำเนินแผนล้มรัฐบาล น.ส.ยิ่งลักษณ์ ชินวัตร 9 ข้อ ประกอบด้วย 
1.ให้สื่อที่อยู่ตรงข้ามพรรคเพื่อไทย และน.ส.ยิ่งลักษณ์ ชินวัตร โจมตีทุกประเด็นไม่ว่าถูกหรือผิด 2.ผู้สูญเสียอำนาจที่เคยดูแลกระทรวงใดมาก่อนสั่งให้ลูกน้องเกียร์ว่างไม่ร่วมงานกับผู้บริหารจากรัฐบาลปัจจุบัน 3.ยุยงให้ข้าราชการที่ถูกปรับย้ายมาร้องทุกข์ เพื่อดิสเครดิตรัฐบาลให้เสียความนิยม 4.จัดให้ชาวบ้านมาร้องทุกข์กล่าวโทษกับผู้บริหารรัฐบาล พรรคเพื่อไทย พรรคร่วมรัฐบาล5.ให้กลุ่มคนที่อาศัยคราบเอ็นจีโอออกมาดิสเครดิตรัฐบาล โดยการเคลื่อนไหวล่ารายชื่อ ตั้งกลุ่มโจมตีในเชิงลบทุกประเด็น 6.ใช้เครือข่ายสื่อและโซเชียลมีเดียพูดให้เชื่อมโยงกัน โดยมุ่งประเด็นว่า น.ส.ยิ่งลักษณ์ ชินวัตร ช่วย พ.ต.ท.ทักษิณ ชินวัตร อดีตนายกรัฐมนตรี เพื่อให้ประชาชนรู้สึกว่ารัฐบาลนี้ช่วย พ.ต.ท.ทักษิณ คนเดียว7.โจมตีพรรคสมาชิกพรรคเรื่องเกี่ยวกับสถาบัน และความจงรักภักดี 8.ดำเนินมาตรการทำร้ายแกนนำพรรค และบุคคลสำคัญรัฐบาล 9.เมื่อข้อที่ 1-8 สำเร็จ ก็เข้าสู่กระบวนการยุบพรรคเพื่อไทยเหมือนปี พ.ศ. 2551 ซึ่งทั้งหมดวางแผนให้รัฐบาลล้มก่อนเดือน พ.ค. 2555 ก่อนที่กลุ่มบ้านเลขที่ 111 จะกลับมา 