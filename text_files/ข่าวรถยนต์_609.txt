     ต้องยอมรับว่ารถยนต์ถือเป็นสิ่งสำคัญในการดำรงชีวิตของใครหลายคน แต่ราคารถใหม่ป้ายแดงในปัจจุบันก็ถีบตัวสูงขึ้นจนน่าตกใจ คราวนี้ Sanook! Auto จึงขอแนะนำ 8 รถใหม่เกียร์ออโต้ในงบไม่ถึง 5 แสนบาท เอาใจผู้ที่มองหารถราคาประหยัดกันครับ

Honda Brio 1.2 V CVT ราคา 495,000 บาท
     แม้ว่าตัวถังจะมีขนาดเล็ก แต่สมรรถนะทั้งเครื่องยนต์ 1.2 ลิตรและช่วงล่างถือว่าใช้ได้ ภายในติดตั้งอ็อพชั่นแบบครบๆ ทั้งระบบปรับอากาศอัตโนมัติ, ปุ่มควบคุมเครื่องเสียงบนพวงมาลัย, เครื่องเสียงรองรับ Bluetooth เป็นต้น
 
Attrage GLS (CVT) RalliArt Limited Edition
Mitsubishi Attrage 1.2 GLX (CVT) ราคา 495,000 บาท
     Mitsubishi Attrage ไมเนอร์เชนจ์โดดเด่นที่ฟังก์ชั่น โดยภายในห้องโดยสารของรุ่น 1.2 GLX (CVT) ติดตั้งเครื่องเสียงหน้าจอสัมผัส 6.2 นิ้ว, กุญแจรีโมท KOS พร้อมปุ่มสตาร์ทเครื่องยนต์, ระบบควบคุมเสถียรภาพการทรงตัว ฯลฯ เป็นอุปกรณ์มาตรฐานอีกด้วย
 
Nissan March 1.2 VL CVT
Nissan March 1.2E CVT ราคา 485,000 บาท
     Nissan March ยังคงทำตลาดควบคู่ไปกับ Note ที่มีราคาสูงกว่า โดยในรุ่น 1.2E CVT มาพร้อมล้อกระทะพร้อมฝาครอบขนาด 14 นิ้ว, ไฟท้ายแบบ LED, เครื่องเสียงรองรับ CD/MP3 พร้อมช่อง USB/AUX เหมาะสำหรับการใช้งานในชีวิตประจำวันทั่วไป
 
MG3 1.5X Sunroof
MG3 Hatchback 1.5 C ราคา 479,000 บาท
     MG3 ถือเป็นรถที่มีขนาดเครื่องยนต์ใหญ่สุดในบรรดารถที่เรานำเสนอครั้งนี้ ซึ่งเป็นเครื่องยนต์เบนซิน 1.5 ลิตร 106 แรงม้า ภายในติดตั้งเครื่องเสียงรองรับ Bluetooth ได้ พร้อมระบบความปลอดภัยแบบครบๆ ทั้งระบบควบคุมเสถียรภาพ, ระบบช่วยออกตัวบนทางลาดชัน เป็นต้น
 
Mitsubishi Mirage GLS LTD (CVT)
Mitsubishi Mirage GLX (CVT) ราคา 478,000 บาท
     รถอีโคคาร์คันเล็กแต่พกความประหยัดเต็มเปี่ยม ด้วยตัวเลขอัตราสิ้นเปลืองเคลมไว้ที่ 23.8 กม./ลิตร ขณะที่อ็อพชั่นภายในก็มีให้ครบๆ ไม่แพ้ Attrage ทั้งเครื่องเสียงหน้าจอสัมผัส 6.2 นิ้ว, กุญแจรีโมท KOS พร้อมปุ่มสตาร์ทเครื่องยนต์ เป็นต้น
 
Suzuki Swift 1.2 GLX CVT
Suzuki Swift 1.2 GA CVT ราคา 478,000 บาท
     แม้ว่าจะทำตลาดมาพักใหญ่แล้ว แต่ดีไซน์ของ ซูซูกิ สวิฟท์ โฉมปัจจุบันก็ถือว่าน่าเล่นอยู่ โดยในรุ่น GA CVT มาพร้อมล้อกระทะขนาด 15 นิ้ว พร้อมฝาครอบ กระจกมองข้างและมือเปิดประตูสีดำ ไม่มีเครื่องเสียงให้
 
Toyota Yaris 1.2 J ECO
Toyota Yaris 1.2J ECO ราคา 469,000 บาท
     ในราคาไม่ถึง 5 แสนบาท ก็สามารถเป็นเจ้าของ Toyota Yaris รุ่นล่างสุดได้ มาพร้อมล้อกระทะขนาด 14 นิ้วสีดำ ไม่มีฝาครอบ จุดเด่นอยู่ที่ห้องโดยสารภายในกว้างขวาง สมรรถนะเครื่องยนต์แรงใช้ได้ ขณะที่เครื่องเสียงต้องซื้อหามาติดตั้งเพิ่มเติมเอง โดยมีลำโพง 2 จุดเตรียมไว้ให้
 
Suzuki Celerio 1.0 GLX CVT
Suzuki Celerio 1.0 GL CVT ราคา 443,000 บาท
     Suzuki Celerio นับเป็นน้องเล็กสุดในตลาดขณะนี้ ด้วยเครื่องยนต์ 3 สูบ 1.0 ลิตร ที่มีราคารุ่นเกียร์ออโต้เริ่มต้นราว 4 แสนกลาง ไปจนถึงรุ่นท็อปสุดไม่ถึง 5 แสนบาท อ็อพชั่นอยู่ในระดับมาตรฐาน และเหมาะสำหรับการใช้งานในเมืองเป็นหลัก
     และนี่คือ 8 รถใหม่เกียร์ออโต้แนะนำในงบไม่ถึง 5 แสนบาทที่เรานำมาฝากกันในวันนี้ครับ
 