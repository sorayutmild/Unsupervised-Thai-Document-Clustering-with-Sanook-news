     จากกรณีที่มีรถสปอร์ต BMW Z4 ซิ่งเปิดประทุนฝ่าสายฝนด้วยความเร็วสูงจนประสบอุบัติเหตุกลายเป็นข่าวใหญ่และถูกพูดถึงอย่างมากบนโลกโซเชียลนั้น เราจะพาคุณผู้อ่านไปรู้จักรถสปอร์ตรุ่นนี้ว่าทำไมจึงกลายเป็นรถที่หลายคนอยากครอบครอง

     BMW Z4 ถูกพัฒนามาหลายต่อหลายโฉมแล้ว โดยคันที่ปรากฏในคลิปเป็นรหัสตัวถัง E89 (สาวกบีเอ็มฯ มักจะรู้จักรหัสตัวถังเหล่านี้เป็นอย่างดี) ถูกเปิดตัวในตลาดโลกเป็นครั้งแรกเมื่อปี 2008 ก่อนจะเริ่มวางจำหน่ายในประเทศไทยเมื่อปี 2009 ก่อนจะกลายเป็นที่นิยมของบรรดาเศรษฐีและวัยรุ่นกระเป๋าหนักในสมัยนั้น ด้วยรูปทรงที่ดูโดดเด่นสมกับความเป็นรถสปอร์ตโรดสเตอร์ 2 ที่นั่ง พร้อมชุดหลังคาเปิด-ปิดด้วยไฟฟ้าที่ใช้เวลาพับเก็บราว 20 วินาที โดยจำเป็นต้องหยุดรถนิ่งสนิทเท่านั้นจึงจะสามารถเปิด-ปิดหลังคาได้
     หลายคนคงสงสัยว่าทำไมผู้เขียนถึงจั่วหัวถึงรถคันนี้ว่าสาวๆ จะต้องเหลียวมอง ไม่ฟังดู Sexist เกินไปหน่อยหรือ? ช้าก่อนครับ... สาเหตุที่รถคันนี้น่าจะถูกใจสาวๆ มากกว่า BMW Z4 รุ่นก่อน ก็เนื่องมาจากมันถูกออกแบบโดยดีไซน์เนอร์สุภาพสตรีชื่อว่า Juliane Blasi นั่นเอง ดีไซน์ของรถรุ่นนี้จึงสะท้อนถึงแนวคิดของผู้หญิงที่มีต่อรถสปอร์ตได้เป็นอย่างดี จนสามารถคว้ารางวัลออกแบบยอดเยี่ยม Red Dot Design Award และรางวัลด้านการออกแบบอื่นๆ อีกมากมาย

     ส่วนใครที่สงสัยว่าขับรถรุ่นนี้เปิดหลังคาขณะฝนตกไม่เปียกหรืออย่างไร? คำตอบคือ “เปียกแน่นอนครับ” ไม่มีผู้ผลิตรายใดแนะนำให้ขับรถเปิดหลังคาขณะที่ฝนตกเป็นแน่ แต่รถรุ่นนี้ก็ยังสามารถติดตั้งอุปกรณ์เสริมที่เรียกว่าแผงเบี่ยงลม หรือ Wind Deflector บริเวณหลังพนักพิงศีรษะ ซึ่งวัตถุประสงค์ของอุปกรณ์ชิ้นนี้ก็เพื่อลดแรงลมไหลเวียนเข้ามายังห้องโดยสารให้น้อยลงในขณะขับขี่ ดังนั้น ในทางทฤษฎีแล้วก็น่าจะช่วยให้น้ำฝนเข้ามายังห้องโดยสารได้น้อยลงเช่นกัน (แต่ยังไงก็เปียกอยู่ดีนั่นแหละ)

     BMW Z4 รุ่นที่ได้รับความนิยมอย่างสูงในสมัยนั้นเป็นรุ่น sDrive20i M Sport ที่มีชุดแต่งมาให้เสร็จสรรพจากโรงงาน ติดตั้งเครื่องยนต์เบนซิน 4 สูบ TwinPower Turbo ความจุ 2.0 ลิตร มีกำลังสูงสุดอยู่ที่ 184 แรงม้า แรงบิดสูงสุด 270 นิวตัน-เมตร พร้อมเกียร์อัตโนมัติแบบ 8 สปีด Steptronic สามารถเปลี่ยนอัตราทดเกียร์เองได้ สามารถเร่งความเร็วจาก 0-100 กม./ชม. ได้ในเวลาเพียง 7.2 วินาที และทำความเร็วสูงสุดได้ราว 232 กม./ชม. เลยทีเดียว

     สำหรับราคาจำหน่ายของ BMW Z4 sDrive20i ในสมัยนั้นอยู่ที่ 3,999,000 บาท ก่อนจะถูกแทนที่โดย BMW Z4 รหัสตัวถัง G29 ที่วางจำหน่ายอยู่ในปัจจุบัน ขณะที่ราคามือสองในปัจจุบันป้วนเปี้ยนอยู่ประมาณ 1.8 ล้าน ไปจนถึง 2 ล้านบาทต้นๆ ขึ้นอยู่กับปีและสภาพของแต่ละคัน
>> เผยราคา BMW Z4 (E89) อยากเป็นเจ้าของต้องผ่อนเดือนละเท่าไหร่?