นายดนุชา พิชยนันท์ รองเลขาธิการสำนักงานสภาพัฒนาการเศรษฐกิจและสังคมแห่งชาติ (สศช.) กล่าวว่าที่ประชุมคณะกรรมการบริหารสถานการณ์เศรษฐกิจจากผลกระทบของการแพร่ระบาของโรคติดเชื้อไวรัสโควิด-19 (ศบศ.) เห็นชอบมาตรการกระตุ้นการใช้จ่ายที่นำเสนอโดยกระทรวงการคลัง โดยรัฐจะแจกเงิน 3,000 บาท เพื่อเอาไปใช้จ่ายซื้อของซึ่งจะต้องมาลงทะเบียนรับสิทธิ์โครงการลักษณะเดียวกันกับ “ชิมช้อปใช้” โดยกระทรวงการคลังจะจัดทำรายละเอียดโครงการเพื่อนำเสนอต่อ ศบศ. อีกครั้ง เพื่อให้สามารถเริ่มดำเนินการได้ภายในเดือน ต.ค. 63
โดยมาตรการแจกเงิน 3,000 บาท ดังกล่าวจะช่วยลดค่าครองชีพของประชาชน ส่งเสริมการบริโภค และช่วยเหลือผู้ประกอบการรายย่อยทั่วไปที่ครอบคลุมไปถึงหาบเร่ แผงลอย โดยรัฐบาลจะช่วยค่าใช้จ่าย 50% และจำกัดการใช้จ่ายต่อคนตลอดโครงการ
ส่วนกลุ่มเป้าหมายของผู้ที่มีสิทธิ์เข้าร่วมโครงการแจกเงิน 3,000 บาท จะต้องเป็นผู้ที่มีสัญชาติไทย, อายุ 18 ปีขึ้นไป จำนวน 15 ล้านคน และกลุ่มร้านค้าที่เข้าร่วมโครงการจะเน้นทีร้านค้ารายย่อยครอบคลุมไปถึงหาบเร่ แผงลอย ราว 80,000 ร้านค้า โดยเงินดังกล่าวจะใช้ได้ในช่วงเวลา 3 เดือน จำกัดการใช้จ่ายต่อคนกำหนดไว้ 100-250 บาทต่อคน ผ่านกลไกกระเป๋าเงินอิเล็กทรอนิกส์ของรัฐบาล โดยคาดว่าจะมีเม็ดเงินหมุนเวียนในระบบเศรษฐกิจราว 90,000 ล้านบาท