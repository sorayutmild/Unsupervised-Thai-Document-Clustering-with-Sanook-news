เทรนด์การเปลี่ยนสีผมไม่ได้เป็นที่นิยมเฉพาะกับคุณผู้หญิง แต่ยังเป็นเทรนด์ที่คุณผู้ชายหลายคนให้ความสนใจเช่นเดียวกัน ยิ่งด้วยเทคโนโลยีในการเปลี่ยนสีผมทำได้ง่าย และสะดวกยิ่งขึ้น สามารถทำที่ร้านก็ได้ ซื้อมาทำเองที่บ้านก็ได้ จึงทำให้การเปลี่ยนสีผมทำได้ดั่งใจมากขึ้น
แต่การเปลี่ยนสีผมบ่อย ๆ จะเกิดอันตรายอะไรกับสุขภาพของเราหรือไม่ ?
“ย้อมผม-ทำสีผม” บ่อย อันตรายแค่ไหน ?
ข้อมูลจาก พญ. ศกุนี นิรันดร์วิชย แพทย์ผู้เชี่ยวชาญ สาขาตจวิทยา โรงพยาบาลสมิติเวช ระบุว่า การย้อมสีผมบ่อย ๆ อาจก่อให้เกิดอันตรายต่อร่างกายได้ ดังนี้

อาจเกิดการกระตุ้นของเซลล์เม็ดเลือดขาว ทำให้เกิดการอักเสบ หรือผื่นแพ้สัมผัสได้ 
สารในน้ำยาย้อมผม ยิ่งมีความเข้มของสีมาก ยิ่งทำให้เกิดการแพ้ได้มาก
ควรหลีกเลี่ยงยาย้อมผมที่มีสาร Resorcinol และพาราฟีนีลีนไดอะมีน PPD ในปริมาณมาก เพราะอาจเสี่ยงต่อการเกิดโรคผื่นแพ้สัมผัสได้
หากมีปัญหากับผิวหนังบนนังศีรษะ เช่น มีแผล มีรังแคมาก ควรหลีกเลี่ยงการทำสีผม เพราะสารไฮโดรเจนเปอร์ออกไซด์ที่มักอยู่ในยาย้อมผม อาจทำให้หนังศรีษะเกิดอาการระคายเคืองมากขึ้น

อาการของโรคผื่นแพ้สัมผัส
นพ. รัศม์วัฒน์ ดีสม แพทย์ผู้เชี่ยวชาญจตวิทยา ศูนย์การแพทย์จุฬาภรณ์ เฉลิมพระเกียรติ ระบุไว้ในรายการ ThaiPBS รู้เท่ารู้ทัน (12 ก.พ.62) ว่า หากมีอาการแพ้สารเคมีในน้ำยาย้อมผม อาจมีอาการผื่นแพ้สัมผัส ที่สามารถพบได้ ดังนี้

บวม แดง คันหนังศรีษะ และผิวหนังบริเวณรอบศรีษะ
อาจเกิดเป็นผื่นลมพิษ หรือตุ่มน้ำพอง
อาการเกิดขึ้นอย่างเฉียบพลัน ภายในเวลาไม่เกิน 24 ชั่วโมงหลังจากสัมผัสสารเคมีตัวเดิม ๆ

หากมีอาการดังกล่าว ควรพบแพทย์เพื่อเข้ารับการวินิจฉัย และรักษาอย่างถูกต้อง
ย้อมผม เสี่ยงมะเร็ง ?
ในอดีตราว 20-30 ปีก่อน น้ำยาย้อมผมอาจมีสารเคมีที่ค่อนข้างอันตราย แต่อาจเป็นสารก่อมะเร็งได้ แต่ในปัจจุบันสารดคมีที่ใช้ในน้ำยาย้อมผมค่อนข้างปลอดภัยได้มาตรฐาน จึงมั่นใจได้ว่าไม่มีการพบสารก่อมะเร็งดังกล่าวอีกต่อไป แต่ก็ยังคงมีความเสี่ยงที่จะเกิดอันตรายจากอาการแพ้สารเคทีเกิดขึ้นได้ในบางรายอยู่ดี
ย้อมผมบ่อยแค่ไหน อันตราย-ปลอดภัย ?
ปัจจุบันยังไม่มีรายงานการวิจัยที่ระบุได้อย่างชัดเจนว่า การย้อมผมบ่อยครั้งแค่ไหนถึงจะเป็นอันตรายต่อร่างกายจริง ๆ แต่แนะนำให้ทำสีผม 1 ครั้งพักผม 3 เดือน ก่อนจะเริ่มทำสีผมได้ใหม่อีกครั้ง (ในกรณีที่เป็นการทำผมสีผมถาวร และกึ่งถาวร ที่เส้นผมผ่านสารเคมีมาอย่างหนัก) และระหว่างพักผมควรบำรุงเส้นผมด้วยการใช้คอนดิชันเนอร์หลังสระผมทุกครั้ง และลดการใช้ความร้อนกับเส้นผม รวมถึงหนังศีรษะด้วย
วิธีดูแลรักษาเส้นผม และหนังศีรษะอย่างถูกต้อง

ทำความสะอาดเส้นผม และหนังศีรษะด้วยผลิตภัณฑ์ที่เหมาะสมกับสภาพเส้นผมของเรา เช่น ยาสระผมที่เน้นเรื่องการบำรุงผมแห้ง ผมทำสี ขจัดรังแค หรือลดความมันบนหนังศรีษะ ฯลฯ
ไม่ใช้น้ำอุ่นจัดในการสระผม เพราะอาจทำให้เส้นผม และหนังศีรษะแห้งจนเกินไป
สระผมวันเว้นวัน หรือวันเว้นสองวัน เพื่อรักษาความสะอาดของเส้นผม และหนังศีรษะ โดยไม่ทำให้เส้นผม และหนังศีรษะแห้งจนเกินไป
หลีกเลี่ยงการเป่าผมด้วยความร้อน เพราะอาจทำให้เส้นผม และหนังศีรษะแห้ง และถูกทำลายได้ง่าย
รับประทานอาหารที่ช่วยบำรุงเส้นผม โดยเฉพาะอาหารที่ให้โปรตีนสูง เช่น นมถั่วเหลือง ไข่ ถั่ว เนื้อสัตว์ รวมถึงอาหารที่มีธาตุเหล็กสูง เช่น ผักใบเขียว และเครื่องในสัตว์ เป็นต้น
งดการสูบบุหรี่ เพราะควันบุหรี่อาจทำให้เส้นผมเปราะหักขาดง่าย และเพิ้มความเสี่ยงในการเกิดผมหงอก
ไม่ทำสีผมบ่อยจนเกินไป เพื่อลดการรบกวน และทำลายเส้นผม และหนังศีรษะจนเกินไป
