กลายเป็นข่าวใหญ่ในแวดวงกำปั้นสำหรับ "ดำดอทคอม" บัวขาว บัญชาเมฆ ยอดนักชกขวัญใจชาวไทย ที่มีคิวจะขึ้นสังเวียนพบกับ "อี้หลง" นักกังฟูเส้าหลินจากจีน หลังเจอกันมาแล้ว 2 ครั้ง ผลัดกันแพ้ผลัดกันชนะโดยไฟต์ล่าสุดที่เจอกันมา เมื่อวันเสาร์ที่ 5 พฤศจิกายน ปี 2559 ที่เมืองนานจิง ประเทศจีน ผลการแข่งขันมันช่างค้านสายตาแฟนหมัดมวยแบบสุดๆ สำหรับผลการชกของทั้งคู่ เมื่อ บัวขาว เป็นฝ่ายเดินหน้าไล่ถลุง "อี้หลง" นักกังฟูเส้าหลินจากจีน ทั้ง 3 ยก แต่เมื่อรวมคะแนนกลับเป็นฝ่ายแพ้คะแนนอย่างเหลือเชื่อ สร้างความผิดหวังให้กับแฟนๆกำปั้นไม่เพียงแค่ชาวไทยเท่านั้น แต่รวมถึงแฟนๆชาวชาวจีนที่รับไม่ได้กับผลการตัดสินเหมือนกันล่าสุด MAS fight ได้เตรียมแถลงข่าวการรีแมตช์ของทั้งคู่ โดยจะเป็นการเจอกันในกติกาใหม่ ที่จะชกเพียงแค่ยกเดียว 9 นาที สามารถใช้อาวุธได้ทุกรูปแบบ (หมัด, เท้า, เข่า, ศอก และปล้ำตีเข่า) พร้อมกันนี้จะไม่มีกรรมการให้คะแนน ผลตัดสินแพ้ชนะอยู่ที่การน็อค หรือขอยอมแพ้เท่านั้น (ถ้านับครบ 3 นับ หรือ น็อคเอาท์ ถึงจะมีผลแพ้ชนะ) หากครบ 9 นาที จะถือว่าทั้งคู่เสมอกัน อย่างไรก็ตามสถานที่ และกำหนดวันชกอย่างเป็นทางการ ทางฝ่ายจัดจะแถลงข่าวในวันนี้ (วันจันทร์ที่ 11 มีนาคม 2562) เวลา 13.30 น. ที่โรงแรมปทุมวัน ปริ๊นเซส พญาไท กรุงเทพฯ
