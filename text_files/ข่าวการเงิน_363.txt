ใครๆ ก็คงอยากได้ อยากมีสินค้าขายดีตลอดกาล...ยุคก่อนการที่จะเป็นสินค้าขายดีตลอดกาลนั้นไม่มีอะไรซับซ้อนมาก แค่คุณภาพสินค้าดี มีโฆษณาหนักมือหน่อยให้ผู้บริโภครู้จัก สินค้านั้นก็จะติดตลาด มีชื่อเสียง และมียอดขายอย่างที่เจ้าของพอใจ แต่นั่นมันใช้ได้ในยุค Baby Boom ครับ...
เพราะยุคนี้แทบไม่มีโอกาสจะเกิดเหตุการณ์เช่นนั้นอีกแล้ว เพราะโลกดิจิตอลทำให้ “พฤติกรรมผู้บริโภค” เปลี่ยนจากหน้ามือเป็นหลังมือ คนซื้อสินค้าซื้อด้วย “มโน” หรือซื้อด้วย “ความรู้สึก” เป็นส่วนใหญ่ น้อยนักที่จะซื้อด้วย “เหตุผล”

การจะมีสินค้าที่ “ขายดีตลอดกาล” กลายเป็นเรื่องที่ทุกคนอยากได้ อยากเป็นเจ้าของสินค้าเหล่านั้น และนี่คือ 5 วิธีค้นหาสินค้าขายดีตลอดกาลในยุคดิจิตอล


1. สินค้าที่ “โดดเด่น แปลก” สะท้อนตัวตนของผู้ใช้
สินค้าประเภทอวดได้ โชว์ได้ เช่น ขนตาติดรถยนต์ (อย่าเพิ่งขำนะครับ) เด่นสุดๆ แปลกสุดๆ ใครจะนึกว่าขายได้ ปรากฏว่าสินค้าตัวนี้ขายดีในกลุ่มรถยนต์ผู้หญิง นี่ไงครับที่เขาบอกว่า ผู้หญิงคือกลุ่มลูกค้าที่ไม่ต้องการเหตุผลในการตัดสินใจซื้อ

2. สินค้าที่ทำให้ “คนรัก” มีความสุข
เมื่อคนมีความรัก มีคนรัก เมื่อนั้นก็มีโอกาสขายของได้เช่นกัน สินค้าที่แทนความรักมักจะขายแบบไม่มีฤดูกาลครับ อะไรก็ตามที่ทำให้คนรักของเรามีความสุขนั่นคือ สินค้า และสินค้ากลุ่มนี้มักมีราคาแพงเสมอ เช่น ดอกกุหลาบในวันวาเลนไทน์ เครื่องประดับ ตุ๊กตา ของชำร่วยในการแต่งงาน บริการจัดงานแต่งงาน เป็นต้น เหล่านี้ล้วนทำราคาได้ดีและขายได้ตลอดกาล

3. สินค้าที่เกี่ยวข้องกับเรื่อง “เพศ”
ไม่ได้บอกว่าให้ขายเซ็กส์ทอยนะครับ เพราะว่าผิดกฎหมาย แต่อยากจะบอกว่าสินค้าอะไรก็ตามที่เกี่ยวข้องกับเรื่องเพศ เรื่องเซ็กส์ ก็เป็นสินค้าขายดีอย่างไม่น่าเชื่อ เช่น เสื้อกล้ามทอมบอย ชุดชั้นในเซ็กซี่ อาหารเสริมสมรรถภาพท่านชาย ขนาดแอบขายกันลับๆ ก็ยังมีลูกค้าตามค้นหาจนเจอและสั่งซื้อได้ คิดดูสิว่าขายดีขนาดไหน

4. สินค้าที่เป็น “งานอดิเรก”
มนุษย์มักมีความชอบส่วนตัวทุกคน และความชอบนั้นอาจสะท้อนออกมาเป็นงานอดิเรกรูปแบบต่างๆ ทั้งปลูกต้นไม้ เลี้ยงสุนัข เลี้ยงแมว สะสมคอนเลคชั่นต่างๆ กิจกรรมออกกำลังกาย ขี่จักรยาน เต้นแอโรบิก ทั้งหมดนั้นคือกลุ่มสินค้าที่มีลูกค้าเป้าหมายรออยู่

5. สินค้าที่เล่นกับ “ปัญหาชีวิต”
คนเขาทุกข์ร้อนกันมากมายยังจะขายสินค้าได้อีกหรือ? ผมบอกเลยว่าใน “วิกฤตทุกวิกฤตมีโอกาสเสมอ” จำตอนที่กรุงเทพฯ น้ำท่วมได้ไหมครับ อะไรขายดีที่สุดในยามนั้น รองเท้าบูท ชุดเอี๊ยมกันน้ำ หรือความเจ็บป่วยของผู้คน อาจกลายมาเป็นสินค้าขายดีก็เป็นได้นะครับ เช่น หน้ากากอนามัย เมื่อยามไข้หวัดระบาด หรืออุปกรณ์กายภาพบำบัดต่างๆ ลองเปลี่ยนมุมมอง ฝึกมองให้เป็นโอกาส ฝึกมองให้เป็นสินค้า แล้วคุณจะพบว่า “ทุกวิกฤตมีโอกาสเสมอ”
มีสินค้าดีคงเป็นเรื่องแรกในการทำธุรกิจ แต่สินค้าดีๆ จะขายได้ดีหรือไม่ยังต้องมีปัจจัยอื่นมาช่วยให้ลูกค้ารู้จัก ทั้งการโฆษณาประชาสัมพันธ์ ซึ่งเป็นหัวใจในการเจาะตลาด ทั้งการสร้างเนื้อหาให้จับใจ เจาะใจลูกค้า สร้างความสนใจดึงดูดให้เขาตัดสินใจซื้อสินค้า รวมทั้งเทคนิคการตั้งราคา การจัดการที่มีประสิทธิภาพ
หมดยุคของการสร้างสินค้ายอดนิยมด้วยการโฆษณาเพียงอย่างเดียวแล้วครับ ผู้บริโภคสมัยใหม่ต้องการมากกว่าการโฆษณาชวนเชื่อ แต่ต้องการสิ่งที่ตอบสนองความต้องการในการใช้ชีวิตมุมใดมุมหนึ่ง ทั้งมุมในด้านความสุขจากการใช้สินค้า มุมในด้านการแก้ไขปัญหาความทุกข์ด้วยการใช้สินค้า
ถ้าเรามีมุมมองด้วยหลักการมอง “มิติสินค้า” ที่ตอบสนองความต้องการ เราจะพบโอกาสในการทำธุรกิจเสมอ ซึ่งผมยืนยัน “ในวิกฤตมีโอกาสในการทำธุรกิจ” รอคุณเสมอเช่นกัน