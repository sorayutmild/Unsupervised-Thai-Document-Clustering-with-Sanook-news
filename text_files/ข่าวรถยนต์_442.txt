     หลายคนเมื่อพูดถึง รถมือสอง ก็เบือนหน้าหนีแล้ว แต่รถมือสองก็มีข้อดีชนิดที่ว่ารถป้ายแดงเทียบไม่ติดเลยทีเดียว
     แม้ว่าปัจจุบันค่ายรถจะมีโปรโมชั่นฟรีดอกเบี้ย ดาวน์น้อย ผ่อนนาน ของแถมเพียบขนาดไหน แต่ตลาดรถยนต์มือสองก็ยังได้รับความนิยมอยู่เรื่อยๆ ไม่เสื่อมคลาย ซึ่งเหตุผลที่รถมือสองถือเป็นทางเลือกที่ดีสำหรับใครหลายคน มีดังนี้

1.ราคาต่ำกว่าป้ายแดงมาก
     ราคารถยนต์มือสองถือเป็นเหตุผลหลักที่ทำให้หลายคนตัดสินใจซื้อรถมือสองมาใช้งาน เนื่องจากยิ่งเวลาผ่านไปนานเท่าไหร่ ราคาตัวรถก็จะยิ่งถูกลง โดยเฉพาะเมื่อรถรุ่นเดียวกันมีการออกโมเดลใหม่ ก็มีส่วนทำให้ราคามือสองขยับต่ำลงได้อีกเช่นกัน
     ยกตัวอย่างเช่น Toyota Corolla Altis 1.8 V รุ่นปี 2014 (โมเดลปัจจุบัน) ราคาป้ายแดงอยู่ที่ 1,079,000 บาท ปัจจุบันหาซื้อมือสองสภาพดีได้ในราคา 5 แสนบาทต้นๆ เท่านั้น
2.ได้รถขนาดใหญ่กว่า คุณภาพดีกว่า
     หลายคนมักคิดว่าของใหม่ย่อมดีกว่าของใช้แล้วเสมอ แต่สำหรับรถยนต์อาจไม่จริงเสมอไปนัก เพราะการซื้อรถยนต์มือสอง อาจทำให้คุณได้รถรุ่นใหญ่กว่า ที่มีระบบความปลอดภัยและโครงสร้างตัวถังดีกว่า นี่ยังไม่รวมไปถึงคุณภาพวัสดุและการประกอบของรถรุ่นเล็กที่อาจไม่ดีเท่ากับรุ่นใหญ่
     แต่ทั้งนี้ รถมือสองจำเป็นต้องเลือกคันที่ไม่เคยชนหนักมาก่อน เนื่องจากความแข็งแรงของโครงสร้างตัวถังจะลดลง ส่งผลต่อความปลอดภัยอย่างมากในกรณีเกิดการชน

3.ค่าเสื่อมราคาน้อยกว่าป้ายแดง
     "รถ เท่ากับ ลด" เป็นสิ่งที่ใครหลายคนได้ยินกันบ่อย ทันทีที่คุณถอยรถป้ายแดงออกจากโชว์รูม มูลค่าตัวรถก็ลดลงนับแสนบาทแล้ว แต่สำหรับรถมือสองไม่เป็นเช่นนั้นเสมอไป เพราะมูลค่ารถมือสองหล่นลงจากป้ายแดงมาก้อนใหญ่แล้ว หากคุณซื้อรถมือสองมาใช้สัก 1 ปี แล้วเกิดอยากเปลี่ยนคันใหม่ มูลค่าอาจลดลงเพียงหลักหมื่นบาทเท่านั้น ขึ้นอยู่กับมูลค่าที่คุณซื้อมาด้วย
4.ซื้อเงินสดได้ง่ายกว่า
     รถยนต์มือสองมีราคาต่ำกว่าป้ายแดงมาก จนหลายคนนำเงินเก็บสะสมไปซื้อรถยนต์มือสองด้วยเงินสด โดยไม่ต้องเป็นหนี้ให้ปวดหัว แถมยังสามารถเก็บเงินก้อนใหม่ได้เร็วขึ้น นำเครดิตทางการเงินที่มีไปใช้กับทรัพย์สินอื่น เช่น บ้าน, คอนโดมิเนียม หรือนำไปลงทุนอื่นๆ ก็ยังได้

     อย่างไรก็ดี รถยนต์มือสองใช่ว่าจะซื้อง่ายเหมือนกับรถใหม่นะครับ เพราะจำเป็นอย่างยิ่งที่ต้องตรวจสอบรถยนต์แต่ละคันอย่างรอบคอบ เปรียบเทียบคันอื่นๆ ในรุ่นเดียวกันอย่างละเอียด เพื่อให้เจอรถมือสองสภาพดีจริงๆ ไม่ถูกย้อมแมว ซื้อขายถูกต้องตรงไปตรงมา จึงจะช่วยให้ใช้รถมือสองได้อย่างสบายใจนั่นเองครับ
 