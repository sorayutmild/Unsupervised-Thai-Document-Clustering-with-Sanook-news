จากกรณีเมื่อกลางดึกวันที่ 22 ก.พ.ที่ผ่านมา มีกลุ่มวัยรุ่นชายรวม 4 คน ก่อเหตุใช้อาวุธมีดและปืนออกมาจี้ นายเอ (นามสมมุติ) อายุ 20 ปี แล้วฉุด น.ส.บี (นามสมมุติ) อายุ 18 ปี แฟนสาวไปรุมโทรมภายในป่าละเมาะ บริเวณบันไดทางขึ้นลงลานจอดเฮลิคอปเตอร์ ติดกับสวนสาธารณะ บนเขาพระตำหนักย่านพัทยาใต้ ก่อนปล้นทรัพย์แล้วพากันขับรถจักรยานยนต์หลบหนีไป
ความคืบหน้าล่าสุด เมื่อเวลา 10.00 น. วันที่ 2 มีนาคม ที่ห้องประชุมสำนักงานตำรวจภูธร ภาค 2 พล.ต.ท.ธเนตร์ พิณเมืองงาม ผบช.ภ.2 พ.ต.อ.สุขทัศน์ พุ่มพันธ์ม่วง ผกก.สภ.พัทยา แถลงข่าวการจับกุม นายสุชาติ พลเภา อายุ 20 ปี อยู่บ้านเลขที่ 38 หมู่ 7 ต.นาจอมเทียน อ.สัตหีบ จ.ชลบุรี นายปุณณรัตน์ น้อยนารถ อายุ 20 ปี อยู่บ้านเลขที่ 24/3 หมู่ 7 ต.นาจอมเทียน อ.สัตหีบ จ.ชลบุรี และ นายชาติ (นามสมมติ) กับ นายชิน (นามสมมุติ) เยาวชนอายุ 17 ปี พร้อมด้วยของกลางรถจักรยานยนต์ฮอนด้า เวฟ 125 สีขาว หมายเลขทะเบียน จจฉ 403 ชลบุรี และรถจักรยานยนต์ฮอนด้า เวฟ 125 สีน้ำเงิน หมายเลขทะเบียน จพค 883 ชลบุรี
โดยผู้ต้องหาทั้งหมดนั้น ถูกดำเนินคดีในข้อหาข่มขืนกระทำชำเราผู้อื่น ใช้กำลังประทุษร้ายอยู่ในภาวะที่ไม่สามารถขัดขืนได้ โดยมีหรือใช้อาวุธ และกระทำการอันมีลักษณะเป็นการโทรมหญิง และปล้นทรัพย์ โดยเหตุเกิดเมื่อเวลา 01.50 น. วันที่ 22 กุมภาพันธ์ที่ผ่านมา ขณะที่ นายเอ พร้อมด้วย น.ส.บี ซึ่งเป็นแฟนกัน ได้ไปพลอดรักกันที่บริเวณจุดชมวิว ใกล้ลานจอดเฮลิปคอปเตอร์ บนเขาพระตำหนัก เมืองพัทยา
จากนั้น นายสุชาติ พร้อมด้วยพรรคพวกอีก 3 คน ได้ใช้สิ่งของที่คล้ายกับอาวุธปืนจี้ นายเอ ไม่ให้ขัดขืน หลังจากนั้นได้นำ น.ส.บี ไปข่มขืนกระทำชำเราจนสำเร็จความใคร่ และได้เอาเงินของ น.ส.บี ไป 3,000 บาท และ นายเอ ไป 1,000 บาท หลังจากนั้นได้หลบหนีไป ตำรวจจึงได้ติดตามตัวและจับกุมมาได้ทั้งหมด ผู้ต้องหาให้การรับสารภาพ ส่วนอาวุธปืนนั้นใช้หลอดโฟมล้างหน้า หลอกผู้เสียหายว่าเป็นปืน เพื่อไม่ให้ต่อสู้ขัดขวาง