เว็บไซต์ Blacklistseller เป็นศูนย์กลางตรวจสอบผู้ค้าออนไลน์ที่โกงเงินนักช้อปปิ้ง พร้อมเผยวิธีเช็กประวัติการโกงเงินก่อนที่จะตกเป็นเหยื่อ
ปฏิเสธไม่ได้เลยว่าไวรัสโควิด-19 ถือเป็นตัวเร่งให้ทุกคนหันเข้าสู่โลกออนไลน์กันเกือบ 100% ไม่ว่าจะเป็นการทำงานผ่านออนไลน์ การอัปเดตข่าวสาร รวมถึงการค้าออนไลน์ เนื่องจากไวรัสโควิด-19 ทำให้ทุกคนมีระยะห่างทางสังคม (Social Distancing) กันมากขึ้น และยังเป็นการปรับเปลี่ยนพฤติกรรมของคนไปโดยปริยาย
ซึ่งที่ผ่านมาเราก็มักจะเจอข่าวทั้งเรื่องการฉ้อโกงหน้ากากอนามัยทางออนไลน์ มูลค่าความเสียหายนับล้านบาทเลยทีเดียว ทีนี้นักช้อปออนไลน์อย่างเราๆ นั้นจะรู้ได้อย่างไรว่าผู้ค้าออนไลน์คนไหนมีประวัติการฉ้อโกงมาก่อนบ้าง เพื่อที่จะระวังไม่ตกเป็นเหยื่อของมิจฉาชีพอีกต่อไป Sanook Money มีข้อมูลดีๆ จากเพจเฟซบุ๊ก Blacklistseller มาฝากกัน
เพจ Blacklistseller เป็นศูนย์กลางในการตรวจสอบผู้ขายของออนไลน์ที่ทุจริต สร้างขึ้นเพื่อรวบรวมผู้ที่ได้รับความเดือดร้อนจากการช้อปออนไลน์ หรือการโอนเงินผ่าน E-Banking พร้อมกับแนะวิธีการตรวจสอบและเตือนภัยให้กับผู้ใช้บริการบนโลกออนไลน์ ซึ่งทางเพจ Blacklistseller เองได้แนะวิธีตรวจสอบรายชื่อรวมถึงเลขที่บัญชีของผู้ค้าออนไลน์ เพื่อเช็กประวัติว่าเคยมีการฉ้อโกงหรือไม่ โดยมีขั้นตอนง่ายๆ ดังนี้
1. เข้าไปที่เว็บไซต์ www.blacklistseller.com จากนั้นเลือกตรวจสอบบัญชี/ผู้ขาย

2. กรอกเลขบัญชีธนาคาร หรือเบอร์พร้อมเพย์ หรือกรอกชื่อ-นามสกุล ผู้ค้าออนไลน์ลงไป (ในขั้นตอนนี้ไม่ต้องกรอกทุกช่อง) เมื่อกรอกเสร็จแล้วกดปุ่ม "ค้นหา"

3. หากมีประวัติการโกงระบบจะแสดงรายการทั้งชื่อ-นามสกุล รวมถึงสินค้า และยอดเงินทั้งหมด

4. หากระบบแสดงผลว่าไม่พบข้อมูล เท่ากับว่าไม่มีประวัติการโกง

นอกจากนี้ เว็บไซต์ดังกล่าวยังสามารถแจ้งรายชื่อผู้ค้าออนไลน์ที่ควรระวังได้ด้วย เพื่อเตือนให้ทุกๆ คนได้เฝ้าระวังกัน
