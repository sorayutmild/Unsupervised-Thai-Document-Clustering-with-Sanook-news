ตลอดทั้งวันนี้ บรรยากาศที่โรงพยาบาลรามาธิบดี บรรดาแฟนคลับและผู้ที่สนับสนุนพระเอกหนุ่ม "ปอ ทฤษฎี" ต่างทยอยเดินทางมาให้กำลังใจและขอพรจากสิ่งศักดิ์สิทธิ์ให้ช่วยคุ้มครองศิลปินที่ชื่นชอบ รอดพ้นจากการป่วยที่ยังอยู่ในขั้นวิกฤต โดยมีการตั้งโต๊ะจุดเยี่ยมคนไข้เอาไว้โดยเฉพาะ
แฟนคลับพระเอกหนุ่ม ปอ ทฤษฎี ต่างร่วมกันไปบนบานศาลกล่าวขอพรกับสิทธิ์ศักดิ์ เมื่อทราบว่าอาการป่วยของพระเอกในดวงใจยังไม่พ้นขีดอันตราย ซึ่งหากอาการฟื้นหายดีแล้วจะใช้ชีวิตอยู่ในศีล หรือบางคนตั้งใจจะบวชชีพราหมณ์
ทั้งนี้ อีกจุดหนึ่งยังมีการเปิดให้บริจาคเลือดกรุ๊ปเอ ซึ่งทางโรงพยาบาลระบุว่าจะเปิดรับถึงเวลา 16.00 น. แฟนคลับคนหนึ่งต้องเสียน้ำใจ เมื่อทราบว่าตนเองไม่สามารถบริจาคเลือดให้ได้ เนื่องจากเลือดที่บริจาคให้นั้นมีปริมาณเพียงพอแล้ว
นอกจากนี้ เหล่าศิลปินดาราที่คุ้นเคยกับดาราหนุ่ม ยังคงแวะเวียนเดินทางมาเยี่ยมเยียนเพื่อนร่วมวงการตลอดทั้งวัน ไม่ว่าจะเป็น น้ำตาล พิจิกขณา, ชาย ชาติโยดม หรือ วิกกี้ สุนิสา รวมทั้ง น้ำอ้อย ผู้จัดการส่วนตัวก็ยังคงคอยทำหน้าที่ แม้ว่าศิลปินในการดูแลยังอยู่ในอาการเจ็บป่วย
อย่างไรก็ตาม ทางแพทย์ผู้รักษาแจ้งกับผู้สื่อข่าวว่า เวลาประมาณ 17.00 น. ที่จะถึงนี้ จะมีแถลงความคืบหน้าเกี่ยวกับอาการป่วยของ ปอ ทฤษฎี ออกมาชี้แจงและแจกจ่ายกับสื่อมวลชนอีกครั้ง ขณะที่ล่าสุดทราบว่า ทีมแพทย์ได้ทำการติดตั้งเชื่อมต่อปอดเที่ยมให้กับพระเอกหนุ่ม เพื่อเอาน้ำที่ขังในปอดออก โดยเป็นหนึ่งในขั้นตอนการรักษา ไม่ได้เป็นสัญญาณบอกว่าอาการทรุดลงแต่อย่างใด