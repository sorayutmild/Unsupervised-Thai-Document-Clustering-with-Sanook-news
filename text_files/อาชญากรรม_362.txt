ความคืบหน้าล่าสุด เมื่อเวลา 10.00 น. สำนักข่าว ไอ.เอ็น.เอ็น. ได้สอบถามความคืบหน้า กับ พ.ต.อ.ไพศาล วงศ์วัชรมงคล ผกก.สภ.คันนายาว เกี่ยวกับกรณีที่ภรรยาสาวของดาราตลก เหลือเฟือ มกจ๊ก เข้าแจ้งความ เรื่องถูกทำร้ายร่างกาย ล่าสุด ทางภรรยาของตลกชื่อดัง ได้เปลี่ยนใจ ไม่ขอแจ้งความ โดยบอกว่า ขอกลับไปคิดดูก่อน ดังนั้น สถานะทางคดีจึงยังไม่เกิดขึ้น เนื่องจาก เจ้าทุกข์ไม่แจ้งความ ซึ่งคดีลักษณะเช่นนี้เป็นเรื่องละเอียดอ่อน เป็นปัญหาครอบครัว มีผลกระทบกับคนอื่น อาทิ ลูก ด้วย ตำรวจ จึงจะพยายามไกล่เกลี่ยและให้ปรับความเข้าใจกันมากกว่าจะเอาเรื่องเอาราวกัน ยกเว้น เจ้าทุกข์ยืนยันจะดำเนินคดี
(8 ต.ค.) จากกรณีนี้ที่ น.ส.ตรีทิพยนิภา โนจา อายุ 28 ปี ภรรยาของ นายเจมศักดิ์ แจ้งทิพย์นาง หรือ เหลือเฟือ มกจ๊ก ดาราตลกชื่อดัง ได้เข้าร้องทุกข์กับ นางปวีณา หงสกุล ประธานมูลนิธิปวีณาหงสกุลเพื่อเด็กและสตรี พร้อมกับลูกชายวัย 4 ขวบ ว่าถูกดาราตลกทำร้ายร่างกายตามที่ได้รายงานข่าวให้ทราบไปแล้วในข้างต้นนั้น
ล่าสุด นายเจมศักดิ์ หรือ เหลือเฟือ มกจ๊ก ได้ออกมาชี้แจงเกี่ยวกับกรณีข่าวที่เกิดขึ้น หลังภรรยาสาวไปร้องทุกข์กับมูลนิธิปวีณา โดย นายเหลือเฟือ บอกว่า รู้สึกงงและตกใจกับข่าวที่ปรากฎตามหน้าสื่อ เพราะเมื่อวานก่อนเกิดเหตุยังนอนอยู่ด้วยกันปกติ พร้อมกับยอมรับว่าที่ผ่านมาเกิดการทะเลาะมีปากเสียงกันบ่อยครั้ง แต่ส่วนใหญ่ภรรยาจะเป็นฝ่ายเริ่มตบตีทำร้ายตนเองก่อน
นายเหลือเฟือ ยังยืนยันว่า ไม่เคยทำร้ายร่างกายภรรยาตามที่ถูกกล่าวหา ที่ผ่านเป็นคนยอมภรรยาตลอด ส่วนใหญ่จะทะเลาะกันเรื่องเงินๆ ทองๆ ถ้าตนไม่ให้ตามที่ภรรยาขอ ก็เกิดอารมณ์โมโหต่อว่าอย่างรุนแรง ล่าสุดก็เพิ่งใช้ไม้ฟาดเข้าที่คอของตนอย่างแรง จนยังมีบาดแผลให้เห็นอยู่ถึงตอนนี้
นอกจากนี้ นายเหลือเฟือ ยังบอกอีกว่า ที่ผ่านมาภรรยาเคยข่มขู่เหมือนกันว่า ถ้าตนไม่ให้เงินจะนำเรื่องไปร้องเรียนกับมูลนิธิปวีณาและมักจะไปเล่าให้เพื่อนฝูงฟังกันว่า ตนไม่สนใจเลี้ยงดูลูกกับภรรยา จนทำให้ตนเกิดความเสื่อมเสีย แต่ตนก็ไม่ได้ใส่ใจอะไรมาก แต่ไม่คาดว่าคิดว่าภรรยาจะทำตามที่ขู่ไว้ จนเป็นเรื่องจริงๆ
อย่างไรก็ตาม สำหรับกรณีตบตีทำร้ายร่างกายภรรยาของดาราตลก เหลือเฟือ มกจ๊ก ครั้งนี้ไม่ใช่ครั้งแรก ย้อนกลับไปเมื่อปี 2551 เคยเป็นประเด็นข่าวในลักษณะเดียวกัน โดย น.ส.ตรีทิพยนิภา (หรือชื่อเดิม น.ส.กิตติยา) ได้เข้าแจ้งความว่าถูกดาราตลก เหลือเฟือ ทำร้ายร่างกาย หลังจากจะไปขอลูกชายที่เพิ่งคลอดคืนมา เพื่อรับไปเลี้ยงดูเอง ขณะที่ฝ่าย เหลือเฟือ มกจ๊ก ก็ได้ออกมาปฏิเสธเรื่องทำร้ายร่างกายภรรยา ก่อนที่คดีดังกล่าวจะเงียบหายไปและเกิดขึ้นอีกครั้งในวันนี้
คลิกอ่านข่าวต่อเนื่อง 
เหลือเฟือ มกจ๊ก กับชีวิตครอบครัวที่เป็นข่าว
ภรรยาเหลือเฟือ มกจ๊ก ร้อง ถูกทุบตีรายวัน