ส่อกลายเป็นปัญหาใหญ่เสียแล้วจากกรณีที่ เดฟ เลดั๊ค นักมวยชาวแคนาดา ดีกรีแชมป์เลธเหว่ย (มวยพม่าคาดเชือก) ได้ออกมาท้าทาย "ดำดอทคอม" บัวขาว บัญชาเมฆ ยอดนักชกขวัญใจชาวไทย อย่างต่อเนื่องโดยที่ผ่านมา นักชกแคนาดาวัย 29 ปี พยายามยั่วยุต่างๆ นานา ไม่ว่าจะเป็นการออกมาดูหมิ่นศิลปะแม่ไม้มวยไทย ยกเอาประวัติศาสตร์ที่ผ่านมาโยงให้เป็นประเด็น รวมถึงนำปัญหาภายในครอบครัวของ บัวขาว ที่กำลังเป็นคดีฟ้องร้องกับภรรยาเกี่ยบกับเรื่องค่าอุปการะเลี้ยงดูเป็นเงิน 25 ล้านบาท มาเป็นชนวนในการท้าทายอย่างไรก็ตามล่าสุด ตัน ซิน อู ผู้แทนอย่างเป็นทางการของ สมาพันธ์ มวยพม่า แห่งประเทศประเทศพม่า ประจำประเทศไทย ได้ออกมาเรียกร้องให้ เซ ธิ ทา (Zay Thiha) ประธานสถาบัน WLC - World Lethwei Championship ออกมารับผิดชอบ และแก้ปัญหาเกี่ยวกับการกระทำของนักมวยในสังกัดอย่างเร่งด่วนซึ่ง ตัน ซิน อู ผู้แทนสมาพันธ์ มวยพม่า ได้เผยว่า "เมียนมา และ ไทย อยู่กันอย่างภราดรภาพ  เหตุการณ์ความร่วมมือของ Lethwei & Muay Thai ยังคงปรากฏให้เห็นอย่างชัดเจนที่ผ่านมา""อย่างไรก็ตามการออกมาสร้างความเกลียดชังของ เดฟ เลดั๊ค นั้นได้ทำลายมิตรภาพระหว่างเมียนมา และ ไทย ซึ่งเราไม่ต้องการทำลาย ดังนั้นผมขอแจ้งให้พี่น้องในประเทศไทย ทราบว่าสหพันธ์เลทเหว่ย กำลังเตรียมดำเนินการในเรื่องนี้" สำหรับ เดฟ เลดั๊ค นักชกเจ้าของส่วนสูง 188 เซนติเมตร แม้ที่ผ่านมาเจ้าตัวจะเคยร่ำเรียนมวยไทย และใช้หากินอยู่ที่จังหวัดภูเก็ตมาก่อนก็ตาม แต่ปัจจุบันเจ้าตัวย้ายไปใช้ชีวิตที่พม่า และพยายามสร้างกระแสให้เกิดการประลองฝีมือระหว่าง ศิลปะการต่อสู้มวยพม่า กับ ศิลปะการต่อมวยไทย โดยถือเป็นขวัญใจของชาวพม่า เนื่องจากโพสต์ยกย่องศิลปะการต่อสู้เลธเหว่ย (มวยพม่าคาดเชือก) ว่าเป็นที่หนึ่งของโลก