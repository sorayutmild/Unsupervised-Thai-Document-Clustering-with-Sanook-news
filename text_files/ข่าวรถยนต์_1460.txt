     Toyota Yaris 2017 ไมเนอร์เชนจ์ใหม่ถูกเปิดตัวในฐานะรถอีโคคาร์รุ่นล่าสุด เมื่อเทียบกับอีโคคาร์อีกค่ายอย่าง Mazda2 ที่ขึ้นชื่อว่าแน่นเรื่องอ็อพชั่นมาตั้งแต่ต้น จะเป็นอย่างไรบ้าง?
     เรานำเอา Toyota Yaris รุ่น 1.2G ซึ่งเป็นรุ่นท็อปสุด มาเทียบกับ Mazda2 รุ่น Sports High Connect ซึ่งเป็นรุ่นรองท็อปของเครื่องยนต์เบนซิน มีราคาจำหน่ายสูงกว่า Yaris 1.2G ประมาณ 11,000 บาท หากมองในแง่อุปกรณ์มาตรฐานติดรถจะมีอะไรแตกต่างกันบ้าง..

มิติตัวถังและเครื่องยนต์
     เครื่องยนต์เบนซิน 1.3 ลิตร ของ Mazda2 ได้เปรียบเรื่องแรงม้าและแรงบิดมากกว่าเครื่องยนต์ 1.2 ลิตร ของยาริส ขณะที่ Mazda2 ติดตั้งเกียร์อัตโนมัติแบบ 6 สปีดมาให้ ซึ่งน่าจะถูกใจคนที่ชอบขับรถเป็นพิเศษ ขณะที่เกียร์ CVT ของ Yaris ก็พัฒนาเพื่อเน้นความลื่นไหลและความนุ่มนวลของการเปลี่ยนเกียร์เป็นหลัก
     ตัวถังของ Yaris มีขนาดใหญ่กว่า Mazda2 อย่างชัดเจน ทำให้ภายในห้องโดยสารของ Yaris กว้างขวางมากกว่า เหมาะสำหรับเดินทางหลายคนในคราวเดียวกัน
 

อุปกรณ์ภายนอก
     แม้ว่าทั้งคู่จะถูกติดตั้งไฟหน้าแบบฮาโลเจน แต่ Yaris เลือกใช้โคมแบบโปรเจคเตอร์ที่ให้การกระจายแสงดีกว่า มาพร้อม Daytime Running Light แบบ LED และระบบเปิด-ปิดไฟหน้าอัตโนมัติพร้อมระบบส่องสว่างนำทาง Follow-me-home ซึ่ง Mazda2 จะต้องเพิ่มอีกราว 40,000 บาท เพื่อให้ได้ไฟหน้า LED และไฟส่องสว่างเวลากลางวัน
 

อุปกรณ์ภายใน
     พวงมาลัยของ Mazda2 สามารถปรับตั้งได้ 4 ทิศทางเช่นเดียวกับรถรุ่นใหญ่ ติดตั้งหน้าจอใส Active Driving Display สำหรับแสดงข้อมูลการขับขี่ รวมถึงเครื่องเสียงหน้าจอสัมผัสพร้อมปุ่มควบคุม Center Commander ที่สามารถซื้อ SD Card เป็นอุปกรณ์เสริมสำหรับระบบนำทางได้
 

ระบบความปลอดภัย
     จุดเด่นของ Yaris 2017 ใหม่ ก็คือระบบถุงลมนิรภัยที่มีให้ถึง 7 ใบ ขณะที่ Mazda2 มีเฉพาะคู่หน้าเท่านั้น
 
ราคาจำหน่าย มีดังนี้

Toyota Yaris 1.2G ราคา 609,000 บาท
Mazda2 1.3 Sports High Connect ราคา 620,000 บาท

 