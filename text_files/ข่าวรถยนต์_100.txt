     การจอดรถไว้กลางแดดเป็นประจำนั้น ไม่เพียงแต่ทำให้รู้สึกร้อนเวลาที่ต้องขึ้นมาบนรถเท่านั้น แต่ความร้อนระอุของห้องโดยสารที่ปิดตายนั้น อาจส่งผลให้เกิดความเสียหายแก้ตัวรถได้ด้วย
     Sanook! Auto ขอแนะนำ 5 สิ่งที่ควรทำเมื่อจำเป็นต้องจอดรถทิ้งไว้กลางแดด มีอะไรบ้าง?
1.ใช้แผงบังแดด
     ควรหาซื้อแผงบังแดดสำหรับกระจกบังลมหน้า ซึ่งเป็นจุดที่แดดส่องเข้ามาเป็นจำนวนมาก การใช้แผงบังแดดจะช่วยป้องกันไม่ให้แสงแดดสัมผัสกับแผงคอนโซลโดยตรง ซึ่งในระยะยาวอาจทำให้ชิ้นส่วนที่เป็นพลาสติกกรอบแตกได้ง่าย และยังช่วยลดความร้อนลงได้ระดับหนึ่งด้วย
2.ไม่เก็บสิ่งของที่เสี่ยงต่อการระเบิด
     ไม่ควรเก็บสิ่งของที่ไวต่อความร้อนจนทำให้เกิดอันตราย เช่น แบตเตอรี่โทรศัพท์มือถือ, กระป๋องสเปรย์, ไฟแช็ก ฯลฯ หากมีความจำเป็นต้องเก็บไว้ในรถ ควรเก็บไว้ในกล่องใต้คอนโซลหน้าหรือกล่องคอนโซลระหว่างเบาะนั่งคู่หน้า ซึ่งเป็นจุดที่มีอุณหภูมิต่ำเมื่อเทียบกับห้องโดยสาร

3.แง้มกระจกทั้ง 2 ข้าง
     การแง้มกระจกหน้าต่างลงประมาณ 1-2 เซนติเมตร จะช่วยระบายอากาศไม่ให้ร้อนจนเกินไป แต่ควรจะแง้มทั้ง 2 ฝั่งซ้าย-ขวา เพื่อให้อากาศถ่ายเทได้สะดวก จะแง้มเพียง 2 บานคู่หน้า หรือทั้ง 4 บานก็ได้ แต่อย่าลืมว่าอาจเกิดฝนตกโดยไม่ทันระวัง หรือหากจอดรถไว้ในที่ที่ไม่ปลอดภัย ก็อาจเสี่ยงถูกงัดแงะโจรกรรมของมีค่าภายในรถไปได้
4.เคลือบสีรถ
     การเคลื่อบสีรถถือเป็นสิ่งสำคัญโดยเฉพาะรถยนต์สีขาวที่ได้รับความนิยมในปัจจุบัน เนื่องจากแสงแดดมีผลทำให้รถสีขาวเหลืองหมองได้ ทางที่ดีควรใช้ผลิตภัณฑ์เคลือบสีรถเป็นประจำ จะช่วยยืดอายุไม่ให้สีรถหมองเร็วได้
5.เปิดกระจกเพื่อระบายความร้อนก่อนขับออกไป
     การระบายความร้อนภายในรถยนต์ที่ดีที่สุดก็ถือการลดกระจกลงทั้ง 4 บาน จะช่วยให้ความร้อนระบายออกไปได้อย่างรวดเร็ว แถมยังช่วยลดภาระการทำงานของระบบปรับอากาศ เป็นการประหยัดน้ำมันทางอ้อมอีกด้วย
     หลีกเลี่ยงไม่ได้ที่บ้านเราจะต้องเผชิญสภาพอากาศร้อนระอุแทบทั้งปี ดังนั้นการจอดรถกลางแดดอย่างถูกวิธี ก็จะช่วยยืดอายุการใช้งานของรถได้ยาวนานมากขึ้นครับ
 