เว็บไซต์ เวิลด์ออฟวอลเลย์ ตีข่าว "ซาร่า" นุสรา ต้อมคำ นักตบสาวทีมชาติไทย เตรียมย้ายไปร่วมทีม เฟเนร์บาห์เช่ กรุนดิก สโมสรดังในลีกตุรกี ในฤดูกาลหน้า"ซาร่า" นุสรา ต้อมคำ ตัวเซตมือหนึ่งทีมชาติไทย ตกเป็นข่าวเตรียมย้ายไปเล่นให้กับ เฟเนร์บาห์เช่ กรุนดิก สโมสรดังในลีกตุรกี ช่วงฤดูกาลหน้า เว็บไซต์ เวิลด์ออฟวอลเลย์ เสนอข่าวว่า นักตบสาวทีมชาติไทย และทีมดังแดนไก่งวงได้มีการเจรจาตกลงสัญญากันเป็นที่เรียบร้อยแล้ว โดยจะมีการเซ็นสัญญาอย่างเป็นทางการภายในสัปดาห์หน้า สำหรับ นุสรา ต้อมคำ เพิ่งจะพา อาเซอร์เรล บากู ต้นสังกัดในลีกอาเซอร์ไบจาน ผงาดคว้าแชมป์ลีกฤดูกาล 2015-16 มาครอง แถมยังคว้าตำแหน่งมือเซตยอดเยี่ยมมาครองได้เป็นปีที่สองติดต่อกัน หลังเมื่อซีซั่นก่อนลงเล่นให้กับ ราบิตา บากู ก็สามารถพาทีมคว้าแชมป์ลีก พร้อมกับคว้า 3 รางวัลยอดเยี่ยม คือ ผู้เล่นทรงคุณค่า, มือเซตยอดเยี่ยม และเสิร์ฟยอดเยี่ยม อีกด้วยซึ่งหาก นักตบสาวทีมชาติไทยวัย 30 ปี ย้ายไปเล่นให้กับ เฟเนร์บาห์เช่ กรุนดิก จริงตามที่เป็นข่าว ก็จะทำให้เธอเป็นผู้เล่นเอเชียคนที่สอง ต่อจาก คิม ยอน-คอง กัปตันทีมวอลเลย์บอลหญิงเกาหลีใต้ ที่ย้ายไปเล่นตั้งแต่ปี 2011 จนถึงปัจจุบัน
