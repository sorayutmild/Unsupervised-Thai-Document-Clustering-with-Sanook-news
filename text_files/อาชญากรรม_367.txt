 สาวเข้าแจ้งความ สน.ทองหล่อ หลังคนขับหัวร้อนถุยน้ำลายใส่รถ ย่านเอกมัย พบเคยก่อเหตุขับรถปาดหน้ารถยนต์ของหลุยส์ สก๊อต
ความคืบหน้าจากกรณี เจ้าของเฟซบุ๊ก Arisara Kasemratanapanichl ได้โพสต์คลิปขณะที่ขับรถอยู่บนถนนเอกมัย และได้เจอรถแลนด์โรเวอร์ รุ่นอีโวค สีดำ มาจอดขวางทาง ก่อนจะถุยน้ำลายใส่รถ และเดินตรงปรี่เข้ามาหาที่ประตูด้านคนขับ พร้อมเคาะกระจก แต่เมื่อเจ้าของรถเปิดกระจก และถามว่า “อะไรคะ” ชายคนดังกล่าวก็พูดขึ้นว่า “อ๋อ ผู้หญิงเหรอ โทษที ขอโทษด้วยนะจ๊ะเบบี๋”
>> อีกคลิป! รถหรูคู่กรณี "หลุยส์ สก็อต" จอดขวาง-ถุยน้ำลายใส่รถนักร้องสาว ชาวเน็ตจำทะเบียนได้
โดยล่าสุด น.ส.อริสรา อายุ 29 ปี ผู้เสียหาย ได้เดินทางเข้าแจ้งความกับพนักงานสอบสวน สน.ทองหล่อ เพื่อให้ดำเนินคดีกับชายที่ปรากฏในคลิปวิดีโอ พร้อมเปิดเผยว่า ในวันเกิดเหตุ ชายคนดังกล่าว ได้จอดรถขวางตนเองที่บริเวณซอยเอกมัย 5 ตนเองจึงพยายามเบี่ยงออกไป
ซึ่งระหว่างขับรถพบว่าชายคนนี้ได้เปิดกระจกรถแล้วถ่มน้ำลายใส่ที่กระโปรงรถของตนเอง ทำให้ตนบีบแตรใส่ 1 ครั้ง และขับตามรถคันดังกล่าวไป โดยระหว่างที่ขับตามหลังกันมาพบว่าฝ่ายผู้ชายที่ขับรถแลนด์โรเวอร์ ได้พยายามเบรก เป็นระยะ ก่อนจะเปิดประตูเดินมาที่รถตนเองด้วยท่าทีขึงขัง
ตนเห็นท่าไม่ดีจึงถ่ายคลิปวิดีโอไว้ ซึ่งเมื่อเปิดกระจกรถ และชายคนนี้เห็นว่าตนเองเป็นผู้หญิง ก็มีท่าทีเปลี่ยนไป เป็นอย่างที่เห็นในภาพ ภายหลังเกิดเหตุ ตนเองจึงได้โพสต์คลิปเอาไว้เพื่อแจ้งเตือนเพื่อนๆ ในเฟซบุ๊กให้ระมัดระวังรถคันนี้
นอกจากนี้ ภายหลังจากที่มีการโพสต์คลิป พบว่ามีผู้ใช้โซเชียลมีเดียรายอื่น ๆ บอกว่าเคยพบเหตุการณ์ลักษณะเดียวกัน โดยได้มีคนทักแชทมาเล่าว่า พบเหตุการณ์เช่นนี้ แต่เกิดที่ย่านบางนา วันนี้ตนเองจึงมาลงบันทึกประจำวันไว้ เพื่อป้องกันตัวเอง เพราะยังตกใจกับเหตุที่เกิดขึ้น และเมื่อเห็นรถลักษณะใกล้เคียงกับคันที่ก่อเหตุก็ยังกลัวและพยายามขับรถห่าง ๆ ไว้
ด้าน พ.ต.อ.นิติวัฒน์ แสนสิ่ง ผกก.สน.ทองหล่อ เปิดเผยว่า กรณีนี้ ชายที่ปรากฏในคลิปเข้าข่ายความผิดตามพรบ.จราจรทางบก พ.ศ. 2522 ในข้อหา “จอดรถกีดขวางการจราจร” ส่วนข้อหาอื่น ๆ นั้นจะต้องให้พนักงานสอบสวนสอบปากคำก่อน โดยหลังจากนี้พนักงานสอบสวนจะติดต่ออีกฝ่ายมาเปรียบเทียบปรับและดำเนินคดีตามกฎหมายต่อไป
ทั้งนี้ ต้องขอฝากถึงประชาชนผู้ใช้รถใช้ถนนให้ขับขี่รถด้วยความปลอดภัยและใจเย็นๆ เนื่องจากในช่วงเวลากลางคืนบนเส้นถนนเอกมัยจะมีการทำทางเปิดท่อ และเตรียมการดำเนินการเกี่ยวกับอุโมงค์ จึงอาจทำให้รถมีการติดขัดบ้าง อยากให้ใจเย็นๆ จะได้ไม่เกิดเหตุการณ์ในลักษณะดังกล่าวขึ้นอีก
รายงานข่าวระบุว่า สำหรับชายขับรถยนต์แลนด์โรเวอร์คันดังกล่าวเคยก่อเหตุขับรถปาดหน้ารถยนต์ของนายหลุยส์ สก๊อต นักร้องนักแสดงชื่อดัง เมื่อวันที่ 14 มิ.ย.ที่ผ่านมา แต่ในเหตุการณ์ครั้งนั้นทางพระเอกหนุ่มได้ถ่ายคลิปลงบนเฟซบุ๊กส่วนตัว เพื่อเป็นอุทาหรณ์เตือนผู้ใช้รถใช้ถนนให้ขับรถด้วยความระมัดระวังเท่านั้น
>> "หลุยส์ สก๊อต" ระทึกเจอขับรถปาด-เบรกตัดหน้าหาเรื่อง ถามผมไปทำอะไรให้ (มีคลิป)