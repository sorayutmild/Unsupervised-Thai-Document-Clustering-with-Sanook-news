     Suzuki Swift Sport 2018 เวอร์ชั่นออโต้ซาลอนเผยโฉมที่งาน Tokyo Auto Salon 2018 ที่ผ่านมา เตรียมเปิดตัวอีกครั้งในงาน Auto Messe 2018 ซึ่งเป็นงานแต่งรถครั้งใหญ่ที่เมืองโอซาก้า ประเทศญี่ปุ่น ในวันที่ 10 กุมภาพันธ์ที่จะถึงนี้
     Suzuki Swift Sport เวอร์ชั่น Auto Salon เป็นรถต้นแบบที่พัฒนาเพื่อจัดแสดงในงานแต่งรถครั้งสำคัญของญี่ปุ่นโดยเฉพาะ โดยใช้พื้นฐานของ Suzuki Swift Sport โฉมใหม่ล่าสุด มาจับตกแต่งตัวถังด้วยสีเทาด้าน ตัดด้วยสีส้มบริเวณสเกิร์ตหน้า-หลัง และสเกิร์ตข้าง พร้อมกระจกมองข้างสีส้มและสติกเกอร์คาดลายบริเวณบอดี้ช่วงหลัง ขณะที่ล้ออัลลอยขนาด 17 นิ้ว ถูกตกแต่งด้วยสีดำเงา

     สำหรับ Suzuki Swift Sport 2018 ในปัจจุบันถูกติดตั้งเครื่องยนต์เบนซินเทอร์โบ Boosterjet รหัส K14C ความจุ 1.4 ลิตร ให้กำลังสูงสุด 140 แรงม้า (PS) ที่ 5,500 รอบต่อนาที แรงบิดสูงสุด 230 นิวตัน-เมตร ที่ 2,500-3,500 รอบต่อนาที ส่งกำลังด้วยเกียร์อัตโนมัติ 6 สปีด และเกียร์ธรรมดา 6 สปีดให้เลือก
     ไม่เพียงแต่เครื่องยนต์ที่แรงขึ้นเท่านั้น เพราะช่วงล่างยังมีการปรับปรุงเพื่อรองรับสมรรถนะที่เพิ่มขึ้น ด้วยการติดตั้งโช๊คอัพหลังและค้ำโช๊คจาก Monroe รวมถึงปรับปรุงจุดต่างๆ เช่น คอยล์สปริง, กันโคลง, บุช ฯลฯ เพื่อเพิ่มการยึดเกาะถนนให้ดียิ่งขึ้นด้วย

     ส่วนบ้านเราจะถูกทำตลาดเฉพาะ Swift รุ่นปกติที่มาพร้อมเครื่องยนต์เบนซิน 1.2 ลิตร เพื่อแทนที่ Swift โฉมปัจจุบันที่มีอายุตลาดนานพอสมควร โดยมีแผนเปิดตัวอย่างเป็นทางการในวันที่ 8 กุมภาพันธ์นี้
     แต่หากใครอยากนำไปแต่งแบบนี้ก็หล่อไม่เบาทีเดียว
 