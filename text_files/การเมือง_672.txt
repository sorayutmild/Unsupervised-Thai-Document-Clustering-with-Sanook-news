มัลลิกา รองโฆษกปชป.ลงภาพสาว 3 คนนั่งพนมมือไหว้ นายกฯยิ่งลักษณ์ กลางพิธีตักบาตรที่ลาว ชาวเน็ตวิจารณ์ขรม
(20 ต.ค.) ผู้สื่อข่าวรายงานว่า น.ส.มัลลิกา บุญมีตระกูล รองโฆษกพรรคประชาธิปัตย์ ได้โพสต์ภาพและข้อความลงเฟซบุ๊กแฟนเพจส่วนตัว เป็นภาพของ น.ส.ยิ่งลักษณ์ ชินวัตร นายกรัฐมนตรี นั่งอยู่ในงานพิธีตักบาตร 2 แผ่นดิน จ.หนองคาย เมื่อวันเข้าพรรษาที่ผ่านมา (19 ต.ค.) จนถูกสังคมออนไลน์วิพากษ์วิจารณ์
ตามรายงานระบุว่า เฟซบุ๊กแฟนเพจ Mallika Boonmeetrakool (มัลลิกา บุญมีตระกูล) ได้โพสต์ภาพและข้อความจุดประเด็น เป็นภาพ น.ส.ยิ่งลักษณ์ นั่งอยู่เก้าอี้และมีผู้หญิง 3 คน นั่งพนมมืออยู่ข้างๆ โดย น.ส.มัลลิกา ได้เขียนข้อความระบุว่า "เอิ่ม คือ เป็นนายกฯไม่ใช่รึ ???? แล้วภาพนี้..คือ ?? เหมาะสมรึ ?? #ในพิธีตักบาตร 2 แผ่นดินที่หนองคาย"
ภายหลังจากภาพดังกล่าวถูกโพสต์ลงในเฟซบุ๊กแฟนเพจ ทำให้เกิดเสียงวิพากษ์วิจารณ์แบ่งออกเป็น 2 ฝ่ายในทันที โดยฝ่ายที่ไม่เห็นด้วย ชี้แจงว่า ภาพดังกล่าวถูกตัดเอาเฉพาะส่วนที่เป็น น.ส.ยิ่งลักษณ์ กับผู้หญิง 3 คน ทั้งที่ในภาพฉบับเต็มนั้น แสดงให้เห็น น.ส.ยิ่งลักษณ์ นั่งทำพิธีอยู่กับ ทองสิง ทำมะวง นายกรัฐมนตรี แห่ง สปป.ลาว กลางพิธีทำบุญตักบาตรเชื่อมสายสัมพันธ์มิตรภาพ ไทย-ลาว ณ วัดโพธิ์ชัย จ.หนองคาย เมื่อวันที่ 19 ตุลาคมที่ผ่านมา ส่วนผู้หญิง 3 คน มีการชี้แจงว่า ไม่ได้พนมมือไหว้ น.ส.ยิ่งลักษณ์ แต่กำลังพนมมือไหว้พระสงฆ์ที่กำลังร่วมทำพิธีตักบาตรเทโว
อย่างไรก็ตาม ทางทีมข่าวได้ตรวจสอบภาพดังกล่าว ซึ่งมีการโพสต์เอาไว้ที่เฟซบุ๊กแฟนเพจ ยิ่งลักษณ์ ชินวัตร พบว่าเป็นภาพที่ถูกตัดเอาเฉพาะส่วนมาจริง ภาพเต็มเป็นภาพที่กำลังนั่งทำพิธีคู่กับ นายกรัฐมนตรี สปป.ลาว ขณะที่ภาพดังกล่าวในเฟซบุ๊ก น.ส.มัลลิกา มีผู้เข้ามาวิจารณ์และแชร์ส่งต่อกันเป็นจำนวนมาก ยังไม่มีการลบภาพออกไปแต่อย่างใด
ขอบคุณภาพจากเฟซบุ๊ก มัลลิกา บุญมีตระกูล และ ยิ่งลักษณ์ ชินวัตร