เป็นครั้งแรกในชีวิต ที่พิธีกรแถวหน้าของประเทศ ต๋อย-ไตรภพ ลิมปพัทธ์ ได้เปิดบ้านหรูใจกลางเมือง ที่สร้างอยู่บนพื้นที่กว่า 1 ไร่ครึ่ง ให้แฟนๆ ได้ชมกันแบบจุใจ ผ่านรายการ ตีท้ายครัว เทปออกอากาศวันที่ 17 กุมภาพันธ์ ที่ผ่านมา โดยมี หนุ่ม กรรชัย, โอ๋ ภัคจีรา, อาร์ต พลังธรรม และ มดดำ คชาภา รับหน้าที่เป็นพิธีกร
ซึ่งภายในบ้านหลังดังกล่าวของ อาต๋อย ไตรภพ เต็มไปด้วยความร่มรื่นของต้นไม้น้อยใหญ่นานาชนิด ที่เจ้าตัวเล่าอย่างภูมิใจว่า ทำหน้าที่ปลูกและดูแลด้วยเองมาตลอดระยะเวลากว่า 30 ปี จึงทำให้ต้นไม้ทุกต้นมีทั้งความรักและความเอาใจใส่จากตน เหมือนกับเป็นคนในครอบครัว
ในขณะเดียวกันเจ้าตัวก็ยังได้เสริมต่อว่า ปัจจุบันในพื้นที่ดังกล่าว มีบ้านที่ถูกปลูกสร้างอยู่บนพื้นที่เดียวกัน จำนวน 3 หลัง ซึ่งเป็นบ้านของตนกับภรรยา และบ้านของครอบครัวลูกสาว กับครอบครัวลูกชาย
เมื่อพูดถึงสไตล์การใช้ชีวิตคู่ของพิธีกรชื่อดังกับ อาแตง ภรรยาคู่ชีวิต อาต๋อย ไตรภพ ได้เล่าว่า จริงๆ ตั้งแต่ใช้ชีวิตคู่ร่วมกันมา ตนกับภรรยาก็แยกกันอยู่มาตลอด ถึงแม้จะอาศัยอยู่ในรั้วบ้านเดียวกัน แต่ก็จะแยกห้องนอน เนื่องจากตนเป็นคนที่มักจะมีเรื่องเล็กๆ น้อยๆ ให้ต้องจัดการอยู่เสมอ อีกทั้งยังและเป็นคนนอนดึกนอนน้อย จึงเกรงว่าจะทำให้ภรรยารู้สึกรำคาญ แต่ถึงอย่างนั้นแล้วทั้งตนและอาแตงก็ยังคงใช้ชีวิตคู่ร่วมกันตามปกติเหมือนกับคู่สามีภรรยาทั่วไป
ก่อนจะที่ย้อนกลับไปเล่าให้ฟังว่า สมัยที่ตนเริ่มต้นใช้ชีวิตคู่ใหม่ๆ ภรรยาเคยขอเงินซื้อรองเท้าในราคา 500 บาท แต่ตนกลับตอบปฏิเสธและเลือกที่จะไม่ซื้อให้ ซึ่งภาพในขณะที่ภรรยาเหลียวมองรองเท้าคู่ดังกล่าวจนลับสายตานั้น ยังคงเป็นภาพที่ตนจำได้ไม่ลืม และนับตั้งแต่นั้นในวันที่ทุกอย่างในชีวิตเริ่มดีขึ้น ตนก็ไม่เคยปฏิเสธภรรยาอีกเลยแม้แต่ครั้งเดียว
ขณะที่พิธีการรายการได้ถามเจ้าตัวต่อว่า อาแตง คือหนึ่งในเหตุผลที่ให้เจ้าตัวมีชื่อเสียงในฐานะพิธีกรมาจนถึงทุกวันนี้ใช่ไหม อาต๋อย ไตรภพ ได้เผยว่า ครั้งแรกที่มีผู้ใหญ่ติดต่อมาให้มาทำงานพิธีกร สิ่งแรกที่ตนทำคือตอบ “ปฏิเสธ” เพราะมองว่าเป็นเรื่องตลก แต่เพราะคำพูดเตือนสติของภรรยาที่อยากให้คว้าโอกาสไว้ จึงทำให้ได้มาทำงานตรงนี้ พร้อมกับยอมรับว่า ภรรยาคือจุดเปลี่ยนหลายๆ อย่างในชีวิต รวมถึงเรื่องการเลิกเหล้า เนื่องจากในอดีตเจ้าตัวเคยเป็นคนที่ดื่มหนัก ถึงขนาดใช้คำว่า เมาหัวราน้ำเลยก็ว่าได้
ส่วนเรื่องการเลี้ยงดูลูกสาวและลูกชาย ตูน และ ตาล นั้น อาต๋อย ไตรภพ ได้เผยว่า จริงๆ แล้วเรื่องการเลี้ยงลูกของตนและภรรยาไม่ได้มีเคล็ดลับพิเศษแต่อย่างใด เพราะตนใช้วิธีการดูแลแบบให้อิสระทุกอย่าง แต่ขอเพียงแค่อย่างเดียวคือ ต้องเป็นคนดี ไม่เล่นการพนัน ไม่คบคนชั่ว ไม่มั่วสุมอบายมุข พร้อมทั้งเสริมอีกว่า เงินที่ตนเก็บสะสมไว้นั้นสามารถทำให้ลูกอยู่กินได้จนชั่วชีวิตชั่วลูกชั่วหลาน หากลูกไม่นำเงินก้อนดังกล่าวไปใช้ในทางที่ผิด ซึ่งนี่คือสิ่งที่ตนมักจะพูดกับลูกอยู่เสมอ
นอกจากนั้นแล้วทางการราย ตีท้ายครัว ยังได้มีการถามถึงเส้นทางอาชีพการเป็นพิธีกร รวมถึงความผูกพันของเจ้าตัวและลูกๆ ทั้งสอง ซึ่งสามารถติดตามรับชมได้ผ่านช่องทางยูทูป NGOA TV รายการ ตีท้ายครัว ต๋อย ไตรภพ 17 ก.พ. 62 FULL
>> “ต๋อย ไตรภพ” รวยครบเครื่อง! เปลื้องรายได้ธุรกิจ ทำเงินให้สบายยันชั่วลูกชั่วหลาน
