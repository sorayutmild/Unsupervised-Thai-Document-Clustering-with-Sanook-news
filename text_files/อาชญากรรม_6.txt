(30 ต.ค.) ผู้สื่อข่าวรายงานว่า เสี่ยอู๊ด หรือ นายสิทธิกร บุญฉิม นักสะสมพระชือดัง เสียชีวิตแล้วภายในห้องพักเลขที่ 209 ในโรงแรมตัวเมือง จังหวัดพิษณุโลก  
ทั้งนี้ เจ้าหน้าที่ได้เข้าตรวจสอบพบศพอยู่ในสภาพนอนคว่ำหน้า บนเตียงนอน สวมเสื้อเชิ๊ตสีขาว กางเกงสแล็กสีดำ เสื้อสวมทับในกางเกงเรียบร้อย ตรวจสอบภายในห้องพบแสงไฟเปิดอยู่ และพบจดหมายซึ่งเป็นบันทึกของผู้ตายได้เขียนสั่งเสียด้วยลายมือ
โดยข้อความระบุว่า (ภูมิใจ) จากเด็กกำพร้ายากจน มีวุฒิ ม.3 ได้หาเงินช่วยเหลือสังคม ประเทศชาติ พระพุทธศาสนา ก่อเกิดสาธารณะประโยชน์ เป็นวัด โรงเรียน โรงพยาบาล สถานศึกษา มหาวิทยาลัยสงฆ์ องค์กรการกุศล สงเคราะห์ผู้ยากไร้ อุปการะเยาวชนให้เล่าเรียน คิดเป็นมูลค่าสินทรัพย์และเงินรวมๆ บริจาคไปกว่า 3,000 ล้านบาท กระจายอยู่ทั่วแผ่นดิน ทั้งที่คนรู้และไม่รู้
(เสียใจ) ที่หาเงินได้มากมาย แต่ไม่เคยเก็บสะสมสร้างฐานะ เพราะมัวแต่ช่วยผู้อื่น ไม่เคยช่วยพี่น้อง ช่วยสาธารณะจนตัวเองเดือดร้อน ผลตอบแทนกลับมาให้เสื่อมเสีย ไม่มีความดีและความจริงจากผู้ที่ได้รับความช่วยเหลือไป จะเป็นจริงอย่างถาวร "ดีชั่ว ถูกผิด ยึดติดใครไม่ได้"
(คำสั่ง) หากเสียชีวิตที่พิษณุโลก ให้น้องชายขึ้นมาจัดการศพ ทำการเผาทันที ไม่ให้จัดพิธีการใดๆ ไม่ให้บำเพ็ญกุศล เพราะไม่ต้องการให้พี่น้องเดือดร้อน ไม่ต้องการให้คนอื่นต้องมายุ่งยาก ที่สำคัญผมทำบุญไว้เยอะแล้ว ไม่มีใครจะทำบุญให้ผมได้เท่าที่ตัวผมทำตอนอยู่
ท้ายสุดฝ้ายบอกบุญ เชิญคนไทยไปบริจาคทรัพย์สินรับพระกริ่ง ซึ่งผมบริจาคไว้ 75 ล้านบาท ช่วยสร้างอาคารศูนย์ดูแลผู้สูงอายุระยะยาวของคณะแพทย์ศาสตร์ มหาวิทยาลัยเชียงใหม่ นะครับ
ฝากคำคมข้อคิด จากบัณฑิต ม.3"ดีที่สุดคือหยุดอยาก ดียากคือยากที่สุด"
ลงชื่อ สิทธิกร วันออกพรรษา ปี 2558
ด้านเจ้าหน้าที่กำลังตรวจสอบการเสียชีวิตเนื่องจากในห้องไม่พบร่องรอยของการต่อสู้แต่อย่างใด 