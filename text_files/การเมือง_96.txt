เป็นไปตามคอการเมืองวิเคราะห์ไว้ว่าไม่วันใดก็วันหนึ่ง ทหารคงต้องประกาศใช้ "กฏอัยการศึก" 
โดยเมื่อเวลาประมาณ 03.00 น. ที่ผ่านมา พล.อ.ประยุทธ์ จันทร์โอชา ผู้บัญชาการทหารบก ได้ลงนามในหนังสือประกาศจากกองทัพบก ฉบับที่ 1/2557 เรื่องการประกาศใช้พระราชบัญญัติกฎอัยการศึก
ให้เหตุผลกำกับว่า ตามสถานการณ์ที่มีกลุ่มผู้ชุมนุมทางการเมืองหลายกลุ่ม ได้ทำการชุมนุมประท้วงในพื้นที่กรุงเทพมหานคร เขตปริมณฑล ตลอดจนพื้นที่ต่างๆ ของประเทศ และมีกลุ่มผู้ไม่หวังดีสร้างสถานการณ์ความรุนแรง ด้วยการใช้อาวุธสงครามต่อประชาชน และสถานที่สำคัญอย่างกว้างขวาง เป็นผลให้ประชาชนผู้บริสุทธิ์ เสียชีวิต ได้รับบาดเจ็บและเกิดความเสียหายต่อทรัพย์สินอย่างต่อเนื่อง
 ซึ่งเหตุการณ์ดังกล่าวมีแนวโน้มจะก่อให้เกิดเหตุการณ์จลาจล และความไม่สงบเรียบร้อยอย่างรุนแรงในหลายพื้นที่ อันกระทบต่อความมั่นคงของชาติและความปลอดภัยในชีวิตและทรัพย์สินของประชาชนโดยรวมนั้น
เพื่อให้การรักษาความสงบเรียบร้อยเป็นไปอย่างมีประสิทธิภาพ และนำความสงบสุขกลับคืนสู่ประชาชนทุกกลุ่มทุกฝ่ายโดยเร็ว จึงอาศัยอำนาจตามความในมาตรา 2 และมาตรา 4 แห่งพระราชบัญญัติกฎอัยการศึก พุทธศักราช 2457 ประกาศกฎอัยการศึกทั่วราชอาณาจักร ตั้งแต่วันที่ 20 พฤษภาคม พุทธศักราช 2557 เวลา 03.00 น. เป็นต้นไป
แต่กว่าจะมีการประกาศใช้ "กฏอัยการศึก" ในครั้งนี้ วาสนา นาน่วม ผู้สื่อข่าวสายทหารคนดัง ได้โพสต์เบื้องหลังไว้ว่า พล.อ.ประยุทธ์ เตรียมการประกาศมาเป็นเวลา 2 คืนแล้ว เป็น 2 คืนที่ผู้นำเหล่าทัพที่นับว่าถูกกดดันมากที่สุดคนหนึ่งต้องอดหลับอดนอน ทำให้ใบหน้าของพล.อ.ประยุทธ์ ดูอิดโรยอย่างเห็นได้ชัด  และ พล.อ.ประยุทธ์ เน้นเหตุผลว่าที่ต้องประกาศกฏอัยการศึกครั้งนี้ เพื่อดูแลสถานการณ์ ก่อนจะเกิดจลาจล และความรุนแรง 
เมื่อการเมืองไทยเดินทางมาสู่จุดไคลแม็กซ์ และอาจจะนำไปสู่ความรุ่นแรงได้ทุกขณะ การตัดสินใจของพล.อ.ประยุทธ์ครั้งนี้ น่าจะมีความต้องการตัดไฟเสียแต่ต้นลม ก่อนที่จะมีการนองเลือดเกิดขึ้นอีกครั้งบนผืนแผ่นดินไทย 
 
>>> กฏอัยการศึก คืออะไร