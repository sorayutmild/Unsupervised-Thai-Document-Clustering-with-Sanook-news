นอกจากเรื่องของรูปร่างผอมเพรียวสุขภาพดีไม่อ้วนแล้ว การมีระบบเผาผลาญไขมันในร่างกายที่ดี ยังช่วยลดความเสี่ยงโรคอันตรายอื่นๆ มากมาย เช่น โรคหลอดเลือด หรือโรคไขมันเกาะตับ แต่หากกินอาหารที่ไม่เหมาะสม ก็อาจทำให้ระบบเผาผลาญไขมันทำงานด้อยประสิทธิภาพลงได้เช่นกัน และนี่คืออาหาร 4 ชนิดที่ นพ.นันทพล พงศ์รัตนามาน อาจารย์ที่ปรึกษา แผนกศัลยศาสตร์หลอดเลือด ร.พ.พระมงกุฎเกล้า หรือ หมอท็อป แนะนำว่า กินปุ๊ป ระบบเผาผลาญไขมันในร่างกายจะหยุดทำงานทันที แม้ว่าจะกินไปแค่คำเดียวเท่านั้น
4 อาหารที่จะหยุดระบบเผาผลาญไขมันทันที แม้กินแค่คำเดียว

ชานมไข่มุก และเครื่องดื่มรสหวานทั้งหมด

ส่วนประกอบของชานม มีชาอยู่ในปริมาณไม่มาก นอกนั้นเป็นนม ที่อาจมาจากมสด หรือผสมครีมเทียม ซึ่งอาจมีน้ำตาลสูงได้ เมื่อไรก็ตามที่ร่างกายได้รับคาร์โบไฮเดรตที่กินมากๆ อาจไม่ดีต่อร่างกาย เช่น น้ำตาลทรายขาว หรือแป้งที่ผ่านกระบวนการต่างๆ เช่น ไข่มุก เป็นแป้งที่ผ่านการปรุงแต่งมาก รวมถึงครีมเทียมเพิ่มความหอมมันให้กับร่างกาย หากกินเข้าไปจะทำให้ระบบเผาผลาญไขมันในร่างกายหยุดชะงักทันที เพราะเมื่อไรก็ตามที่ร่างกายได้รับคาร์โบไฮเดรต แป้งและน้ำตาลสูง โดยเฉพาะแป้งและน้ำตาลที่ไม่ค่อยดีต่อร่างกาย จะทำให้ร่างกายมีอินซูลินที่พุ่งสูงขึ้น 
ระบบการเผาผลาญจะหยุดทำงาน ร่างกายจะพยายามเผาผลาญแต่น้ำตาลที่กินเข้าไปจำนวนมาก โดยไม่ได้เผาผลาญไขมัน และเมื่อร่างกายเผาผลาญพลังงานจากน้ำตาลได้ไม่หมด ก็จะกลับไปสะสมในรูปแบบของไขมันส่วนเกินตามอวัยวะต่างๆ นั่นเอง

ขนมถุง

ไม่ว่าจะเป็นขนมถุงชนิดใดๆ ก็ตาม เช่น มันฝรั่งอบกรอบ และอื่นๆ ขนมถุงมักมีส่วนประกอบเป็นคาร์โบไฮเดรตที่ดูดซึมได้เร็วมาก ซึ่งเป็นแป้งที่กลายเป็นน้ำตาลได้อย่างรวดเร็ว ส่งผลให้ระดับอินซูลินในร่างกายพุ่งสูงขึ้น นอกจากนี้ขนมถุงยังมีสารปรุงแต่งจำนวนมาก ซึ่งกระตุ้นอินซูลินในร่างกายเพิ่มมากขึ้น และร่างกายหยุดการทำงานของระบบเผาผลาญไขมันด้วยเช่นกัน

น้ำอัดลมปราศจากน้ำตาล

เครื่องดื่มปราศจากน้ำตาลที่ให้พลังงาน 0 กิโลแคลอรี่ ดูเหมือนจะดีต่อสุขภาพ แต่จริงๆ แล้วมักใส่สารให้ความหวาน หรือ แอสปาร์แตม กับ ซูคราโลส โดยสารทั้งสองตัวนี้กระตุ้นการทำงานของอินซูลินได้เป็นอย่างดี ร่างกายหยุดเผาผลาญไขมันทันทีที่กินเข้าไป
แต่ก็มีเครื่องดื่มปราศจากน้ำตาลบางประเภทที่ผสมสารให้ความหวานแทนน้ำตาลที่ไม่กระตุ้นการทำงานของอินซูลิน นั่นคือ อัลลูโลส อินนูลิน อิริทริทอล หล่อฮังก้วย และสตีเวีย แต่หากเลือกที่จะไม่กินได้ก็จะดีที่สุด เพราะอย่างไรก็ยังทำให้เราเป็นคนติดรสหวานอยู่ดี

น้ำผลไม้

แม้จะเป็นน้ำผลไม้ 100% (หรือน้อยกว่า) ก็มีปริมาณน้ำตาลสูงเช่นเดียวกัน โดยน้ำผลไม้ 1 แก้ว มีน้ำตาลใกล้เคียงกันกับน้ำอัดลม 1 แก้วเลยทีเดียว (น้ำตาลประมาณ 5-6 ช้อนชา) แนะนำให้กินเป็นผลไม้สดเพื่อให้ได้กากใยอาหารด้วยจะดีกว่า และควรกินพร้อมมื้ออาหาร และกินในปริมาณที่เหมาะสม ไม่กินมากเกินไปเช่นเดียวกัน
อาหารเหล่านี้ใช่ว่าจะห้ามไม่ให้กินเลย แต่ควรนานๆ กินที และกินในปริมาณที่ไม่มากเกินไป รวมถึงออกกำลังกายมากกว่า 30 นาที 3-5 วันต่อสัปดาห์ จะช่วยให้ระบบเผาผลาญพลังงานยังคงทำงานได้อย่างขยันขันแข็งเช่นเคย