
เปิดตัวแล้ว โตโยต้า ฟอร์จูนเนอร์ รถยอดนิยมของคนไทยอีกรุ่น โดยงานเปิดตัวจัดขึ้นเมื่อช่วงเช้าที่ผ่านมา ( 16 ก.ค. ) นำโดยผู้บริหารของโตโยต้า ร่วมแถลงข่าวแนะนำรถอเนกประสงค์รุ่นใหม่ล่าสุด "All New Fortuner ... New legend of the pride"  ประกาศราคาเริ่มต้นที่ 1,199,000 บาท
โตโยต้า All New Fortuner  เป็นฟอร์จูนเนอร์ เจนเนอเรชั่นที่ 2 รุ่นใหม่ล่าสุด ได้รับการพัฒนาภายใต้แนวคิด "ยนตกรรมอเนกประสงค์ตัวจริง ด้วยรูปลักษณ์ใหม่ พร้อมความมั่นใจในทุกการขับขี่" (The True SUV with Style & Confidence) เพื่อให้ All New Fortuner เป็นอีกหนึ่งในรถยนต์ผู้นิยามใหม่ของ "ความแกร่ง"
ฟอร์จูนเนอร์ เจนเนอเรชั่นที่ 2  มีการขยายเฟรมให้ใหญ่ขึ้น และพัฒนาช่วงล่างแบบ 4 ลิงค์ นอกจากนี้ยังใส่เครื่องยนต์ใหม่ เป็นเครื่องยนต์ดีเซลระบบคอมมอนเรล เจเนอเรชั่นใหม่ล่าสุด (GD Efficient Boost) เพิ่มประสิทธิภาพในการเผาไหม้ ให้แรงบิดสูงในช่วงรอบกว้าง (Flat torque) แต่ยังประหยัดน้ำมัน และเครื่องยนต์ทำงานเงียบ ไอเสียต่ำเป็นมิตรกับสิ่งแวดล้อม ผสานกับระบบเกียร์อัตโนมัติ 6 สปีด เพิ่มสมรรถนะการขับขี่ได้ และสัมผัสใหม่กับระบบขับเคลื่อน 4 ล้อ "ซิกม่าโฟว์" ที่สามารถตอบสนองการขับขี่ในทุกสภาพถนนพร้อมเพิ่มประสิทธิภาพแห่งการขับขี่แบบขับเคลื่อน 4 ล้อ
ด้านเรื่องของ "ดีไซน์" มีการออกแบบที่หรูหรา ล้ำสมัยมากขึ้น  โดยเฉพาะ 3 เส้นสายแห่งดีไซน์ ( 3 Iconic lines) ที่เป็นเอกลักษณ์ของฟอร์จูนเนอร์ใหม่
แฟนๆ ฟอร์จูนเนอร์ร่วมสัมผัสรถได้แล้ว โดยโตโยต้าจะจัดกิจกรรมเปิดตัว All New Fortuner ที่โชว์รูมโตโยต้า 435 แห่งทั่วประเทศ ในวันที่ 17 - 19 กรกฎาคมนี้ ซึ่งได้จัดเตรียมรถทดลองขับไว้ให้ลูกค้าได้ทดลองขับขี่กันอย่างทั่วถึง
สำหรับ All New Fortuner มีให้เลือกถึง 5 แบบ และมีสีให้เลือกทั้งสิ้น 7 สี โดยเป็นสีใหม่ด้วยกัน 2 สี ได้แก่ สีน้ำตาล Phantom Brown และสีน้ำเงิน Nebula Blue
ราคาจำหน่าย  All New Fortuner 
รุ่น 2.8V AT 4WD ราคา 1,599,000 บาทรุ่น 2.8V AT 2WD ราคา 1,529,000 บาท รุ่น 2.7V AT 2WD ราคา 1,449,000 บาท รุ่น 2.4V AT 2WD ราคา 1,369,000 บาท รุ่น 2.4G MT 2WD ราคา 1,199,000 บาท 
สำหรับรถยนต์ โตโยต้า ฟอร์จูนเนอร์ เริ่มแนะนำเจนเนอเรชั่นที่ 1 ในปี พ.ศ. 2548 ภายใต้โครงการ "IMV: Innovative International Multi-Purpose Vehicle" และสามารถสร้างปรากฏการณ์ เป็นผู้นำตลาดรถอเนกประสงค์ประเภท PPVในประเทศไทย และในตลาดต่างประเทศ มียอดจำหน่ายรวมทั้งสิ้นกว่า  220,000 คัน 