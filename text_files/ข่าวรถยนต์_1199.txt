โดยปกติเราจะเห็นชุดแต่งเคียงคู่อยู่กับรถหรูหรือรถเก๋ง แต่จะบอกว่ารถกระบะก็แต่งได้เท่และโหดไม่แพ้กัน เช่นเดียวกับ Toyota Hilux Wald Black Bison ที่ทุกคนได้เห็นจากภาพที่ Sanook Auto นำมาฝาก จากฝีมือของสำนักแต่งชื่อดังอย่าง Wald International
รอบคันของ Toyota Hilux Wald Black Bison เน้นสีดำทะมึน กระจังหน้าสอดประสานกับไฟหน้ารมสีดำอย่างลงตัว ควบคู่ไปกับฝากระโปรงหน้าที่มากับสคูปดักลมคู่ ไฟ LED เรียงรายในช่องดักลมบริเวณกันชนหน้า ส่วนชายกันชนหน้าใช้เป็นสีเงิน ตัดกับสีหลักอย่างดำได้อย่างน่าดูน่าชม


ยังดุไม่พอ เพราะโป่งล้อกางเต็มที่ 55 มิลลิเมตร ลงตัวกับล้อขนาด 20 หรือ 22 นิ้ว ลาย 12 ก้าน บันไดข้างก็เปลี่ยนใหม่ เช่นเดียวกันกับกันชนหลังที่ใหม่แบบยกชิ้น เสริมด้วยสปอยเลอร์ฝากระโปรงท้ายที่เย็บหมุดเอา ไฟท้ายแบบรมดำ ส่วนท่อไอเสียโยกไปอยู่ด้านข้างตัวถังทั้ง 2 ฝั่ง โดยใช้ลักษณะเป็นปลายทรงกลม 3 ท่อเรียงกัน


บรรดาชุดแต่งของ Toyota Hilux Wald Black Bison นั้นวางจำหน่ายที่ญี่ปุ่นเรียบร้อยแล้ว ซึ่งชุดแต่งรอบคันแบบเต็มอัตรานั้นราคาอยู่ที่ราวๆ หนึ่งแสนบาทนิดๆ