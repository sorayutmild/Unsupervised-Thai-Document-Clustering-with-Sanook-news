     การเติมลมยางเป็นขั้นตอนดูแลรักษารถยนต์เบื้องต้นที่หลายคนมองข้าม ซึ่งไม่ว่าลมยางจะอ่อนหรือแข็ง ล้วนแต่ส่งผลต่อสมรรถนะของตัวรถและความปลอดภัยในการขับขี่ด้วยกันทั้งสิ้น แล้วรู้หรือไม่ว่าการเติมลมยางรถยนต์ควรเติมมากน้อยแค่ไหนจึงจะเรียกว่าเหมาะสม
     แรงดันลมยางที่เหมาะสมสำหรับรถยนต์ทั่วไป ทั้งล้อหน้าและล้อหลังควรมีแรงดันลมยางอยู่ที่ 30-32 PSI (ปอนด์ต่อตารางนิ้ว) ซึ่งเป็นลมยางที่เหมาะสมสำหรับการใช้งานในชีวิตประจำวัน 1-2 คน แต่หากจำเป็นต้องบรรทุกผู้โดยสารเต็มคัน 5 ที่นั่ง รวมถึงยังมีสัมภาระท้ายรถ ก็ควรเพิ่มแรงดันลมยางล้อหน้าเป็น 33-35 PSI และล้อหลังควรเพิ่มเป็น 37-39 PSI เพื่อชดเชยกับน้ำหนักที่เพิ่มขึ้นมา ลดปัญหายางระเบิดขณะขับขี่ที่ความเร็วสูงได้

     ส่วนรถปิกอัพควรเติมลมยางมากกว่ารถเก๋งทั่วไป โดยหากไม่มีสิ่งของบรรทุกควรเติมล้อหน้าอยู่ที่ 36-38 PSI และล้อหลังอยู่ที่ 40-42 PSI หากมีน้ำหนักบรรทุกด้านท้ายควรเพิ่มลมยางล้อหลังขึ้นเป็น 49-51 PSI เพื่อป้องกันยางระเบิดได้
     ทั้งนี้ การเติมลมยางมากเกินพอดี จะไปลดประสิทธิภาพการเกาะถนนของยาง และอาจทำให้ยางสึกผิดปกติ รวมถึงทำให้การขับขี่แข็งกระด้าง ขณะที่การเติมลมยางอ่อนเกินไป ก็อาจเสี่ยงต่อการระเบิดขณะบรรทุกหนักหรือขับขี่ด้วยความเร็วสูงได้
     แต่หัวใจสำคัญเกี่ยวกับการดูแลรักษายางรถยนต์ คือ ต้องหมั่นตรวจเช็กลมยางอย่างน้อยที่สุดเดือนละ 1 ครั้ง และสังเกตยางแต่ละเส้นว่าแบนผิดปกติหรือไม่ เพราะแปลว่าอาจเกิดการรั่วซึมของยางได้
 