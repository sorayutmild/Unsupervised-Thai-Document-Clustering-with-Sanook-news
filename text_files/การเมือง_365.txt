ผู้สื่อข่าวรายงานว่า (6 ส.ค.) เมื่อเวลา 09.00 น. ที่ห้องประชุมฉัตรไพฑูรย์ กองบังคับการตำรวจภูธร จ.อุดรธานี พล.ต.ท.บุญเลิศ ใจประดิษฐ์ ผบช.ภ.4 เป็นประธานประชุมติดตามความคืบหน้า การแก้ไขปัญหาข้าราชการตำรวจมีหนี้สิน จนถูกฟ้องแพ่ง หรือ ล้มละลาย พร้อมมอบนโยบายให้กับผู้บังคับการฯ รองผู้บังคับการตำรวจ 12 จังหวัด พื้นที่ตำรวจภูธรภาค 4 โดยเชิญตัวแทนจากธนาคารออมสิน ในฐานะเจ้าหนี้ผู้ฟ้อง ส่ง นายวิเชฐ ธรรมวิภาค ผช.ผอ.สายกิจการสาขาที่ 4 ธนาคารออมสิน และ ผอ.ธนาคารออมสิน ภาค 10 และ 11 มาร่วมแก้ไขปัญหา
พล.ต.ท.บุญเลิศ กล่าวว่า ผู้บังคับบัญชาต้องให้ความสนใจสอดส่องดูแลผู้ใต้บังคับบัญชา ทั้งเรื่องงานและเรื่องส่วนตัว เช่น ปัญหาภายในครอบครัว ปัญหาจากการทำงาน มีหนี้สินล้นพ้นตัว ติดสุราเรื้อรัง อันเป็นสาเหตุทำให้ข้าราชการตำรวจฆ่าตัวตาย ตลอด 8 เดือนที่ผ่านมาในการแก้ไขปัญหาหนี้สินตำรวจภูธร ภาค 4 ที่มีอยู่กับธนาคารออมสิน ได้ผลคืบหน้าไปพอสมควร แต่ก็ยังต้องช่วยกันต่อไป เหมือนตำรวจทุกนายเป็นครอบครัวเดียวกัน
"ก่อนที่จะเริ่มโครงการนี้ตำรวจภาค 4 มีหนี้อยู่กับธนาคารออมสิน 13,000 ราย วงเงิน 9,000 ล้านบาท เป็นกลุ่มที่มีปัญหาเริ่มขาดส่งหนี้ 2,500 ราย วงเงิน 2,000 ล้านบาท เราได้ช่วยกันแก้ปัญหาไปได้ 1,100 ราย วงเงิน 900 ล้านบาท อยู่ระหว่างการเจรจา 1,200 ราย วงเงิน 1,000 ล้านบาท 
และกลุ่มที่ร่อแร่ไร้อนาคตอีกราว 600 ราย ถูกฟ้องล้มละลาย คือต้องเอาเงินไปปิดหนี้เท่านั้น เมื่อวานมีตำรวจอุดรธานีต้องถูกออก 5 นาย เพราะคดีล้มละลายถึงที่สุด ต่อไปก็น่าจะเป็นตำรวจมหาสารคาม และอีกหลายจังหวัดอีกราว 100 นาย" ผบช.ภ.4 กล่าว
ทั้งนี้ ที่ประชุมมีการขอให้ธนาคารพิจารณา ใช้มาตรการพักชำระหนี้เหมือนข้าราชการครู เนื่องจากหากต้องถูกฟ้องร้องจนล้มละลาย ก็ต้องออกจากราชการตามระเบียบ โดย ผช.ผอ.สายกิจการสาขาที่ 4 ธนาคารออมสิน รับว่าจะกลับไปตรวจสอบดูว่า มาตรการการพักชำระหนี้สินครู คือให้หยุดไม่ต้องจ่ายเงินต้น หรือจ่ายน้อยลง แต่ยังคงชำระดอกเบี้ยอยู่ รวมทั้งการพักการฟ้องร้อง จะใช้กับข้าราชการตำรวจได้หรือไม่