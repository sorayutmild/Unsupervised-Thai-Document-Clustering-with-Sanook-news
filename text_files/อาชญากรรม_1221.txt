เจ้าของเพจชิมอาหารพาสาวปริศนาขับบีเอ็มซีรีส์ 5 พุ่งเสยท้ายรถบรรทุกกลางสะพานแขวน เสียชีวิต 1 ราย เจ็บ 1 ราย
ผู้สื่อข่าวรายงานว่า วันนี้ (25 ม.ค.) เมื่อเวลา 05.00 น. พ.ต.ท.สัญชัย บัวชุลี รอง ผกก.(สอบสวน) สน.ทางด่วน 1 รับแจ้งเหตุรถชนกันมีผู้เสียชีวิตและได้รับบาดเจ็บบนทางด่วนเฉลิมมหานคร ช่วงกลางสะพานพระราม 9 (สะพานแขวน) เหนือแม่น้ำเจ้าพระยา ทิศทางขาออกมุ่งหน้าดาวคะนอง แขวงบางโคล่ เขตบางคอแหลม กทม. จึงรุดไปตรวจสอบพร้อม เจ้าหน้าที่กู้ภัยทางด่วน แพทย์นิติเวช รพ.ตํารวจ และเจ้าหน้าที่อาสาสมัครกู้ภัยมูลนิธิร่วมกตัญญู
ที่เกิดเหตุ เป็นถนน 3 เลน ช่วงทางขึ้นก่อนถึงกลางสะพานพระราม 9 เกือบ 300 เมตร จากการตรวจสอบบริเวณช่องทางเดินรถที่ 2 รถสิบล้อ บรรทุกถังแคปซูลบรรจุก๊าซหุงต้ม LPG ยี่ห้อฮีโน่ สีขาว ทะเบียน 70-0579 กระบี่ จอดอยู่ในสภาพถูกชนเข้าที่ท้ายรถด้านหลังฝั่งขวา จนกันชนยุบ ล้อหลังฝั่งขวาเบี้ยวผิดรูปเกือบหลุดออกจากเพลา
ส่วนคู่กรณีเป็นรถเก๋ง ยี่ห้อ BMW รุ่น 525 D สีดำ หมายเลขทะเบียน 3326 กรุงเทพมหานคร พุ่งชนท้ายรถบรรทุกก๊าซหุงต้ม แฉลบออกขวาไปไกล 200 เมตร ก่อนพุ่งเข้าชนสายสลิงยึดสะพานเส้นที่ 26 ไปหยุดอยู่บริเวณเกาะกลางสะพาน สภาพด้านหน้ารถพังยับ ยุบถึงห้องโดยสาร ถุงลมนิรภัยทำงาน ทั้ง 2 ข้าง คราบน้ำมันรถแตกกระจายเกลื่อนพื้น
ส่วนในห้องโดยสารด้านหน้าพบร่างชายและหญิงแน่นิ่งอยู่ รวม 2 ราย ทราบชื่อคือ นายกิตติชัย หรือ บอส อายุ 24 ปี คนขับ ปัจจุบันเป็นเจ้าของเพจเฟซบุ๊กรายการชิมอาหารได้รับบาดเจ็บศีรษะแตก กู้ภัยเร่งนำตัวส่ง รพ.บางปะกอก 9 อินเตอร์เนชั่นแนล
ส่วนอีกรายนั่งมาคู่กัน เป็นหญิงสาวนิรนาม หน้าตาดี ผิวขาว ผมยาว อายุประมาณ 20-25 ปี สวมเสื้อแขนยาวสีเขียวอ่อน นุ่งกางเกงขา 4 ส่วนสีดำ ใส่รองเท้าผ้าใบสีขาว ตามร่างกายไม่พบเอกสารระบุว่าเป็นใคร มีบาดแผลลึกฉกรรจ์ที่เหนือคิ้วข้างขวา หายใจรวยริน
เบื้องต้น เจ้าหน้าที่ได้ช่วยกันนำร่างลงมาปั๊มหัวใจหวังฟื้นคืนสัญญาณชีพ แต่ไม่เป็นผลหญิงดังกล่าวเสียชีวิตลงในจุดเกิดเหตุ
จากการสอบสวน นายเสมอ อายุ 54 ปี คนขับรถบรรทุก ให้การว่า ขับรถออกจากบริษัท มารับก๊าซหุงต้มที่โรงบรรจุย่านบางจากพระโขนง ก่อนขึ้นทางด่วนกำลังมุ่งหน้าไปลงถนนพระราม 2 เพื่อนำแก๊สไปส่งให้ลูกค้าที่จังหวัดชุมพร
ระหว่างที่รถกำลังเคลื่อนตัวขึ้นสะพานพระราม 9 จู่ๆ รถ BMW ของคู่กรณีก็แล่นมาด้วยความเร็วสูง และชนท้ายรถของตนอย่างจัง จนแฉลบไปชนสายสลิงยึดสะพานซ้ำ ทำให้มีผู้เสียชีวิตและได้รับบาดเจ็บ พอตนตั้งสติได้ ก็รีบแจ้งให้เจ้าหน้าที่รุดเดินทางมาตรวจสอบ
ด้าน พ.ต.ท.สัญชัย เปิดเผยว่า ขณะนี้สามารถติดต่อกับญาติของผู้ได้รับบาดเจ็บซึ่งเป็นคนขับรถได้แล้ว ทราบว่าก่อนเกิดเหตุ เจ้าตัวได้ขับรถคันดังกล่าว ออกจากคอนโดฯ เพื่อนย่านสาทร คาดว่ากำลังมุ่งหน้ากลับที่พัก ย่านซอยสุขสวัสดิ์ 30 กระทั่งมาประสบอุบัติเหตุ
แต่ผู้เสียชีวิตหญิงสาวที่นั่งในรถมาด้วยกันขณะนี้ยังไม่มีผู้ใดระบุได้ว่าผู้ตายเป็นใคร ซึ่งจะต้องนำร่างมอบให้แพทย์นิติเวช รพ.ตำรวจ ทำการผ่าชันสูตรอีกครั้ง ก่อนติดตามญาติมารับศพไปบำเพ็ญกุศล
เบื้องต้น ในส่วนของคดียังไม่ได้แจ้งข้อหากับฝ่ายใด ต้องรอตรวจสอบกล้องวงจรปิด และสอบสวนพยานที่อาจมีเหตุการณ์ ในขณะเกิดเหตุเสียก่อนแล้วจึงทำการแจ้งข้อหาเพื่อสรุปสำนวนตามกฎหมายต่อไป