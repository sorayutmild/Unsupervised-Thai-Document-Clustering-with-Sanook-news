ผัวเมียผูกคอดับคู่ค่าบ้านเช่า ถูกเจ้าหนี้เงินกู้ดอกโหดทวงแล้วด่าให้ไปตาย เพื่อนบ้านจี้ให้มากราบขอโทษผู้ตาย
ผู้สื่อข่าวรายงานว่า วันนี้ (16 ก.ค.) เมื่อเวลา 09.45 น. เจ้าหน้าที่ สภ.เมืองชลบุรี ได้รับแจ้งมีคนผูกคอเสียชีวิตภายในบ้านเช่าหลังหนึ่ง หมู่ 4 ต.นาป่า อ.เมือง จ.ชลบุรี ที่เกิดเหตุพบเป็นบ้านเช่าชั้นเดียวลักษณะทาวเฮ้าส์ ที่หน้าประตูทางเข้าห้อง พบศพ นายสรรเสริญ อายุ 57 ปี ใช้เชือกผูกคอตัวเองกับเหล็กคานหลังคาบ้าน
เมื่อเปิดประตูเข้าไปพบศพ นางนิตยา อายุ 52 ปี ใช้สายไฟสีขาวผูกคอติดกับประตูเหล็ก ซึ่งทั้ง 2 คนเป็นสามีภรรยากัน มีอาชีพขายลูกชิ้นนึ่งสมุนไพรและน้ำปั่น ชาไข่มุก ตามตลาดนัดทั่วไป แพทย์คาดว่าเสียชีวิตมาประมาณ 2 ชั่วโมง ตรวจสอบภายในบ้านไม่พบร่องรอยการต่อสู้ แต่มีเบอร์โทรศัพท์ให้โทรติดต่อลูกสาวและญาติ
จากการสอบถาม นางพรทิพย์ อายุ 42 ปี เพื่อนบ้าน เผยว่า เมื่อเช้านี้ตอนเวลาประมาณ 6 โมงกว่า ผู้ตายยังโทรศัพท์มาบอกให้มาเอาถังแก๊ส เพราะไม่มีเงินคืนตน ซึ่งตนนั้นสงสารให้เงินเป็นทุนค้าขายวันละ 3,000 บาท พอขายเสร็จก็เอามาคืนโดยตนไม่ได้คิดดอกเบี้ยอะไร
คนที่มาเจอศพคนแรกคือเจ้าหนี้เงินกู้ที่จะมาเก็บเงินตอนเช้า ผัวเมียรายนี้เป็นหนี้เงินกู้นอกระบบหลายเจ้า มีเงินกู้ที่น้องสาวของนางนิตยา ผู้ตาย กู้ไปแล้วหนีประมาณ 5–6 หมื่นบาท แต่ผู้ตายเป็นคนค้ำประกัน จึงต้องจ่ายดอกเบี้ยเงินกู้แทนวันละ 1,000 บาท แต่บางวันก็ไม่พอจ่าย
แล้วยังมีที่ทั้ง 2 คน ได้กู้มาอีกประมาณ 20,000 บาท พอไม่มีจ่ายคนมาเก็บเงินก็ด่าประจานทุกวัน แล้วมีคนมาเก็บเงินกู้รายหนึ่งมาด่าว่าถ้าไม่มีเงินมาจ่ายก็ไปตายเสีย
นางพรทิพย์ กล่าวระบายด้วยความคับแค้นใจและสงสาร 2 ผัวเมีย เมื่อสักครู่ก็มีคนทวงหนี้ผ่านมา ตนเรียกให้มาก็ไม่มาขี่รถจยย.หนีอีก ตนจะให้มากราบขอโทษลุงและเมียที่ตาย เพราะมาบอกให้ไปตาย ให้มาดูว่าตอนนี้ลุงตายสมใจแล้ว สะใจหรือยัง 