เรื่องของอุบัติเหตุคงไม่มีใครอยากจะให้เกิดขึ้น แม้ว่าหลายคนจะเลือกใช้ชีวิตอยู่บนความไม่ประมาท แต่เพียงแต่เสี้ยวนาทีชีวิต เหตุการณ์ต่างๆ ก็เกิดขึ้นอย่างรวดเร็ว จนไม่อาจจะควบคุมใดๆ ได้ เช่นเดียวกับ ประสบการณ์ของดารา ซึ่งเกิดเหตุการณ์ระทึกและเกิดความสูญเสียไม่เว้นแต่ละปี ลองย้อนกลับไปดูเหตุระทึกขวัญ 9 เหตุการณ์ ที่ครั้งหนึ่งเหล่าคนดังเฉียดเข้าใกล้ ความตาย จนต้องบันทึกเอาไว้บนหน้าประวัติศาสตร์ของวงการบันเทิงไทย
 เมื่อวันที่ 11 ธันวาคม 2541 ข่าวเกี่ยวกับอุบัติเหตุกับเที่ยวบิน TG261 สายการบินไทย กำลังมุ่งหน้าสู่ จ.สุราษฎร์ธานี ซึ่งประสบเหตุตก หลังพยายามนำเครื่องลงจอดอยู่หลายครั้ง ซึ่งเหตุการณ์ครั้งนั้น "เจมส์ เรืองศักดิ์ ลอยชูศักดิ์" เป็นผู้โดยสารและเป็น 1 ใน 45 คนที่รอดชีวิต โดยได้รับบาดเจ็บตามร่างกาย จนได้รับฉายาในเวลานั้นว่า "เจมส์กระดูกเหล็ก" ผ่านประสบการณ์เครื่องบินตกแต่ไม่ตาย
 เมื่อวันที่ 16 ธันวาคม 2554 ดาราสาว "ปิงปอง สะแกวัลย์ ยงใจยุทธ" ประสบอุบัติเหตุรถชนประสานงากับรถกระบะที่ จ.ชลบุรี เป็นเหตุทำให้รถมีไฟลุกท่วม โชเฟอร์คนที่นั่งข้างๆ ดาราสาวถูกไฟไหม้ร่างเสียชีวิต ซึ่งเหตุดังกล่าวมีผู้เสียชีวิต 2 คน ขณะที่ สาวปิงปอง ได้รับบาดเจ็บสาหัสอาการปางตาย กระดูกแขนขาหัก อวัยวะภายในหลายส่วนบอบช้ำ และมีอาการเสียเลือดมาก หมดสติไป 2 วันเต็ม
 เมื่อวันที่ 24 พฤศจิกายน 2552 นางเอกสาวดาวรุ่งในบท "อิยะวดี" จากละครดัง "ธิดาวานร" อย่าง "เอมี่ อาเมเรีย จาคอป" ประสบอุบัติเหตุรถชนเสาไฟฟ้าอย่างรุนแรง ทำให้ได้รับบาดเจ็บสาหัส มีอาการเลือดคั่งในสมอง ร่างกายบอบช้ำ เป็นตายเท่ากัน ต้องใช้เวลาพักฟื้นเป็นปี นับเป็นจุดเปลี่ยนในชีวิตของนางเอกสาวคนนี้ และเหตุดังกล่าวยังเกิดเป็นกระแสวิจารณ์เกี่ยวกับระบบถ่ายทำละคร "ถ่ายไปออกอากาศไป" อีกด้วย
 เมื่อวันที่ 3 พฤษภาคม 2552 ดาราเจ้าบทบาท "เอ อนันต์ บุนนาค" ประสบอุบัติเหตุรถปิกอัพวีโก้ชนท้ายกับรถบรรทุก 6 ล้อ ในสภาพพังยับเยิน เป็นเหตุทำให้ได้รับบาดเจ็บสาหัส ซี่โครงและขาหัก เลือดออกในช่องปอด และเลือดออกในสมองเล็กน้อย ต้องเข้ารับการผ่าตัดใส่เหล็กดาม ซึ่งเหตุดังกล่าว เอ อนันต์ ต้องใช้เวลาพักฟื้นและกายภาพบำบัดอยู่นานหลายปี กว่าจะพร้อมกลับมาทำงานในวงการได้ปกติ
เมื่อวันที่ 27 พฤษภาคม 2555 นักร้องสาวหล่อค่ายอาร์เอส "ซี มัฑณาวี คีแนน" ประสบอุบัติเหตุถูกรถกระบะพุ่งชนอย่างรุนแรง ระหว่างกำลังจะข้ามถนนไปไหว้พระพรหมเอราวัณ ใกล้กับสี่แยกปทุมวัน ได้รับบาดเจ็บสาหัส มีอาการเลือดคั่งในสมองและกระดูกไหปลาร้าหัก ต้องเข้ารับการผ่าตัดสมองหลายครั้ง และบำบัดฟื้นฟูร่างกายอยู่นานหลายเดือด ก่อนอาการจะดีขึ้นตามลำดับ สาวซี บอกว่า ในระยะ 5 ปี เจอเหตุเฉียดตายมาถึง 3 ครั้ง
 เมื่อวันที่ 16 กรกฎาคม 2549 ดาราและพิธีกรหนุ่ม "จอนนี่ แอนโฟเน่" ถูกนำตัวส่งโรงพยาบาลกรุงเทพ หลังประสบเหตุไฟลวกแขนและลำตัว ได้รับบาดเจ็บสาหัส ผลจากการตัดกิ่งไม้และเก็บใบไม้ ก่อนจะใช้น้ำมันเบนซินจุดไฟเผา ทำให้เป็นแผลไฟไหม้ 30 เปอร์เซ็นต์ของร่างกาย และต้องใช้เวลากายภาพอยู่นานหลายปี ปัจจุบันเหตุดังกล่าวก็ยังคงทิ้งรอยแผลไว้เตือนเป็นอุทาหรณ์กับเหตุเฉียดตายครั้งนี้
 เมื่อวันที่ 6 เมษายน 2550 เป็นข่าวคึกโครมใหญ่โต อุบัติเหตุเฉียดตายที่เกิดขึ้นกับดาราสาว "แตงโม ภัทรธิดา พัชรวีระพงษ์" ขับรถโฟล์คสวาเกนเปิดประทุนพลิกคว่ำบนทางด่วน ทำให้ร่างกระเด็นออกจากรถ ใบหน้าและร่างกายครูดไปกับพื้นที่ จนหวิดเสียโฉม เหตุครั้งนี้ สาวแตงโม ต้องเก็บตัวพักฟื้นกว่า 2 เดือน ก่อนจะออกมาปรากฏตัวต่อสื่อ พร้อมกับโชว์บาดแผลที่เกิดขึ้น เจ้าตัวบอกว่าเกิดจากอาการหลับใน ก่อนจะหักเลี้ยวกะทันหัน เพราะรถเสียหลักข้ามเลน
 ย้อนกลับเมื่อราวๆ ปี 2524 ช่วงเวลานาทีของ "เปิ้ล จารุณี สุขสวัสดิ์" นางเอกสาวแถวหน้าในยุคนั้น ประสบอุบัติเหตุผิดคิวกลางกองถ่ายหนัง "ลูกสาวกำนัน" กับฉากขับเรือในคลอง ที่ต้องเล่นจริงแสดงจริง แต่ปรากฏว่าเรือหางยาวพุ่งเข้าชนกับเสาสะพานไม้อย่างจัง ทำให้ร่างตกลงไปในคลอง ได้รับบาดเจ็บสาหัส เข้าผ่าตัดถึง 5 ครั้ง ต้องใช้เหล็กดามกระดูกไว้และเข้ารับกายภาพบำบัด เกือบกลายเป็นคนพิการ เหตุครั้งนั้นยังส่งผลต่อร่างกายจนถึงปัจจุบัน
เมื่อวันที่ 11 กรกฎาคม 2555 นักร้องหนุ่มลูกครึ่ง "บี้ ธรรศภาคย์ ชี" หรือ "บี้ KPN" ประสบเหตุการณ์เลวร้ายในชีวิต เมื่อถูกคนร้ายดักทำร้าย เพื่อปล้นชิงทรัพย์ พร้อมกับเพื่อนร่วมค่าย "บอม KPN" เหตุการณ์นี้ หนุ่มบี้ ได้รับบาดเจ็บสาหัส โดยเฉพาะบริเวณหน้าผากและสันจมูกเป็นแผลฉกรรจ์ เย็บกว่า 33 เข็ม และเดินทางกลับไปพักฟื้นตัวที่ไต้หวัน กว่า 1 เดือน เหตุอาชญากรรมที่ทำให้เกือบตาย สุดท้ายคนร้ายก็ถูกจับกุมได้ในเวลาต่อมา