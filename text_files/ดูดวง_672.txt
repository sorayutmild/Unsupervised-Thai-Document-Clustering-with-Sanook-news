หากยังพอจะจำได้กันเมื่อช่วงต้นปีที่ผ่านมา 22 กุมภาพันธ์ 2562 พระราหูย้ายเข้า 2 ราศีคือ ราศีเมถุน และราศีธนู และจะโคจรอยู่ในตำแหน่งนี้ประมาณ 1 ปีครึ่ง แม้การที่พระราหูย้ายเข้าทั้ง 2 ราศีแล้วจะค่อนข้างดี แต่จะมีบางช่วงที่พระราหูแรง ซึ่งนั่นก็คือเมื่อเกิดสุริยุปราคา หรือจันทรุปราคา และสำหรับในวันที่ 2 กรกฎาคม 2562 นี้จะเกิดปรากฏการณ์สุริยุปราคา ส่วนช่วงกลางเดือนจะเกิดจันทรุปราคา
สำหรับปรากฏการณ์สุริยุปราคานั้นคือปรากฏการณ์ธรรมชาติ ที่เกิดขึ้นเมื่อดวงอาทิตย์ ดวงจันทร์ และโลก โคจรมาเรียงอยู่ในแนวเดียวกันโดยมีดวงจันทร์อยู่ตรงกลาง เกิดขึ้นเฉพาะในวันที่ดวงจันทร์มีดิถีตรงกับจันทร์ดับ หมอช้าง-ทศพร ศรีตุลา จึงมีคำแนะนำสำหรับทั้งสองราศีที่จะได้รับผลกระทบจากการเกิดปรากฏการณ์ธรรมชาติดังกล่าว
istockphoto
3 คำแนะนำสำหรับราศีเมถุน และราศีธนู ที่จะได้รับผลกระทบเต็มๆ จำนวน 1-2 วันจากการเกิดสุริยุปราคา

ไม่แนะนำให้ทำกิจกรรมโลดโผน กิจกรรมที่มีความเสี่ยงจนเกินไปในช่วงวันที่เกิดสุริยุปราคา แม้จะเป็นช่วงเวลาสั้นๆ แต่ค่อนข้างรุนแรง
ทำบุญด้วยการมอบแสงสว่าง เช่นถวายหลอดไฟ เติมน้ำมันตะเกียง หรือให้ความรู้ มอบการศึกษา ทำบุญด้วยหนังสือสวดมนต์ หนังสือเรียน สาเหตุที่ให้ทำบุญด้วยสิ่งเหล่านี้เพื่อเติมแสงสว่างให้ชีวิต เพราะราหูไม่ใช่ดวงดาว แต่เป็นเงา นอกจากนั้นในช่วงเดือนกรกฎาคมนี้ยังเป็นช่วงเวลาที่ดีเพราะมีวันสำคัญทางศาสนาทั้งวันอาสาฬหบูชา และวันเข้าพรรษาที่เหมาะสำหรับการทำบุญมอบแสงสว่าง
สำหรับผู้ที่เดินทางบ่อย แนะนำให้สวดมนต์บทคาถาสุริยะบัพพา จันทบัพพา ป้องกันปรากฏการณ์ดังกล่าว

สำหรับเลขประจำพระราหูมี 2 ตัวเลขคือเลข 8 และเลข 12 ดังนั้นเมื่อจะทำบุญหลอดไฟ หนังสือ หนังสือสวดมนต์ให้ยึดจำนวนตัวเลขประจำพระราหูเพื่อทำบุญ
แต่เมื่อพ้นจากเดือนกรกฎาคมนี้ไปแล้ว ดวงทั้ง 2 ราศีนี้จะค่อยๆ ดีขึ้นเรื่อยๆ เพราะพระราหูในรอบนี้เป็นรอบที่ให้คุณอยู่พอสมควร แต่ช่วงแรกเหมือนเป็นความแรงของการโยกย้ายที่ควบคุมลำบากเท่านั้น