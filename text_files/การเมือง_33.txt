เหตุการณ์ชุมนุมทางการเมืองของประเทศไทย โดยมีความมุ่งหมายที่จะขับไล่ของรัฐบาล ยิ่งลักษณ์ ชินวัตร ซึ่งเชื่อกันว่า มีพี่ชาย พ.ต.ท. ทักษิณ ชินวัตรเป็นผู้ควบคุมอยู่เบื้องหลัง ตึงเครียดมาตั้งแต่กลางเดือนพฤศจิกายนที่ผ่านมา
ทั้งฝ่ายผู้ชุมนุม และรัฐบาล ต่างก็ยื้อกันไปมา แม้จะได้คนกลางอย่างกองทัพเข้ามาช่วยเป็นคนกลางไกล่เกลี่ยให้ แต่ก็ไม่เป็นผลสำเร็จ ตามข่าวที่เราได้รับรู้มาก่อนหน้านี้ 
แต่ในที่สุด ช่วงเช้าของวันนี้ นายกรัฐมนตรี ยิ่งลักษณ์ ชินวัตร มาเหนือเมฆ ประกาศยุบสภา โดยแทบไม่มีใครได้ตั้งตัว ซึ่งการยุบสภาเป็นไม้เด็ดไม้เดียวในมือที่ นากยกรัฐมนตรี มีอำนาจที่จะพึงกระทำได้
แต่ดูเหมือนการประกาศยุบสภาครั้งนี้มาช้าเกินไป กลุ่มผู้ชุมนุม หรือ "มวลมหาประชาชน" ตามที่สุเทพ เทือกสุบรรณ เรียกขาน ไม่สนใจเสียแล้วว่ายิ่งลักษณ์ นายกรัฐมนตรีหญิงคนแรกของประเทศจะอยู่หรือไป 
เพราะการต่อสู้ครั้งนี้ถูกยกระดับขึ้นไปในระดับที่สูงยิ่ง โดยยกคำว่า "ปฎิรูปประเทศไทย" มาเป็นตัวตั้ง 
โดยแกนนำของการชุมนุมครั้งนี้ มีแนวคิดที่ปรากฎออกมาตามสื่อต่างๆ ในแนวทางเดียวกัน คือ การชุมนุมครั้งนี้ต้องล้มล้างระบบทักษิณให้ได้ และให้รัฐบาลชุดนี้ลาออกจากการเป็นรัฐบาลรักษาการ เพื่อเปิดโอกาสให้มีการจัดตั้งตั้งสภาประชาชน ปฎิรูปประเทศ เป็นการถอนรากถอนโคนตระกูลชินวัตรอย่างแท้จริง
ด้วยเหตุผลนี้ จึงไม่ต้องแปลกใจที่ว่าแม้นายกรัฐมนตรียอมถึงขนาดยุบสภาแล้วก็ตาม แต่ม็อบก็ยังคงเดินหน้าต่อ และดูจะยิ่งเข้มแข็งขึ้นเรื่อยๆ 
 
Sanook! News รายงาน