     การขับรถก็เหมือนการขี่จักรยานนั่นแหละครับ จำเป็นต้องมีประสบการณ์และได้รับการฝึกฝนอย่างต่อเนื่อง จนกว่าจะคุ้นชินกับถนน จนสามารถขับรถได้อย่างปลอดภัยทั้งต่อตัวเองและผู้ร่วมทาง
     แน่นอนว่าบรรดา 'มือใหม่หัดขับ' ก็อาจเกิดความผิดพลาดในการขับรถได้บ้าง เพราะต้องเจอกับสถานการณ์หลากหลายรูปแบบกว่าที่คาดคิด จนทำให้เกิดความสับสนได้
 
     Sanook! Auto จึงรวบรวมข้อผิดพลาดของ 'มือใหม่หัดขับ' ที่พบเห็นบ่อยๆ หากแก้ไขได้ก็จะช่วยให้ท้องถนนปลอดภัยขึ้นอย่างแน่นอน
1.เปลี่ยนเลนไม่เปิดไฟเลี้ยว
     การเปลี่ยนเลนโดยไม่เปิดไฟเลี้ยวถูกพบได้บ่อยครั้ง ซึ่งพฤติกรรมนี้ของมือใหม่จะต่างจากผู้ที่ขับรถจนชำนาญ เพราะมือใหม่จะเปลี่ยนเลนตัดหน้ารถคันอื่นด้วยความเร็วต่ำ ส่งผลให้รถที่วิ่งมาในเลนต้องเบรกกะทันหัน ต่างจากผู้ที่ขับรถจนชำนาญ (แต่ตั้งใจไม่เปิดไฟเลี้ยว) ที่มักจะเปลี่ยนเลนแล้วเร่งความเร็วขึ้นไปทันที แต่ยังไงก็เป็นพฤติกรรมที่ไม่น่ารักอยู่ดี
2.ขับช้าชิดขวา
     มือใหม่หลายคนคิดว่าตนเองใช้ความเร็วสูงแล้ว จึงเลือกใช้เลนขวาเพื่อหลีกเลี่ยงรถบรรทุกหรือมอเตอร์ไซค์ที่มักวิ่งในเลนซ้าย ซึ่งเป็นอันตรายสำหรับรถที่ใช้ความเร็วสูงจริงๆ

3.ใช้ความเร็วต่ำเกินไป
     การใช้ความเร็วต่ำมากไป ก็อาจทำให้เกิดอุบัติเหตุได้เช่นกัน โดยเฉพาะกับถนนที่วิ่งด้วยความเร็วสูง เพราะรถที่ตามหลังจะต้องเปลี่ยนเลนเพื่อแซงขึ้นไป อาจสร้างปัญหาการจราจรได้อีกต่างหาก
4.เลี้ยวปาดหน้าโดยไม่ตั้งใจ
     มือใหม่หัดขับมักประสบปัญหาการตัดสินใจเลี้ยวไม่รอบคอบ (เช่น ออกจากซอย, กลับรถ ฯลฯ) ทำให้รถที่วิ่งมาในทางตรงต้องเบรกกะทันหัน หากเบรกไม่ทันก็กลายเป็นอุบัติเหตุตามมา ทางที่ดีมือใหม่ทั้งหลายควรตรวจสอบระยะห่างและความเร็วรถที่วิ่งมาอย่างรอบคอบก่อนตัดสินใจเลี้ยว
5.ใช้อุปกรณ์ในรถไม่เหมาะสม
     ปัญหาของมือใหม่หัดขับอย่างหนึ่ง คือ การใช้อุปกรณ์ภายในรถไม่เหมาะสม เช่น การเปิดไฟสูงทิ้งไว้ หรือการใช้เกียร์ผิดตำแหน่่ง (เผลอไปโดนปุ่ม O/D หรือเปิดโหมดสปอร์ตโดยไม่ตั้งใจ) ซึ่งจะทำให้สมรรถนะรถผิดไปจากปกติและอาจเป็นอันตรายต่อคนรอบข้างได้
     ทางที่ดีมือใหม่หัดขับทั้งหลายควรทราบถึงปัญหาที่เกิดขึ้นจากการใช้รถของตนเอง และปรับปรุงไม่ให้เผลอทำผิดซ้ำอีก เพียงเท่านี้ก็จะกลายเป็นผู้ใช้ถนนที่ดีได้แล้วครับ
 