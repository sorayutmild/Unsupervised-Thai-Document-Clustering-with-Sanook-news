กลายเป็นประเด็นดราม่าขึ้นมาทันที หลังจากที่มีคลิปของ เสี่ยโป้ อานนท์ ว่อนโซเชียลพูดจาไม่ให้เกียรติ คล้ายลวนลาม บุ๋ม-ปนัดดา วงศ์ผู้ดี อยู่ข้างเวทีอย่างสนุกปากกับเพื่อนๆ ในขณะที่ฝ่ายหญิงไปเป็นพิธีกรในงานเปิดตัวสินค้าให้ ไม่ว่าจะเป็น เฮ้ยบุ๋มนมใหญ่ป่ะว่ะ , ใหญ่ๆ , ขอจับเจ๊บุ๋ม , เจ๊บุ๋มน่าเทสต์ เป็นต้น
ล่าสุด บุ๋ม ปนัดดา ได้ออกมาเปิดใจถึงเรื่องราวดังกล่าว โดยเจ้าตัวเผยว่า วันนั้นถึงแม้จะได้ยินไม่หมดทุกคำ แต่ก็พอจะได้ยินบางคำกับหูบ้าง ซึ่งก็แรงพอสมควร แต่เนื่องจากหน้าที่พิธีกรที่ยังคงต้องดำเนินต่อไปจึงทำให้ตัวเธอเองข่มอารมณ์ไว้มาก พร้อมบอกไม่ขอรับคำขอโทษ ทุกอย่างให้ทางผู้ใหญ่เป็นส่วนจัดการต่อไป
"ไหนๆ ก็ได้มาพูดตรงนี้แล้ว แต่ใจจริงไม่อยากจะพูดอะไรมาก เพราะเรารู้สึกว่าเป็นอะไรที่ไม่ดี ไม่เหมาะไม่งาม และเรายิ่งพูดยิ่งกลายเป็นประเด็นทำให้เขาดังกันไปใหญ่ เราเองอยากจะเงียบด้วยซ้ำ แต่ยิ่งเงียบทางฝั่งนั้นก็พูดอะไรบางอย่างที่ยิ่งรู้สึกไม่ดี"
ย้อนกลับไปวันนั้น เราได้ยินคำพูดนี้จากหูเราเองเลยไหม ?"ได้ยินค่ะ แต่ต้องขอชี้แจงก่อนว่าจริงๆ แล้วก่อนรับงานไม่ทราบว่างานของใคร เขาไม่ได้บอกรายละเอียดบุ๋ม ซึ่งผู้จัดการก็มาขอโทษตอนหลังว่าซักถามไม่ได้ละเอียด เพียงแต่ว่าบางครั้งเราก็จะถามว่าเป็นสินค้าเปิดตัวแล้วเป็นของใคร เราก็ถามแล้วนะ แต่เขาไม่ได้เอ่ยชื่อคนจัดงานทั้งหมดกับเรา เขาพูดแค่บางชื่อเท่านั้นเอง เราก็คิดว่าไว้ใจได้ แล้วพอถึงวันนั้นฝนตกหนักมาก แล้วบุ๋มก็มืออาชีพมากพอที่จะดำเนินงานจนจบได้กลางสายฝน"

"แต่ขณะที่ยืนอยู่ตรงนั้นกลายเป็นว่าด้านข้างเขายืนรวมกลุ่มกัน แล้วเขาก็พูด ซึ่งเราก็ได้ยินเต็มๆ ค่ะ แต่ไม่ได้ยินทุกคำอย่างที่ในคลิป เพราะบางครั้งเขาก็พูดเล่นเหมือนที่ผู้ชายพูดเล่นกันอยู่ แต่เราก็พยายามข่มอารมณ์ อย่างที่บอกว่าเราเป็นมืออาชีพมากพอที่จะทำทุกอย่างให้ดีที่สุดจนจบงาน ส่วนท้ายงานไม่ได้โกรธหรืออะไรนะคะ ที่หมายถึงว่าบุ๋มเดินกลับเลย อันนั้นไม่ใช่ เนื่องจากว่าฝนตกหนัก และงานออกมาเลทมาก แล้วบุ่มมีจัดรายการวิทยุสดตอนทุ่มครึ่ง บุ๋มเลยต้องวิ่งเข้ารายการวิทยุ ก็เลยต้องทำให้ลงจากเวทีแล้วไปเลยโดยที่ไม่ได้ให้สัมภาษณ์สื่อเย็นนั้น ไม่ได้มีความรู้สึกว่างอนหรืออะไร ไม่ใช่ บุ๋มไม่เป็นอย่างนั้นแน่นอนค่ะ"
แต่คนก็ตีความไปแล้วว่าเราไม่พอใจกับเรื่องที่เกิดขึ้นจนเดินกลับออกมาเลย ?"ใช่ หลายคนก็เลยตีความไปอย่างนั้นว่าบุ๋มไม่พอใจเจ้าของงาน บุ๋มไม่พอใจการจัดงานที่ดูขลุกขลักเยอะมาก ก็เลยงอน สะบัดไมค์ สะบัดกระโปรงทิ้ง แล้วเดินขึ้นรถไปเลย ไม่ใช่ๆ ไม่ทำอย่างนั้นแน่นอน บุ๋มมืออาชีพมากพอ และบุ๋มมักจะให้เกียรติสื่อมวลชนเสมอ เพียงแต่ว่าวันนั้นจำเป็นจริงๆ ที่งานมันเลทเยอะมาก เพราะบุ๋มต้องจัดรายการวิทยุสด ทำให้ต้องไปค่ะ ก็เลยขออนุญาตรับผิดชอบงานของตัวเองก่อน"
"แล้วก็พยายามข่มอารมณ์ตัวเอง เพราะว่าเวลามีอะไรที่เกิดขึ้นก็ตามบุ๋มจะพยายามข่มอารมณ์ เพื่อที่จะไม่ให้มีเสียงขุ่นเคืองหรือไปมีผลกระทบกับงานต่อๆ ไป นั่นหมายถึงว่าสิ่งที่เกิดขึ้นบุ๋มพยายามทำให้ตัวเองเป็นมืออาชีพมากพอ อะไรที่หยุดตรงนั้นได้ เหยียบตรงนั้นได้เราก็จบ แล้วที่ทำไมวันนั้นบุ๋มเงียบ เพราะปกติปนัดดาจะตอบโต้ใช่ไหมคะ อยากจะบอกว่าวันนั้นกลับมาเป็นไข้จากที่ตากฝนนานชั่วโมงกว่า แล้วบุ๋มต้องทำงานอีกวันตอนตีห้า บุ๋มก็เลยไม่สามารถตอบอะไรได้จริงๆ เพราะมันไม่ไหว ทานยาแล้วก็เลยหลับไป"
วันนั้นที่ได้ยินมีอารมณ์โกรธบ้างไหม ?"มีแน่นอน แล้วปนัดดาเป็นคนที่สู้เรื่องสิทธิสตรีขนาดนี้ อันดับหนึ่งของประเทศนะ ศึกษากฎหมายแล้วเปลี่ยนกฎหมายมา 6-7 ปีขนาดนี้ จะไม่ให้รู้สึกหรืออินได้ยังไง มันก็ต้องมีอยู่แล้วแหละ เพียงแต่ว่าบางสิ่งบางอย่างเวลาที่คิดอะไรในใจ บุ๋มเจอผู้ชายหล่อ พวกนี้เจอผู้หญิงสวย เจอผู้หญิงโป๊เซ็กซี่ เราก็มักจะมีความคิดอะไรแปลกๆ เกิดขึ้นได้ ถามว่าผิดไหม ไม่ผิด แต่คุณจะพูดออกมาหรือจะทำตัวออกมาอย่างไร มันขึ้นอยู่กับสามัญสำนึกและความยับยั้งชั่งใจ วันนั้นบุ๋มก็ไม่เข้าใจเหมือนกันว่าผู้ชายอยู่รวมตัวกันแล้วมันคึกคะนองหรือยังไง แต่อย่างน้อยบุ๋มไปทำงานให้กับคุณ คุณควรให้เกียรติบุ๋มบ้าง"
 IG: boompanaddaบุ๋ม ปนัดดา
คำที่เขาคุยกันค่อนข้างแรงเหมือนกันใช่ไหม ?"อุ๊ย.... จ๊ะ แรงมาก มีคนส่งคลิปให้ แต่ปัญหาว่าทำไมที่ผ่านมาหนึ่งสัปดาห์บุ๋มเงียบ เพราะเนื่องจากว่ามีเฟซบุ๊กอวตารพยายามส่งคลิปนี้มาให้ และพยายามส่งไปทุกเพจ บุ๋มก็เลยไม่แน่ใจว่าตกลงคุณต้องการให้มันเป็นกระแสใช่ไหม ดูเหมือนว่าเขาต้องการให้เป็นข่าว ดูเหมือนว่าเขาต้องการให้เป็นกระแส ทั้งๆ ที่ตัวบุ๋มเองอยากจัดการในทางลับ เพราะบุ๋มเสียหาย บุ๋มไม่ต้องการให้เรื่องนี้ออกไป แต่กลายเป็นว่าเขาส่งทุกที่ ส่งทุกเพจ ส่งทุกสำนักข่าวเลย ก็เลยคิดว่าหรือเขาต้องการอะไรบางอย่าง"
"เราก็เลยระมัดระวังตัว แล้วก็มีการพูดคุยกับผู้ใหญ่ ซึ่งผู้ใหญ่หลายคนไม่พอใจกับคลิปนี้นะคะ รวมถึงการเป็นพรีเซ็นเตอร์ของบุ๋มด้วย หลายคนติงมาว่าทำไมเกิดแบบนี้ขึ้นได้ บุ๋มก็บอกว่าจะไปรู้เหรอว่าใครจะพูดอะไรออกมา เพียงแต่ว่าสิ่งหนึ่งที่เกิดขึ้นก็คือเราเข้าใจว่าไม่ได้นิ่งนอนใจ"
"ทางโน้นพยายามติดต่อมาผ่านพี่น็อต แม็กซิม โดยบอกว่าอยากจะโทรมาขอโทษ หรือจะให้เอาดอกไม้มาขอโทษส่วนตัว บุ๋มบอกว่าบุ๋มไม่ต้องการ เพราะบุ๋มแค่รู้สึกว่าคนเราพูดแบบนี้แล้วมาขอโทษทีหลัง มันง่ายไปไหม บุ๋มได้แค่ติงบอกว่าบุ๋มไม่อยากให้ค่า ไม่อยากให้ราคากับสิ่งพวกนี้ ดังนั้นบุ๋มไม่อยากเจอ แล้วบุ๋มโกรธ บุ๋มไม่สามารถมองหน้าเขาได้ ดังนั้นจะมาขอโทษบุ๋มก็ไม่สามารถมองหน้าเขาได้ บุ๋มบอกว่าอย่าเจอดีกว่า ต่างคนต่างอยู่ดีกว่า แต่ที่สำคัญก็คือว่าอย่าไปทำกับใครอีก"
"ทีนี้ผลปรากฏว่ามีผู้ใหญ่หลายคนโทร.หาบุ๋ม ต่อให้บุ๋มไม่จัดการอะไร ผู้ใหญ่ที่รักบุ๋มและประชาชนทุกคนที่รักบุ๋ม บุ๋มรู้ว่าโซเชียลกระหน่ำมาก มาด่าเขากระหน่ำมาก แทบจะ 95% เลยแหละที่ออกมา แล้วก็บอกว่าควรจะฟ้องร้อง อันนี้บุ๋มขอปรึกษาทางทนายและผู้ใหญ่อีกทีหนึ่งว่าจะยังไง เพราะผู้ใหญ่เองบอกว่าให้บุ๋มไปจัดการ แต่ว่ามันถูกพบในโซเชียล มันคือการล่วงละเมิดทางเพศชัดเจน และบุ๋มเป็นบุคคลที่หลายคนให้เกียรติ และทำงานในสังคมเยอะมาก หลายคนเลยไม่พอใจ และผู้ใหญ่จะดำเนินการกับเขาเองค่ะ"
เราพิจารณาจะดำเนินการเรื่องการฟ้องร้องใช่ไหม ?"คือเป็นสำนักงานกิจการเลย ที่ดูแลเรื่องสิทธิสตรีเลยค่ะ เขาจะเป็นตัวแทนของบุ๋มในการดำเนินการจัดการเขาเลยค่ะ บุ๋มก็ให้สิทธิเต็มที่ เพราะว่าบุ๋มถือว่าในเมื่อบุ๋มสู้เพื่อกฎหมายมาขนาดนี้ บุ๋มคงต้องปล่อยให้เรื่องนี้เป็นกรณีศึกษาว่าการกระทำแบบนี้โดยที่ไม่ผิดจะเกิดอะไรขึ้น"
แสดงว่าจะเอาเรื่องให้ถึงที่สุดเลย ?"บุ๋มเองคงไม่ทราบว่ายังไง แต่ผู้ใหญ่ก็แนะนำว่าให้เอาเรื่องให้ถึงที่สุด เพราะสิ่งที่เขาพูดมันไม่ได้แค่คำเดียว มันเยอะมากกับสิ่งที่เขาทำ และหลายคลิป แล้วพูดเป็นสิบๆ นาที ทั้งๆ ที่บุ๋มก็ยืนอยู่ตรงนั้น มันไม่ควรเกิดขึ้นแบบนี้ค่ะ"
ล่าสุดทางเสี่ยโป้ให้สัมภาษณ์ เราได้เห็นไหม ?"ใช่ แล้วที่เสียใจก็คือคุณบอกว่าบุ๋มจะ 50 ฉันจะฟ้องคุณตรงนี้แหละ ก็มาบอกว่าเราจะ 50 ก็จะฟ้องตรงนี้แหละ (หัวเราะ) ตัวเลขนี้ไม่ควรจะมา คืออย่างอื่นฉันไม่โกรธเลยนะ โกรธตรงบอกจะ 50 นี่แหละ ฉันตัดสินใจบอกผู้ใหญ่ฟ้องได้เลยค่ะ (หัวเราะ) ก็ฟ้องทั้งกลุ่ม ไหนๆ เฮฮาด้วยกันก็ไปด้วยกัน ส่วนเรื่องขอโทษ แค่บอกว่าอย่าเจอกันเลย เพราะยังโกรธอยู่ค่ะ"
หลังเป็นข่าวเขาได้ติดต่อมาอีกไหม ?"เขาก็ไม่ได้ติดต่อมาค่ะ ให้พี่น็อต แม็กซิมติดต่อมาคนเดียว แล้วบุ๋มก็บอกให้พี่น็อตอยู่ตรงนั้นแหละ แล้วช่วยบอกว่าอย่าไปทำกับคนอื่นอีกแค่นั้นพอ เพียงแต่ว่ามาวันนี้กลับเป็นผู้ใหญ่ทางหลายๆ ฝ่ายที่เขาเห็นบุ๋มสู้เรื่องกฎหมายมา เขาก็ไม่พอใจ หน่วยงานที่จะสู้แทนเรา มี 2-3 ที่เลยค่ะ เดี๋ยวบุ๋มสรุปให้ คิดว่าไม่เกินสัปดาห์นี้ค่ะ เห็นเขาบอกเขาจะจัดการ และมีเรื่องของการเยียวยาจิตใจด้วย แต่บุ๋มยังไม่ทราบรายละเอียด เดี๋ยวจะเขียนรายละเอียดให้อีกที เพราะวันนี้บุ๋มเพิ่งรับเรื่องว่าผู้ใหญ่บอกว่าบุ๋มต้องจัดการนะ"
 เสี่ยโป้ อานนท์
มีอะไรอยากจะบอกถึงคนที่ชอบลวนลามคนอื่นทางคำพูดบ้าง ?"บุ๋มว่าทุกคนมีสิ่งดีและสิ่งที่ไม่ดีอยู่ในใจของเราทุกคน เพียงแต่ว่าเราจะควบคุมอารมณ์ตัวเองได้อย่างไร หรือว่ามีการให้เกียรติคนอื่นได้อย่างไร นั่นคือสิ่งที่คุณต้องเรียนรู้ และเป็นสิ่งที่คุณจะต้องให้เกียรติคนอื่น โดยเฉพาะเพศผู้หญิงนะคะ ตอนนี้สิทธิเท่าเทียมกันแล้วนะ ไม่ว่าจะเป็นผู้ชายหรือผู้หญิง ดังนั้นกรุณาให้เกียรติซึ่งกันและกัน บุ๋มไปงานคุณ บุ๋มทำงานคุณ บุ๋มทำงานก็ให้เกียรติคุณเต็มที่ แต่คุณไม่ให้เกียรติบุ๋มเลย มันก็คงต้องเจอกันค่ะ"
ถ้าเขาจะขอไกล่เกลี่ย เราโอเคไหม ?"ขอคุยกับผู้ใหญ่ก่อน เพราะผู้ใหญ่หลายคนไม่พอใจ และบุ๋มเองไม่ได้ยืนอยู่ในจุดที่บุ๋มจะตัดสินใจเองได้ เพราะบุ๋มทำงานร่วมกับองค์กรเยอะมากค่ะ"
จากนี้ต้องสกรีนการรับงานเยอะขึ้นไหม ?"ต้องหนักกว่านี้ค่ะ เพราะไม่น่าเชื่อว่าทำงานตรงนี้มา 20 ปี บุ๋มจะได้มาเจอคนหลอกแบบนี้นะ แต่ถามว่าเขาตั้งใจหลอกไหม บุ๋มก็ไม่แน่ใจ แต่เขาไม่ยอมบอกรายละเอียดจริงๆ ถามว่าหลอกอะไร บุ๋มถามผู้จัดการว่างานใคร เขาบอกว่าเป็นการเปิดตัวครีม แล้วบุ๋มเพิ่งบินกลับจากต่างประเทศพอดี บุ๋มเลยไม่ได้ดูรายละเอียด"
ค่าตัวงานวันนั้นเยอะขึ้นไหม ?"ค่าตัวปกติค่ะ"
ถ้ารู้ว่าเป็นการเปิดตัวครีมของเสี่ยโป้ เราอาจจะไม่รับเหรอ ?"ไม่เกี่ยวค่ะว่าของเสี่ยโป้แล้วจะไม่รับ ไม่ใช่นะ เพียงแต่ว่าด้วยวิธีการทำงานประเภทให้ซื้อครีมก่อนแล้วค่อยเอาครีมให้ วิธีการนี้บุ๋มไม่ค่อยโอเคเท่าไหร่"
ถามถึงเรื่องดราม่าน้ำท่วม กับบางกระแสมองว่าเราไปเพื่ออยากถ่ายภาพอวดโซเชียลเฉยๆ ?"ลงพื้นที่เพื่อถ่ายภาพเหรอ ก็ไม่รู้สิ เราลงจริงๆ นี่นา แต่จะให้เราไปลงทุกวันเราก็ไม่ใช่เจ้าหน้าที่ใช่ไหมคะ ไปก็ดีแล้ว กลับมาก็เอาของลง เอาตังค์ลง ซึ่งเอาเงินลงเท่าไหร่ก็น่าจะเห็นกันอยู่ ดังนั้นถ้าคุณคิดว่าอยากจะดราม่าในสิ่งที่คนเขาอยากจะทำดีก็ลงพื้นที่บ้างก็ได้ เดี๋ยวบุ๋มแนะนำให้ว่าตรงไหนยังขาดอยู่ (ยิ้ม) ดิฉันลงเองดิฉันรู้ค่ะว่าตรงไหนยังขาดแคลน"
น้อยใจไหม ?"ที่คนมองว่าเราไปเป็นตัวถ่วงคนอื่นเขาหรือเปล่าเหรอ จริงๆ แล้วไม่น้อยใจค่ะ เพราะเราทำงานตรงนี้มานาน ตั้งแต่เข้ามา ตั้งแต่แก้กฎหมาย องค์กรทำดี หรือองค์กรช่วยเหลือสังคมอะไรก็ตาม หลายคนก็จะบอกว่าสร้างภาพล่ะสิ อยากดังล่ะสิ มันมีคำพูดกระแนะกระแหนอยู่แล้ว แต่เราต้องตั้งมั่นในสิ่งที่เราตั้งใจทำ เราต้องตั้งมั่นในสิ่งที่เราคิดว่านั่นคือสิ่งที่ดีและช่วยเหลือคน ดังนั้นอย่าท้อและอย่าถอย จริงๆ บุ๋มทำเยอะกว่าภาพที่คุณเห็นเยอะมาก ลงไม่หมดหรอกค่ะ ถ้าลงหมดคุณตามดูกันไม่ไหวหรอก"
ไม่ว่าจะทำอะไรก็มักจะมีคนคอยจับผิดอยู่เสมอ ?"จับผิดแสดงว่าเขาสนใจ ถ้าเรามองในแง่บวกแสดงว่าเขาสนใจในสิ่งที่เราทำ ถ้าทำอะไรไปแล้วไม่มีใครมองเลย อันนั้นน่าน้อยใจมากกว่า เราต้องมองบวกไว้ก่อนค่ะ เพียงแต่เรายังดีใจที่ปัจจุบันนี้เวลามีเรื่องราวอะไรก็ตาม หรือบุ๋มลงพื้นที่อะไรก็ตาม หรือช่วยเหลือสังคมอะไรก็ตามคนเชื่อว่าบุ๋มทำจริง ยังมีคนที่เห็นอยู่ บุ๋มแคร์คนที่เขาเห็นจริงมากกว่า และคอยช่วยเหลือสนับสนุน บุ๋มแคร์คนที่เขาเห็นความดีของเรามากกว่า ถ้ามัวแต่ดูคนที่คิดลบติดลบ ชีวิตก็ไม่ต้องทำอะไรกันแล้ว น้อยใจตาย ขอมองบวกดีกว่าค่ะ"
>>"บุ๋ม ปนัดดา" ซัดกลับชาวเน็ตตั้งคำถาม ไปช่วยน้ำท่วมหรือไปเป็นภาระ