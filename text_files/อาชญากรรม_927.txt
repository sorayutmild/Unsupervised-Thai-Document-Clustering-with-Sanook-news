หนุ่มใหญ่หลอกคบซ้อนหญิงสาวกว่า 12 คน พอโดนจับได้ ขู่ระวังโดนเมียหลวงฟ้อง สุดอึ้ง พบมี 8 เฟซบุ๊ก, 4 ไอจี, 3 ไลน์
ผู้สื่อข่าวรายงานว่า วันนี้ (17 ก.ค.) เมื่อเวลา 11.00 น. ที่สำนักงานทนายรัชพล ศิริสาคร เลขที่ 8 ซ.ประชาราษฎร5 แยก 14/3 ต.ตลาดขวัญ อ.เมือง จ.นนทบุรี กลุ่มผู้หญิง 12 คน วัย 40-60 ปี ที่ตกเป็นเมียน้อยโดยไม่รู้ตัว เพราะถูกชายวัย 60 ปี ชื่อ นายปู อ้างเป็นผู้จัดการบริษัทญี่ปุ่น หลอกมีเพศสัมพันธ์จะเลี้ยงดูแบบสามีภรรยา ทั้งที่มีภรรยาอยู่แล้วก่อนตีตัวออกห่าง
โดยจะเลือกเหยื่อที่เป็นคุณแม่เลี้ยงเดี่ยว โดยผู้เสียหายทั้ง 12 คน ไม่ได้รู้จักกันมาก่อน ซึ่งตอนนี้กลัวจะถูกเมียหลวงฟ้อง และเชื่อว่ายังมีอีกหลายคนที่โดนแบบเดียวกัน ได้ส่งตัวแทนกลุ่มจำนวน 3 คน เดินทางเข้ามาปรึกษาทนายรัชพลเพื่อให้ช่วยเหลือ
จากการสอบถาม หนูยา (นามสมมุติ) อายุ 56 ปี กล่าวว่า ตนมีอาชีพรับจ้างเป็นวิทยากรบรรยายสอนพิเศษในเรือนจำ ตนบอกชื่อเฟซบุ๊กกับผู้ที่เข้ามาฟังบรรยาย จากนั้นก็มีเฟซบุ๊กขอแอดเฟรนด์มา ซึ่ง 1 ในนั้นคือ เฟซบุ๊กของ นายปู อายุ 60 ปี ตนเลยกดรับเห็นเป็นคนใต้ด้วยกัน คิดว่าเป็นคนที่มาฟังบรรยายเลยทักทายกันปกติ
ต่อมาประมาณเดือนกันยายน นายปูส่งข้อความมาว่าคิดถึง ตนก็เลยถามตรงๆ ว่ามาจีบตนใช่ไหม เขาบอกว่าใช่ ตนเลยบอกว่าไม่ต้องการคนคุยเล่น ตนเคยผ่านคนมีครอบครัวแล้ว อยากคุยจริงจัง เขาอ้างว่าเลิกกับภรรยามาแล้ว 8 ปี หลังจากนั้นคุยกันมาเรื่อยๆ
หลังจากนั้นมีการนัดเจอกัน เขาบอกว่าให้ตนไปอยู่ด้วย เขาเป็นพ่อเลี้ยงเดี่ยว อยากให้ตนไปอยู่เป็นครอบครัว แต่ที่ผิดสังเกตคือ เมื่อตนจะไปบอกกับพี่ชายของตนว่ามีคนมาจีบ เขาไม่พอใจ ห้ามไม่ให้ตนบอก
หลังจากนั้นตนนำข้อความพูดคุยมาลงในสตอรี่เฟซบุ๊กของตน ซึ่งเปิดเป็นสาธารณะ เขาโทรเข้ามาบอกว่าให้ลบ ถ้าไม่ลบสตอรี่เราเลิกกัน เขาอ้างว่าเป็นเรื่องส่วนตัวของคน 2 คน แล้วเขาขู่เลิก
ซึ่งหลังจากตนลงสตอรี่ ก็ผู้โทรมาหาผ่านเฟซบุ๊กมาเยอะมาก หลายคนถูกหลอกเหมือนกับตน บางคนถูกเลี้ยงไข้ ไว้ส่งความหวานๆ ทั้งที่ไม่ได้ไปหาแล้ว เผื่อวันนึงจะย้อนกลับไปหาอีก
พวกตนจึงได้พูดคุยกันแล้วชวนกันมาหาทนาย เพื่อให้ช่วยเหลือ อยากจะฝากขอโทษภรรยาของเขา พวกเราไม่รู้ว่าเขามีภรรยาอยู่แล้ว ถ้ารู้ก็พร้อมจะถอยออกมา ตนเข้าใจความรู้สึก เวลาโดนสามีนอกใจ มันโคตรเจ็บปวดทรมาน ไม่อยากทำให้ผู้หญิงเหมือนกัน ต้องมาเป็นแบบนี้
ด้าน คุณตา (นามสมมุติ) อายุ 42 ปี หนึ่งในผู้เสียหาย กล่าวว่า ตนทำงานเป็นข้าราชการ รู้จักกับผู้ชายคนนี้เมื่อปลายปี 2562 และมาเจอกันกลางปี 2563 เขามีหน้าที่การงานดี แต่เริ่มสงสัยพฤติกกรมของเขา พอสืบดูถึงรู้ว่า เขามี 8 เฟซบุ๊ก, 4 ไอจี, 3 ไลน์ และมีภรรยาที่ถูกต้องตามกฎหมาย
พอตนตามส่องดูเรื่อยๆ จนมาเจอผู้เสียหายเหมือนกัน จึงทักไปบอกว่าผู้ชายคนนี้มีภรรยาแล้ว เขามาหลอกมีเพศสัมพันธ์ ตนรู้สึกว่าเป็นเหมือนผู้ชายล่าแต้ม หลอกคนในโซเชียล ตนมองว่าไม่ถูกต้อง
ขณะที่ ทนายรัชพล กล่าวว่า กลุ่มผู้เสียหายมีทั้งหมด 12 คน มีที่ไม่รู้อีกจำนวนหนึ่ง ผู้ชายวัย 60 ปี เข้ามาทำความรู้จักทำนองเข้ามาจีบ เหมือนเข้ามาจะอยู่กินด้วย สุดท้ายแล้วคือเขามีภรรยาอยู่แล้ว เรื่องข้อสัญญาที่ไม่เป็นธรรมซึ่งมีนักวิชาการให้ข้อมูลไว้ว่าการฟ้องศาลเรียกค่าเสียหายอาจจะฟ้องพลิกคดีได้ แต่ปัจจุบันยังไม่มีใครฟ้องกัน
กฎหมายไทยก็มีในเรื่องเมียหลวงเมียน้อย เมียหลวงสามารถฟ้องเมียน้อยได้หากคบกันแล้วเปิดเผยตัว เขาก็กังวลเพราะเขาไปคบกับสามีคนอื่นโดยไม่รู่ว่าเขามีเมียแล้ว กลัวถูกฟ้องเลยเข้ามาปรึกษา
ตนเลยให้ความเห็นว่าถ้าเขาถูกหลอกถ้าโดนฟ้องศาลก็น่าจะยกฟ้อง วันนี้เลยให้คำแนะนำไปถ้าใครเกิดเหตุลักษณะนี้ให้แจ้งความไว้ก่อนเพื่อยืนยันความบริสุทธิ์ ถ้าถูกฟ้องมาศาลก็อาจจะยกฟ้องได้