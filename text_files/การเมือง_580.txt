(20 ก.พ.) ผู้สื่อข่าวรายงานว่า เมื่อช่วงเช้าที่ผ่านมา บริเวณสนามหน้าศาลากลางจังหวัดนครราชสีมา หน้าลานอนุสาวรีย์รัชกาลที่ 5 นายประเสริฐ จันทรรวงทอง อดีต รมช.คมนาคม พร้อมด้วยแกนนำพรรคเพื่อไทย และ มวลชน นปช.โคราช ได้นัดรวมตัวไปฝากเงินสดกับธนาคารเพื่อการเกษตรและสหกรณ์ทางการเกษตร (ธ.ก.ส.) สาขานครราชสีมา ก่อนจะออกเดินทางได้ยื่นหนังสือ ซึ่งเป็นข้อความให้กำลังใจนางสาวยิ่งลักษณ์ ชินวัตร รักษาการนายกรัฐมนตรี ขอสนับสนุนโครงการจำนำข้าวนาปี ผ่าน นายวินัย บัวประดิษฐ์ ผวจ.นครราชสีมา เพื่อส่งต่อไปยังรัฐบาล
ต่อมาในเวลา 10.00 น. คณะทั้งหมดก็ได้เดินทางไปที่สำนักงาน ธ.ก.ส.จังหวัดนครราชสีมา ต.ในเมือง อ.เมือง จ.นครราชสีมา โดยระหว่างที่เดินเข้าไปในสำนักงาน ธ.ก.ส.จังหวัดนครราชสีมา ก็ได้มีพนักงาน ธ.ก.ส.หญิงคนหนึ่งได้ตะโกนมาจากชั้น 2 ของอาคารสำนักงานว่า "ไม่เอาเงินของพวกเสื้อแดง ออกไปๆ"ทำให้กลุ่มผู้สนับสนุนบางคนไม่พอใจ และตะโกนตอบโต้อย่างดุดเดือด ขณะเดียวกันก็มีชายคนหนึ่งพยายามขึ้นบันไดไปชั้น 2 เพื่อไปต่อว่าพนักงานหญิงคนดังกล่าว แต่มีพนักงาน ธ.ก.ส.ชายหลายคนมาช่วยขวางทางไว้จนเกิดการกระทบกระทั่ง ผลักกันอยู่บริเวณบันไดทางขึ้น และมีการตะโกนด่ากันไปมาอย่างดุเดือดเป็นเวลากว่า 10 นาที ก่อนที่จะมีคนมาช่วยแยกทั้ง 2 ฝ่ายออกจากกันในที่สุด
ทั้งนี้ นายประเสริฐ พร้อมด้วยกลุ่มนักธุรกิจและแกนนำพรรคเพื่อไทย จึงได้นำเงินสดมาเปิดบัญชี ธ.ก.ส. ที่ชั้นล่างของอาคารแทน พร้อมกับกล่าวว่า การนำเงินมาเปิดบัญชีในครั้งนี้ เพื่อเป็นการช่วยเพิ่มสภาพคล่องให้กับ ธ.ก.ส. ซึ่งเป็นธนาคารหลักที่จะทำการจ่ายเงินให้กับชาวนา โดยขณะนี้ทางรัฐบาลกำลังพยายามทำทุกวิถีทางเพื่อนำเงินมาช่วยเหลือชาวนาที่ยังไม่ได้รับเงินจากการเข้าร่วมโครงการรับจำนำข้าว ขอให้ชาวนามั่นใจได้ว่ารัฐบาลชุดนี้จะไม่ทอดทิ้งชาวนาแน่นอน โดยเงินที่กลุ่มนักธุรกิจนำมาฝากในวันนี้มีจำนวนประมาณ 30 ล้านบาท และจะยังคงมีคนมาฝากอย่างต่อเนื่องตลอดทั้งวัน
(ขอบคุณคลิปวิดีโอจาก VoiceTV)
