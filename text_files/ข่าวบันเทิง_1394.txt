 
 ถูกมองว่าตกถังข้าวสารสำหรับ “มิ้นท์ ณัฐวรา วงศ์วาสนา” เพราะหลังจากที่เจ้าตัวเปิดใจว่ากำลังคบอยู่กับ “ต๋อง พอพงษ์ ชินวัตร” ลูกชายอดีตส.ส. “พายัพ ชินวัตร” ก็มีข่าวว่าฝ่ายชายเป็นคนออกเงินเปิดร้านให้ซะงั้น ล่าสุดได้เจอ “มิ้น” ในงาน Grand Opening Suptar Market theme “Music on the Beach” ณ ลานหน้า เซ็นทรัลเวิลด์ ก็ให้สัมภาษณ์เกี่ยวกับเรื่องนี้ว่า
“จริงๆ ก็ไม่อยากพูดเท่าไร หลังจากให้สัมภาษณ์ครั้งนั้นว่าเหตุที่ก่อนหน้านั้นไม่ออกมาพูด เพราะยังรู้สึกว่าตัวเองเด็กอยู่ คบกันมีทะเลาะและงอนกัน แล้วพอวันนั้นออกมาพูดปุ๊บก็เลิกกันเลย แต่ว่าตอนนี้ดีกันแล้ว ฉะนั้นยังไม่อยากพูดอะไรมาก เพราะมันยังไม่นิ่ง เหตุที่เลิกกันตอนนั้นไม่เกี่ยวกับที่เราออกมาเปิดเผยความสัมพันธ์ ถามว่าเขาหวงความเป็นส่วนตัวมั้ย มิ้นท์ว่าก็ทุกคนแหละ แต่เขาก็ไม่ได้ห้ามพูดเรื่องนี้ เขาดีใจด้วยซ้ำแต่คงไม่ชิน ส่วนที่ทะเลาะกันก็เรื่องอื่น ไม่ใช่เรื่องนี้ แต่ตอนนี้เคลียร์กันเข้าใจแล้ว
ความสัมพันธ์ตอนนี้มันโอเค โอเคกว่าความสัมพันธ์ที่ผ่านๆมา แต่ด้วยอารมณ์ของเราทั้งคู่ ยังไม่มีใครที่โตกว่ากันเท่าไร ถามว่าคาดหวังไหม ความรักทุกครั้งก็คาดหวังหมด แต่ถ้ามาถึงจุดที่มันไม่ได้จริงๆ ก็ต้องยอมรับ ตอนนี้คบกันก็มีสิ่งดีๆ ให้กันมากกว่า ถามว่าต้องมีปรับจูนอะไรบ้าง ทั้งสองคนแหละต้องปรับให้มันจูนกันได้ แต่เวลามิ้นท์ไม่พอใจหรือไม่ชอบอะไร เขาจะเป็นคนมาชาร์จความรู้สึกทันที อันนี้ก็เลยแฮปปี้ว่าเขาแคร์ความรู้สึกของเรา
ที่ไม่เคยเห็นลงรูปคู่ในอินสตาแกรม คือเราไม่ค่อยลง แต่มิ้นท์ก็จะลงเวลาไปดินเนอร์ ลงรูปดอกไม้ อะไรแบบนี้อยู่แล้ว แต่ไม่ค่อยมีรูปคู่ จริงๆ เขาไม่ได้เล่นโซเชียลหรืออินสตาแกรมเลย เวลาลงไปก็ไม่ได้แท็กหาเขา เขาก็ไม่ได้ห้ามอะไร แค่บอกว่าจะลงรูปไหนขอดูหน่อย
กับที่มีกระแสว่าแฟนเราไม่หล่อ เขาก็หล่อในสายตามิ้นท์ จริงๆ ที่ไม่อยากเปิดเพราะกลัวคนมาแย่งนี่แหละ เลยอุบไว้คนเดียว คือมิ้นท์ก็หวงเขานิดนึง ถามว่าประทับใจเขาตรงไหน ตรงที่เขาเป็นคนค่อนข้างเอาใจใส่ มีความเป็นผู้หญิงมากกว่ามิ้นท์ อ่อนโยน โรแมนติกมาก และเก็บรายละเอียดว่ามิ้นท์ชอบหรือไม่ชอบอะไร
สำหรับข่าวว่าเขาออกเงินเปิดร้านให้ ก็ไม่มี ออกเองทั้งนั้น คือมิ้นท์มีธุรกิจร้านทำผมกับทำเล็บซึ่งทำกับพี่พลอย แฟนพี่ “กันต์ กันตถาวร” ลงทุนกันสองคน เขาไม่ได้มาเกี่ยวอะไรกับร้านมิ้นท์ ยังไม่เคยไปตัดผมที่ร้านเลย
ส่วนที่หลายคนบอกมิ้นท์ตกถังข้าวสาร หลายคนอาจจะมองอย่างนั้น แต่ว่าเราสองคนคบกัน ณ จุดนี้บ้านเขารวยแต่เขาไม่ได้รวยนะคะ มิ้นท์ไม่ได้ใช้เงินบ้านเขา ใช้เงินของตัวเอง เลยยังไม่ได้รู้สึกตกถังข้าวสาร แต่เวลาไปกินนั่นนี่ เป็นเรื่องปกติที่เขาบอกว่าจะออกให้ เรื่องที่คนพูดแบบนี้ก็ได้ยินข่าวมาบ้าง แต่มิ้นท์เฉยๆ แล้วแต่คนจะมอง เพราะมิ้นท์ไม่ได้ใช้เงินเขา บัตรเครดิตก็ชื่อตัวเอง”