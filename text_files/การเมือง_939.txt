"ทักษิณ" ออกแถลงการณ์ยันถูกไทม์สบิดเบือนคำสัมภาษณ์ ลั่นไม่ได้จาบจ้วงสถาบันอีก ขณะที่ไทมส์ได้ยืนยันคำสัมภาษณ์ตามที่เผยแพร่ไปจริง ปลัดกห.คิดไม่ถึงคนเป็นถึงระดับอดีตนายกฯจะใช้คำรุนแรงเช่นนี้ 
(9พ.ย.) นายกษิต ภิรมย์ รัฐมนตรีว่าการกระทรวงการต่างประเทศ แถลงข่าวที่รัฐสภา ตอบโต้กรณีพ.ต.ท.ทักษิณ ชินวัตร อดีตนายกรัฐมนตรี ให้สัมภาษณ์หนังสือพิมพ์ไทม์ส ของประเทศอังกฤษ ที่มีลักษณะจาบจ้วงสถาบันเบื้องว่า เป็นการย้ำถึงพฤติกรรมที่ไม่เหมาะสม และเรียกร้องให้ยุติพฤติกรรมเช่นนี้ เพราะจะส่งผลกระทบต่อความรู้สึกของคนไทย
รัฐมนตรีว่าการกระทรวงการต่างประเทศ กล่าวต่อว่า กระบวนการยุติธรรมของไทยจะเข้าไปตรวจสอบข้อเท็จจริงและดำเนินคดีต่อไป รวมถึงการทำหนังสือถึงเอกอัครราชทูตประเทศต่างๆ เพื่อให้เข้าใจถึงบทบาทสถาบัน ที่ต้องอยู่เหนือประเด็นทางการเมือง
รัฐมนตรีว่าการกระทรวงการต่างประเทศ ยืนยันถึงความพร้อมในการประสานขอตัวผู้ร้ายข้ามแดนจากกัมพูชา เพื่อนำส่งตัว พ.ต.ท.ทักษิณ กลับมาดำเนินคดีว่า ไทยจำเป็นต้องดำเนินการตามขั้นตอน ด้วยความเคารพต่อกฎหมาย
ด้านนพ.บุรณัชย์ สมุทรักษ์ โฆษกพรรคประชาธิปัตย์ กล่าวว่า ครั้งนี้ไม่ใช่ครั้งแรกแต่ครั้งนี้ใช้ถ้อยคำที่รุนแรง และน่าสงสัยว่า มีการใช้ลอบบี้ยิสต์เพื่อดำเนินการ ทั้งนี้พรรคประชาธิปัตย์จะเสนอต่อรัฐบาลและหน่วยงานที่รับผิดชอบ อาทิ หน่วยงานที่ดูแลด้านความมั่นคง เพื่อให้พิจารณากับสื่อที่ลงข่าวดังกล่าว เพราะถือว่ากระทบกระเทือนจิตใจคนไทยทั้งชาติ
ผู้สื่อข่าวถามว่า จะมีการเสนอรัฐบาลเพื่ประสานไปยังสื่อดังกล่าวขอให้ลบข้อความที่กระทบสถาบันเบื้องสูง และความรู้สึกของคนไทยหรือไม่ โฆษกพรรคประชาธิปัตย์ กล่าวว่า จะให้รัฐบาลและหน่วยงานที่เกี่ยวข้องทำการประสานและดำเนินการต่อไป
ทักษิณโยนบาป"ไทม์ออนไลน์"บิดเบือนคำ
ต่อมาเมื่อเวลา 14.30 น.พ.ต.ท.ทักษิณ ได้โพสต์ข้อความลงเว็บไซต์ทวิตเตอร์ ความว่า "ผมรู้สึกเสียใจมาก ที่ไทมส์ออนไลน์พาดหัวข่าววันนี้บิดเบือนคำให้สัมภาษณ์ของผม ผมจะออกแถลงการณ์ด่วนให้พี่น้องทราบวันนี้ครับ"
แม้วแถลงไทมส์บิดเบือนปัดหมิ่นสถาบัน
ต่อมาเวลา 16.00 น. พ.ต.ท.ทักษิณ ชินวัตร ได้ออกแถลงการณ์ชี้แจงเนื้อหาบทสัมภาษณ์ในหนังสือพิมพ์เดอะไทมส์ โดยมีเนื้อหาโดยสรุปว่า เป็นการบิดเบือนคำให้สัมภาษณ์ของตนโดยสิ้นเชิง และการเสนอข่าวที่เป็นความเท็จดังกล่าวก่อให้เกิดความสับสนเข้าใจผิดในหมู่ผู้อ่านข่าว และในหมู่คนไทยตามมา
ทั้งนี้พ.ต.ท.ทักษิณได้ชี้แจงโดยแยกเป็น 4 ข้อในประเด็นที่เกี่ยวข้องกับสถานบัน โดยปฎิเสธไม่ได้ให้สัมภาษณ์ตามที่หนังสือพิมพ์เดอะไทมส์เผยแพร่
ร่อนจม.เปิดผนึกยันไปกัมพูชาพูดเรื่องศก.
นอกจากนี้พ.ต.ท.ทักษิณ ยังได้เผยแพร่จดหมายเปิดผนึกมายังสื่อมวลชน เพื่อชี้แจงกรณีกัมพูชาแต่งตั้งเป็นที่ปรึกษาเศรษฐกิจว่ เพื่อจะพูดคุยปัญหาความยากจนและแนวโน้มเศรษฐกิจโลก เพื่อรักษาผลประโยชน์ของประเทศไทยกับเพื่อนที่กรุงพนมเปญ แม้ว่ารัฐบาลไทยปัจจุบันจะยังคงไล่ล่าตัวผม ไม่ว่าตนจะเดินทางไปที่ใดก็ตาม
หวังว่ารัฐบาลไทยจะหยุดการสร้างสถานการณ์ระหว่างประเทศและปลุกกระแสชาตินิยมเพื่อเบี่ยงเบนความสนใจจากความล้มเหลวโดยสิ้นเชิงที่จะพัฒนาและทำให้สวัสดิภาพของคนไทยดีขึ้น และป้องกันไม่ให้เกิดการทุจริตคอร์รับชั่นอย่างกว้างขวางในปัจจุบัน ถึงเวลาแล้วที่รัฐบาลจะยุติการหาแพะรับบาป และเริ่มทำหน้าที่แก้ไขปัญหาต่างๆที่ต้องการการแก้ไขในประเทศเราขณะนี้ หากท่านต้องการคำแนะนำใดๆ ก็สามารถโทรศัพท์หาผมได้เสมอ
ไทม์สยันทักษิณสัมภาษณ์หมิ่นสถาบัน
ภายหลัง พ.ต.ท.ทักษิณ ออกแถลงการณ์ปฏิเสธเกี่ยวกับบทสัมภาษณ์ที่มีลักษณะพาดพิงสถาบันอย่างรุนแรงในหนังสือพิมพ์เดอะไทมส์และเว็บไซต์นั้น ปรากฏว่า ในช่วงเวลาใกล้เคียงกัน หนังสือพิมพ์เดอะ ไทม์ส ได้นำคำให้สัมภาษณ์ฉบับเต็มของ พ.ต.ท.ทักษิณ มาเผยแพร่ในเว็บไซต์ไทม์สออนไลน์ คำให้สัมภาษณ์ดังกล่าวเป็นบทถาม-ตอบ ระหว่างนายแพร์รี กับ พ.ต.ท.ทักษิณ ซึ่งมีความยาวอย่างละเอียดทั้งสิ้นประมาณ 12 หน้า
บทสัมภาษณ์ชิ้นดังกล่าวระบุถึงข้อความจำนวนมากที่ พ.ต.ท.ทักษิณ กล่าวพาดพิงและล่วงละเมิดสถาบันเบื้องสูงอย่างรุนแรง และเป็นหลักฐานยืนยันว่า พ.ต.ท.ทักษิณ ได้กล่าวคำพูดที่ไม่เหมาะสมจริง อีกทั้งยังบ่งชี้ให้เห็นถึงจุดประสงค์ที่แท้จริงของ พ.ต.ท.ทักษิณ ในการเคลื่อนไหวทางการเมืองในช่วงหลายปีที่ผ่านมาด้วย
ปลัดกห.คิดไม่ถึงทักษิณใช้คำรุนแรงเช่นนี้
พล.อ. อภิชาต เพ็ญกิตติ ปลัดกระทรวงกระทรวงกลาโหม ตอบคำถามผู้สื่อข่าถึงเรื่องนี้ว่า ตนยังไม่ได้รับรายงาน ซึ่งยังไม่ได้ตรวจสอบรายละเอียดว่าพ.ต.ท.ทักษิณสัมภาษณ์อย่างไร แต่ทราบว่าค่อนข้างรุนแรง ซึ่งไม่น่าจะเกิดจากคนระดับนี้ สิ่งที่พ.ต.ท.ทักษิณทำคือการทำลายตัวเอง หากเราวางตัวเป็นกลางไม่เข้าข้างใคร คงมองได้ว่าพยายามทำลายตัวเองมากกว่ายกย่องตัวเองขึ้นมา ความจริงพ.ต.ท.ทักษิณคิดเองได้ แต่สิ่งที่เกิดขึ้นแสดงว่าพ.ต.ท.ทักษิณคิดแล้ว และคิดว่าสิ่งที่เกิดขึ้นจะทำให้ตัวพ.ต.ท.ทักษิณดีขึ้น แต่ผลที่ออกมาแสดงให้เห็นว่าคะแนนนิยมพ.ต.ท.ทักษิณลดลงไป
เมื่อถามว่า กองทัพจะมีปฏิกิริยาอย่างไรต่อการหมิ่นเบื้องสูง พล.อ.อภิชาต กล่าวว่า ขอตรวจสอบข้อมูลก่อน หากเป็นจริงจะต้องหาทางดำเนินการอย่างไรก็ตามเพื่อไม่ให้เกิดปัญหานี้ขึ้น เพราะเราคงยอมไม่ได้ที่ให้มีการหมิ่นสถาบัน
ภท.ประนามทักษิณอันตรายชาติเตือนปชช.มีสติ
นายศุภชัย ใจสมุทร โฆษกพรรคภูมิใจไทย กล่าวว่า พ.ต.ท.ทักษิณ พลาดไปแล้ว ไม่ต้องกระทืบซ้ำ หาก พ.ต.ท.ทักษิณ พูดจริงวันนี้ประชาชนตัดสินใจได้เองว่าในหัวสมองคิดอย่างไร และคิดว่าคงจะได้รับรู้เรื่องดังกล่าวจะตัดสินใจต่อ พ.ต.ท.ทักษิณ จึงอยากเรียกร้องให้ไตร่ตรองว่าจะสนับสนุน พ.ต.ท.ทักษิณต่อไปหรือไม่ เพราะเป็นอันตรายต่อประเทศชาติ และอันตรายที่สุด และเลวร้ายยิ่งกว่าการไปรับเป็นที่ปรึกษาเศรษฐกิจของรัฐบาลกัมพูชาเสียอีก
บัวแก้วรออัยการออกหมายจับส่งสถานทูตไทยคุมตัว"ทักษิณ"เมื่อเวลา 14.30 น. น.ส.วิมล คิดชอบ อธิบดีกรมสารนิเทศน์ กระทรวงการต่างประเทศ กล่าวถึงขั้นตอนการติดตามตัว พ.ต.ท.ทักษิณ กลับมาดำเนินคดี หลังจากปรากฏข่าวว่า พ.ต.ท.ทักษิณจะเดินทางเข้าประเทศกัมพูชา วันที่ 10 พ.ย.นี้ว่า กระทรวงการต่างประเทศ จะต้องได้รับเอกสารหมายจับจากสำนักงานอัยการสูงสุดก่อน เพื่อที่กระทรวงการต่างประเทศจะได้นำเอกสารหมายจับนั้นส่งโทรเลขด่วนไปยังสถานเอกอัครราชทูตไทยในกรุงพนมเปญ กัมพูชา เพื่อให้สถานทูตไทยในกรุงพนพเปญ ซึ่งขณะนี้มีอุปทูต ประจำการอยู่ ประสานขอความร่วมมือไปยังเจ้าหน้าที่ตำรวจ และหน่วยงานที่เกี่ยวข้องในกัมพูชา ในการควบคุมตัว พ.ต.ท.ทักษิณ
กระนั้น น.ส.วิมล ชี้แจงว่า เอกสารหมายจับ พ.ต.ท.ทักษิณ ที่สำนักงานอัยการสูงสุดจะออกให้นั้น สามารถออกและใช้ได้ครั้งต่อครั้งเท่านั้น หมายความว่า เอกสารหมายจับนี้จะใช้ได้ในกรณีที่ พ.ต.ท.ทักษิณ เดินทางเข้าไปในกัมพูชา วันที่ 10 พ.ย.นี้เท่านั้น ไม่สามารถใช้ได้กับการติดตามตัว พ.ต.ท.ทักษิณ ในสถานที่อื่น
เมื่อถามว่า สมเด็จฮุนเซน นายกรัฐมนตรีกัมพูชา พูดชัดเจนว่า จะไม่ส่งพ.ต.ท.ทักษิณ ให้ไทย น.ส.วิมล กล่าวว่า การส่งตัวผู้ร้ายข้ามแดนขึ้นอยู่กับการพิจารณาของเจ้าหน้าที่ท้องถิ่นนั้น ๆ
