เป็นธรรมดาที่ชีวิตคนเรามีขึ้นมีลง มีความไม่แน่นอน และอาจพลิกผันได้ตลอดเวลา ยิ่งในวงการบันเทิงด้วยแล้ว เดินสะดุดเพียงนิดเดียว ชื่อเสียง ความนิยม รวมทั้งเงินทอง อาจหลุดลอยไปในพริบตา และในที่สุด "ดาว" ที่เคยเจิดจรัสก็อาจอับแสงลง ดังเช่นคนบันเทิงทั้ง 5 คนนี้ ที่ในอดีตเคยรุ่งโรจน์บนเส้นทางนางแบบ นักแสดง และนักร้อง บางคนโชคชะตาเล่นตลก ป่วยหนัก บางคนก้าวผิดตัดสินใจพลาด ทำให้พวกเธอตกลงไปอยู่ในจุดที่ตกต่ำที่สุดในชีวิต

ยุ้ย รจนา เพชรกัณหานางแบบชาวไทยที่ไปมีชื่อเสียงในต่างประเทศ ทั้งเดินแบบแฟชั่นในฝรั่งเศส อิตาลี สหรัฐอเมริกา และอังกฤษ และติดอันดับ 1 ใน 12 ซูเปอร์โมเดลโลก แต่ชีวิตเริ่มตกต่ำหลังจากเริ่มใช้ยาเสพติด ติดโคเคนและดื่มสุราอย่างหนัก จนถูกยกเลิกสัญญาและต้องซมซานกลับมาประเทศไทย ก่อนกลายเป็นคนเร่ร่อนข้างถนน มีอาการทางจิต ป่วยเป็นไบโพล่าร์ และถูกตำรวจจับกุม ล่าสุด ยุ้ย ได้รับการรักษาอย่างต่อเนื่องจนมีอาการดีขึ้นแล้ว (อ่านข่าว : ยุ้ย รจนา เพชรกัณหา กับชะตาชีวิตที่อับแสง)

อุ้ยอ้าย ชฎาธร แดงใส หนึ่งในเซ็กซี่สตาร์ชื่อก้องของวงการบันเทิงไทยเมื่อหลายสิบปีก่อน ในช่วงที่ใช้ชีวิตอยู่ในวงการบันเทิง มีคนมาชวนให้ไปนั่งกินข้าวกับนักธุรกิจและนักการเมืองชื่อดังหลายคน ถูกจ้างไปหลับนอนมีเสี่ยเลี้ยง ก่อนที่จะเที่ยวเตร่ติดยาและถูกเพื่อนเอายาอี ยาเค มาฝากจนถูกตำรวจจับคดีรอลงอาญา ทำให้ชีวิตเริ่มถลำเข้าสู่มุมมืด สุดท้ายก็ต้องออกจากวงการบันเทิงไปเป็นหมอนวด มีดีกรีเป็นถึง "ดาวอ่าง" ชีวิตปัจจุบันในวัย 46 ของเธอคือการยึดอาชีพแม่บ้านศูนย์การค้าแห่งหนึ่งซึ่งเธอบอกว่าเป็นช่วงชีวิตที่มีความสุขในการใช้ชีวิตอย่างพอเพียง (อ่านข่าว : สเต็ปชีวิตอุ้ยอ้าย นางแบบดัง ดาวอ่าง และแม่บ้านศูนย์การค้า)

ยู่ยี่ อลิสา อินทุสมิตสาวสวยเซ็กซี่ที่มีชื่อเสียงโด่งดังจากการถ่ายแบบชุดว่ายน้ำ และผลงานโฆษณากาแฟชื่อดัง มีผลงานแสดงภาพยนตร์ ละคร ถ่ายแบบ งานพิธีกรรายการ และมีผลงานเพลงกับค่ายแกรมมี่ ก่อนหายหน้าไปจากวงการบันเทิงและแต่งงานกับหนุ่มสเปน ต่อมา ยู่ยี่ตกเป็นข่าวลือว่าเข้าไปพัวพันกับการค้ายาเสพติดและป่วยเป็นโรคร้าย ร่างกายซูบผอมจนน่าตกใจ ซึ่งเจ้าตัวอ้างว่าเป็นโรคขาดสารอาหาร ต่อมาวันที่ 12 พฤศจิกายน พ.ศ. 2555 ยู่ยี่ถูกจับกุมที่สนามบินดอนเมืองขณะพกพาโคเคนเข้าประเทศ ซึ่งนางแบบสาวรับสารภาพว่ามีไว้เพื่อเสพ และถูกศาลตัดสินให้จำคุก 15 ปี 3 เดือน (อ่านข่าว : ยู่ยี่ อลิสา อดีตนางแบบสาวเซ็กซี่กับเส้นทางสีเทา)

ติ๋ม เพ็ญพร ไพฑูรย์ ย้อนเวลากลับไป 30 กว่าปี ชื่อของ "ติ๋ม เพ็ญพร ไพฑูรย์" อดีตนางแบบและนักแสดงดาวรุ่งนั้นโด่งดังเป็นอย่างมาก หลังเฟดตัวออกจากวงการ เธอมีห้องเสียงเป็นของตัวเอง แต่เมื่อธุรกิจปิดตัวก็ได้ผันตัวเองไปเป็นจิตรกร และ หมอดูไพ่ยิปซี นานกว่า 10 ปี ก่อนชีวิตจะตกต่ำที่สุดป่วยหลายโรค ทั้งหัวใจตีบ ซึมเศร้า ไทรอยด์ ย่ำแย่จนคยคิดฆ่าตัวตาย ภาพล่าสุดของเธอในวัย 61 ปี ดูซูบผอมทรุดโทรมจนแทบไม่เหลือเค้าเดิม (อ่านข่าว : อึ้ง! ปัจจุบันของ เพ็ญพร ไพฑูรย์ อดีตนางแบบดัง)

ปุ๊กกี้ ปนัดดา วิมศิริย้อนกลับไปช่วงเวลา พ.ศ. 2531 วงการนางแบบได้แจ้งเกิดนางแบบสาวที่มีดีกรีเป็นถึงนางงามเอเชีย จากนั้นเธอก็เพิ่มระดับความเซ็กซี่ด้วยการถ่ายแฟชั่นชุดว่ายน้ำและในที่สุดก็ก้าวไปสู่นางแบบนู้ด ชีวิตของเธอนั้นรุ่งเรืองทั้งชื่อเสียงและเงินทอง แต่แล้วชีวิตก็พลิกผันราวกับเคราะห์ซ้ำกรรมซัดกลายเป็น "ดาวนู้ดตกอับ" ชีวิตคู่ล้มเหลว หนี้สินท่วมตัว เนื่องจากธุรกิจไม่ประสบความสำเร็จ และในบางครั้งไม่มีเงินซื้อข้าวต้องอาศัยข้าววัดเลยทีเดียว (อ่านข่าว : เคราะห์ซ้ำกรรมซัด! หนี้ท่วมตัว อาศัยข้าววัด "ปุ๊กกี้ ปนัดดา" ดาวนู้ดเอเชียตกอับ)