เคยมีคนรอบข้างทักว่า เราอาจจะเป็น โรคไทรอยด์ เพราะเห็นว่าคอโป่ง คอบวมผิดปกติ ลองยืดคอแล้วลูบขึ้นลูบลงหลายรอบเลยทีเดียว แต่จริงๆ แล้วนอกจากคอโป่ง ยังมีอาการอื่นๆ ที่เป็นอาการเริ่มต้นของ ต่อมไทรอยด์เป็นพิษ อีกมากมาย มีอาการอะไรบ้าง มาเช็กกัน
รู้จักกับต่อมไทรอยด์
ต่อมไทรอยด์ เป็นต่อมที่มีขนาดใหญ่ที่สุดในระบบของต่อมไร้ท่อ ลักษณะก็จะคล้ายๆ กับปีกผีเสื้อที่กางออกแล้วครอบอยู่บริเวณด้านบนของหลอดลม ทำหน้าที่สร้างฮอร์โมนที่ควบคุมการเผาผลาญพลังงานภายในร่างกาย ระบบย่อยอาหาร ระดับไขมันในเลือด การทำงานของกล้ามเนื้อ ควบคุมอุณหภูมิในร่างกาย ไปจนถึงควบคุมเรื่องอารมณ์และความรู้สึก โดยปกติแล้วต่อมไทรอยด์จะผลิตฮอร์โมนออกมาในปริมาณที่เหมาะสม ช่วยเสริมให้ระบบต่างๆ ทำงานได้อย่างเต็มประสิทธิภาพ แต่เมื่อวันใดที่ต่อมไทรอยด์เกิดทำงานหนักจนเกินไป ก็จะส่งผลให้ร่างกายเหนื่อยง่าย มือสั่น ใจสั่น นอนไม่หลับ น้ำหนักลด หรือในผู้หญิงก็อาจเกิดประจำเดือนมาผิดปกติได้ ในบางรายหากมีอาการรุนแรงก็จะทำให้ผู้ป่วยเกิดอาการโคม่า ตาเหลือง ตัวเหลือง อาจทำให้เกิดภาวะหัวใจวายและมีน้ำท่วมปอดได้ รวมแล้วอาการที่เกิดขึ้นเหล่านี้จะเรียกว่า ภาวะไทรอยด์เป็นพิษ
 
สัญญาณเตือนภัย ต่อมไทรอยด์เป็นพิษ

อ่อนเพลีย เหนื่อยง่ายกว่าปกติ
ใจสั่น อ่อนแรง
เหงื่อออกง่าย ขี้ร้อนง่ายขึ้น
หงุดหงิดง่ายกว่าเดิม อารมณ์แปรปรวน
น้ำหนักลดลงอย่างไม่ทราบสาเหตุ
ประจำเดือนผิดปกติ
คอโต คอโป่ง
อาจมีอาการตาโปนร่วมด้วย

 
สาเหตุของโรคไทรอยด์เป็นพิษ
จริงๆ แล้วสาเหตุของโรคไทรอยด์เป็นพิษมีอยู่หลายสาเหตุ แต่โดยส่วนใหญ่แล้วมาจากการที่ระบบภูมิคุ้มกันโรคทำงานผิดปกติ โดยเข้าไปกระตุ้นต่อมไทรอยด์ให้ทำงานหนักเกินไป และหากญาติพี่น้องมีประวัติเคยเป็นโรคไทรอยด์เป็นพิษ ก็ยิ่งเพิ่มความเสี่ยงมากขึ้น นอกจากนี้ผู้หญิงยังมีโอกาสเป็นไทรอยด์เป็นพิษมากกว่าผู้ชายอีกด้วย
ดังนั้นหากใครมีอาการดังกล่าว รีบปรึกษาแพทย์ เพื่อทำการรักษาให้ทันท่วงที ก่อนที่จะสายเกินไป