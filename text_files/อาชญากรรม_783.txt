(3 พ.ย.62) พ.ต.อ.ภัทรพล โพธิอะ ผกก.สภ.เดชอุดม อ.เดชอุดม จ.อุบลราชธานี นำเจ้าหน้าที่ชุดสืบสวนติดตามจับกุมนายเข้าจับกุม นายวิสุทธิ์ อายุ 44 ปี พร้อมอาวุธปืนสั้นไทยประดิษฐ์พร้อมปลอกกระสุนปืนในรังเพลิงจำนวน 1 ปลอก หลังก่อเหตุใช้อาวุธปืนยิง นายปริวัตร หรือ น้องฟลุ๊ค อายุ 17 ปี บุตรชาย เสียชีวิต เหตุเกิดเมื่อเวลา เวลา 22.15 น.วันที่ 2 พฤศจิกายนที่ผ่านมา
พ.ต.ท.เชาว์วัชรภูมิ วิเศษศักดิ์ สารวัตร(สอบสวน) สภ.เดชอุดม เผยว่าได้รับแจ้งมีเหตุพ่อใช้อาวุธปืนยิงลูกจนเสียชีวิตเหตุเกิดที่บริเวณถนนสาธารณะภายในหมู่บ้านชัยอุดม หมู่ที่ 15 ต.เมืองเดช อ.เดชอุดม จ.อุบลราชธานี รับแจ้งจึงรุดไปตรวจสอบที่เกิดเหตุโดยได้มีชาวบ้านช่วยกันนำตัวนายปริวัตร อายุ 17 ปี ซึ่งถูกยิงด้วยอาวุธปืนสั้น ได้รับบาดเจ็บสาหัสส่งโรงพยาบาลสมเด็จพระยุพราชเดชอุดมและส่งต่อไปที่โรงพยาบาลสรรพสิทธิประสงค์และเสียชีวิตในวันนี้ (3 พ.ย.)
จากการสอบสวน ทราบว่าเมื่อวันที่ 2 พฤศจิกายน 2562 เวลาประมาณ 21.30 น. ระหว่างที่ นางสาวรัตนาวดี อายุ 44 ปี กับ นายวิสุทธิ์ อายุ 44 ปี ซึ่งเป็นสามีภรรยากันได้เกิดมีเรื่องทะเลาะวิวาทกันอยู่ที่บริเวณถนนสาธารณะภายในหมู่บ้าน นายปริวัตรอยู่ในเหตุการณ์และเกรงว่าบิดาจะทำร้ายมารดาจึงได้เข้าไปห้าม แต่นายวิสุทธิ์ได้ชักอาวุธปืนพกสั้นที่ได้พกติดมาด้วยออกมายิงใส่ 1 นัด กระสุนถูกนายปริวัตรล้มลงกับพื้นถนนได้รับบาดเจ็บสาหัส
จากนั้นก็ได้มีชาวบ้านช่วยกันนำตัวนายปริวัตรส่งโรงพยาบาล ส่วนนายวิสุทธิ์ผู้ก่อเหตุก็ได้หลบหนีไปพร้อมอาวุธปืนที่ใช้ในการก่อเหตุ และต่อมาเจ้าหน้าที่ตำรวจชุดสืบสวน สภ.เดชอุดม ได้ออกติดตามตัว และจับกุมนายวิสุทธิ์ได้พร้อมอาวุธปืนและปลอกกระสุนปืนของกลาง ก่อนจะส่งตัวดำเนินคดีตามกฎหมายต่อไป
 