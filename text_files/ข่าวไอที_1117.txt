ใบแสดงราคาของ iPad 3 หลุดว่อนเน็ต!!!
iPad 3 - ขออนุญาตเบรคการรายงานข่าวจากในงาน Mobile World Congress 2012 ไว้ก่อนนะครับ พอดีว่า มีข่าวแทรกที่น่าจะทำให้คุณผู้อ่านเว็บไซต์ arip ที่เป็นสาวก Apple ทั้งใหม่ และเก่าได้ตื่นเต้นกัน นั่นก็คือ มีรายงานว่า ใบแสดงราคาของ iPad 3 จากไมโครบล็อกในจีนหลุดออกมาว่อนเน็ต ซึ่งหากใบรายการดังกล่าวเป็นของจริง iPad 3 ที่จะวางตลาดในช่วงเดือนสองเดือนข้างนี้จะมีราคาแพงกว่า iPad 2 ประมาณ 80 เหรียญฯ หรือ 2,400 บาท...อุ๊ปส์!!!

ตามรายงานข่าวที่ออกมาอ้างว่า การที่ราคาของ iPad 3 แพงขึ้นน่าจะเป็นผลมาจากการเพิ่มความละเอียดของหน้าจอแสดงผลที่ใช้กับ iPad รุ่นนี้ ทั้งนี้ MacRumors ตั้งข้อสังเกตว่า ใบราคาเอกสารดังกล่าวที่ถูกโพสต์ไว้บนไมโครบล็อก Sina Weibo (บริการคล้าย Tiwtter ที่ได้รับความนิยมอย่างสูง) แสดงให้เห็นช่องราคาของ iPad 2 แค่คอลัมน์เดียว ส่วนคอลัมน์ที่เหลือเป็นราคาของ iPad 3 ที่ยังไม่เปิดตัว ประเด็นคือ มันไม่มีที่มาที่ไปของใบราคาดังกล่าว แต่ก็ช่างประจวบเหมาะที่ราคาของ iPad 3 โผล่ออกมาในช่วงที่ Best Buy เล็งหั่นราคาของ iPad 2 ลง 50 เหรียญฯ หรือประมาณ 1,500 บาท

อย่างไรก็ตาม ในใบแสดงราคาได้ปิดภาพของ iPad 3 รุ่นที่มาพร้อมกับ Wi-Fi อย่างเดียวจะอยู่ที่ 579 เหรียญฯ (ประมาณ 17,500 บาท) สำหรับรุ่น 16GB และขยับขึ้นไปที่ 679 เหรียญฯ (ประมาณ 20,500 บาท) สำหรับรุ่น 32GB และกระโดดขึ้นไปที่ 779 เหรียญฯ (ประมาณ 23,500 บาท) สำหรับรุ่น 64GB ซึ่งเมื่อเปรียบเทียบกับราคาของ iPad 2 จะเห็นได้ชัดเจนว่า ทุกรุ่นแพงขึ้นกว่า iPad 2 ถึง 80 เหรียญฯ ในขณะที่ถ้าเป็นรุ่น Wi-Fi+3G จะมีราคาอยู่ที่ 699, 799 และ 899 เหรียญ แพงกว่า iPad 2 เทียบรุ่นเดีวกันประมาณ 70 เหรียญฯ (2,100 บาท)อย่างที่กล่าวไว้ในตอนต้นว่า ปัญหาคือ ไม่มีทางยืนยันถึงที่มาของใบแสดงราคา iPad 3 นี้ได้ว่า มาจากไหน? และมันเป็นของจริง หรือไม่? หรือมันเป็นของที่ทำปลอมขึ้นมา เพื่อสร้างกระแส แน่นอนว่า คำตอบทั้งหมดนี้ คุณผู้อ่านเว็บไซต์ arip จะได้ทราบข้อเท็จจริง เมื่อ Apple ประกาศเปิดตัวiPad 3 อย่างเป็นทางการในสัปดาห์หน้า (หากข่าวเรื่องการเปิดตัวไม่เป็นแค่ข่าวลืออีกนะ - -") ซึ่งมันจะช่วยยืนยันข้อมูลทั้งหมดที่มีการปล่อยออกมาก่อนหน้านี้ไม่ว่าจะเป็นหน้าจอ Retina (2048 x 1536 พิกเซล) และกล้องหลัง 8MP รวมถึงราคาที่แพงกว่า 70 - 80 เหรียญฯ ตามรายงานข่าวชิ้นนี้ด้วย