(25 เม.ย.) เมื่อช่วงสายที่ผ่านมา เจ้าหน้าที่ตำรวจ สน.บางยี่เรือ ได้เปิดแถลงข่าวคดีนักศึกษาสาวถูกสาดน้ำกรด บริเวณถนนอิสรภาพ ย่านฝั่งธนบุรี หลังผู้ก่อเหตุได้เข้ามามอบตัวกับเจ้าหน้าที่ พร้อมยอมรับสารภาพทั้งหมด
น.ส.หิรัญยธร (ขอสงวนนามสกุล) อายุ 24 ปี พร้อมกับมารดา ได้เดินทางเข้ามามอบตัวกับเจ้าหน้าที่ตำรวจ โดยยอมรับว่าได้ก่อเหตุใช้สารเคมีคล้ายน้ำกรด ฉีดราดใส่ร่าง น.ส.ขวัญฤดี (ขอสงวนนามสกุล) อายุ 23 ปี เมื่อช่วงค่ำวันที่ 23 เม.ย. ที่ผ่านมา
จากการสอบสวน น.ส.หิรัญยธร ให้การรับสารภาพว่า เป็นผู้ลงมือก่อเหตุกับ น.ส.ขวัญฤดี จริง แต่ตนไม่ได้เป็นทอม หรือไม่มีเรื่องชู้สาวกับผู้เสียหายตามที่ตกเป็นประเด็นข่าว เป็นแค่รุ่นพี่ของผู้เสียหายที่เรียกอยู่ร่วมสถาบันเดียวกันเท่านั้น ซึ่งตนรู้สึกไม่พอใจที่รุ่นน้องคนดังกล่าว ชอบโพสต์ข้อความดูหมิ่นนินทาตนในอินเตอร์เน็ต อีกทั้งยังชอบมองหน้าเหยียดหยามและพูดจาเสียดสีใส่เวลาที่พบกัน แต่ตนกับรุ่นน้องที่ตกเป็นผู้เสียหายก็ไม่ได้รู้จักกันเป็นการส่วนตัวแต่อย่างใด
ก่อนเกิดเหตุ ตนได้ไปซื้อของที่ร้านสะดวกซื้อ เพื่อจะซื้อของเตรียมไว้เนื่องจากพ่อแม่จะเดินทางมาเยี่ยม ขณะที่กำลังเลือกซื้อของอยู่ น.ส.ขวัญฤดี รุ่นน้องที่ไม่ชอบหน้ากันก็เลือกซื้อของอยู่ในร้านสะดวกซื้อเช่นกัน รุ่นน้องได้มองมาที่ตนแบบดูหมิ่น ทำให้ตนรู้สึกโมโหและไม่พอใจ จึงได้รีบเดินตามรุ่นน้องออกไปจากร้าน ก่อนจะใช้น้ำยาล้างห้องน้ำที่เพิ่งซื้อมา ฉีดใส่ที่ใบหน้าและร่างกายเพราะอารมณ์ชั่ววูบ
อย่างไรก็ตาม ภายหลังจากการสอบสวน เจ้าหน้าที่ตำรวจเห็นว่า กรณีดังกล่าเกิดจากอารมณ์ชั่ววูบและขาดสติของวัยรุ่น จึงได้แจ้งข้อหาทำร้ายร่างกายผู้อื่น จนได้รับบาดเจ็บและเป็นอันตราย ซึ่งจะเรียกสอบสวนโดยละเอียดอีกครั้ง ส่วนอาการบาดเจ็บของ น.ส.ขวัญฤดี ผู้เสียหาย เริ่มดีขึ้นตามลำดับ ส่วนใหญ่เป็นอาการแพ้สารเคมีตามผิวหนัง ซึ่งตรวจสอบแล้วพบว่า ผู้ก่อเหตุไม่ได้ใช้น้ำกรดก่อเหตุแต่อย่างใด