ศาลอาญานัดตรวจพยานหลักฐานคดีค้ายา "ปุ๊กกี้ ปริศนา" อดีตนักร้องดังยุค 90 กับสามีและพวกร่วมสมคบค้ายาไอช์ ยาบ้า ยาอี ยาเค และฟอกเงิน 
วันที่ 4 พฤศจิกายน 2562 เวลา 09.00 น. ศาลนัดตรวจพยานหลักฐาน คดีที่อัยการยื่นฟ้อง ปุ๊กกี้ - ปริศนา อดีตนักร้องดังยุค 90 กับสามีและพวกร่วมสมคบค้ายาไอช์ ยาบ้า ยาอี ยาเค และฟอกเงิน ที่ห้องพิจารณา 807 ศาลอาญา ถ.รัชดาภิเษก
ศาลนัดตรวจพยานหลักฐานคดีดำ ย .2036/62 ที่พนักงานอัยการฝ่ายคดียาเสพติด 10 เป็นโจทก์ยื่นฟ้อง นายหง เจิ้ง อี้ (MR.HUNG CHENG) อายุ 28 ปี ชาวไต้หวัน,นายชลวิทย์ คีตะตระกูล หรือไก่ อายุ 50 ปี ชาวกทม. ซึ่งเป็นแฟนหนุ่มของอดีตนักร้องสาวชื่อดัง น.ส.ปริศนา หรือ พริสซิลลา จิวเมลลี่ หรือปุกกี๊ อายุ 40 ปี ชาวกทม. นายกันต์ธร แก้วกระจ่าง หรือมิว อายุ 28 ปี ชาวกทม. และน.ส.ธาริณี ขาวบัณฑิต หรือไหม อายุ 27 ปี ชาว จ.พังงา
ร่วมกันเป็นจำเลยที่ 1-5 ในความผิดฐานสมคบโดยการตกลงกันตั้งแต่ 2 คนขึ้นไป เพื่อกระทำความผิดเกี่ยวกับยาเสพติดและได้มีการกระทำความผิดเกี่ยวกับยาเสพติด เพราะเหตุที่ได้มีการสมคบกัน, สมคบโดยการตกลงกันตั้งแต่ 2 คนขึ้นไป เพื่อกระทำความผิดเกี่ยวกับการฟอกเงินและได้มีการกระทำความผิดฐานฟอกเงิน เพราะเหตุที่ได้มีการสมคบกันและร่วมกันฟอกเงิน,ร่วมกันมียาเสพติดให้โทษประเภท 1 ไว้ในครอบครองเพื่อจำหน่ายโดยไม่ได้รับอนุญาต,ร่วมกันมีวัตถุออกฤทธิ์ต่อจิตและประสาทประเภท 2 (คีตามีน) ไว้ในครอบครองเพื่อขายโดยไม่ได้รับอนุญาต มีวัตถุออกฤทธิ์ต่อจิตและประสาทในประเภทที่ 2 ไว้ในครอบครองโดยไม่ได้รับอนุญาต,เสพเมทแอมเฟตามีนโดยไม่ได้รับอนุญาต