ตำรวจเผยพลังจากโลกโซเชียลฯ ช่วยแชร์ภาพโชเฟอร์โหดฆ่าชิงทรัพย์ผู้โดยสาร ทำให้จับกุมคนร้ายได้อย่างรวดเร็ว
จากกรณี นางบุญเพ็ง อายุ 56 ปี ที่เสียชีวิตจากการถูกคนขับรถโดยสาร สายร้อยเอ็ด-บุรีรัมย์ ฆ่าชิงทรัพย์บนรถ แล้วนำร่างมาทิ้งไว้ที่กลางทุ่งนา ระหว่างบ้านดงบาก-บ้านเหล่าน้อย ต.นาสีนวล อ.พยัคฆภูมิพิสัย จ.มหาสารคาม
ล่าสุด ผู้สื่อข่าวรายงานว่า (30 ส.ค.) สภ.วาปีปทุม สามารถจับกุม นายวัชรินทร์ อายุ 26 ปี โชเฟอร์ฆ่าชิงทรัพย์ผู้โดยสาร บนรถโดยสาร สายร้อยเอ็ด-มหาสารคาม ได้แล้ว โดยสามารถจับคนร้ายได้ในที่ บ้านจอกขวาง หมู่6 ต.หนองแสง อ.วาปีปทุม จ.มหาสารคาม
เจ้าหน้าที่เผยสาเหตุที่ตามจับกุมคนร้ายได้อย่างรวดเร็ว เป็นเพราะกระแสโซเชียลมีเดีย ที่มีการแชร์ภาพออกไปอย่างมากมาย ทำให้มีคนพบเห็นนายวัชรินทร์ ว่าอยู่ในพื้นที่ บ้านจอกขวาง ต.หนองแสง อ.วาปีปทุม จึงได้โทรศัพท์แจ้งเจ้าหน้าที่ให้มาจับกุม
ซึ่งระหว่างเข้าจับกุมเจ้าหน้าที่ตำรวจได้รับบาดเจ็บ 1 นาย รักษาตัวอยู่ที่ รพ.วาปีปทุม ส่วนผู้ต้องหาขณะนี้ถูกควบคุมตัวอยู่ที่ สภ.วาปีปทุม เพื่อรอพนักงานสอบสวน สภ.พยัคฆภูมิพิสัย มารับตัวไปดำเนินคดีตามกฎหมายต่อไป
ทั้งนี้ เมื่อวานนี้ (29 ส.ค.) ญาติได้ประกอบพิธีฌาปนกิจศพ นางบุญเพ็ง โดยพิธีจัดขึ้นอย่างเรียบง่าย ที่วัดชาดใหญ่ ต.หัวเรือ อ.วาปีปทุม จ.มหาสารคาม