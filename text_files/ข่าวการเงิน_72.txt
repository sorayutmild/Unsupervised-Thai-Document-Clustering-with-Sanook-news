ผู้ที่ลงทะเบียนขอรับสิทธิ์ 1,000 บาท หากลงทะเบียนผิด ต้องการเปลี่ยนจังหวัดที่จะไปเที่ยว หรือใช้เงินไม่หมดจะถูกระบบดึงเงินคืนหรือไม่ ไม่ต้องกังวลใจเรามีคำตอบไขข้อข้องใจให้กับทุกคน
หลังจากที่รัฐบาลเปิดเว็บไซต์ https://www.ชิมช้อปใช้.com/ ให้ประชาชนลงทะเบียนเพื่อขอเงิน 1,000 บาท นั้น ได้รับความสนใจจากประชาชนอย่างล้นหลาม ทว่าสิ่งที่เกิดขึ้นภายหลังลงทะเบียนไปแล้วคือ ข้อสงสัย ทั้งการใช้สิทธิ์ต่างๆ นับไม่ถ้วน โดย Sanook! Money ได้รวบรวมคำถามจากผู้ที่ลงทะเบียนและชาวเน็ต ไปสอบถามกับธนาคารกรุงไทย ผู้ดูแลระบบเว็บไซต์ชิมช้อปใช้และการใช้จ่ายต่างๆ ผ่านแอปพลิเคชั่นเป๋าตัง และถุงเงิน โดยมีรายละเอียดดังนี้

คำถาม : ลงทะเบียนขอใช้เงินเที่ยว 1,000 บาท ซ้ำกับทะเบียนบ้าน
คำตอบ : หากลงทะเบียนซ้ำกับทะเบียนบ้าน ระบบจะ Reject กลับมา ให้รอ SMS ภายใน 3 วัน แล้วลงทะเบียนใหม่
คำถาม : กรณีเกิดอยากเปลี่ยนใจ แก้ไขจังหวัดที่ลงทะเบียนขอใช้เงินเที่ยว 1,000 บาท สามารถทำได้หรือไม่?
คำตอบ : หากลงทะเบียนผิดจังหวัด หรือต้องการแก้ไขในภายหลังลงทะเบียน ไม่สามารถแก้ไขหรือเปลี่ยนแปลงใดๆ ได้ในภายหลัง

คำถาม : หากได้เงิน 1,000 บาท มาแล้ว ใช้ไม่หมดภายใน 14 วัน (2 สัปดาห์) ระบบจะดึงเงินที่เหลือคืนหรือไม่?
คำตอบ : หากใช้เงินบางส่วนตามกรอบเวลาที่กำหนดแล้วยังมียอดเงินคงเหลือ สามารถใช้ได้ถึงวันที่ 30 พฤศจิกายน 2562
คำถาม : ถ้าใช้เงิน 1,000 บาท ในจังหวัดที่ลงทะเบียนไปแล้ว แต่ยังมียอดเงินคงเหลือสามารถนำไปใช้อีกจังหวัดที่ไม่ได้ลงทะเบียนไว้แต่แรกได้หรือไม่?
คำตอบ : ไม่สามารถนำเงินที่เหลือไปใช้กับจังหวัดที่ไม่ได้ลงทะเบียนแต่แรกได้ เพราะการลงทะเบียนขอรับสิทธิ์จะถูกล็อกให้ต้องใช้ 1,000 บาท เฉพาะจังหวัดที่ลงทะเบียนไว้เท่านั้น

คำถาม : คนที่ไม่ได้ลงทะเบียน สามารถ log in แอปฯ เป๋าตัง ของเพื่อน หรือคนใกล้ชิดไปใช้เที่ยวแทนได้หรือไม่?
คำตอบ : ไม่สามารถใช้ของคนอื่นแทนได้ เพราะแอปฯ มีระบบ e-KYC ในการยืนยันตัวตนของลูกค้า
คำถาม : ควรลงทะเบียนก่อน หรือหลังลงทะเบียนผูกกับกระเป๋าที่ใช้รับเงิน 1,000 บาท (G-Wallet)?
คำตอบ : ต้องลงทะเบียนขอสิทธิ์ก่อน ถึงจะผูกกับ G-Wallet ในแอปฯ เป๋าตังได้ โดยจะต้องรอ SMS 3 วันทำการ ถ้าไม่ลงทะเบียน แอปฯ เป๋าตังจะยังเป็น E-Wallet ธรรมดา ไม่สามารถรับสิทธิ์ได้

คำถาม : หากไม่มีสมุดบัญชีของธนาคารกรุงไทย สามารถลงทะเบียนขอรับสิทธิ์ได้หรือไม่?
คำตอบ : ไม่จำเป็นต้องมีสมุดบัญชีของธนาคารกรุงไทย ก็สามารถลงทะเบียนขอรับสิทธิ์ได้เช่นกัน
คำถาม : หากใช้เงินเกินสิทธิ์ที่ได้รับมา 1,000 บาท ต้องทำอย่างไร?
คำตอบ : ผู้ใช้สิทธิ์จะต้องโอนเงินต่างธนาคารเข้าแอปฯ เป๋าตัง ใน G-Wallet เพื่อใช้จ่ายกับร้านค้าและร้านบริการ
อย่างไรก็ตาม เพื่อให้เกิดความผิดพลาดน้อยที่สุด และจะได้ใช้สิทธิ์ 1,000 บาท ได้อย่างไร้ข้อกังวล Sanook! Money ขอแนะนำให้ผู้ที่จะลงทะเบียนขอรับสิทธิ์ อ่านรายละเอียดและเงื่อนไขให้รอบคอบก่อนลงทะเบียนทุกครั้ง ที่สำคัญอย่าลืมวางแผนใช้สิทธิ์ ทั้งการค้นหาร้าน-พิกัดที่เราจะไปใช้สิทธิ์ให้ละเอียดก่อนลงทะเบียน

>> สมัครชิมช้อปใช้ รับเงิน 1,000 บาท ไม่อยากพลาดสิทธิ์ต้องทำอย่างไร?
>> ชิมช้อปใช้ เช็กรายชื่อร้านค้าที่ร่วมโครงการฯ รู้พิกัดเที่ยวก่อนใช้สิทธิ 1,000 บาท
>> ชิมช้อปใช้ ลงทะเบียนอย่างไรถึงได้สิทธิ 1,000 บาท เผยทุกขั้นตอน
>> ชิมช้อปใช้ ผ่านแอปฯ “เป๋าตัง” ผูกต่างแบงก์ก็ทำได้ สมัครไม่กี่ทีรอรับเงิน 1,000 บาทเลย
>> ชิมช้อปใช้ ไม่ต้อง “งง” วิธีโหลด-สมัครแอปฯ “เป๋าตัง” รับเงินเที่ยว 1,000 บาท