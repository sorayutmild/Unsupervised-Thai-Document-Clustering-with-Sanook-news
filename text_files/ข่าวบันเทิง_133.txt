ทำเอาเซอร์ไพรส์กันทั้งงานเลยทีเดียว สำหรับการโผล่ออกมาเจอสื่อแบบไม่ตั้งหลักของคุณพ่อนินจา "ปีเตอร์ คอร์ป ไดเรนดัล" หลังหายหน้าหายตาไปนานหลายเดือน 
พร้อมกับกระแสข่าวหลบลี้หนีหน้าภรรยาสาว "พลอย พลอยพรรณ" รวมถึงลูกชายทั้งสองคน "แพนเตอร์" และ "พูม่า" เพราะติดภารกิจซิ่งบิ๊กไบค์จนฝ่ายหญิงต้องออกมาเปิดใจผ่านสื่อถึงคุณสามีว่าถ้าพร้อมเมื่อไหร่ก็กลับบ้านมาคุยกันเถอะ!!!
ซึ่งงานนี้ทางด้านของหนุ่มปีเตอร์ ก็ได้ออกมาเผยความรู้สึกเกี่ยวกับกระแสข่าวต่างๆ ที่เกิดขึ้นว่า จนถึง ณ ตอนนี้ ตนเองก็ยังไม่มีโอกาสได้คุยกับภรรยาสาวเพื่อปรับความเข้าใจ แต่โดยส่วนตัวแล้วค่อนข้างคิดถึงลูกทั้งสองคนเป็นอย่างมาก ถึงขนาดเก็บไปฝัน 
ก่อนย้ำความสัมพันธ์กับ "แอนนี่" พิธีกรร่วมรายการ ไม่ได้มีอะไรเกินเลยอย่างที่หลายคนคิด และตนเองก็มีแพลนแล้วว่า จะเข้าไปเคลียร์กับสาวพลอยพร้อมผู้ใหญ่เร็วๆ นี้แน่นอน...
ความสัมพันธ์ของเรากับพลอยตอนนี้เป็นยังไงบ้าง ?
"เอ่อ...ความสัมพันธ์ก็ยอมรับว่าไม่ค่อยได้เจอกันครับ เพราะว่าตอนนี้ผมทำงานอยู่ต่างจังหวัดเป็นประจำเพราะผมทำรายการ Ride With Me อยู่ ขอบคุณทุกคนที่ปั่นข่าวให้ผม ตอนนี้รายการดังตั้งแต่ก่อนถ่ายแล้ว (หัวเราะ)"
ก่อนหน้านี้มีข่าวลือว่ากลับบ้านแล้ว ? 
"ตอนนี้ความคืบหน้าเดี๋ยวขอผมสรุปที่บ้านก่อน เรื่องส่วนตัวขอไม่พูดแล้วกัน เอาไว้เดี๋ยวผมคุยกับพลอยให้เรียบร้อยสรุปกันที่บ้านก่อน แล้วค่อยมาประกาศข่าวกันอีกทีเรามาคุยกันเรื่องงานดีกว่าไหม (หัวเราะ)"
เรียกว่าไม่ค่อยได้คุยไม่ค่อยได้เจอกันใช่มั้ย ? 
"ผมอยู่ต่างจังหวัดประจำ รายการนี้เป็นรายการที่พิธีกรขี่บิ๊กไบค์กันเอง"
เรียกว่าถ่ายแต่รายการเลยไม่ค่อยมีเวลาได้เจอกัน ? 
"ใช่ ก็ลุยงานนั่นแหละ"
มีข่าวว่ามีการส่งผู้ใหญ่เข้าไปคุยกับพลอยจริงไหม ? 
"ตอนนี้มันมีข่าวลือเยอะแยะมากมาย ไม่รู้ใครปั่นข่าว จริงๆไม่ได้มีอะไรที่ตื่นเต้นขนาดนั้น แค่เหลือที่จะต้องสรุปว่าจะทำอะไรยังไง แต่ข่าวลืออันหนึ่งที่ผมอยากจะแก้ก็คือผมอยากจะบอกว่าผมคิดถึงลูกมากๆ ใครที่บอกว่าผมไม่รักลูก เขาเข้าใจผิดมากครับ” 
เราได้หาทางคุยกับลูกหรือพลอยบ้างไหม ? 
"ยังครับ คือตอนนี้ด้วยข่าวที่มันมีอยู่ทุกอย่างกลายเป็นวุ่นวายไปหมด มัวแต่แก้ข่าวกันเองยังไม่ได้คุยอะไรที่เป็นสาระกันเลย แทนที่จะต้องเข้าไปแก้ข่าวอะไรที่มันไม่ใช่ประเด็นผมขอให้ทุกคนอย่าเพิ่งสร้างข่าวใหม่ดีกว่า จะได้คุยกันง่ายหน่อย"
แล้วมีโอกาสได้เฟซไทม์หาลูกบ้างหรือเปล่า ?
"ก็ไม่ครับเดี๋ยวเฟซไทม์เมื่อไหร่ ก็จะกลายเป็นแก้ข่าวแก้ปัญหากันอีก"
คิดไว้หรือยังว่ามีคิวจะเข้าไปคุยกันเมื่อไหร่ ? 
"เรียกมีคิวเลยเหรอครับ (หัวเราะ) มีๆ แต่ตอนนี้พอมันกลายเป็นอะไรไม่รู้ เดี๋ยวผมรอก่อน แม่ผมจะมาเร็วๆ นี้เดี๋ยวจัดคุยกันแบบมีญาติผู้ใหญ่ด้วยนิดหนึ่ง จะได้เป็นเรื่องเป็นราว เร็วๆ นี้
 ถามว่าทิศทางจะเป็นไปในทางที่ดีหรือเปล่า อันนี้มันตอบมันไม่ได้ เพราะมันเป็นเรื่องระหว่างสองคนเป็นเรื่องระหว่างครอบครัวผม ยังไม่อยากพูดอะไรที่มันจะพาไปผิดทางได้ อย่างแรกต้องนึกถึงเด็กไว้ก่อน เรื่องปัญหาที่ผมมีระหว่างผมกับพลอยเดี๋ยวค่อยไปเคลียร์กันอีกที"
ความรักจะช่วยเยียวยาไหม ? 
"ตอนนี้ยังไงก็ต้องนึกถึงลูกไว้ก่อน ยอมรับว่าช่วงที่ผ่านมาที่ไม่ได้คุยกันมันมีข่าวจากรอบนอก ปั่นให้เรื่องมันบานปลายไปเยอะ จริงๆ มีหลายอย่างที่มันไม่มีอะไร มันไม่ได้เกิดขึ้น ข่าวมาจากไหนไม่รู้ แล้วยังต้องมาแก้กลายเป็นปัญหาเพิ่มเติมจากเดิมหลายเท่า อย่าเพิ่งช่วยแก้ อย่าพึ่งช่วยรุม เพราะมันมีอิทธิพลกับคนรอบข้างทั้งหมด"
คิดว่าจะจบลงด้วยดีไหม ?
"สิ่งที่มันดีที่สุดสำหรับลูกนั้นจะเป็นสิ่งที่มันลงตัวที่สุด ตอนนี้อยู่ที่การพูดคุยว่ามันจะเป็นยังไง"
เจอลูกครั้งสุดท้ายนานหรือยัง ? 
"นานครับเป็นเดือนแล้ว"
เรียกว่าตอนนี้คิดถึงลูกอยากเจอลูก ? 
“ฝันถึงทุกวัน” 
ก่อนหน้านี้มีข่าวลือเรื่องบุคคลที่สามด้วยอยากชี้แจงยังไงบ้าง ? 
“บุคคลที่สามพิธีกรของผมนี่เหรอ (หัวเราะ) อันนี้ต้องขอบคุณมากรายการดังตั้งแต่ก่อนถ่าย จริงๆ ไม่มีอะไรครับ เจอกันบ่อยไหมก็ต้องเจอบ่อยเพราะเขาเป็นหุ้นส่วนรายการผม" 
แต่ไม่ได้มีอะไรเกินเลยอย่างที่เป็นข่าวใช่ไหม ?
"ไม่มีครับ เขาเป็นพิธีกรและเป็นหุ้นส่วนรายการ” 
เขาเครียดไหมเพราะข่าวลือค่อนข้างแรง ? 
"ก็คงต้องตอบว่าเขาเครียดครับ แต่ช่วงก่อนหน้านี้ผมบอกว่าอย่าเพิ่งพูดอะไรเลยมันจะกลายเป็นต่อยอด เพราะพูดไปไม่มีใครเชื่ออยู่แล้ว ต้องรอผมออกมาเคลียร์เองแต่เขาอึดอัด มีโกรธผมอยู่ช่วงหนึ่งผมก็บอกว่าขอโทษขอโทษใจเย็นก่อน”
สรุปคือรอให้แม่มาเคลียร์ด้วยเร็วๆ นี้ ? 
"ถ้าคุยกันเป็นเรื่องเป็นราวแล้วไม่ทะเลาะกันมันก็คุยกันได้” 
มีโอกาสเป็นไปได้สูงไหมที่ครอบครัวจะกลับมาอบอุ่น ? 
“ต้องรอดูตอนเคลียร์ครับ” 
อยากบอกอะไรคนที่ฟังข่าว ? 
“ใครที่ดูอยู่ช่วงที่ผ่านมา ผมโดนข่าวอะไรเยอะมากจริงๆ พวกคุณรู้จักผมมา 20 ปี คุณรู้อยู่แล้วว่าผมดำเนินชีวิตด้วยเหตุและผล ข่าวทุกอย่างที่ออกไปคุณอย่าไปเชื่อทุกอย่าง ผมเป็นยังไงก็เป็นอย่างนั้นมาแต่แรก 20 ปี คงไม่ได้เปลี่ยนภายในค่ำคืน”
สุดท้ายฝากอะไรถึงครอบครัวบ้าง ? 
“ก็หวังว่าจะได้เคลียร์เร็วเร็วนี้ สำหรับลูกลูกก็คิดถึงนะ"