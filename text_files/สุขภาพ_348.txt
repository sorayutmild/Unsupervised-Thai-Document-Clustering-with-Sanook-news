เคยได้ยินเพื่อน พี่น้อง หรือแม้กระทั่งช่างทำผมบอกไหมคะ ว่าเจอผมหงอกแล้วอย่าดึง อย่าถอน เพราะจะทำให้เส้นผมข้างๆ หงอกไปด้วย หนำซ้ำอาจจะมีผมหงอกกระจายไปทั่วศีรษะเลยก็ได้ เราเลยต้องแอบตัดบ้าง ย้อมผมปิดทับบ้าง ว่าแต่...เรื่องจริงเป็นอย่างไร ไปดูคำตอบจากรายการ Did You Know…? กันค่ะ
 

ผมหงอก ยิ่งดึง ยิ่งขึ้น?ไม่จริงค่ะ การดึงผมหงอกไม่ใช่ปัจจัยที่จะเพิ่มจำนวนเส้นผมที่หงอกเป็นสีขาวแต่อย่างใด
ผมหงอก เกิดขึ้นได้อย่างไร?เกิดขึ้นจากเม็ดสี (เมลานิน) ที่เราสร้างขึ้นมา มี 2 โทนสี คือเหลืองปนแดง และน้ำตาลปนดำ ปกติรากผมจะผลิตเม็ดสีได้น้อยลงตามอายุ เมื่ออายุมากขึ้น สีผมจึงค่อยๆ จางลงจนกลายเป็นสีเทาหรือสีขาว
ผมร่วงได้อย่างไร?ปกติเส้นผมมีวงจรชีวิตของมันอยู่แล้ว สามารถหลุดร่วงได้ แต่ก็ไม่หลุดถาวร สามารถงอกเพิ่มขึ้นมาใหม่ได้จากต่อมรากผมภายใต้ผิวหนัง
ทำไมถึงเคยเห็นผม 2 เส้น งอกออกมาจากจุดเดียวกัน?รากผม 1 เส้น สร้างผมได้ 1 เส้น ต่อให้ตัดหรือถอน เราก็ไม่สามารถทำให้เส้นผมเพิ่มขึ้นมาได้ แต่ที่เห็นผม 2 เส้นงอกออกมาจากจุดเดียวกัน อาจะเป็นเพราะตรงจุดนั้นมีต่อมรากผม 2 จุดก็ได้
ถึงแม้ถอนผมหงอก จะไม่ทำให้ผมหงอกเพิ่มขึ้น แต่ก็ไม่ควรถอนอยู่ดีเพราะการถอนผมบ่อยๆ โดยเฉพาะใครที่ผมหงอกเยอะจนถอนบ่อย อาจทำให้ต่อมรากผมเสียหาย อาจทำให้ไม่มีผมขึ้นมาใหม่จากต่อมรากผมนั้น ผมบางลง หรือหัวล้านก่อนวัยอันควรไม่รู้ด้วยนะ
 