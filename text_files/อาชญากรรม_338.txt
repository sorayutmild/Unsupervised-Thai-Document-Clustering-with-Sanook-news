กองปราบจับลูกดารารุ่นใหญ่ หลอกลวงซื้อรถส่งขายประเทศเพื่อนบ้าน เบื้องต้นสอบประวัติ มีหมายจับอีกกว่า 17 หมาย
พลตำรวจโท ฐิติราช หนองหารพิทักษ์ ผู้บัญชาการตำรวจสอบสวนกลาง พร้อมฝ่ายสืบสวนกองกำกับการ 3 กองบังคับการปราบปราม แถลงผลการจับกุม นายจิตบูณย์ หรือ อลงกรณ์ พิเชียรภาคย์ อายุ 31 ปี ผู้ต้องหาตามหมายจับ โดยสามารถจับกุมได้ที่ลานจอดรถของหอพักแห่งหนึ่ง ใจกลางเมืองขอนแก่น หลังได้รับการร้องเรียนจากผู้เสียหาย ระบุว่า ถูกคนร้ายฉ้อโกงเอารถยนต์ไป โดยใช้อุบายทำทีเข้ามาตีสนิทติดต่อขอซื้อรถยนต์
ทั้งนี้ ผู้ต้องหาจะสืบหาข้อมูลของผู้เสียหายจากอินเตอร์เน็ตที่มีการประกาศขายรถ หรือ ร้านขายรถยนต์มือสองที่มีประกาศขายทางรูปแบบต่างๆ ซึ่งจะมีการเลือกรถยนต์ ยี่ห้อ สี ที่เป็นที่นิยมของตลาด โดยหลังจากตกลงซื้อขาย ผู้ต้องหาได้ออกอุบายให้เหยื่อออกเช็คทำสัญญา หรือจ่ายเงินดาวน์ไปก่อนบางส่วน จากนั้นได้เชิดรถไปขายต่อ บริเวณตะเข็บชายแดนทางภาคเหนือและภาคอีสาน มีมูลค่าความเสียหายกว่า 100 ล้านบาท
เบื้องต้น ผู้ต้องหารับสารภาพว่าก่อเหตุจริงตั้งแต่ปี 2551 พร้อมอ้างว่าไม่ได้ขโมยรถ แต่ใช้วิธีการหลอกลวงผู้เสียหายให้เกิดความเชื่อใจเท่านั้น
อย่างไรก็ตาม จากการตรวจสอบประวัติพบว่า นายจิตบูณย์ ผู้ต้องหา เป็นบุตรชายดารานักแสดงรุ่นใหญ่ อนุสรณ์ เดชะปัญญา และยังพบว่ามีหมายจับอีก 17 หมายทั่วประเทศ