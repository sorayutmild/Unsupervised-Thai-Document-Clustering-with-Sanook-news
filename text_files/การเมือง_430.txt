(27 พ.ย.) สำนักข่าวรอยเตอร์สรายงานข่าวว่า บรรดาผู้ประท้วงต่อต้านรัฐบาลในประเทศไทย ยกระดับการชุมนุมเพื่อขับไล่ น.ส.ยิ่งลักษณ์ ชินวัตร นายกรัฐมนตรี และต่อต้านพ.ต.ท.ทักษิณ ชินวัตร อดีตนายกรัฐมนตรี ผู้เป็นพี่ชายของน.ส.ยิ่งลักษณ์ โดยรอยเตอร์สรายงานคาดว่า ขณะนี้ พ.ต.ท.ทักษิณ อาศัยอยู่ในชุมชนที่เรียกกันว่า สปริงส์ ในดูไบ สหรัฐอาหรับเอมิเรตส์ หลังถูกทำรัฐประหารเมื่อปี 2549 ซึ่งเป็นการโค่นล้มอำนาจโดยได้รับการสนับสนุนจากชนชั้นกลางในกรุงเทพมหานคร
รายงานของรอยเตอร์สระบุอีกว่า พ.ต.ท.ทักษิณ ยังคงมีอำนาจในการเมืองไทยราวกับวิญญาณที่มองไม่เห็น หลังจากลี้ภัยไปยังต่างแดน โดยน.ส.ยิ่งลักษณ์ ก็ถูกกล่าวหาว่า เป็นเพียงหุ่นเชิดของพี่ชาย ส่วนในวันนี้เอง น.ส.ยิ่งลักษณ์ ยังอยู่ระหว่างการอภิปรายไม่ไว้วางใจจากฝ่ายค้าน ซึ่งรอยเตอร์สมองว่า ไม่น่าจะช่วยทำให้วิกฤตนี้สงบลง หลังประชาชนไม่พอใจที่ตระกูลชินวัตรมีอำนาจทางการเมืองมาอย่างยาวนาน และมีการกล่าวหาด้วยว่า ใช้อำนาจในทางที่มิชอบ