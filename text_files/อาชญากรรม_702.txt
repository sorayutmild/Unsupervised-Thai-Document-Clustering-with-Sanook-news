เสี่ยเกาะเต่า ไบค์เกอร์หนุ่มใหญ่ไลฟ์เฟซบุ๊กสวมชุดตัวโปรด ก่อนควงอาวุธถือปืน พูดจาทิ้งท้ายคล้ายสั่งเสีย  ก่อนพบเป็นศพบนเตียงนอน พร้อมเขียนหน้ากระจก "ไม่มีอะไรผมตัดสินใจทำเอง"
(13 ก.ย.) เจ้าหน้าที่พิสูจน์หลักฐาน พร้อมกับเจ้าหน้าตำรวจ สภ.เมืองสุราษฎร์ธานี เข้าตรวจสอบ ภายในบ้านหลังหนึ่งใน ต.มะขามเตี้ย อ.เมือง จ.สุราษฎร์ธานี หลังได้รับแจ้งมีผู้ยิงตัวเองเสียชีวิตภายในบ้านหลังดังกล่าว
ในที่เกิดเหตุเป็นบ้านเดี่ยวสองชั้นมีบริเวณกว้าง ประตูทุกบานรอบบ้านถูกล็อกเอาไว้ไม่สามารถเปิดได้ เจ้าหน้าที่ต้องใช้อุปกรณ์ตัดเหล็กดัดเข้าไป ก่อนจะเข้าตรวจสอบบนห้องนอนชั้น 2 ของบ้าน พบร่างผู้เสียชีวิตสวมชุดไบค์เกอร์ สวมหมวกกันน็อกแบบเต็มใบ นอนเสียชีวิตบนเตียงนอน บริเวณขมับขวามีบาดแผลกระสุนปืน ส่วนที่มือขวาถือปืนขนาด 9 มม. และมือซ้ายถือตุ๊กตาสีแดง ทราบชื่อผู้เสียชีวิตคือ นายพัชรพล เอกปฐมศักดิ์ อายุ 47 ปี
จากการสอบสวนเบื้องต้นทราบว่า ก่อนเกิดเหตุผู้ตายได้ใช้เฟซบุ๊กส่วนตัว ทำการถ่ายทอดสดพร้อมเขียนข้อความ “18+ นะฮะ ขออภัยไว้ล่วงหน้า” และตั้งกล้องไลฟ์ตั้งแต่การแต่งตัวใส่ชุดไบค์เกอร์และหยิบอาวุธปืนที่วางอยู่บนเตียง เป็นคลิปนานกว่า 10 นาที ก่อนจะเดินมาปิดการไลฟ์สด และมาพบเสียชีวิตในที่สุด
ซึ่งจากการตรวจสอบภายในห้องโดยละเอียด พบผู้เสียชีวิตได้เขียนข้อความไว้ที่กระจกมีข้อความเขียนว่า ”ไม่มีไรผมตัดสินใจทำเอง” รวมถึงที่กระจกตู้เสื้อผ้าเขียนว่า "I'am tired" หรือ ผมเหนื่อย พร้อมทั้งสั่งเสียไม่ให้จัดงานศพโดยเด็ดขาด
ส่วนบริเวณปลายเตียงพบแทบเล็ตยึดติดกับขาตั้งกล้อง และมีกระดาษเขียนข้อความว่า “ให้ดูคลิปสองคลิปสุดท้ายในกล้องก่อน แล้วค่อยดูคลิปแรกในเมมโมรี่” นอกจากนั้นที่หน้าจอทีวียังมีกรรไกรปักอยู่ เบื้องต้นยังไม่ทราบสาเหตุของการก่อเหตุ ทั้งนี้จะได้สอบปากคำภรรยาผู้ตายอย่างละเอียดอีกครั้งว่าเกิดจากสาเหตุใด
>> ชำแหละธุรกิจ "เสี่ยเกาะเต่า" แสนเศร้า หลังจบชีวิตตนเองเหตุคนรักหักหลัง