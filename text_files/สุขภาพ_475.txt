มนุษย์ไม่สามารถงอกอวัยวะใหม่ขึ้นมาใหม่ได้เหมือนจิ้งจกที่สามารถงอกหางขึ้นมาใหม่เมื่อมันหลุดหรือขาด แต่ก็ใช่ว่าอวัยวะทุกส่วนในร่างกายจะเสียแล้วเสียเลย ไม่สามารถซ่อมแซมให้ดีขึ้นได้ ข่าวดีขึ้นหลายๆ ส่วนที่ว่ามานี้ เป็นส่วนสำคัญๆ เสียด้วย
 
1. สมอง
สมอง เป็นหนึ่งในอวัยวะที่สำคัญมากๆ จึงถูกปกป้องรักษาเอาไว้อย่างดีที่สุด ภายใต้กะโหลกศีรษะอันแข็งแรง ในก้อนสมองมีอนูเซลล์สมองเล็กๆ มากมายที่คอยทำงานด้วยกันอย่างเป็นระบบ และสามัคคี เพราะหากมีปัญหาเมือไร โรคก็ถามหาเมื่อนั้น ส่วนของสมองที่เสียไปสามารถสร้างตัวเองขึ้นมาใหม่ได้ เหมือนผิวที่สมานแผลได้เองหลังจากโดนของมีคมบาดนั่นเอง สิ่งที่ช่วยให้สมองฟื้นฟูได้เร็ว คือการออกกำลังกาย ที่ช่วยกระตุ้นสมอง 2 จุดที่สำคัญคือ “ไฮโพทาลามัส” กับ “ประสาทรับกลิ่น” ที่เซลล์ประสาทสร้างตัวเองได้ใหม่
 
2. ผิวหนัง
อย่างที่ยกตัวอย่างไปแล้วข้างบน ว่าผิวหนังสามารถฟื้นฟูรักษาตัวจากบาดแผลต่างๆ ได้อย่างน่ามหัศจรรย์ เพราะผิวหนังมีกระบวนการซ่อมสร้างเนื้อเยื่อที่ได้รับความบาดเจ็บได้ โดยทำให้แผลเหล่านั้นสมาน จะมีแผลเป็น หรือไม่มีก็ได้ การฟื้นตัวของผิวหนังนั้นทำได้โดยแทบไม่ต้องใช้ตัวช่วยอื่นใด เป็นโปรแกรมจัดการสมานตัวด้วยตัวผิวหนังเอง เพียงแต่การเย็บให้แผลติดกันในรายที่แผลใหญ่ๆ แผลผ่าตัด จะช่วยให้ผิวหนังสมานกันได้เร็ว และสวยงามมากขึ้น นอกจากนี้ยังช่วยลดความเสี่ยงในการติดเชื้อจากมลภาวะภายนอกได้อีกด้วย แต่จะเห็นว่าเราไม่ต้องพึ่งยาช่วยสมานผิวหนังอะไรมากมาย หากไม่ถึงการเซลล์ผิวหนังตายจริงๆ ผิวหนังก็สามารถสมานกันจนกลับมาปกติได้ (ไฟไหม้ น้ำร้อนลวก หากเอาเซลล์ผิวหนังที่ตายออก ก็สามารถผสานรอยแผลจนกลายเป็นปกติได้เช่นกัน หากแต่รอยแผลอาจจะไม่เรียบเนียนสวยเหมือนเดิม)
 
3. กระดูก
กระดูกหักเราก็ซ่อมได้ เพราะกระดูกเปรียบเสมือนแกนหลัก เสาหลักของบ้าน ที่คอยพยุงร่างกายของเราเอาไว้ได้ ไม่ไหลอ่อนเหลวไปกองอยู่กับพื้น นอกจากกระดูกจะทำหน้าที่พยุงร่างกายแล้ว ไขกระดูกยังช่วยสร้างเม็ดเลือดที่สำคัญอีกด้วย ในกระดูกมีเซลล์เล็กๆ ที่มีโปรแกรมการการสร้างตัวเองขึ้นมาใหม่ซ่อนอยู่ จนทำให้กระดูกที่หัก หรือเปราะไป สามารถกลับมาแข็งแรงใกล้เคียงปกติได้ ถ้าอยากให้กระดูกฟื้นตัวได้เร็วๆ ควรทานอาหารที่มีวิตามิน K เยอะๆ เช่น ผักใบเขียว และแคลเซียมในนม งาดำ เป็นต้น และอย่าลืมเลี่ยงกาแฟ และถั่ว หรือธัญพืชที่มีโฟเลตสูง เพราะจะเข้าไปขัดขวางการทำงานของแคลเซียมในร่างกายนั่นเอง
 
4. ตับ
ข่าวดีคือ คนที่มีความผิดปกติที่ตับ ไม่ว่าจะเป็นไขมันพอกตับ หรือมีสารพิษตกค้างที่ตับมาก จากการดื่มแอลกอฮอล์ ทานยาปฏิชีวนะ สารเคมีต่างๆ สามารถฟื้นฟูสุขภาพตับได้ง่ายๆ จากการปรับเปลี่ยนพฤติกรรมในการกิน ดื่ม หลีกเลี่ยงอาหาร หรือพฤติกรรมที่ทำร้ายตับทั้งหลาย หากบางส่วนของตับยังไม่อักเสบมากจนแข็งไปเสียก่อน ตับจะยังสามารถสร้าง “กลูตาไทโอน” ได้ ซึ่งเป็นกระบวนการในการฟื้นฟูซ่อมแซมตัวเองของตับให้กลับมาสด และอ่อนนุ่มสุขภาพดีเหมือนเดิม
 
5. ลำไส้
ลำไส้ ทำหน้าที่ลำเลียงสารพัดอาหารที่เราทานเข้าไป โดยอาหารเหล่านั้นจะเคลื่อนตัวไปย่อย หรือส่งต่อไปอวัยวะอื่นๆ ผ่านเจ้าลำไส้ที่ทั้งยาว ทั้งชุ่มฉ่ำเหล่านี้ หากเราทานอาหารที่เหนียวหนืดเป็นเวลานานๆ ก็อาจจะเกาะตัวเป็นคราบอยู่ตามลำไส้ หรือหนักเข้าหน่อยก็อาจเกิดบาดแผลจากการบีบตัวอย่างหนัก เบียดสีกันจนถลอกหลุดลอกได้ แต่ร่างกายเราตระหนักถึงปัญหาข้อนี้มานานแล้ว จึงได้โปรแกรมให้ลำไส้มีการสร้างเซลล์มาทดแทนได้อย่างรวดเร็ว ซึ่งถ้าไม่ได้ถูกให้ยาเคมีบำบัด หรือมีโรคลำไส้อักเสบเรื้อรังก็จะทำงานได้อย่างปกติดี
 
6. หลอดเลือด
หลอดเลือด ก็มีหน้าที่ในการลำเลียงเลือดไปหล่อเลี้ยงส่วนต่างๆ ของร่างกายไม่เน่าเสีย และทำงานได้อย่างปกติ เสมือนน้ำหล่อเลี้ยงส่วนต่างๆ ไม่ให้แห้งเหี่ยวตายนั่นเอง แต่หากหลอดเลือดอุดตันก็อาจเกิดปัญหาที่อวัยวะนั้นๆ ไม่มีเลือดไปถึง เหมือนคนตามพื้นที่ทุรกันดารที่ขาดน้ำขาดอาหารเพราะอยู่ห่างไกลความเจริญนั่นเอง แต่ร่างกายฉลาดพอที่จะสร้างเส้นเลือดเส้นเล็กๆ ขึ้นมาใหม่ อาจจะเป็นทางที่เล็ก และอ้อมอยู่สักหน่อย แต่ก็ช่วยระบายเอาเลือดที่อุดตันอยู่ไปหล่อเลี้ยงในอวัยวะส่วนที่กำลังจะขาดเลือดได้ อย่างไรก็ตามคอเลสเตอรอลในร่างกายที่สูงเกินไปจะเป็นอุปสรรคในกระบวนการสร้างเส้นเลือดใหม่ในยามฉุกเฉินแบบนี้ ดังนั้นเราจึงควบคุมระดับคอเลสเตอรอลในร่างกายให้ดี
 
7. ปอด
ปอด คอยกรองเอาสิ่งสกปรกต่างๆ จากทุกลมหายใจของเรา ก่อนจะเอาออกซิเจนดีๆ เข้าสู่กระแสเลือด เปรียบเสมือนมุ้งลวด ตะแกรงกรองอากาศในเครื่องปรับอากาศ หากเราหายใจเอาแต่สิ่งสกปรกเข้าไป ก็เหมือนเครื่องกรองที่ไม่เคยเปลี่ยนที่เปลี่ยนตัวกรอง แต่ร่างกายรู้ดีว่าเราไม่สามารถถอดปอดออกมาล้างได้ ปอดจึงมีโปรแกรมในการทำความสะอาดตัวเอง โดยสร้างเส้นขนเล็กๆ ที่ทำหน้าที่เหมือนไม้กวาด คอยโบกพัดปัดเอาสิ่งแปลกปลอมออกไปจากปอด แม้แต่คนที่สูบบุหรี่เอง หากหยุดสูบ ปอดก็สามารถสร้างกลไกในการกำจัดสิ่งแปลกปลอมจากควันบุหรี่ออกไปได้
 
ร่างกายของเรามหัศจรรย์จริงๆ นะคะ แต่ก็ใช่ว่าเราจะคอยทำร้ายร่างกายตัวเอง เพราะหวังว่าจะให้ร่างกายเราซ่อมแซมตัวเองแต่เพียงอย่างเดียว เพราะหากทำร้ายตัวเองมากเกินไป ร่างกายก็จะซ่อมไม่ไหวเอา เพราะฉะนั้นหากเราสามัคคีคอยช่วยเหลือร่างกายของเรามากขึ้น ร่างกายของเราก็จะรักเรา อยู่ทำงานให้เราไปอีกนานแสนนานได้เหมือนกันค่ะ