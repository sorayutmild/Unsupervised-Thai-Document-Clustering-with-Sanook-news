     เกียร์อัตโนมัติช่วยเพิ่มความสะดวกสบายในการขับขี่มากกว่าเกียร์ธรรมดา แต่ก็แลกมาให้อายุการใช้งานที่ (มักจะ) สั้นกว่า จุดเสียเยอะกว่า และค่าซ่อมที่แพงกว่ากันอย่างชัดเจน ดังนั้น Sanook! Auto จึงขอแนะนำ 5 สิ่งที่ไม่ควรทำเมื่อขับรถเกียร์ออโต้ จะมีอะไรบ้าง?
 
1.ไม่ควรคิกดาวน์บ่อย
     การคิกดาวน์ (Kickdown) คือ การเหยียบคันเร่งให้ลึกกว่าปกติ เพื่อลดตำแหน่งเกียร์ลงมา 1-2 ระดับ ซึ่งจะช่วยเรียกกำลังให้เพิ่มขึ้นอย่างรวดเร็ว เหมาะสำหรับการเร่งแซงยามคับขันหรือเวลาที่ต้องการเพิ่มความเร็วอย่างทันท่วงที
     แต่การคิกดาวน์บ่อยๆ มีผลทำให้ชิ้นส่วนภายในห้องเกียร์มีการเสียดสีอย่างรุนแรง อันเป็นผลจากแรงบิดที่เพิ่มขึ้นอย่างรวดเร็ว หากทำเช่นนี้เป็นประจำ จะส่งผลให้อายุการใช้งานเกียร์สั้นลงได้ จึงควรคิกดาวน์เท่าที่จำเป็นเท่านั้น ไม่ควรกดพร่ำเพรื่อ ซึ่งมีผลทำให้เปลืองน้ำมันด้วยเช่นกัน
2.ไม่ควรสลับไปเกียร์ N เมื่อรถกำลังเคลื่อนที่
     การทำงานของเกียร์อัตโนมัติแตกต่างจากเกียร์ธรรมดา เนื่องจากชุดเกียร์จะถูกหมุนอย่างต่อเนื่องในขณะรถเคลื่อนที่ แม้อยู่ในตำแหน่งเกียร์ N ก็ตาม ต่างจากเกียร์ธรรมดาที่มีชุดคลัทช์ช่วยตัดกำลัง ดังนั้น หากปล่อยให้รถไหลจนหยุดนิ่งด้วยเกียร์ N บ่อยๆ จะส่งผลให้ระบบเกียร์หยุดฉีดจ่ายน้ำมัน ทำให้เกิดการเสียดสีมากกว่าปกติ เกิดความร้อนสะสม จนกระทั่งบั่นทอนอายุการใช้งานเกียร์ลงได้

3.ควรจอดรถให้สนิทก่อนเปลี่ยนเกียร์
     การเปลี่ยนเกียร์ออโต้ระหว่างตำแหน่ง P-R-N-D ควรกระทำเมื่อรถหยุดนิ่งเท่านั้น ซึ่งพฤติกรรมที่พบได้บ่อย คือ การสลับจากตำแหน่งเกียร์ D ไปยังเกียร์ R เพื่อถอยหลังเข้าที่จอดรถ ซึ่งจะส่งผลกระทบต่อชุดเกียร์และเพลาขับ ทำให้อายุการใช้งานเกียร์สั้นลงด้วยเช่นกัน
4.ไม่ควรออกตัวกระชาก
     การออกตัวกระชากด้วยวิธีการเร่งเครื่องยนต์รอแล้วค่อยเข้าเกียร์ D จะทำให้ชุดทอร์คคอนเวอร์เทอร์ได้รับแรงบิดมากจนเกินไป ส่งผลให้อายุการใช้งานสั้นลง ดังนั้น ควรเหยียบคันเร่งหลังจากที่เกียร์อยู่ในตำแหน่ง D แล้วเท่านั้น

5.ไม่ควรจอดทางลาดด้วยเกียร์ P เพียงอย่างเดียว
     แม้ว่าการใส่เกียร์ P จะทำให้รถไม่ไหล แต่ก็ไม่ควรจอดรถบนทางลาดชันด้วยเกียร์ P เพียงอย่างเดียว เพราะจะทำให้สลักเกียร์เกิดความเสียหายจากการรับน้ำหนักตัวรถได้ ทางที่ดีเมื่อจอดรถเสร็จ ควรดึงเบรกมือขึ้นจนสุดเสียก่อน แล้วค่อยใส่เกียร์ P วิธีนี้จะทำให้ภาระการรับน้ำหนักรถไปอยู่ที่เบรกแทน
     เหล่านี้เป็นเทคนิคง่ายๆ ที่สามารถฝึกปฏิบัติจนเป็นนิสัย ซึ่งจะช่วยยืดอายุการใช้งานเกียร์ให้ยาวนานขึ้นได้ไม่มากก็น้อยครับ
 