ผู้สื่อข่าวรายงานว่า (26 ก.พ.) เมื่อเวลา 02.10  น. สภ.อุทัย จ.พระนครศรีอยุธยา รับแจ้งมีเหตุยิงกันบนถนนคู่ขนานสายเอเชียปากทางเข้าหลังตลาดแกรนด์ ม. 1 ต.ธนู อ.อุทัย ที่เกิดเหตุอยู่บริเวณริมข้างทาง มีรถยนต์เก๋งยี่ห้อโตโยต้าโคโลล่า รุ่น 3 ห่วงสีบอร์นเงิน ทะเบียน ชร 8659 กทม. สภาพรถด้านหน้าพังเสียหาย กระจกหน้าและข้างคนขับทั้งสองข้างแตกเสาไฟส่องแสงสว่างหัก 1 ต้น 
ภายในรถตรงที่นั่งคนขับพบศพ นายวรวิทย์ อายุ 28 ปี สวมเสื้อยืดสีดำ กางเกงยีนส์สีน้ำเงิน สภาพศพถูกยิงด้วยอาวุธปืนไม่ทราบขนาด เข้าที่บริเวณคิ้วขวา 1 นัดกระสุนไม่ทะลุ และเข้าที่ขมับขวา 1 นัดกระสุนทะลุด้านซ้าย โดยกระจกซ้ายข้างคนขับยังมีรอยกระสุนปืนด้วย ที่เอวผู้ตายมีมีดพกอยู่ 1 เล่มและตกอยู่ในรถอีก 1 เล่ม จึงเก็บเอาไว้เป็นหลักฐาน
จากการสอบสวน นายธวัชชัย อายุ 23 ปี เป็นเพื่อนที่ทำงานของผู้ตาย ทราบว่า นายวรวิทย์ หรือเพื่อนๆ เรียกกันว่า ยัก คลองเพลง ทำงานเป็นการ์ดของสถานบันเทิง ริมถนนโรจนะ ต.คานหาม อ.อุทัย และยังเป็นการ์ดที่ร้านข้าวต้มโต้รุ่งในย่านตลาดแกรนด์อีกด้วย
โดยก่อนผู้ตายจะถูกยิงได้มาทำงานเป็นการ์ดของสถานบันเทิง ตามปกติหลังจากนั้นร้านปิด ได้ออกไปทำงานดูแลความเรียบร้อยต่อที่ร้านข้าวต้มเป็นประจำทุกวัน และตนก็มาทราบว่าถูกยิงตาย ส่วนสาเหตุนั้นตนไม่ทราบว่าผู้ตายไปมีเรื่องกับใครมาหรือเปล่า
ต่อมา นางบังอร แม่ของนายวริวทย์ ได้เดินทางมาดูศพลูกชาย ยืนยันว่าลูกชายได้มาเล่าให้แม่ฟังว่ามีคนปองร้าย โดยก่อนเสียชีวิตเมื่อช่วงเย็นวันที่ 25 ก.พ. ได้เข้าไปกราบเท้าแม่แล้วขอเอาน้ำล้างเท้าไปอาบเพื่อความเป็นสิริมงคล และพูดว่า จะนำน้ำล้างเท้าแม่มาอาบล้างอาถรรพ์ โดยบอกว่าจะได้ไม่ตายโหง ซึ่งแม่ก็บอกว่าไม่จริงหรอก และขอให้เลิกอาชีพนี้จะได้ไม่ตายโหง แต่ที่สุดก็มาตายจนได้
ทางด้าน พ.ต.อ.อนุสรณ์ วะยาคำ ผกก.สภ.อุทัย เปิดเผยว่า จากการตรวจสอบและสอบถามเพื่อนร่วมงานร้านข้าวต้ม ทราบว่า เมื่อคืนวันที่ 24 ก.พ. นายวรวิทย์ได้มาเป็นการ์ดที่ร้านข้าวต้มโต้รุ่ง และได้เกิดมีวัยรุ่นทะเลาะกันที่ร้าน ซึ่งนายวรวิทย์ ได้เข้าไปห้ามจนเกิดชกต่อยกับวัยรุ่น ถึงขนาดวัยรุ่นท้าชกต่อย
และเชื่อว่าหน้าเป็นการล้างแค้นของกลุ่มวัยรุ่นที่ไม่พอใจนายวรวิทย์ ก็อาจเป็นได้ จึงขี่รถ จยย.ไล่กวดตามประกบยิง ขณะนายวรวิทย์ ขับรถออกจากสถานบันเทิงเพื่อไปทำงานดูแลความเรียบร้อยต่อที่ร้านข้าวต้มจนรถเสียหลักพุ่งชนเสาไฟส่องแสงสว่างข้างทางล้มทั้งต้น จากนั้นคนร้ายก็หลบหนีไป 
ทั้งนี้ จะสั่งการให้ชุดสืบสวน สภ.อุทัย ลงพื้นที่หาข่าวและตรวจสอบกล้องวงจรปิดตามเส้นทางคนร้ายเพื่อติดตามตัวมาดำเนินคดีต่อไป