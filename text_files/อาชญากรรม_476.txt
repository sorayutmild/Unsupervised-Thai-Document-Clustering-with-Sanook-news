(2 มี.ค.) ผู้สื่อข่าวสาวช่อง 3 เข่าแทบทรุด บ้านย่านรามอินทราถูกยกเค้าเกลี้ยง แม้กระทั่งสายไฟยังเอาไป สั่งเฟอร์นิเจอร์ไม้สักเอาไว้ เตรียมซ่อมแซมบ้านใหม่ หายไปทั้งหมด เสียหายไม่ต่ำกว่า 5 แสนบาท
รายการข่าว เรื่องเล่าเช้านี้ ทางช่อง 3 รายงานว่า คนร้ายก่อเหตุยกเค้าบ้านย่านรามอินทรา 34 ของ น.ส.สุมนา แจวเจริญวงศ์ ผู้สื่อข่าวช่อง 3 กวาดทรัพย์สินภายในบ้านหายไปหมดเกลี้ยง รวมทั้ง พระเครื่องโบราณกว่า 30 องค์ อุปกรณ์เครื่องครัว เปียโนหลังใหญ่ เฟอร์นิเจอร์ไม้สักทั้งชุด ก๊อกน้ำ หรือแม้กระทั่งสายไฟก็ถูกขโมย เหลือเป็นแค่บ้านว่างเปล่า
จากการสันนิษฐานเบื้องต้น เจ้าหน้าที่ตำรวจ สน.โคกคราม คาดว่าคนร้ายน่าจะมีไม่ต่ำกว่า 4 คน เพราะต้องใช้รถยนต์และใช้แรงขนย้ายของหนัก โดยใช้วิธีงัดประตูกระจกข้างบ้าน ก่อนจะเข้ามารื้อค้นหาทรัพย์สินภายในบ้านกระจุยกระจาย และทำทีเป็นเจ้าของบ้านตบตาผู้คน เพื่อย้ายทรัพย์สินออกไป ซึ่งทางเจ้าหน้าที่รักษาความปลอดภัยของหมู่บ้านก็ไม่เห็นความผิดปกติใดๆ เนื่องจากในระยะนี้มักมีการซ่อมแซมบ้านหลายหลังในหมู่บ้าน
น.ส.สุมนา เปิดเผยว่า ก่อนหน้านี้บ้านหลังดังกล่าวถูกน้ำท่วม เมื่อปี 2554 ทำให้ย้ายไปอาศัยที่อื่น บ้านหลังนี้จึงไม่ได้ใช้อยู่อาศัย แต่เก็บของและทรัพย์สินต่างๆ เอาไว้ ตั้งใจจะทำการซ่อมแซมบ้านครั้งใหญ่ โดยสั่งทำเฟอร์นิเจอร์ไม้สักทั้งชุดมาเก็บไว้ ส่วนเปียโนที่รักและหวงแหนมากก็สูญหายไป รวมมูลค่าความเสียหายไม่ต่ำกว่า 500,000 บาท
ขณะนี้เจ้าหน้าที่ชุดสืบสวนได้ตรวจเก็บหลักฐานลายนิ้วมือที่จุดเกิดเหตุ อีกทั้งยังพบรอยเท้าของคนร้าย อีกทั้งยังพบอุปกรณ์การงัดแงะถูกทิ้งเอาไว้ ซึ่งจะดำเนินการสืบสวนติดตามหาคนร้ายต่อไป
ขอบคุณเนื้อหาข่าวจาก รายการ เรื่องเล่าเช้านี้ ทางช่อง 3