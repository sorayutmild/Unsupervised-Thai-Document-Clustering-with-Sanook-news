นิตยสารฉลาดซื้อ มูลนิธิเพื่อผู้บริโภค รายงานว่า จากการสุ่มตรวจสอบปริมาณดินประสิว หรือไนเตรต/ไนไตรท์ ในไส้กรอกกว่า 15 ยี่ห้อ พบว่ามีเพียงยี่ห้อเดียวคือค๊อกเทลซอสเซส ตราไทยซอสเซส ของบริษัทไทย – เยอรมัน มีท โปรดักส์ จำกัด ไม่พบทั้งไนเตรทและไนไตรท์ ขณะที่อีก 15 ยี่ห้อ หรือกว่าร้อยละ 93.33 มีการเจือปนของสารดังกล่าว
 
โดย 11 ยี่ห้อที่พบปริมาณดินประสิว หรือไนเตรต/ไนไตรท์ ไม่เกินมาตรฐานของสำนักงานคณะกรรมการอาหารและยา (อย.) คือ
1. บีลัคกี้
2 .มิสเตอร์ ซอสเซส
3. บุชเชอร์
4. JPM
5. เซเว่น เฟรช
6. TGM
7. My Choice
8. BMP
9. S&P
10. P.Pork
11. เบทาโกร
 
อีก 3 ยี่ห้อ ที่พบปริมาณดินประสิว หรือไนเตรต/ไนไตรท์ สูงกว่ามาตรฐานของสำนักงานคณะกรรมการอาหารและยา (อย.) คือ
1. เอโร่
2. NP
3. บางกอกแฮม
 
ทำไมผู้ผลิตถึงใส่ดินประสิว หรือสารไนเตรต/ไนไตรท์ลงไปในไส้กรอก?
นางสาวมลฤดี โพธิ์อินทร์ นักวิชาการด้านวิทยาศาสตร์ มูลนิธิเพื่อผู้บริโภค กล่าวว่า “สารไนไตรท์และไนเตรทคือดินประสิว ใช้เพื่อฟอกสีเนื้อสัตว์ให้มีสีสด ถือเป็นการถนอมอาหารแบบหนึ่งโดยใช้วัตถุกันเสีย และยับยั้งเชื้อแบคทีเรียที่ทำให้อาหารเสียเร็ว ซึ่งยังไม่มีผลแน่นอนว่าจะก่อให้เกิดมะเร็งหรือไม่ แต่หากได้รับปริมาณมากเกินค่ามาตรฐาน สำหรับคนที่แพ้สารดังกล่าวก็จะมีอาการคลื่นไส้ อาเจียน ปวดหัว เวียนหัว จากการได้รับพิษเฉียบพลัน
ตอนนี้ไส้กรอกกลายเป็นอาหารหลัก เพราะเป็นอาหารสะดวกซื้อ จึงต้องการเตือนให้ผู้บริโภคบริโภคแต่น้อย อย่าบริโภคเป็นประจำ เพื่อหลีกเลี่ยงการรับสารดังกล่าวเข้าสู่ร่างกาย”
 
โดยจุดประสงค์ของการตรวจสอบสารประกอบในไส้กรอกครั้งนี้ เพื่อเป็นการกระตุ้นให้เกิดพลังของผู้บริโภค ให้สนับสนุนไส้กรอกที่ปลอดภัย ไม่มีดินประสิว หรือสารไนเตรต/ไนไตรท์ และจะทำให้ผู้ผลิตเห็นความสำคัญของความต้องการจากผู้บริโภคมากขึ้น
นางสาวสารี อ๋องสมหวัง บรรณาธิการบริหารนิตยสารฯ ให้ความเห็นว่า “ผู้บริโภคมีข้อจำกัดว่าถ้าอยากกินไส้กรอกที่ไม่มีสารกันบูดจะเลือกยังไง เพราะไม่สามารถเห็นได้ด้วยตาเปล่า คนก็อยากกินไส้กรอกที่ไม่มีสารกันบูด นี่จึงเป็นข้อมูลให้ผู้บริโภคตัดสินใจซื้อของ และพลังของผู้บริโภคจะสร้างการเปลี่ยนแปลงได้ เมื่อคุณซื้อหรือไม่ซื้อสินค้านั้นๆ”
 
แล้วไส้กรอกทั้ง 3 ยี่ห้อที่พบปริมาณดินประสิว หรือสารไนเตรต/ไนไตรท์ สูงกว่ามาตรฐานของ อย. จะเป็นอย่างไรต่อไป?
ไส้กรอกทั้ง 3 ยี่ห้อที่พบสารไนเตรทและไนไตรท์เกินมาตรฐาน ทาง อย.จะดำเนินการจัดการ เพราะ อย.มีหน้าที่กำกับดูแลมาตรฐานอาหาร ส่วนการแสดงฉลาก มีเพียง ๖ ตัวอย่างที่แสดงข้อมูล แต่เป็นการแสดงข้อมูลโดยใช้รหัส ซึ่งผู้บริโภคเข้าใจได้ยาก ดังนั้นจะทำอย่างไรให้ฉลากเป็นมิตรกับผู้บริโภคว่าเห็นแล้วรู้ว่ายี่ห้อนี้ใส่สารกันบูดหรือไม่ 
 
ปริมาณดินประสิว หรือสารไนเตรต/ไนไตรท์ ตามมาตรฐานของ อย. อยู่ที่เท่าไร?
ทั้งนี้ ค่ามาตรฐานตามประกาศของ อย.อนุญาตให้ใช้สารไนเตรทในผลิตภัณฑ์อาหารกลุ่มไส้หรอกและแฮม ได้ไม่เกิน 500 มิลลิกรัมต่ออาหาร 1 กิโลกรัม ส่วนค่าไนไตรท์ใช้ได้ไม่เกิน 80 มิลลิกรัมต่ออาหาร 1 กิโลกรัม หรือหากใช้สารทั้ง 2 ชนิดให้ใช้ได้ไม่เกิน 80 มิลลิกรัมต่ออาหาร 1 กิโลกรัม
 
ขอบคุณข้อมูลจาก นิตยสารฉลาดซื้อ มูลนิธิเพื่อผู้บริโภค ภาพประกอบจาก istockphoto (ภาพประกอบไม่เกี่ยวกับเนื้อหา)