     2017 Honda CR-V ใหม่ล่าสุด ถูกเผยโฉมอย่างเป็นทางการแล้วที่สหรัฐฯ พร้อมเครื่องยนต์เบนซินเทอร์โบ 1.5 ลิตร บล็อกเดียวกับซีวิคใหม่
     Honda CR-V เป็นรถคอมแพ็คเอสยูวีขายดีที่สุดของฮอนด้า ถูกพัฒนาต่อเนื่องเป็นเจเนอเรชั่นที่ 5 แล้ว โดยนับว่าเป็นรถเอสยูวีขายดีที่สุดในสหรัฐฯตลอดระยะเวลากว่า 20 ปี สามารถทำยอดขายสะสมเฉพาะในสหรัฐฯ ได้ถึง 4 ล้านคัน นับตั้งแต่เปิดตัวครั้งแรกเมื่อปี 1997
 

     ดีไซน์ภายนอกถูกปรับปรุงใหม่ทั้งหมด ด้านหน้าออกแบบให้ดูหรูหราเฉียบคมมากขึ้น ติดตั้งไฟหน้าแบบ LED พร้อมระบบ ปรับไฟสูงอัตโนมัติ Auto High Beam with High Beam Support (HSS) ไฟ Daytime Running Light แบบ LED ออกแบบให้เป็นรูปปีกนก รับกับกระจังหน้าแบบ Automatic Shutter Grille เปิด-ปิดอัตโนมัติตามความเร็วรถ ด้านท้ายติดตั้งประตูท้ายอัตโนมัติพร้อมเซ็นเซอร์เปิด-ปิดบริเวณเท้า สามารถเลือกขนาดล้อได้ทั้ง 17 นิ้ว และ 18 นิ้ว
 

     ห้องโดยสารภายในเน้นความพรีเมี่ยมมากขึ้น โดย CR-V ใหม่ มีขนาดห้องโดยสารกว้างที่สุด และพื้นที่วางขาสำหรับผู้โดยสารตอนหลังมากที่สุดเมื่อเทียบกับคู่แข่ง ภายในตกแต่งด้วยวัสดุที่มีความอ่อนนุ่มน่าสัมผัส พร้อมหน้าจอแสดงผลการขับขี่แบบ TFT บริเวณมาตรวัดความเร็วที่ออกแบบให้มีกราฟฟิกสวยงาม ติดตั้งระบบรีโมทสตาร์ทเป็นอุปกรณ์มาตรฐาน, ระบบปรับอากาศแบบ 2 โซน, ระบบไล่ฝ้าที่กระจกมองข้าง, ระบบเบรกมือไฟฟ้า (Electric Parking Brake), ช่องชาร์จไฟ USB สำหรับผู้โดยสารตอนหลัง เบาะนั่งปรับไฟฟ้า 8 ทิศทางฝั่งผู้ขับ และ 4 ทิศทางฝั่งผู้โดยสาร เป็นต้น
     คอนโซลกลางติดตั้งระบบอินโฟเทนเม้นท์หน้าจอสัมผัสขนาด 7 นิ้ว ที่ใช้พื้นฐานระบบแอนดรอยด์ มีปุ่มปรับเสียงให้เพื่อใช้งานได้อย่างสะดวกมากขึ้นกว่าแบบสัมผัส รองรับระบบ Apple CarPlay และ Android Auto ได้ ขณะที่เวอร์ชั่นสหรัฐฯ ยังมีฟีเจอร์เชื่อมต่อดาวเทียม Honda Satellite Linked Navigation System ที่พัฒนาร่วมกับ Garmin ช่วยให้สมารท์โฟนสามารถทำงานร่วมกับระบบจีพีเอสของตัวรถได้ดียิ่งขึ้น ทำให้การค้นหาสถานที่และการนำทางทำได้โดยง่ายและแม่นยำ
 

     ด้านระบบความปลอดภัยติดตั้ง Honda Sensing เป็นอุปกรณ์มาตรฐานตั้งแต่รุ่น EX ขึ้นไป ประกอบด้วย
     - ระบบช่วยลดแรงปะทะและป้องกันการชนด้านหน้าสามารถตรวจจับบุคคลได้ (CMBS with FCW)     - ระบบเตือนและช่วยเหลือเมื่อออกนอกเลนโดยไม่ตั้งใจ (RDM with LWD)     - ระบบควบคุมความเร็วอัตโนมัติและตามรถคันหน้าที่ความเร็วต่ำ (ACC and LKAS)     - ระบบเตือนมุมอับสายตา (BSI)     - ระบบเตือนเมื่อมีรถเคลื่อนผ่านด้านหลังขณะถอย (CTM)     - ระบบเปิดไฟสูงอัตโนมัติ (HSS)
 

     2017 ฮอนด้า ซีอาร์-วี ใหม่ ติดตั้งขุมพลังเบนซินเทอร์โบ 1.5 ลิตร ให้กำลังสูงสุด 190 แรงม้า ส่งกำลังด้วยเกียร์อัตโนมัติ CVT ขณะที่รุ่นล่างสุด (LX) ติดตั้งเครื่องยนต์เบนซิน 2.4 ลิตร i-VTEC พร้อมเกียร์อัตโนมัติ CVT เช่นกัน มีให้เลือกทั้งรุ่นขับเคลื่อนล้อหน้า (FWD) และขับเคลื่อนสี่ล้อ (AWD)
     2017 Honda CR-V ใหม่ จะเริ่มเปิดตัวจริงที่งาน 2016 Los Angeles Auto Show ช่วงปลายเดือนพฤศจิกายนนี้
 