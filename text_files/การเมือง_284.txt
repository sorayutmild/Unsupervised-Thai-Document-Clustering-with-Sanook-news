จ่าประสิทธิ์ ไชยศีรษะ ปูดแผนผ่านร่าง พ.ร.บ.นิรโทษกรรม แม้ ส.ว.ประกาศคว่ำ บอกยังไม่หมดหวัง
ผู้สื่อข่าวรายงานว่า (6 พ.ย.) ในโลกออนไลน์ได้มีการส่งต่อคลิป จ.ส.ต.ประสิทธิ์ ไชยศีรษะ ส.ส.สุรินทร์ พรรคเพื่อไทย ขึ้นพูดเรื่อง พ.ร.บ.นิรโทษกรรม บนเวทีภาคีพลังประชาชน (ภปช.) ที่จตุจักร โดยจ่าประสิทธิ์ กล่าวว่า "เป็นเรื่องความลับที่เปิดเผยได้ ร่าง พ.ร.บ.เรารู้ว่าลำบากในขั้นวุฒิสภา แต่พวกเรายังไม่หมดหวัง เราก็ดองตามระเบียบกฎหมาย 180 วัน หลังจากนั้น ส.ส.ก็พวกผมนี่หล่ะ จะยื่นญัตติกลับเข้าไปใหม่ พอยื่นไปใหม่ มีคนรับรอง 20 คน เราก็ดำเนินการใหม่ได้ อย่างนี้ดีกว่าง่ายกว่า ให้มันกลับบ้านไปก่อน ถ้ามันกลับมาก็ไม่เกี่ยวกับวุฒิสภาด้วย เราเป็นเสียงข้างมากยังไงก็ชนะ"
ขณะเดียวกันพิธีกรบนเวที พ.ต.ท.เสงี่ยม สำราญรัตน์ ก็ได้สะกิดบอกจ่าประสิทธิ์ว่าอย่าแหวกหญ้าให้งูตื่น ซึ่งจ่าประสิทธิ์ก็ตอบกลับไปว่านี่เป็นเรื่องที่อีกฝั่งทราบอยู่แล้ว และนายอภิสิทธิ์ เวชชาชีวะ หัวหน้าพรรคประชาธิปัตย์ ก็ได้ปราศรัยบนเวทีคัดค้านร่าง พ.ร.บ.นิรโทษกรรม ก่อนที่ พ.ต.ท.เสงี่ยมจะพูดตัดบทว่าหมดเวลาแล้ว จ่าประสิทธิ์จึงวางไมค์และลงจากเวทีไป
