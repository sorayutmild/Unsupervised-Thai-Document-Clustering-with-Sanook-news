อุจจาระ ที่เราขับถ่ายออกมาในทุกๆ วันนั้น มันไม่ใช่แค่ของสกปรกที่เราต้องเบือนหน้าหนีทุกครั้ง แต่เราควรลองสังเกตอุจจาระของเราดูบ้าง ทั้งสี ทั้งกลิ่น ทั้งขนาด สามารถบ่งบอกถึงภาวะสุขภาพของเราได้มากมาย และหากพบความผิดปกติ หรือพบสิ่งน่าสงสัย ก็ไม่ควรดูดาย รีบปรึกษาแพทย์ทันที เพราะนั่นอาจเป็นสัญญาณเตือนถึงอะไรบางอย่างที่เกิดขึ้นในร่างกายก็ได้

อุจจาระแข็ง และเป็นเม็ดกลมๆ เล็กๆ  นั่นแสดงว่าร่างกายได้รับน้ำและไฟเบอร์ไม่เพียงพอที่จะกำจัดของเสีย และก้อนอุจจาระนั้นอาจอยู่ในร่างกายของเรานานเกินไป วิธีแก้ไขก็คือ เพิ่มปริมาณน้ำที่ดื่มในแต่ละวัน และเพิ่มการรับประทานอาหารที่มีเส้นใย หรือไฟเบอร์
อุจจาระมีสีดำ สีอาจเป็นสัญญาณเตือนถึงความผิดปกติภายในร่างกาย เช่นมีเลือดออก หากสีที่เห็นเป็นสีเข้ม ไม่เหมือนสีของเลือดสดๆ นั่นอาจจะบ่งบอกได้ว่า เกิดปัญหาในระบบการย่อยอาหาร หรืออาจเป็นผลกระทบจากการรับประทานอาหารที่มีธาตุเหล็ก หรือจากยาบางชนิดที่รับประทานเข้าไป แต่อย่างไรก็ตาม เมื่อพบความผิดปกตินี้ ควรปรึกษาแพทย์
ถ่ายเหลว แต่ไม่ถึงกับท้องเสีย ความผิดปกตินี้ อาจเกิดจากการรับประทานอาหาร ไม่จำเป็นว่าจะเป็นอาหารที่บูดหรือเน่าเสีย แต่เป็นเพียงแค่อาหารบางอย่างที่รบกวนระบบการย่อยของร่างกาย ทำให้ร่างกายสร้างมูก หรือเมือกขึ้นมา และทำให้อุจจาระเหลวกว่าปกติได้ อาหารที่อาจทำให้มีการถ่ายเหลวได้นั้น อาจเป็นอาหารจำพวกนม ไข่ และกลูเตน ก็ได้
อุจจาระมีกลิ่นเหม็นมาก เหม็นกว่าปกติ นั่นอาจะเป็นเพราะอุจจาระนั่น อยู่ในร่างกายนานเกินกว่าที่ควรจะเป็น ยิ่งอยู่นานเท่าไหร่ แบคทีเรียในลำไส้ก็ยิ่งเพิ่มมากขึ้นจากการหมักหมม วิธีแก้ก็คือ การรับประทานอาหารที่มีไฟเบอร์สูง และดื่มน้ำให้เพียงพอ แต่ถ้าลองแก้ไขแล้ว แต่กลิ่นยังคงเหม็นมากอยู่ อาจจะต้องปรึกษาแพทย์ เพราะกลิ่น อาจจะเกิดจากพยาธิ เชื้อไวรัส หรือการอักเสบเนื่องจากติดเชื้อแบคทีเรียก็ได้
อุจจาระมีสีซีด อาจจะต้องตรวจเช็คการทำงานของตับ สีที่เหมาะสมของอุจจาระ คือสีน้ำตาล หากสีซีดเกินไป อาจจะมาจากการที่ตับผลิตน้ำดีได้ไม่เพียงพอ ร่างกายไม่สามารถขจัดสารพิษได้ดีพอ ควรรีบปรึกษาแพทย์
อุจจาระมีเลือดปน อาจมีสาเหตุหลายอย่างเช่น เบ่งมากเกินไป ทำให้เยื่อบุในทวารฉีกขาด กรณีนี้เลือดที่ออกมานั้น จะมีปริมาณไม่มาก คือน้อยกว่าครึ่งช้อนชา และจะรู้สึกเจ็บร่วมด้วย แต่ทั้งนี้ การทีมีเลือดออก ก็อาจมีสาเหตุมาจากริดสีดวงภายใน หรือปัญหาในลำไส้ และระบบการย่อยอาหาร ได้เช่นกัน ซึ่งต้องให้แพทย์ตรวจเช็ค
อุจจาระมีสีเขียวเหมือนสาหร่าย บางครั้งการรับประทานผักใบเขียวมาก ก็ทำให้สีของอุจจาระกลายเป็นสีเขียวได้ แต่ก็มีบ้างเช่นกัน ที่กรณีนี้ เกิดจากการที่อาหารผ่านระบบการย่อยรวดเร็วเกินไป ร่างกายไม่มีเวลาพอในกระบวนการเปลี่ยนสีของอุจจาระให้กลายเป็นสีน้ำตาลปกติ
อุจจาระมีสีน้ำตาล และมีรูปร่างเหมือนกล้วยหอม ใครที่ถ่ายออกมาแบบนี้ ต้องยินดีด้วย เป็นอุจจาระที่ดี ประกอบด้วยน้ำ 75% แบคทีเรียและไฟเบอร์ 25%  ยิ่งถ้าความยาวของอุจจาระประมาณ 1 ฟุต และมีความใหญ่ประมาณหลอดยาสีฟัน นั่นหมายถึงคุณได้ไฟเบอร์เพียงพอ และระบบการย่อยอาหารของคุณก็ทำงานเป็นปกติดี
อุจจาระมีสีฟ้าหรือสีม่วง นั่นน่าจะเป็นเพราะอาหารที่รับประทานเข้าไป สีของอาหารก็ส่งผลต่อสีของอุจจาระได้เช่นกัน ดังนั้น ไม่ต้องวิตกกังวลมากจนเกินไป

 
ต่อจากนี้ไป ก่อนหันไปกดชักโครก ลองกันไปดูอุจจาระของตัวเองดูสักนิด จะช่วยให้เราทราบถึงสุขภาพของตัวเองได้ไม่มากก็น้อยนะคะ เพราะไม่ว่าอย่างไรก็ไม่มีใครรู้จัก และสังเกตความผิดปกติของร่างกายเราเองได้ดีไปกว่าตัวเราเองอย่างแน่นอนค่ะ