เคยได้ยินกันบ้างไหมว่า หลังกินข้าวไม่ควรทำสิ่งนั้นสิ่งนี้ บางเรื่องก็สามารถทำได้ไม่เป็นอะไร แต่จริงๆ แล้วก็มีหลายๆ อย่างเหมือนกันที่ไม่ควรทำหลังกินข้าวอิ่มใหม่ๆ เพราะอาจส่งผลเสียต่อร่างกายโดยที่เราไม่เคยรู้มาก่อน
พฤติกรรมที่ไม่ควรทำทันที หลัง “กินข้าว”


หลังกินข้าวเสร็จไม่ควรนอนราบ
ไม่ว่าจะเป็นนอนเอนหลังจนแทบจะนอนลงไปกับโซฟา/เก้าอี้ หรือการนอนลงไปบนเตียงเลย การนอนทันทีหลังกินอาหาร อาจเพิ่มความเสี่ยงของโรคกรดไหลย้อนได้ ทางที่ดีควรนั่งเฉยๆราว 30 นาทีถึง 1 ชั่วโมงก่อนค่อยเอนหลังจะดีกว่า และไม่ควรกินอะไรก่อนเข้านอน 3-4 ชั่วโมงด้วย

หลังกินข้าวเสร็จไม่ควรออกกำลังกาย
ไม่ควรออกกำลังกายทันทีที่กินอาหารเสร็จใหม่ๆ เพราะอาจเสี่ยงทำให้เกิดอาการ “จุกท้อง” ระหว่างออกกำลังกายได้ แต่ถ้าต้องการออกกำลังกายจริงๆ ควรออกกำลังกายเบาๆ อย่างการเดินช้าๆ สบายๆ เหมือนเดินเล่นได้ โดยการขยับกล้ามเนื้อเบาๆ แบบนี้จะช่วยให้ระดับน้ำตาลในเลือดดีขึ้นด้วย

หลังกินข้าวเสร็จไม่ควรแปรงฟันทันที
โดยเฉพาะการกินอาหารที่มีรสเปรี้ยวจัด เช่น ยำ ส้ม น้ำมะนาว ฯลฯ เพราะอาหารรสเปรี้ยวมักมีส่วนประกอบที่มีฤทธิ์เป็นกรด ที่สามารถทำลายชั้นเคลือบฟันได้ จึงควรงดการใช้แปรงฟันขัดถูฟันผิวเคลือบฟันในช่วงที่สัมผัสกับกรดจากมะนาว ส้ม และอาหารรสเปรี้ยวต่างๆ ไปก่อนสัก 15-30 นาที แล้วค่อยแปรงฟัน เพื่อลดความเสี่ยงจากการทำให้ฟันสึกกร่อน และหลังกินอาหารที่มีรสเปรี้ยว ควรดื่มน้ำ หรือบ้วนน้ำ ให้น้ำชะล้างกรดที่อยู่บนผิวเคลือบฟันออกไปด้วย

ความเชื่อในเรื่อง ห้าม “อาบน้ำ” หลังกินข้าว จริงหรือไม่
ผศ.นพ.ม.ล.ทยา กิติยากร ภาควิชาอายุรศาสตร์ โรคทางเดินอาหารและตับ รพ.รามาธิบดี อธิบายว่า ความเชื่อของเรื่องนี้มาจากที่มีคนบอกว่า การอาบน้ำร้อนทันทีหลังทานอาหาร เลือดอาจจะไปเลี้ยงที่ผิวหนัง มากกว่าจะลงไปช่วยให้ระบบย่อยอาหารในกระเพาะอาหาร หรือลำไส้ให้ทำงานได้อย่างเต็มประสิทธิภาพ ดังนั้นจึงอาจเกิดปัญหาอาหารไม่ย่อย ท้องอืดท้องเฟ้อได้ อย่างไรก็ตาม ถึงแม้ว่าการอาบน้ำร้อนจะทำให้เลือดไปหล่อเลี้ยงที่ผิวหนังมากขึ้นก็จริง แต่จะไม่ได้มากจนทำให้ระบบย่อยอาหารมีปัญหา
ดังนั้น เราจึงสามารถอาบน้ำหลังทานอาหารได้ตามปกติ หากใครมีความกังวล สามารถเลือกอาบน้ำในอุณหภูมิห้อง แทนการอาบน้ำร้อน หรือน้ำอุ่นได้

จริงหรือไม่ ห้ามอาบน้ำหลังทานอาหาร-ออกกำลังกาย
