ตร.ตามรวบบัณฑิตมหาวิทยาลัยชื่อดังคาห้าง กระทำผิดข้อหาหมิ่นเบื้องสูงตามมาตรา112 หลังโพสต์ข้อความไม่เหมาะสมลงในบล็อกส่วนตัว
(6 ส.ค.) เจ้าหน้าที่ฝ่ายสืบสวน สน.บางเขนได้ทำการจับกุมนายนรเวศย์ เศรษฐิวงศ์ อายุ 22 ปี อดีตนักศึกษามหาวิทยาลัยชื่อดังแห่งหนึ่ง ผู้ต้องหาตามหมายจับของศาลอาญา เมื่อปี 2553 ในข้อหาหมิ่นเบื้องสูง หลังสอบสวนพบว่ามีส่วนเกี่ยวข้องกับเนื้อหาที่หมิ่นเหม่ในเว็บไซต์แห่งหนึ่งเมื่อปี 2553 ตามประมวลกฎหมายอาญา มาตรา 112 โดยจับกุมได้ที่บริเวณห้างโรบินสัน ถนนรัชดาภิเษก แขวงและเขตดินแดง กทม. เมื่อเวลาประมาณ 17.00 น. วันที่ 5 สิงหาคมที่ผ่านมา
ทั้งนี้มีรายงานข่าวเพิ่มเติมอีกว่า ผู้ต้องหาได้ถูกนำตัวมายังศาลอาญา ถนนรัชดา โดยมีทนายความ ครอบครัว ทำเรื่องยื่นประกันตัว ใช้หลักทรัพย์เป็นเงินสด 400,000 บาท แต่ยื่นเรื่องไม่ทันเวลาทำการครึ่งวันของศาล ทำให้ต้องนำตัวไปฝากขังที่เรือนจำพิเศษกรุงเทพฯ และทางครอบครัวจะทำเรื่องประกันตัวอีกครั้งในวันจันทร์ที่ 8 สิงหาคม อย่างไรก็ตามในคำร้องขอฝากขังผลัดที่ 1 (6 ส.ค.54-17 ส.ค.54) พนักงานสอบสวนได้คัดค้านการประกันตัวผู้ต้องหาด้วยโดยอ้างว่าเกรงว่าจะหลบหนีหรือไปยุ่งเหยิงกับพยานหลักฐาน
ด้านบิดาของผู้ต้องหา กล่าวว่า บุตรชายเพิ่งเข้ารับปริญญาเมื่อเดือนกรกฎาคมที่ผ่านมา คดีดังกล่าวเกิดขึ้นเมื่อปีที่แล้ว ขณะที่ลูกชายยังเป็นนักศึกษาปีสุดท้ายของมหาวิทยาลัยแห่งหนึ่ง โดยอาจารย์ซึ่งเป็นรองอธิการบดีฝ่ายกิจการนิสิต เป็นผู้แจ้งความดำเนินคดีกับลูกของตน หลังจากได้รับการร้องเรียนจากนิสิตคณะวิศวกรรมศาสตร์ สถาบันเดียวกัน ว่า บุตรชายได้โพสต์ข้อความไม่เหมาะสมลงในบล็อกส่วนตัว
 