Game & Watch
วันนี้ผมขออนุญาตพาเกมเมอร์ทุกท่าน ย้อนอดีต! ไปดักแก่กันสักนิด เอ่อ... คงไม่นิดแล้วล่ะครับ เพราะเราจะย้อนไปประมาณ 30 กว่าปีที่แล้ว ในยุครุ่นๆเดียวกับเครื่องเกมส์ Famicom กันเลย ในสมัยนั้นแค่มีเครื่อง Famicom ก็คิดว่าหรูแล้วใช่ไหมครับ แต่มันก็เป็นเครื่อง TV Game ที่ต้องเล่นกับโทรทัศน์ที่บ้านเท่านั้น ในยุคนั้นจะมีเครื่องเกมส์อีกประเภทหนึ่งครับ เป็นเครื่องเกมส์พกพาสมัยแรกๆเลยก็ว่าได้ เรียกกันว่า Game & Watch ครับ ตอนเด็กๆตอนนั้นไม่ค่อยมีใครรู้จักชื่อแท้จริงของมันกันหรอกครับ เรียกกันว่า "เกมส์กด" ตามที่เขาเรียกกันไปนั่นแหละ มาทราบทีหลังก็ตอนโตแล้วนี่แหละครับ ว่าเขาเรียกว่า Game & Watch ที่เรียกกันชื่อนี้ก็มีที่มาครับ เพราะว่าเกมส์พกพารุ่นนี้เขาสร้างจากเทคโนโลยีแบบเดียวกับนาฬิกาข้อมือดิจิตอลนั่นเอง สมัยนั้นไม่มีฮาร์ดแวร์พลังสูงที่สามารถสร้างกราฟฟิกได้เองเหมือนปัจจุบัน ก็เลยทำเป็นเกมส์ ด้วยการใช้กราฟฟิกเส้นที่ตายตัวในตำแหน่งต่างๆแทนนั่นเอง คล้ายๆนาฬิกาข้อมือดิจิตอล หรือไม่ก็พวกเครื่องคิดเลขนั่นแหละครับ
Game & Watch
Game & Watch ของ Nintendo
Game & Watch
Game & Watch ของ Casio
Game & Watch ที่ดังๆจะมีด้วยกันสองยี่ห้อครับ นั่นก็คือของ Nintendo และของ Casio เกมส์ดังๆจากฝั่งนินเทนโด ถ้าคุณเกิดทันน่าจะเคยเล่นเกมส์ Donkey Kong ของ Game & Watch ไม่ก็เกมส์ ดับเพลิงจาก Mickey Mouse, เกมส์ Popeye ที่เป็นจอภาพแบบพาโนราม่า ซึ่งหรูมากในยุคนั้น และแม้แต่เซลด้าภาค Game & Watch ก็มี ส่วนของ Casio นั้นที่ผมคิดว่าดังสุดๆเลยก็หนีไม่พ้น Western Bar เกมส์คาวบอยยิงแหลก ที่ตอนนี้มีทำเป็น App กลับมาให้เล่นกันอีกครั้งในสมาร์ทโฟนด้วย, ที่สนุกอีกเกมส์ก็มีเกมส์เรือดำน้ำยิงตอปิโด จำได้ว่าเกมส์นี้เป็นอีกเกมส์ที่่แย่งกันเล่นมาก เวลาที่เพื่อนเอามาเล่นกันที่โรงเรียน, เกมส์ลิงปีนต้นมะพร้าวและอื่นๆ ซึ่งเกมส์กดของ Casio ที่มาในรูปของเครื่องเกมส์เลยจะมีไม่ค่อยเยอะนัก แต่ที่เยอะกว่าจะเป็นเกมส์ในรูปแบบนาฬิกาข้อมือแทน ก็ของตาย Casio เค้าผลิตนาฬิกาขายนี่เนอะ!
Game & Watch
เกมส์ Popeye ใช้จอภาพสะท้อนจากด้านบนแบบพาโนราม่า
Game & Watch
เกมส์เรือดำน้ำสุดมันส์ ยิงได้ทั้งตอปิโดและมิซไซล์
Game & Watch
ที่นาฬิกาข้อมือของ Casio ก็มีเกมกดเหมือนกัน
แม้ว่าเวลาจะล่วงเลยผ่านไปเข้าสู่ช่วงปี 90s แต่ความนิยมในเครืองเกมส์แนว Game & Watch ก็ไม่ได้ลดลงเท่าไหร่นะครับ มันก็เหมือนกับของเล่นชิ้นหนึ่งที่พกพาได้สะดวก และมีราคาไม่แพง เมื่อเทียบกับการมาของ Gameboy เครื่องพกพาแบบเสียบตลับรุ่นแรกจากนินเทนโด ที่ราคาค่อนข้างสูง บรรดาบริษัททำของเล่นต่างๆ อย่าง Bandai, Tomy เองก็เคยทำเครื่อง Game & Watch ออกมาขายเหมือนกัน อย่างเช่นเกมส์ Dragonball, เกมส์เซนต์เซย่า ฯลฯ ซึ่งในตอนแรกที่ Bandai ยังไม่หันมาสร้าง Game & Watch นั้นทางนินเทนโดเอาลิขสิทธิ์ของการ์ตูนดังอย่างหนูน้อยอาราเร่ ไปทำเป็นเกมส์เอง และได้รับความนิยม ทาง Bandai ก็เลยทำบ้าง
Game & Watch
Game & Watch
Game & Watch
สามเกมกดระดับเทพจาก Bandai ในยุคปี 90s
หลังจากเข้าสู่ปี 2000 Game & Watch ก็ดับไปจากวงการเกมส์ และเข้าสู่ยุคของเครื่องเกมส์พกพาอย่างเต็มตัวแล้ว แต่ Game & Watch ก็ยังคงแฝงตัวอยู่ตามนาฬิกาหรือเครื่องคิดเลขอยู่บ้าง ที่เราๆเคยเห็นก็เช่นเกมส์ Tetris หรือเกมส์ชกมวยในเครื่องคิดเลขนั่นเอง ส่วน Game & Watch เครื่องแท้ๆจาก Nintendo, Casio หรือของ Bandai ตอนนี้นับว่าเป็น Rare Item ไปแล้วครับ มีนักสะสมที่เก็บรักษาเครื่องพวกนี้ในสภาพดีๆ เอามาขายกันใน Ebay และ Amazon เครื่องหนึ่งตกราคาเกือบ $60 หรือเกือบๆ 2,000 บาทกันเลย ทั้งๆที่สมัยนั้นราคาเครื่องละไม่กี่ร้อยบาทเอง
สำหรับใครที่อยากนึกถึงอดีตก็ไปเล่น Game & Watch เวอร์ชั่นแฟลชเกมส์ได้ที่เว็บนี้ครับ http://pica-pic.com/ เค้าทำเป็นรูปเครื่องเกมส์ของจริงเลย มีฟังค์ชั่นใช้งานเหมือนจริงเป๊ะๆ พับฝาเครื่องก็ยังมี
Game & Watch
Game & Watch
ยุคท้ายๆของเกมกด มันกลายเป็น Tetris ไม่ก็ในเครื่องคิดเลขนี่แหละครับ