     ปัจจุบันรถยนต์รุ่นใหม่ๆนับตั้งแต่อีโคคาร์ขึ้นมา ก็มักติดตั้งฟังก์ชั่นไฮเทคล้ำๆจากโรงงานมาให้เป็นอุปกรณ์มาตรฐาน เพื่อดึงดูดลูกค้าให้พิจารณาซื้อได้ง่ายยิ่งขึ้น

     ยกตัวอย่างเช่นปุ่มสตาร์ทเครื่องยนต์ ที่เมื่อก่อนมีเฉพาะในซุปเปอร์คาร์หรูๆเท่านั้น แต่ปัจจุบันแทบจะอุปกรณ์พื้นฐานของอีโคคาร์ไปแล้ว หรือแม้กระทั่งระบบควบคุมเถียรภาพ (ESP, ESC, VSA หรืออื่นๆตามแต่ละผู้ผลิตจะเรียก) ต่อไปในอนาคตก็จะกลายเป็นฟังก์ชั่นมาตรฐาน เช่นเดียวกับระบบเบรก ABS อย่างแน่นอน
     แต่ยังมีฟังก์ชั่นอีกหลายอย่างที่รถรุ่นใหม่ๆ ในปัจจุบันติดตั้งมาให้หมดแล้ว แต่กลับถูกมองข้ามไปอย่างน่าเสียดาย ซึ่งหากลองกลับไปใช้งานดู ก็จะพบว่ามันมีประโยชน์อย่างน่าเหลือเชื่อ ทีมงาน Sanook!Auto ขอยกตัวอย่างให้ 4 ข้อ ลองไปดูว่ามีอะไรกันบ้าง?


     1. ระบบปรับความดังเครื่องเสียงตามความเร็ว
     ระบบนี้เชื่อว่าเป็นฟังก์ชั่นที่หลายคนมองข้ามไป ก็แหม.. บางทีเราก็ไม่รู้หรอกว่าเสียงมันดังขึ้นมากน้อยแค่ไหน แต่ฟังก์ชั่นดังกล่าวถือว่ามีประโยชน์ไม่น้อย เพราะไม่ต้องมานั่งปรับระดับเสียงให้วุ่นวาย ถ้าเราขับรถเร็วขึ้น เสียงวิทยุก็จะค่อยๆดังขึ้นตามความเร็วนั่นเอง
     โดยส่วนใหญ่แล้วฟังก์ชั่นนี้จะมีระดับการตอบสนองต่อความเร็วให้เลือก ซึ่งก็ขึ้นอยู่กับว่าเสียงรบกวนจากภายนอกของรถคุณมากน้อยแค่ไหน หากปรับให้อยู่ในระดับพอดีๆ จะทำให้เราได้ยินเสียงจากวิทยุคงที่อยู่ตลอดเวลา ไม่ว่ารถจะหยุดนิ่ง หรือเคลื่อนที่ก็ตาม
 

     2. ระบบไล่ฝ้ากระจกหลัง/กระจกมองข้าง
     ในฤดูฝนที่อากาศครึ้มฟ้าครึ้มฝนแบบนี้ อาจทำให้เกิดฝ้าเกาะกระจกรถได้ง่ายขึ้น เนื่องจากอุณหภูมิภายนอกและภายในรถไม่เท่ากัน ซึ่งระบบไล่ฝ้าจะช่วยให้ผู้ขับขี่มีทัศนวิสัยดียิ่งขึ้นโดยเฉพาะอย่างยิ่งเวลากลางคืน แต่หากเป็นรถรุ่นแพงๆหน่อยก็จะมีระบบไล่ฝ้ากระจกมองข้างมาให้ด้วย รู้อย่างนี้แล้วก็อย่าลืมใช้กันล่ะ
     แต่ระวังหน่อยสำหรับรถบางคันที่ไม่มีระบบตัดการทำงานอัตโนมัติ เนื่องจากหากเปิดทิ้งไว้นานเกินไป อาจทำให้กระจกแตกได้ ทางที่ดีถ้าฝ้าเริ่มจางลงแล้ว ก็ปิดสวิตช์ไปได้เลย
 

     3. ปุ่มปิดการทำงานถุงลมนิรภัย
     มาถึงข้อนี้หลายคนคงสงสัยว่าเอ.. ถุงลมนิรภัยทำงานได้ปกติมันก็ดีอยู่แล้ว จู่ๆจะไปปิดมันทิ้งเสียทำไม
     รถยนต์บางรุ่นจะมาพร้อมฟังก์ชั่นปิดการทำงานถุงลมนิรภัยฝั่งผู้โดยสาร เนื่องจากตัวถุงลมเองอาจก่อให้เกิดอันตรายต่อเด็กเล็กที่นั่งโดยสารอยู่เบาะหน้าได้ โดยเฉพาะกรณีที่ติดตั้งเบาะนั่งสำหรับเด็กไว้ด้านหน้าแล้วหันหลังออก (จากภาพข้างล่างลองคิดดูว่าถ้าถุงลมระเบิดขึ้นมา ตัวเด็กเองจะได้รับบาดเจ็บขนาดไหน)
 

     ดังนั้น รถหลายคันจึงมีสวิตช์สำหรับปิดการทำงานของถุงลมดังกล่าวเพื่อความปลอดภัย ส่วนจะอยู่ตรงไหนก็หาได้จากคู่มือรถแต่ละรุ่นเลย แต่หากรถคันใดไม่มีสวิตช์ปิด ก็มักจะมีสติ๊กเกอร์ระบุว่าห้ามติดตั้งเบาะนั่งสำหรับเด็กไว้ด้านหน้าแทน
 

     4. ลืมว่าฝาถังน้ำมันอยู่ข้างไหน บอกได้ไม่ยาก
     หลายคนคงเคยลืมเสียสนิทว่าฝาถังน้ำมันของรถตัวเองอยู่ด้านไหนกันแน่ โดยเฉพาะกับใครที่มีรถหลายคัน แต่ไม่ต้องงงไปครับ เพราะหากสังเกตให้ดี จะเห็นว่าบริเวณด้านข้างของสัญลักษณ์รูปหัวจ่ายน้ำมัน จะมีลูกศรเล็กๆชี้อยู่ บ่งบอกว่าฝาถังน้ำมันของเราอยู่ฝั่งที่ลูกศรชี้ไปหานั่นเอง
 
     หวังว่าคงจะมีประโยชน์สำหรับคุณผู้อ่านไม่มากก็น้อยนะครับ
 
     ที่มาภาพ Opel France
 
 