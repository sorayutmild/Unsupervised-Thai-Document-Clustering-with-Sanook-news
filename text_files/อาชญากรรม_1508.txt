2 หนุ่มไทย หวังดีช่วยสาวร้านคาราโอเกะ จ.ชลบุรี ถูกแก๊งก่อสร้างชาวกัมพูชาจับนม โดนรุมยำอาการสาหัส
ผู้สื่อข่าวรายงานว่า (4 ธ.ค.) สภ.บางละมุง จ.ชลบุรี รับแจ้งว่าเกิดเหตุกลุ่มแรงงานต่างด้าวชาวกัมพูชารุมทำร้ายคนไทยได้รับบาดเจ็บ 2 ราย บริเวณหน้าร้านวังค้างคาว คาราโอเกะ ตรงข้ามโรงบำบัดน้ำเสียเมืองพัทยา (หนองใหญ่ซอย8 ) ม.6 ต.หนองปรือ อ.บางละมุง จ.ชลบุรี โดยผู้บาดเจ็บทราบชื่อ นายจรูญรัตน์ โตปาน อายุ 30 ปี และอีกรายไม่ทราบชื่อ อายุประมาณ 30 ปี ทั้ง 2 รายมีบาดแผลถูกทุบตีที่ศีรษะและใบหน้าจนเป็นแผลฉกรรจ์อาการสาหัส 
สอบสวนผู้เห็นเหตุการณ์ทราบว่า ก่อนเกิดเหตุมีแก๊งก่อสร้างชาวกัมพูชา ซึ่งมีหัวหน้าแก๊งชื่อนายเสือ พร้อมกับพรรคพวกในแก๊งประมาณ 6 คนเข้ามาเที่ยวดื่มเหล้าที่ร้านจนเมามาย และหนึ่งในแก๊งซึ่งมีอาการเมามายได้ก่อเหตุกระทำอนาจารโดยการจับหน้าอกของ น้องแป้ง หญิงสาวพนักงานในร้าน ขณะเกิดเหตุนั้น นายจรูญรัตน์ ผู้บาดเจ็บ และเพื่อนนั่งดื่มเหล้าอยู่ในร้านเห็นเข้าจึงหวังดีเข้าไปช่วยเหลือน้องแป้ง ทำให้แก๊งก่อสร้างชาวกัมพูชาที่ก่อเหตุไม่พอใจเกิดการทะเลาะชกต่อยกันขึ้น จากนั้นแก๊งก่อสร้างชาวกัมพูชาก็ได้ลากตัว นายจรูญรัตน์ และเพื่อน ออกมาจากร้านและใช้อาวุธไม้หน้าสามและก้อนอิฐรวมถึงเหล็กแป๊ปทุบตีอย่างป่าเถื่อน จนทั้ง 2 คนอาการสาหัสนอนจมกองเลือดอยู่ข้างร้านโดยไม่มีใครกล้าเข้าไปช่วยเหลือ หลังก่อเหตุแก๊งก่อสร้างชาวกัมพูชาก็แยกย้ายวิ่งหลบหนีเข้าไปในแค้มป์ที่พักคนงานก่อสร้างที่อยู่ใกล้ๆกับร้านคาราโอเกะ
ต่อมา เจ้าหน้าที่ได้ไปเข้าตรวจสอบแคมป์ที่พักดังกล่าว แต่ไม่พบแก๊งก่อสร้างชาวกัมพูชาที่ร่วมกันก่อเหตุทำร้ายร่างกายคนไทยจนได้รับบาดเจ็บสาหัสที่หลบหนีไปก่อน พบเพียงแรงงานต่างด้าวที่หลบหนีเข้ามาทำงานโดยไม่ได้รับอนุญาตจำนวน 12 คน  โดยทางเจ้าหน้าที่ตำรวจจะได้เร่งติดตามจับกุมตัวมาดำเนินคดีตามกฎหมายโดยเร็วที่สุด