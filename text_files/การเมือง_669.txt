วันนี้ ( 24 เมษายน) รายงานข่าวจากสำนักงานตำรวจแห่งชาติ (ตร.) เปิดเผยว่า พล.ต.อ.อดุลย์ แสงสิงแก้ว ผู้บัญชาการตำรวจแห่งชาติ (ผบ.ตร.) ยอมรับว่ามีการโยกย้าย พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล (ผบช.น.) ไปเป็นผู้บัญชาการตำรวจภูธรภาค 5 (ผบช.ภ.5)
นอกจากนี้ รายงานข่าวแจ้งว่า รายชื่อผู้ที่จะถูกเสนอในการโยกย้ายครั้งนี้ยังมี พล.ต.ท.จงเจตน์ อาวเจนพงษ์ นายแพทย์ใหญ่ ขึ้นเป็นผู้ช่วย ผบ.ตร. แทนตำแหน่งที่ว่างอยู่ของ พล.ต.ท.เอกรัตน์ และแต่งตั้งให้ พล.ต.ต.ณรงค์ศักดิ์ เสาวคนธ์ รองนายแพทย์ใหญ่ (สบ7) ขึ้น เป็นแพทย์ใหญ่ (สบ8) 
พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล (ผบช.น.) ไปเป็นผู้บัญชาการตำรวจภูธรภาค 5 (ผบช.ภ.5) และให้ พล.ต.ท.สุเทพ เดชรักษา ผบช.ภ.5 สไลด์เป็น ผบช.น. โดยกำหนดนัดประชุมคณะกรรมการคัดเลือกผู้เหมาะสมในวันศุกร์ที่ 25 เมษายนนี้ เวลา 09.00 น. ที่สำนักงานตำรวจแห่งชาติ โดยมีนายนนทิกร กาญจนะจิตรา เลขาธิการคณะกรรมการข้าราชการพลเรือน (ก.พ.) เป็นประธาน ก่อนจะนำรายชื่อที่ผ่านการเห็นชอบเสนอบรรจุเข้าเป็นวาระการแต่งตั้งข้าราชการตำรวจ ในการประชุมคณะกรรมการข้าราชการตำรวจ ที่มี พล.ต.อ.ประชา พรหมนอก ปฏิบัติหน้าที่รองนายกรัฐมนตรีเป็นประธานในวันที่ 30 เมษายนนี้
สำหรับ พล.ต.ท.คำรณวิทย์ ธูปกระจ่าง ผบช.น. เจ้าของสโลแกน มีวันนี้เพราะพี่ให้ เคยเป็นข่าวครึกโครมกรณีที่เปิดห้องทำงาน แล้วมีภาพที่ พ.ต.ท.ทักษิณ ชินวัตร อดีตนายกรัฐมนตรี กำลังติดยศให้ พล.ต.ท.คำรณวิทย์ พร้อมกับมีข้อความบนภาพว่า "มีวันนี้ เพราะพี่ให้" ทำให้ถูกฝ่ายตรงข้ามกับรัฐบาล วิพากษ์วิจารณ์ว่าไม่เหมาะสม ซึ่ง พล.ต.ท.คำรณวิทย์ ธูปกระจ่าง ยืนยันว่าการประดับยศเป็นประเพณี และเป็นการให้เกียรติกับตำรวจรุ่นพี่ที่นับถือโดยไม่มีเจตนาอย่างอื่น 
พล.ต.ท.คำรณวิทย์ หรือบิ๊กแจ๊ส เกิดเมื่อวันที่ 22 สิงหาคม พ.ศ. 2495 มีชื่อเล่นว่า แจ๊ด เป็นนักเรียนนายร้อยตำรวจรุ่นที่ 30 เริ่มเข้ารับราชการตำรวจตั้งแต่ปี 2528 
ด้านชีวิตครอบครัว พล.ต.ท.คำรณวิทย์ แต่งงานกับ ดร.ศรีปริญญา ธูปกระจ่าง มีบุตรด้วยกัน 2 คน เป็น ชาย 1 หญิง 1 ซึ่งในปัจจุบันนี้ บุตรทั้ง 2 ของ พล.ต.ท.คำรณวิทย์ แต่งงานแล้ว