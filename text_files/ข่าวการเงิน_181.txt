คงไม่มีใครโชคดีไปกว่านักแสดงสาวมากความสามารถอย่าง มิน พีชญา วัฒนามนตรี อีกแล้วล่ะ เพราะนอกจากเรื่องความรัก และคิวงานแสดงจะพุ่งแล้ว อีกหนึ่งอย่างที่เธอกำลังสานต่อนั้น คือ กิจการครอบครัวที่เพิ่งเปิดตัวไปไม่นานอย่าง ห้างสรรพสินค้าขายวัสดุก่อสร้าง จังหวัดขอนแก่น ที่เจ้าตัวเปิดเผยผ่านรายการ FOLLOW ของ วู้ดดี้ ว่าใช้เงินลงทุนกว่า 500 ล้านบาทสร้างขึ้นมา และเพิ่งเปิดสาขา 2 ไปได้ไม่นานนี้ด้วย
อาณาจักรกว่า 500 ล้านบาท ของครอบครัว มิน พีชญา ขายวัสดุก่อสร้างตั้งแต่งานเล็กไปจนถึงงานใหญ่ภายใต้ชื่อ “SCG Home Solution Maxhome” โดย Sanook! Money ได้ตรวจสอบข้อมูลจากกรมพัฒนาธุรกิจการค้า กระทรวงพาณิชย์ พบว่า ห้างฯ ดังกล่าวถูกจดทะเบียนภายใต้ชื่อบริษัท แม็กซ์โฮม แอนด์ เดคคอร์ จำกัด ส่วนผลประกอบการแต่ละปีที่ผ่านมาถือว่าไม่ธรรมดาเลยจริงๆ
บริษัท แม็กซ์โฮม แอนด์ เดคคอร์ จำกัด จดทะเบียนเมื่อวันที่ 22 กุมภาพันธ์ 2556 โดยมีรายชื่อคณะกรรมการดังนี้

นางกาญจนา วัฒนามนตรี
นายสุพัฒน์ วัฒนามนตรี
นายวทัญญู วัฒนามนตรี
นางสาวพีชญา วัฒนามนตรี
นางลภัสรดา วัฒนามนตรี

ดำเนินธุรกิจค้าปลีกวัสดุก่อสร้างอื่นๆ ปัจจุบันมีทุนจดทะเบียน 10 ล้านบาท โดยมีผลประกอบการย้อนหลังดังต่อไปนี้

ปี 2557 รายได้ 42.6 ล้านบาท กำไร 28,859 บาท
ปี 2558 รายได้ 189 ล้านบาท กำไร 530,626 บาท
ปี 2559 รายได้ 206 ล้านบาท กำไร 646,855 บาท
ปี 2560 รายได้ 165 ล้านบาท กำไร 392,575 บาท

รายได้ตลอด 4 ปีที่ผ่านมา บอกได้คำเดียวว่าสาวมิน พีชญา สวยและแพงมาก