เมื่อเวลา 17.00 น. วันที่ 5 กรกฎาคม ผู้สื่อข่าวรายงานว่า ที่วัดเทพลีลา ศาลา 2 ที่จัดงานฌาปนกิจศพ นายสมยศ สุธางค์กูร อดีตเจ้าของพระราม 9 คาเฟ่ ที่ถูกยิงเสียชีวิต บริเวณลานจอดรถเฮงหูฉลาม เมื่อวันที่ 29 มิถุนายน ที่ผ่านมา เป็นไปด้วยความโศกเศร้า
ภายในงานมีกลุ่มญาติ คนสนิทนายสมยศ รวมถึงบุคคลในวงการตลก อาทิ ดู๋ ดอกกระโดน / เหลือเฟือ จ๊กม๊ก / นายยศวริศ ชูกล่อม หรือ เจ๋ง ดอกจิก / โย่ง เชิญยิ้ม / ยาว อยุธยา มาร่วมไว้อาลัย
นอกจากนี้ นางชัญญานุช และ นายณัฐพล กันทะยอม ภรรยาอีกคนของนายสมยศและบุตรชาย เดินทางมาร่วมงานด้วย
ขณะที่ นายณัฐพล เปิดเผยว่า เสียใจที่บิดาเสียชีวิต และที่ผ่านมาไม่เคยมีปัญหาอะไรกับบิดา แต่ตัวเองไม่อยากพูดอะไรมาก ส่วนที่ถูกพาดพิงว่าตัวเองมีปัญหาขัดแย้งกับบิดา ยืนยันไม่ใช่ความจริง แต่ไม่อยากแก้ต่างอะไร เพราะพูดไปก็ไม่จบยิ่งพูดก็ยิ่งยาว จะให้ตัวเองไปจุดธูปสาบานที่ใดก็ได้ว่าไม่เกี่ยวข้องกับการตายของบิดา
ส่วนที่นางสาวณัฐธิดา สุธางค์กูร ลูกสาวนายสมยศ ซึ่งเป็นพี่สาวต่างมารดา พาดพิงถึงตัวเองก็ไม่ทราบว่าคิดอะไรอยู่ และไม่ขอเปิดเผยรายละเอียดข้อมูล ที่ให้การกับตำรวจไปก่อนหน้านี้
ด้านนางชัญญานุช เปิดเผยว่า ที่ผ่านมาไม่เคยมีปัญหาอะไร และเสียใจที่ลูกชายถูกพาดพิง โดยรู้สึกว่าทางครอบครัวไม่ปลอดภัย จึงได้ทำหนังสือร้องขอความเป็นธรรมต่อ ผู้อำนวยการเบาะแส ไปแล้ว แต่ไม่เปิดเผยรายละเอียด หลังจากนั้นทั้งสองคนได้รีบเดินทางออกจากวัดไปทันที
ส่วน นางรัศมี และนางสาวณัฐธิดา ภรรยาและบุตรสาวของนายสมยศ ยังอยู่ในอาการโศกเศร้า และไม่ขอให้ข้อมูลใดๆ กับสื่อมวลชน