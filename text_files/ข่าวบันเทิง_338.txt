นับเป็นความสูญเสียครั้งยิ่งใหญ่ของครอบครัว "เบลล่า ราณี" หลังจากคุณพ่อ "อาโนลด์ แคมเปน" วัย 77 ปี เสียชีวิตลงอย่างสงบด้วยโรคมะเร็ง เมื่อช่วงเช้าที่ผ่านมา (22 พ.ค.) หลังเข้ารับการรักษาตัวอยู่โรงพยาบาล
โดยในวันเดียวกันนี้ เบลล่าและครอบครัว ได้ทำพิธีฝังศพตามประเพณีของศาสนาอิสลาม ณ มัสยิดประชาสัมพันธ์ จ.ปทุมธานี เนื่องจากคุณพ่ออาโนลด์นับถือศาสนาอิสลาม ส่วนเบลล่านับถือพุทธตามคุณแม่ ทั้งนี้ บรรยากาศภายในพิธีเต็มไปด้วยความเศร้าโศก สาวเบลล่าในชุดขาวได้ทำพิธีอาบน้ำญะนาซะฮฺให้กับคุณพ่อ ก่อนที่จะร่ำไห้กอดคุณแม่ด้วยความอาลัย
นอกจากนี้ ในช่วงหัวค่ำที่ผ่านมา สาวเบลล่าได้โพสต์ภาพคุณพ่อสีหน้ายิ้มแย้ม พร้อมโพสต์ข้อความที่ทั้งซาบซึ้งและสะเทือนใจว่า...
"ผู้ชาย ที่มีแต่ความสดใสให้ลูกเสมอ ไม่ว่าลูกจะทำอะไร อยู่ที่ไหน กำลังใจจากพ่อจะมาถึงลูกในทุกๆ ที่. ตอนนี้ พ่อไม่ต้องห่วงแล้วนะ ไปเที่ยวให้สนุก ไปทุกๆ ที่ ที่พ่ออยากไป หนูจะดูแลแม่เอง หนูโตแล้ว หนูดูแลตัวเองได้ พ่อไม่ต้องห่วงนะคะ. You'll always be here, in my mind. Don't worry just be happy as you always do. Keep smiling!"
ขอบคุณภาพจาก เฟซบุ๊ก บังฮาดิษ ข่าวเบื้องหลังคนกู้ภัย , อินสตาแกรม bellacampen