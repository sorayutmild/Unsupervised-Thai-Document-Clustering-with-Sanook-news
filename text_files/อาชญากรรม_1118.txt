(22 ต.ค.) จากกรณีนายจักรกฤษณ์ พณิชย์ผาติกรรม อดีตนักแม่นปืนทีมชาติไทย ที่ถูกยิงเสียชีวิต เมื่อหัวค่ำวันที่ 19 ตุลาคม ที่ผ่านมานั้น ความคืบหน้าของคดี ตำรวจได้ตรวจสอบวิถีกระสุนแล้ว มั่นใจว่ามือปืนจะต้องเป็นมืออาชีพแน่นอน เพราะกระสุนทั้ง 6 นัดเข้าจุดสำคัญทั้งสิ้น สำหรับภาพวงจรปิดที่จับภาพคนร้ายได้ทั้งจุดภายในซอยบ้านและใกล้ที่เกิดเหตุ ซึ่งมีความชัดเจนพอสมควร จึงส่งให้กลุ่มแฟนพันธุ์แท้รถจักรยานยนต์ตรวจสอบรถและรุ่นให้ชัดเจนยิ่งขึ้น ในเบื้องต้นยืนยันได้ว่าคนร้ายใช้จักรยานยนต์ขนาดใหญ่แน่นอน และตำรวจเชื่อว่า นายจักรกฤษณ์ รู้ตัวว่ากำลังถูกปองร้าย จึงมีการเปลี่ยนที่พักบ่อยครั้ง
ส่วนประเด็นการสังหารทางกองปราบปรามยังไม่ตัดทิ้งประเด็นใดๆออกไป รวมทั้งกรณีความขัดแย้งที่เกิดขึ้นกับทางสมาคมกีฬายิงปืนแห่งประเทศไทย โดยนายจักรกฤษณ์ได้เคยร้องต่อศาลปกครองกรณีที่มีการทุจริตเกิดขึ้นภายในสมาคมดังกล่าว นายอธิปรัฐ กาญจนสุวรรณ นายกสมาคมยิงปืนกล่าวถึงกรณีความขัดแย้งในสมาคมยิงปืนว่า ความขัดแย้งในสมาคมเป็นเรื่องปกติ การทะเลาะวิวาทมีบ่อยครั้ง ไม่ใช่เฉพาะ เอ็กซ์ เท่านั้น แต่หลายคนก็มีปัญหากันแต่ก็จบลงด้วยดี และปัญหาไม่ได้ร้ายแรงจนจะสามารถเป็นปมสังหารได้ อย่างไรก็ตาม เรื่องความขัดแย้งดังกล่าวเกิดขึ้นมานานแล้ว โดยก่อนเสียชีวิตก็เตรียมเดินเรื่องนำนายจักรกฤษณ์กลับมาเป็นนักกีฬาทีมชาติเช่นเดิม แต่มาเกิดเหตุเสียก่อน
ทั้งนี้ เพื่อนสนิทของ เอ็กซ์ จักรกฤษณ์ เผยว่า ตลอดสองสัปดาห์ที่ผ่านมาได้พูดคุยกับเพื่อนอยู่ตลอด โดยผู้ตายเล่าปัญหาให้ฟังอยู่เพียงเรื่องเดียวเท่านั้น และตนเองได้แจ้งต่อพนักงานสอบสวนไปแล้ว แต่ไม่ขอเปิดเผยเพราะมีผลต่อรูปคดี
อย่างไรก็ตามที่มีกระแสข่าวว่า พนักงานสอบสวนจะเชิญ นายสรยุทธ์ สุทัศนะจินดา พิธีกรชื่อดัง ไปสอบปากคำ เนื่องจากมีความสนิทสนมและพบปะกันกับผู้ตายเป็นการส่วนตัวบ่อยครั้ง ซึ่งนายสรยุทธ์เผยในรายการเรื่องเล่าเช้านี้ ว่านายจักรกฤษณ์ไม่เคยเล่าเรื่องปัญหาขัดแย้งกับใคร แค่ปรึกษาปัญหาชีวิตครอบครัวเท่านั้น 