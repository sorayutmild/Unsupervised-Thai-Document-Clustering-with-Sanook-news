พล.ร.ท.ประชาชาติ ศิริสวัส​ดิ์ รองเสนาธิการทหารเรือ​และโฆษกกองทัพเรือ​ กล่าวถึงกรณีกำลังพลสหรัฐ ที่มารวมตัวกันที่พัทยาว่า เป็นผลมาจากการฝึกชื่อ Hanuman Guardian 2020​ กับกองทัพบกไทย ที่ทางฝ่ายสหรัฐ ได้แจ้งยกเลิกการฝึกแล้วเมื่อวันที่ 3 เม.ย.ที่ผ่านมา ทำให้กำลังพลใช้พื้นที่พัทยา เป็นที่นัดหมายคอยการส่งกลับทางเรือเนื่องจากมีเครื่องมือยุทโธปกรณ์ที่จะต้องลำเลียงกลับจำนวนหนึ่ง
สำหรับ การฝึก Hanuman Guardian 2020 ช่วง ก.พ.-17 พ.ค.63 มีกำลังพลสหรัฐมาร่วมฝึก กระจายอยู่ตามกองทัพภาคต่างๆ ซึ่งเมื่อวันที่ 3 เม.ย.63 ฝ่ายสหรัฐ ได้แจ้งขอยกเลิกการฝึก โดยฝ่ายไทยได้ทราบว่าอาจมีอากาศยานหรือจะมีเรือมารับทั้งกำลังพลและยุทโธปกรณ์กลับต่อไป
พล.ร.ท.ประชาชาติ กล่าวว่า ส่วนการจัดการเคลื่อนย้ายกำลังพลและอาวุธเพื่อเตรียมการเดินทางกลับ ยังไม่ทราบรายละเอียด เนื่องจากเพิ่งได้รับแจ้งวันนี้เช่นกัน ขณะนี้อยู่ระหว่างการประสานกับกระทรวงต่างประเทศ เพื่อจะขออนุญาตให้ อากาศยาน หรือเรือบรรทุกของสหรัฐเข้ามารับกำลังพลและยุทโธปกรณ์ เนื่องจากขณะนี้อยู่ในพระราชกำหนดฉุกเฉินจึงต้องมีขั้นตอนมากกว่าปกติ