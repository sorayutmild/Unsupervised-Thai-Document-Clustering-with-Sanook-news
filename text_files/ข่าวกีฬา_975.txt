หลังจากที่กลายเป็นข่าวมาอย่างยาวนานเกี่ยวกับเรื่องการตัดสินใจขอเปลี่ยนสัญชาติของ "โค้ชเช" เช ยอง-ซอก หัวหน้าผู้ฝึกสอนเทควันโดทีมชาติไทย ที่มีอยากเป็นคนไทยเต็มตัว และมีความต้องการอยากใช้ชีวิตที่เหลืออยู่ในประเทศไทยซึ่งที่ผ่านมามีประเด็นให้พูดถึงอยู่ตลอด นั่นก็คือเรื่องการขอสัญชาติไทยที่คาราคาซังมานาน ทั้งจากเรื่องครอบครัว และข้อกฎหมายของทั้งสองชาติ ที่มีกฎว่าต้องสละสัญชาติเดิมก่อน ไม่สามารถถือ 2 สัญชาติพร้อมกันได้นั้นล่าสุด ผศ.พิมล ศรีวิกรม์ นายกสมาคมกีฬาเทควันโดแห่งประเทศไทย ได้แย้มว่า โค้ชเชได้ติดต่อกับทางสมาคมฯ ก่อนจะบอกว่าได้ตัดสินใจแล้วในการขอถือสัญชาติไทย และต้องการให้สมาคมฯ ช่วยเดินเอกสารการขอสัญชาติ ซึ่งนับเป็นข่าวดีของทีมเทควันโดไทยเป็นอย่างมากด้าน โค้ชเช ในวัย 46 ปี เผยว่า "คิดหนักมานานมากสำหรับเรื่องนี้ ก่อนหน้านี้เป็นห่วงคุณย่าที่อยู่เกาหลีใต้ แต่ตอนนี้หมดห่วงแล้ว ส่วนครอบครัวที่เกาหลีใต้ก็เข้าใจด้วยเช่นกัน""ผมมาอยู่ประเทศไทยเกือบ 20 ปี อยากสร้างชีวิตใหม่ที่ไทย เพราะภรรยากับลูกชายก็มาใช้ชีวิตที่นี่ด้วยกัน ส่วนนักกีฬา ก็รักและเคารพกันเหมือนพ่อ-ลูก ผมตัดสินใจแล้วว่าอยากได้สัญชาติไทย ผมอยากเป็นคนไทยแล้ว ผมอยากได้เหรียญทองโอลิมปิกในฐานะโค้ชชาวไทย ไม่ใช่เป็นคนเกาหลีใต้ที่พานักกีฬาไทยคว้าเหรียญทอง"สำหรับชื่อไทยอย่างเป็นทางการของ หัวหน้าทัพจอมเตะทีมชาติไทย นั่นก็คือ "ชัยศักดิ์" ที่แปลว่า ผู้มีชัยชนะและศักดิ์ศรีที่ยิ่งใหญ่ โดยชื่อนี้ได้รับการตั้งจากพระเกจิดังแห่งหนึ่งตั้งแต่เมื่อปี 2554 ซึ่ง "โค้ชเช" ชื่นชอบเพราะเป็นพยัญชนะตัวเดิม ช.ช้าง จากคำย่อที่ทุกคนเรียกประจำนั่นคือ "โค้ชเช" นั่นเอง
