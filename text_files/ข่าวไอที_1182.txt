Review: Samsung Galaxy Tab 7.0 Plus แท็บเล็ตตัวเล็กสเปคแรง แจ่มทั้งเล่น ทั้งโทร !! ตอนที่ 1เคยคิดบ้างไหมครับว่า การพกแท็บเล็ตหน้าจอใหญ่ๆ เนี่ยมันค่อนข้างลำบากเหมือนกันนะ เพราะบางทีเราเองก็อยากจะพกพาอะไรง่ายๆ ไม่อยากแบกกระเป๋าพะรุงพะรัง อยากไปเที่ยวแบบมือว่างๆ เสื้อยืดกางเกงยืนธรรมดาๆ บ้างอะไรบ้าง เผื่อบางทีการไปนั่งรอเพื่อนที่นัดไว้ หรืออยู่บนรถไฟฟ้าก็อยากจะหาอะไรเล่นฆ่าเวลา จะให้มานั่งเพ่งจอมือถือจอเล็กๆ ก็ปวดตาอีก แต่ถ้าพกแท็บเล็ตเครื่องใหญ่ๆ มา ก็ต้องลำบากพกโทรศัพท์อีกเครื่องหนึ่ง ลำบากเข้าไปใหญ่ ดังนั้นทางผู้ผลิตแท็บเล็ตจึงเล็งเห็นว่า ยังมีตลาดของผู้ที่ต้องการแท็บเล็ตหน้าจอไม่ใหญ่มาก และยังสามารถโทรเข้าออกได้อีกด้วย อย่างเช่น Samsung Galaxy Tab 7.0 Plus ตัวใหม่ล่าสุดที่ทาง TechXcite จะมารีวิวให้ท่านทราบกันในวันนี้ครับว่ามันดีไม่ดีอย่างไรกันบ้าง ยังไงก็ขอขอบคุณทาง Samsung ไว้ ณ ที่นี้ด้วยนะครับ ที่ส่งแท็บเล็ตตัวแรงตัวนี้มาให้ทางเราได้ทดสอบกัน

มาพูดถึงสเปคคร่าวๆ ของเจ้า Samsung Galaxy Tab 7.0 Plus กันดีกว่าครับ เพื่อเป็นการเรียกน้ำย่อย โดยแท็บเล็ตเครื่องนี้มีหน้าจอทัชสกรีนขนาด 7 นิ้ว แบบ PLS LCD ความละเอียด 1024x600 พิกเซล มีน้ำหนักอยู่ที่ประมาณ 345 กรัม ซึ่งก็ถือว่าหนักกว่ามือถือสมาร์ทโฟนเพียงเล็กน้อยเท่านั้น ส่วนความหนาของตัวเครื่อง อันนี้ก็สำคัญ เพราะบางคนจะชอบอุปกรณ์ที่มีความบางเป็นพิเศษ โดยเจ้า Tab 7.0 Plus นี้มีความหนาอยู่ที่ 9.96 มิลลิเมตร พอๆ กับมือถือทั่วๆ ไป

ส่วนทางด้านสเปคนั้น Samsung Galaxy Tab 7.0 Plus นี้จะถูกอัพเกรด CPU จากตัว Tab 7.0 ตัวแรกมาเป็น CPU แบบ Dual-Core Samsung Exynos ความเร็วถึง 1.2GHz ทำงานร่วมกับแรม 1GB ใช้ระบบปฏิบัติการ Android 3.2 Honeycomb พร้อมกับยูสเซอร์อินเตอร์เฟส TouchWiz UX ใหม่ล่าสุด โดยตัวที่เราได้มารีวิวนี้ เป็นรุ่น 3G (ใช้ได้ทั้ง 3 เครือข่าย) + WiFi หน่วยความจำขนาด 16GB (อีกรุ่นเป็น 32GB) แต่ไม่ต้องซีเรียสครับ เพราะว่าแท็บเล็ตเครื่องนี้สามารถเพิ่มหน่วยความจำได้ด้วย microSD Card ครับ ไม่เหมือนกับอีกบางยี่ห้อที่เพิ่มไม่ได้

จริงอยู่การจะรักใครชอบใคร เราไม่ควรมองกันที่หน้าตาภายนอก แต่นี่มันไม่ใช่่คนครับ และอีกอย่างจะให้มาแกะแท็บเล็ตเครื่องนี้ดูภายใน ผมอาจจะโดนทาง Samsung บ้องหูเอาได้ ดังนั้นเรามาดูกันที่ดีไซน์กันก่อนดีกว่าครับ :3ดีไซน์ของ Samsung Galaxy Tab 7.0 Plus นี้มีดีไซน์ที่ค่อนข้างคล้ายกับแท็บเล็ตรุ่นอื่นๆ ของ Samsung เองครับ ซึ่งเป็นดีไซน์เรียบหรู คลาสสิคอย่างที่เห็นในภาพ บางท่านอาจมีคำถามว่า "แล้วจะทราบได้อย่างไรว่า Samsung Galaxy Tab 7.0 Plus นี้มันแตกต่างกับแท็บเล็ตหน้าจอ 7 นิ้วตัวเก่าอย่างไร" สังเกตุดีๆ นะครับว่าเจ้าตัวรุ่นใหม่นี้จะไม่มีปุ่มใดๆ เลยที่ด้านหน้า แต่จะมีปุ่มพวกปุ่ม Back, Home, Recent Apps, และปุ่มพิเศษคือปุ่ม Screen Capture ซึ่งเป็นเอกลักษณ์เฉพาะของแท็บเล็ต Android Honeycomb ครับ ส่วนแท็บเลตตัวเก่านั้นสามารถดูได้ที่รูปถัดไปครับ

ภาพนี้เป็น Samsung Galaxy Tab 7.0 ตัวเก่าครับ ซึ่งแท็บเล็ตตัวนี้จะใช้ Android 2.x ครับ ซึ่งเป็น Android ตัวเดียวกับที่ใช้บนมือถือ ทำให้ยังต้องมีปุ่มต่างๆ อยุ่บนตัวเครื่องด้วยครับส่วนข้อแตกต่างอื่นๆ ก็จะเป็นเรื่องของปุ่มความคุมเสียง, ช่องใส่ซิม, ช่องใส่เมม และปุ่ม Power ครับ ที่ในตัว Tab 7.0 ตัวเก่า ที่จะรวมอยู่ที่ฝั่งเดียวกันทั้งหมด ส่วน Tab 7.0 Plus นั้นจะแยกฝั่งกัน และจุดที่แตกต่างที่สุดอีกอย่างหนึ่งก็คือ Tab 7.0 Plus ตัวใหม่ จะมีโลโก้ Samsung ที่ด้านหน้านั้นจะอยู่ด้านล่าง แต่ตัวเก่าจะมีโลโก้อยู่ด้านบนครับ ลองเลื่อนเมาส์ขึ้นไปดูได้ที่สองภาพด้านบนครับ

มาดูเครื่องทางด้านขวากันครับ
ด้านนี้จะประกอบไปด้วยปุ่ม Power ที่ด้านขวาสุด ถัดมาจะเป็นปุ่มเพิ่มลดเสียงครับ

ถัดจากปุ่มเสียง ตรงนี้สำคัญครับ เจ้าบริเวณสีดำๆ นี้จะเป็นส่วนของช่องปล่อยสัญญานอินฟราเรดครับ แต่จะใช้ทำอะไรนั้นยังไม่บอกครับ ติดตามได้ตอนต่อไปครับ TechXcite ทดลองใช้แล้ว เยี่ยม!!

ต่อไปมาดูทางด้านซ้ายกันบ้าง

ทางด้านนี้จะมีช่องสำหรับใส่ซิมการ์ด และ microSD Card ครับ

ด้านบนก็โล่งๆ ครับ มีเพียงช่องเสียบหูฟังขนาด 3.5 มม. เท่านั้น

ส่วนด้านล่าง มีลำโพงแบบ Stereo สองตัว ให้เสียงชัดใส ตามสไตล์ Samsung ถัดไปเป็นรูไมค์ สำหรับการสนทนาโทรศัพท์นะครับ ถัดไปก็เป็นช่องสารพัดนึกของทาง Samsung ที่ใช้ได้ทั้งเสียบเพื่อรับส่งข้อมูลกับคอมพิวเตอร์ และเสียบเพื่อชาร์ตไฟครับ (ที่ทาง Apple เคยฟ้อง Samsung ว่าลอกครับ)

ส่วนด้านหน้านี้ก็โล่งๆ อีกเช่นกัน มีเพียงช่องวัดแสงที่ใกล้ๆ กับลำโพงสนทนา และสีขาวๆ ที่เห็นในภาพ นั้นเป็นกล้องหน้าความละเอียด 2 ล้านครับ

มาดูหลังขาวๆ ของสาวเกาหลีกันบ้างครับ ^^

ด้านบนก็จะมีกล้องหลัง ความละเอียด 3 ล้านพิกเซล มีระบบ Auto Focus มาพร้อมไฟแฟลช LED สำหรับถ่ายภาพ และวีดีโอในที่แสงน้อย ส่วนเรื่องคุณภาพของภาพถ่ายนั้น ได้เดี๋ยวได้ชมกันแบบจัดหนักในตอนถัดไปแน่นอนครับ

ด้านล่างก็โลโก้บอกว่าเครื่องนี้เป็นเครื่อง 3G WiFi ความจุ 16GB

ว่าแล้วก็ลองเอาเจ้า Samsung Galaxy Tab 7.0 Plus มาชักภาพหมู่ร่วมกับเพื่อนๆ ชาว Galaxy อย่าง Samsung Galaxy Note และ Galaxy Tab 10.1 โดยในส่วนของ Samsung Galaxy Tab 10.1 นั้นทาง TechXcite ได้ทำการรีวิวกันไปแล้ว แต่เจ้าหน้าใหม่อย่าง Galaxy Note นั้น แฟนๆ TechXcite จะได้เห็นกันแน่นอนครับ เร็วๆ นี้ ^^

รักใครชอบใครก็จัดกันไปได้ครับ ตามแต่ชอบเลย ส่วนอยากให้ทาง TechXcite แน่ะนำ หรือเปรียบเทียบตัวไหน อย่างไร ก็โหวดกันเข้ามาได้ครับ :)

จับมานอนเรียงซ้อนกันทั้งสามตัว โดยตัวบนสุดเป็น Samsung Galaxy Note ตามมาด้วย Tab 7.0 Plus และ Tab 10.1 ครับ ดูๆ ด้วยตาเปล่าแล้วจะรู้สึกว่าแต่ละเครื่องนั้นหนาเท่าๆ กัน แต่ถ้าให้เทียบกันจริงๆ แล้ว ไม่เชื่อก็ต้องเชื่อนะครับว่า Tab 7.0 Plus (9.96 มม.) นั้นหนาสุดในกลุ่ม ตามมาด้วย Galaxy Note (9.65 มม.) และผู้ที่รับตำแหน่งบางสุดคือ Galaxy Tab 10.1 (8.6 มม.) ครับ

คงมีคนสงสัยเหมือนผมนะครับว่า "ถ้าหากว่า Tab 7.0 Plus เป็นแท็บเล็ตที่โทรศัพท์ได้ แล้วมันจะไม่ทับไลน์กับ Galaxy Note เหรอ และมีราคาที่ห่างกันอยู่พอสมควร" โดยที่ตัว Galaxy Tab 7.0 Plus นี้มีราคาเปิดมาอยู่ที่ 15,900 บาท ส่วน Galaxy Note นี้มีราคาอยู่ที่ 22,900 บาท ที่ทำให้ Galaxy Note มีราคาสูงกว่านั่นก็เป็นเพราะว่า หน้าจอที่สวยกว่า ทั้งสีสันและความละเอียดที่เหนือกว่าแบบ Super AMOLED HD ทั้งๆ ที่มีตัวเครื่องขนาดเล็กกว่า, ความเร็ว CPU ที่สูงกว่า, กล้อง 8 ล้าน พร้อมสามารถมารถถ่ายวีดีโอได้ที่ความละเอียดระดับ Full HD และที่สำคัญยังสามารถใช้งานร่วมกับปากกาสุดเท่ ที่สามารถเขียนหน้าจอได้ถนัดมือ ตรงนี้คงต้องเลือกเอาตามความชอบ และความเหมาะสมของแต่ละคนนะครับว่าชอบแบบไหน ^^

ว่าแล้วก็เอาเครื่องลองใส่ในกระเป๋าดูหน่อยครับว่าจะใส่ได้หรือไม่

ลองใส่เข้าไปให้ลึกสุดกระเป๋ากางเกงยืน (ผู้ชาย) ก็สามารถใส่ได้นะครับ แต่จะมีส่วนของตัวเครื่องโพล่ออกมานิดหน่อยอย่างที่เห็น แต่ก็ยังสามารถเดินเหินได้สะดวก (สำหรับกางเกงผมนะ ถ้าขาเดฟหน่อยคงลำบากนิดนึงครับ) เอาเป็นว่า ถ้ากางเกงไม่ฟิตมาก ก็สามารถพกพาแทนมือถือกันได้แบบเท่ๆ อย่างที่เห็นกันในภาพครับ

นี้เป็นภาพหน้าจอขณะใช้โทรศัพท์ กดหมายเลขนะครับ

ถ้าเป็นผู้ชายใช้ ก็ออกจะเต็มไม้เต็มมือดีอย่างที่ป๋าเอกของเราถือในภาพนะครับ สำหรับผู้ชายถือว่าโอเค
ส่วนถ้าเป็นผู้หญิง เวลาถือโทรก็จะเป็นอย่างพี่ณัฐ AE สาวสุดสวยประจำ TechXcite ในภาพครับ ดูแล้วออกจะไม่ถนัดซักหน่อย แต่ก็ใจรักเจ้าตัวนี้จริงๆ ก็แก้ได้ไม่ยากครับ เพียงแค่เสียบสาย Small Talk หรือใช้ Bluetooth Headset แทนก็ได้ครับ เท่ไปอีกแบบ

เอาเป็นว่าวันนี้เอาแบบว่าพอหอมปากหอมคอกันแค่นี้ก่อนแล้วกันนะครับ สำหรับการรีวิว Samsung Galaxy Tab 7.0 Plus ในตอนที่ 1 ที่ว่ากันที่เรื่องของดีไซน์กันแบบจัดหนักจัดเต็มเช่นเคย ยังไงก็ขอจบการรีวิว Tab 7.0 Plus ในตอนแรก ด้วยแบบหนังเกาหลีแบบด้านล่างนี้เลยนะครับ ยังไงก็เช่นเคย ถ้าหากว่าใครต้องการรู้สเปค หรืออยากให้ผมทดสอบอะไรให้เป็นพิเศษ ลองโหวตกันมาดได้ระครับ TechXcite ยินดีรับใช้ครับ

ติดตามการรีวิว Samsung Galaxy Tab 7.0 Plus แบบจัดหนักกับผม เฮียณัฐ TechXcite ในตอนต่อไปได้ที่นี่เร็วๆ นี้ครับผม วันนี้ขอกล่าวคำว่า สวัสดีครับ