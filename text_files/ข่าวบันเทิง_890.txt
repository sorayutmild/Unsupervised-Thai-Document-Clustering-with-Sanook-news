
เป็นชีวิตจริงที่ต้องรับชะตากรรมซิงเกิลมัม สำหรับอดีตนักแสดงสาว "แอนนี่ บรู๊ค" ล่าสุด "ต้อม รัชภร" ผู้จัดการส่วนตัว แอนนี่ บรู๊ค ได้เผยว่า ยอมทนกับชะตากรรมของแอนไม่ได้ เพราะสภาพความเป็นจริงที่เกิดขึ้นไม่ได้สวยงามตามที่คิด หรือแม้กระทั่งใครบางคนมองว่าแอนขายตัวที่เมืองนอกเพราะจริงๆ แล้วแอนไปรับงานร้องเพลงที่ต่างประเทศ อาทิ ออสเตรเลีย, มาเลเซีย, สิงคโปร์ และมาเก๊า สัญญา 3 เดือนต่อประเทศ ซึ่งในแต่ละวันตนต้องขึ้นร้องเพลงตั้งแต่ 21.00 - 06.00 น. ยันสว่าง เป็นภาระชีวิตที่ต้องรับผิดชอบ ต้องยอมห่าง น้องทีฆายุ ครั้งละหลายเดือน บางครั้งบางทีก็รู้สึกท้อจนร้องไห้ แต่ก็คิดได้ว่า สิ่งที่เราทำอยู่ทุกวันนี้เพื่อให้ลูกได้มีชีวิตที่ดี
ขณะเดียวกัน ต้อม รัชภร ได้พูดถึงเรื่องที่มีคนคาใจ แล้วมองในแง่ลบว่า บินไปขายตัวเมืองนอกนั้น แอนยืนยันว่าไม่จริง และจริงๆ แล้วยังมีเรื่องราวอีกมากมายอยากจะแฉให้หมดเปลือก จะได้ใส่ข้อมูลใหม่ๆ เข้าไปบ้าง และตอนนี้น้องทีฆายุก็เริ่มจะเป็นหนุ่มน้อยแล้ว ทำงานในต่างประเทศบอกเลยว่าชีวิตไม่ได้สวยหรู คือทำงานจริงๆ ซึ่งมันคงเป็นบทพิสูจน์ในชีวิตจริง
"อีกไม่กี่วันแอนก็จะบินกลับเมืองไทยแล้ว ซึ่งกลับเมืองไทยเที่ยวนี้ต้องการให้กระจ่างในทุกๆ เรื่อง ต้อม และ แอน ยังมีเรื่องราวอีกเยอะ วันที่ 9 กุมภาพันธ์นี้ ก่อนวันวาเลนไทน์ ต้อมจะพาแอนจะนัดเจอพี่ๆ สื่อมวลชนตั้งโต๊ะแถลงข่าวกันเลย แอนจะแฉให้หมดเปลือกว่าเจออะไรมาบ้าง บางทีก็ทนไม่ไหว ภูเขาไฟก็ถึงจุดประทุ ตั้งโต๊ะขอมีที่ยืนในวงการบันเทิงในไทย เพราะที่ไหนๆ ก็ไม่สุขใจเท่าบ้านเรา และจะได้ไม่ต้องห่างกับน้องทีฆายุด้วย" ต้อม กล่าวทิ้งท้าย