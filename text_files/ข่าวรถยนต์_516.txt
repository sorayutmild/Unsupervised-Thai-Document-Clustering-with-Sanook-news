     เจ้าของรถหลายคนคงเคยใช้วิธีแง้มกระจกหน้าต่างลงเล็กน้อยขณะจอดรถไว้กลางแดดเพื่อลดความร้อนในห้องโดยสาร Sanook! Auto จึงลองพิสูจน์ให้ดูไปเลยว่าวิธีนี้ใช้ได้ผลจริงๆ หรือไม่?
     การแง้มกระจกหน้าต่างลงเล็กน้อย เป็นวิธีที่หลายคนคงเคยใช้มาบ้าง เพื่อให้อากาศภายในห้องโดยสารถ่ายเทความร้อนออกไปนอกรถ ผู้เขียนจึงได้ทดลองนำเทอร์โมมิเตอร์ไปวางในรถให้เห็นกันไปเลย ว่าวิธีดังกล่าวจะสามารถลดอุณหภูมิภายในห้องโดยสารได้จริงหรือไม่

     จากที่ผู้เขียนได้ทดสอบอุณหภูมิภายในห้องโดยสารเปรียบเทียบระหว่างการจอดรถไว้กลางแดด และจอดรถในร่ม >> จะเห็นว่าอุณหภูมิหลังจากที่จอดรถกลางแดดทิ้งไว้ประมาณ 1 ชั่วโมง พุ่งขึ้นไปอยู่ที่ 44.6 องศาเซลเซียส ซึ่งถือว่าร้อนจัดเลยทีเดียว จากนั้นเราได้ทดสอบต่อด้วยการลดกระจกลงประมาณ 1-1.5 นิ้ว ทั้ง 4 บาน พอที่จะไม่ให้ใครสามารถสอดมือเข้ามาได้ ทิ้งไว้ประมาณ 30 นาที ผลปรากฏว่า...

     อุณหภูมิภายในห้องโดยสารอยู่ที่ 44.6 องศาเซลเซียสเท่าเดิม! ไม่มีการเปลี่ยนแปลงใดๆ ทั้งสิ้น แม้ว่าจะแง้มกระจกทิ้งไว้เป็นเวลาถึง 30 นาทีก็ตาม จึงสรุปได้ว่าการแง้มกระจกทิ้งไว้ ไม่มีส่วนช่วยในการลดอุณหภูมิห้องโดยสารเลย
     แม้ว่าการแง้มกระจกทิ้งไว้ จะช่วยให้อากาศถ่ายเทแบบรู้สึกได้ แต่จากผลการทดลองนี้ก็เป็นสิ่งยืนยันแล้วว่าจะจอดรถไว้กลางแดดอย่างไร ก็ต้องเผชิญกับความร้อนสะสมภายในห้องโดยสารอยู่ดีครับ
 