(24 มิ.ย.) เมื่อช่วงกลางดึกที่ผ่านมา เจ้าหน้าที่ตำรวจ สภ.ย่อยบางน้ำจืด จ.สมุทรสาคร ได้รับแจ้งความจาก นายอุทัย เพชรสีเขียว คนขับรถแท็กซี่ระบุว่า มีชายวัยรุ่นโบกเรียกโดยสารมากับแท็กซี่ของตนเอง พร้อมกับนำสัมภาระบางอย่างขึ้นท้ายรถมาด้วย ก่อนจะหายตัวไปอย่างลึกลับ เมื่อไปตรวจสอบของที่ท้ายรถจึงพบว่าเป็นศพถูกฆาตกรรมอย่างโหดเหี้ยม
นายอุทัย ให้การว่า ก่อนเกิดได้ตระเวนขับรถแท็กซี่รับจ้างสีชมพู-ขาว ทะเบียน ทศ 6878 กรุงเทพฯ ตามปกติ กระทั่งมาจอดรับผู้โดยสารเป็นชายวัยรุ่น อายุประมาณ 20-25 ปี จากซอยกองพนันพล พร้อมกับสั่งให้เปิดท้ายรถ เพื่อจะนำเอาสิ่งของใส่ ก่อนจะขึ้นรถมานั่งหน้าด้านข้างคนขับ พร้อมกับสั่งให้ไปส่งที่ย่านแสมดำ
โชเฟอร์แท็กซี่ เล่าต่ออีกว่า เมื่อขับมาถึงบริเวณหน้าปากซอยแสมดำ ชายวัยรุ่นคนดังกล่าวก็สั่งให้หยุดรถ ก่อนจะจ่ายค่าโดยสารตามมิเตอร์เป็นปกติ เปิดประตูลงจากรถไปและเดินหายเข้าไปในซอยแห่งหนึ่ง จนกระทั่งตนนึกขึ้นว่า ผู้โดยสารมีสิ่งของอยู่ที่ท้ายรถ จึงได้เปิดท้ายรถเพื่อตรวจสอบ ก่อนจะพบว่ามีศพผู้เสียชีวิตถูกฆ่ายัดอยู่ในถังพลาสติก ตนพยายามเดินตามหาชายคนดังกล่าวแต่ก็ไม่พบ จึงตัดสินใจเข้าแจ้งความดังกล่าว
จากการตรวจสอบสภาพศพที่ถูกฆาตกรรมอำพรางและนำมาทิ้งไว้ท้ายรถแท็กซี่คันดังกล่าว พบว่าเป็นชายอายุราวๆ 20-25 ปี สวมเสื้อกล้ามสีดำ กางเกงยีนส์ขายาว ไม่มีเอกสารหลักฐานประจำตัว บริเวณใบหน้าถูกของมีคมบาดแทงอย่างสยดสยอง ศพถูกห่มทับด้วยผ้านวม ก่อนจะยัดลงในถังพลาสติกสีดำ เบื้องต้นเจ้าหน้าที่จะดำเนินการสืบหาว่าผู้เสียชีวิตเป็นใคร และติดตามหาตัวคนร้ายมาดำเนินคดีต่อไป
ขอบคุณเนื้อหาข่าวจาก รายการเรื่องเล่าเช้านี้ ทางช่อง 3