เชื่อว่าหลายคนต้องเคยลอง หรืออาจจะชอบกินบะหมี่กึ่งสำเร็จรูปดิบ แบบที่ไม่ได้เอาไปต้มกับน้ำร้อน โดยหักหรือบดเส้นเป็นชิ้นเล็กๆ ผสมกับเครื่องปรุงในซอง กินเป็นขนม หรืออาหารกินเล่น ได้รสชาติที่เข้มข้น ถูกใจเด็กเป็นจำนวนมาก แม้แต่ผู้ใหญ่บางคนก็ยังชอบกินอยู่
แต่เคยสงสัยกันหรือไม่ว่า เส้นบะหมี่กึ่งสำเร็จรูปที่ผลิตออกมาให้กินในแบบของการต้ม หรือแช่ในน้ำร้อนจนเส้นนิ่ม หากนำมากินดิบๆ กรอบๆ แบบไม่ผ่านความร้อน จะส่งผลอย่างไรต่อร่างกายบ้าง และมีอันตรายหรือไม่
ผลกระทบต่อร่างกาย จากการกินบะหมี่กึ่งสำเร็จรูปดิบ
บางคนอาจเคยอ่าน หรือเคยได้ยินมาว่า กินบะหมี่กึ่งสำเร็จรูปดิบจะดูดน้ำย่อยในลำไส้ ทำให้เกิดอาการขาดน้ำ จนเกิดภาวะช็อกได้
บะหมี่กึ่งสำเร็จรูป ทำมาจากแป้ง และทำให้สุกด้วยน้ำร้อน ก่อนจะนำไปทอดในน้ำมัน หรือนำไปอบแห้ง แล้วถึงจะนำมาต้มอีกที เมื่อนำมาเติมน้ำร้อน หรือต้มเส้นบะหมี่จะดูดน้ำ และพองตัวในระดับหนึ่ง รวมทั้งมีความอ่อนนุ่ม เหมาะแก่การบริโภค
อย่างไรก็ตาม บะหมี่กึ่งสำเร็จรูป หากนำมากินดิบ เมื่อบริโภคเข้าไปในร่างกายก็เหมือนกับการกินแป้ง หรือขนมปัง จึงไม่สามารถไปดูดน้ำย่อยในลำไส้ และทำให้ร่างกายขาดน้ำอย่างที่ใครหลายๆ คนเข้าใจ แต่การกินบะหมี่กึ่งสำเร็จรูปดิบอาจทำให้ท้องอืด ท้องเฟ้อ จุกเสียดแน่นท้องได้
บะหมี่กึ่งสำเร็จรูป กินได้ แต่ต้องจำกัดปริมาณให้เหมาะสม
แม้ว่าเส้นบะหมี่กึ่งสำเร็จรูปดิบจะไม่ได้อันตรายถึงขั้นเข้าไปดูดน้ำย่อยในลำไส้หรือกระเพาะอาหาร แต่สิ่งที่น่าเป็นห่วงคือ โดยทั่วไปบะหมี่สำเร็จรูปต่อ 1 ซอง มีปริมาณโซเดียมที่สูงถึง 50 เปอร์เซ็นต์ของปริมาณโซเดียมที่ร่างกายควรได้รับในแต่ละวัน โดยปริมาณโซเดียมที่แนะนำให้รับประทาน คือ 2,000 มิลลิกรัมต่อวัน หากกินมากเกินไปจะทำให้เกิดอาการกระหายน้ำ และเพิ่มความเสี่ยงต่อการเป็นโรคไต ความดันโลหิตสูง และโรคหัวใจได้ ดังนั้นไม่ควรบริโภคบะหมี่กึ่งสำเร็จรูปเกินวันละ 2 ซอง
นอกจากนี้การกินบะหมี่กึ่งสำเร็จรูปเป็นประจำอาจทำให้ร่างกายได้รับสารอาหารที่ไม่เพียงพอ เพราะบะหมี่กึ่งสำเร็จรูปมีส่วนประกอบของอาหารไม่กี่ชนิด ส่วนมากทำมาจากแป้งสาลี ดังนั้นควรเติมเนื้อสัตว์ ผัก ไข่ ลงไปด้วย

กิน "บะหมี่กึ่งสำเร็จรูป" อย่างไร ไม่ให้เสียสุขภาพ
ระวัง "โซเดียม" ใน "บะหมี่กึ่งสำเร็จรูป" อาหารยอดฮิตช่วง Work From Home
อันตรายจากการทาน “บะหมี่กึ่งสำเร็จรูป” มากเกินไป
จริงหรือมั่ว? แว๊กซ์ในถ้วยบะหมี่กึ่งสำเร็จรูป อันตรายต่อร่างกาย
"บะหมี่กึ่งสำเร็จรูป" ภัยเงียบที่ส่งผลเสียต่อสุขภาพ
