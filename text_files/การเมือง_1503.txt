(28 ก.พ.) ภายหลังจากที่ คุณหญิงพจมาน ณ ป้อมเพชร มารดา ถูกเป่านกหวีดไล่ขณะเดินห้างดัง เอม พิณทองทา ชินวัตร บุตรสาวของ พ.ต.ท.ทักษิณ ชินวัตร ได้โพสต์ข้อความผ่านอินสตาแกรมส่วนตัว aimpintongta โดยระบุว่า...
"การเป่านกหวีดถือว่าเป็นการทำร้ายบุคคลอื่น ละเมิดสิทธิ์ และเป็นการข่มขู่คุกคามฝ่ายตรงข้าม ซึ่งจะทำให้สังคมเกิดความเกลียดชังและแตกแยกกันมากขึ้น อยากถามนางทยา และนายณัฏฐพล ว่าถ้าพ่อแม่คุณถูกเป่านกหวีดและถูกคุกคามบ้าง คุณจะรู้สึกเช่นไร ดังนั้นตนจึงเรียกร้องให้ นายสุเทพ ได้เรียกทั้งสองคนมาตักเตือน และยุติการคุกคามบุคคลอื่น เพราะมันจะทำให้บ้านเมืองเกิดความแตกแยกมากไปกว่านี้ อย่าลืมว่าคนเรามีทั้งคนรักและคนชังเป็นเรื่องปกติ แต่คนรักคุณหญิงพจมานมีจำนวนมาก มากกว่าคนในระบอบอำมาตย์ทั้งหมดรวมกันด้วยซ้ำ ก็อยู่ที่ กปปส. จะทำให้บ้านเมืองไทยแตกแยกมากขึ้นไปเรื่อย ๆ หรือจะอยู่กับบ้านเมืองที่แม้คนกลุ่มต่าง ๆไม่รักกัน แต่ต้องยึดมั่นในกฎหมายและเคารพสิทธิซึ่งกันและกัน ที่จะใช้ชีวิตในสังคมได้ตามปกติ ไม่ไปข่มขู่คุกคามบุคคลอื่น เพราะฝ่ายประชาธิปไตยและเสื้อแดง ก็มีเงินที่จะซื้อสิ่งของมากกว่านกหวีดมาเป่า แต่เขาไม่ทำเพราะเขายังไม่สิ้นคิดนายนพดล กล่าว.... #คุกคามสิทธิเสรีภาพ"
ด้าน นางทยา ทีปสุวรรณ แกนนำ กปปส. ซึ่งเป็นผู้ที่เป่านกหวีดใส่คุณหญิงพจมาน กลางห้าง ก็ได้โพสต์ข้อความผ่าน เฟซบุ๊ก Taya Teepsuwan เพื่อตอบโต้ โดยระบุว่า...
"โทษคนอื่นว่าผิดเสมอ....แล้วเคยย้อนมองตัวเองไหม?"
เมื่อเช้านั่งทานกาแฟกับคุณแม่ คุยกันเรื่องที่เป่านกหวีด แม่ถามว่า "ถ้ากลับกันมีคนมาทำอย่างนี้กับแม่ อีฟจะโกรธมั้ย" ตอบแม่ไปว่า "เราคงต้องย้อนกลับมาดูที่ตัวเราก่อนว่าไปทำอะไรให้คนเค้าเกลียดเรากับครอบครัวขนาดนี้ แล้วถ้าเราไม่อยากให้คนที่เรารักต้องโดนสังคมกดดัน เดินไปไหนได้อย่างไม่อายใคร เราคงต้องปรับปรุงตัว ปรับพฤติกรรมของเรา เพื่อให้คนเค้าเลิกเกลียดและยอมให้อภัย น่าจะเป็นทางออกให้กับปัญหาที่ดีกว่า"
การมองอะไรมักมองได้สองมุมเสมอ โบราณพูดไว้ว่า "เรามักจะเห็นความผิดของคนอื่นเท่าภูเขา ความผิดของตนเองเท่ารูเข็ม" การโทษแต่คนอื่น ไม่ย้อนมองดูตนเอง เราก็ไม่มีวันเป็นคนที่ดีขึ้นได้....น่าจะตอบคำถามคุณพิณทองทาได้บ้างนะคะ