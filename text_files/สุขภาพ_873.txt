วิธียอดนิยมในการลดน้ำหนัก คือ การลดการรับประทานอาหารที่มีส่วนผสมของ “แป้ง” เพราะเชื่อว่าแป้งเป็นอาหารที่ให้พลังงานสูง รับประทานมากเกินไปอาจสะสมจนกลายเป็นไขมันจนทำให้อ้วนขึ้นได้ แต่จริงๆ แล้วการลดแป้ง เป็นวิธีที่ถูกต้องในการลดน้ำหนักหรือไม่?
ลด "แป้ง" แล้วน้ำหนักจะลด จริงหรือ?
นศ.พญ.ดรุณีวัลย์ วโรดมวิจิตร แพทย์สาขาโภชนวิทยาและชีวเคมีทางการแพทย์ ภาควิชาอายุรศาสตร์ คณะแพทยศาสตร์โรงพยาบาลรามาธิบดี มหาวิทยาลัยมหิดล ให้ข้อมูลเอาไว้ว่า การลดน้ำหนักด้วยวิธีลดการกินแป้ง สามารถลดน้ำหนักได้จริง แต่ได้ผลแค่เพียงช่วงระยะเวลาสั้นๆ ด้วยเหตุผลดังนี้

การลดสารอาหารกลุ่มคาร์โบไฮเดรต เช่น ข้าว และผลไม้ที่มีรสหวาน จะทำให้น้ำตาลในเลือดลดลง และกระตุ้นการสลายไขมัน เพื่อนำไปใช้เป็นพลังงาน
เมื่อร่างกายสลายไขมัน จะเกิดสารคีโตบอดีส์ (ketone bodies) ทำให้เบื่ออาหาร และกินน้อยลง

ข้อควรระวัง หากลดน้ำหนักด้วยการลดแป้ง

หากกลับมากินแป้งอีกครั้ง น้ำหนักจะขึ้นเร็วมาก
อาจได้รับวิตามิน และแร่ธาตุไม่เพียงพอต่อความต้องการของร่างกาย
ควรดื่มน้ำมากๆ เพื่อป้องกันโรคนิ่ว
เมื่อกินไขมันจากสัตว์ อาจทำให้คอเลสเตอรอลในเลือดสูงขึ้น
ผู้ที่มีโรคประจำตัว ควรปรึกษาแพทย์ก่อนเริ่มลดน้ำหนักด้วยการลดแป้ง

สำหรับผู้ที่อยากลดน้ำหนักด้วยวิธีที่ปลอดภัยปละยั่งยืน สามารถควบคุมอาหารโดยยังกินอาหารได้ครบทั้ง 5 หมู่ แต่จำกัดปริมาณของอาหารที่ให้พลังงานสูงให้น้อยลง เช่น ของมัน ของทอด อาหารที่มีน้ำตาลสูง เลือกรับประทานแป้งเชิงซ้อน เช่น ข้าวกล้อง ขนมปังโฮลวีต เป็นต้น และอย่าลืมออกกำลังกายทั้งเวทเทรนนิ่งและคาร์ดิโอ แม้ว่าจะใช้เวลามากกว่าการอดแป้งอย่างเดียว แต่รับรองว่าปลอดภัยและยั่งยืนแน่นอน    