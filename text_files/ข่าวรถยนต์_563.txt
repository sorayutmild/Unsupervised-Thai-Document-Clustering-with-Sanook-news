       คราวนี้ Sanook! Auto จะพาไปรู้จักรถสวยๆ ของเหล่าดาราชื่อดังในบ้านเรากันบ้าง ลองไปดูกันว่าพวกเขาใช้รถอะไรกันอยู่ตอนนี้

       ใหม่-ดาวิกา โฮร์เน่
       นางเอกสาว 'ใหม่-ดาวิกา' เธอเลือกใช้รถสปอร์ตหรู 'Porsche Cayman' สีขาว ภายในสีแดง ที่ใครหลายคนอยากได้มาไว้ครอบครอง แถมยังไม่ได้แรงจนเกินไป คันเล็ก ขับง่าย แม้แต่สาวๆก็สามารถขับได้เช่นกัน
       Porsche Cayman เป็นรถสปอร์ตรุ่นเล็กของค่ายปอร์เช่ มีให้เลือกทั้งเครื่องยนต์เบนซิน 2.7 ลิตร และ 3.4 ลิตร (ในรุ่น Cayman S) โดยมีจุดเด่นอยู่ที่ลูกสูบเครื่องยนต์ที่วางในลักษณะแนวนอน (บ็อกเซอร์) ต่างจากเครื่องยนต์ทั่วไป มีให้เลือกทั้งเกียร์อัตโนมัติแบบคลัทช์คู่ 7 สปีด และเกียร์ธรรมดา 6 สปีด
       สนนราคาค่าตัว Porsche Cayman ในปัจจุบันก็อยู่ที่ราวๆ 7-10 ล้านบาท
 


       ป้อง ณวัฒน์ กุลรัตนรักษ์
       สำหรับพระเอกหนุ่มหล่อที่มักจะไม่ค่อยโชว์รถหรูของตัวเองซักเท่าไหร่ แต่สุดท้ายก็ยอมเผยให้เห็น 'BMW 520d' ซีดานหรูยอดนิยมรุ่นหนึ่งในบ้านเรา ถึงแม้ว่าพระเอกป้องจะไม่ได้ขับซุปเปอร์คาร์หรู แต่นี่แหละถือเป็นรถครอบครัวที่สามารถพาใครไปไหนต่อไหนได้อย่างสบายๆ
       BMW 520d นอกเหนือจะมีรูปลักษณ์ภายนอกสวยงามตามสไตล์บีเอ็มฯแล้ว ยังมีจุดเด่นที่เครื่องยนต์ดีเซล 2.0 ลิตรเทอร์โบ ให้กำลังสูงสุด 184 แรงม้า แรงบิดสูงสุด 380 นิวตัน-เมตร แถมยังประหยัดน้ำมันยิ่งกว่ารถบ้านๆอย่าง 'ฮอนด้า แจ๊ส' เสียด้วยซ้ำไป
       สนนราคาจำหน่าย BMW 520d ในขณะนั้นอยู่ที่ 3.699 ล้านบาท
 
 

       ตั๊ก-บงกช เบญจรงคกุล
       สำหรับคุณแม่มือใหม่ที่ยังมีใจรักความสปอร์ตเลือก Porsche Panamera S E-Hybrid ที่ทั้งแรงและประหยัดมาใช้ในครอบครัว ซึ่งเป็นรถเก๋ง 4 ประตูเพียงรุ่นเดียวของค่ายปอร์เช่ในขณะนี้
       Porsche Panamera S E-Hybrid มีจุดเด่นด้วยความที่เป็นเครื่องยนต์ไฮบริดทำงานคู่กับมอเตอร์ไฟฟ้าเพิ่มความแรงและประหยัด โดยติดตั้งเครื่องยนต์เบนซิน 6 สูบ ความจุ 3.0 ลิตร ที่เมื่อทำงานคู่กับมอเตอร์ไฟฟ้า จะให้กำลังสูงสุดถึง 416 แรงม้า แรงบิดสูงถึง 590 นิวตัน-เมตรเลยทีเดียว
       ส่วนราคาจำหน่าย Porsche Panamera S E-Hybrid ในปัจจุบันอยู่ที่ราว 10-11 ล้านบาท
 

       ที่มาภาพ IG - davikah / pongnawat / takbongkod
 

 
