Wii U
     นับว่าเป็นเวลาถึง 5 เดือนแล้วล่ะครับ ที่เจ้า Wii U เครื่อง Console ตัวใหม่ล่าสุดของทาง Nintendo  ได้ออกวางจำหน่ายให้กับเหล่าแฟนๆ ที่รอคอยกันมานานหลังจากที่ค่อยๆ  โปรโมตมากันตั้งแต่ปี 2011 ภายในงาน E3  ซึ่งหลายคนก็คาดว่ามันจะไปได้สวยตามรอยของเครื่อง Nintendo 3DS กันไป  
Wii U
      ถึงแม้ว่าในช่วงแรกๆ นั้นจะออกสตาร์ทได้ไม่เลว หลังจากวางจำหน่ายได้ 2  เดือนก็ทำยอดขายที่อเมริกาได้ 890,000 เครื่องและญี่ปุ่น 714,984 เครื่อง แต่หลังจากนั้น Wii U ก็กระท่อนกระแท่นมาตลอด ถือว่าเป็นเรื่องคอนโซลค่อนข้างเงียบมากจนบรรดาสื่อหลายเจ้านั้นพากันเป็น ห่วง เอาไปนำเสนอเป็นประเด็นว่าจะไปรอดไหม ซึ่งทาง Satoru Iwata  ก็ออกมาแก้ต่างเรื่องตลอดมาว่าต้องรอดูกันต่อไป
Wii U
     แต่ล่าสุดจากการสรุปผลประกอบการของทาง Nintendo พบว่าตัวเครื่องนั้น พึ่งถูกจำหน่ายทั่วโลกไปแค่ 3.45 ล้านเครื่องเท่านั้น ตกจากเป้าหมาย 4 ล้านเครื่องไปถึงครึ่งล้านเลยทีเดียว ทั้งๆ ที่ตอนแรก Nintendo คาดว่าตัวเครื่องนั้นจะขายได้ ขั้นตํ่าที่ 5.5 ล้านเครื่องแท้ๆ ด้วยเหตุนี้เอง ทำให้เมื่อสรุปผลประกอบการของทาง Nintendo พบว่าทาง Nintendo นั้นขาดทุนไปถึง 366 ล้านเหรียญสหรัฐ จากที่ประเมินไว้ตอนแรกว่าจะขาดทุนที่ 220 ล้านเหรียญสหรัฐ  มากกว่าที่คาดถึง 146 ล้านเหรียญสหรัฐเลยทีเดียว  ซึ่งงานนี้ยอดขายที่ถล่มทลายของ 3DS ก็ไม่สามารถช่วยได้ครับ        ที่น่าแปลกใจก็คือในประเทศญี่ปุ่นที่มี Casual Gamer ค่อนข้างเยอะ  กลับขายเครื่องไม่ค่อยจะได้ ในสรุปยอดขายประจำสัปดาห์อาทิตย์ล่าสุด (15 -  21 เมษายน  2013) ขายได้เพียง 8,798 เครื่องเท่านั้น  อะไรเป็นสิ่งที่มีผลกระทบทำให้ Wii U ถึงยังขายได้น้อยล่ะ 
  เกมยังน้อย
Wii U
      แน่นอนว่าเหตุผลที่คนเราจะตัดสินใจซื้อเครื่อง Console ซักเครื่องหนึ่ง  มันก็ต้องดูว่ามีเกมที่น่าเล่นลงบนเครื่องรึเปล่า  ถ้าไม่มีมันก็เป็นเรื่องยากที่จะตัดสินใจซื้อ ซึ่งตอนนี้ Wii U เองถือว่ายังไม่ค่อยมีเกมไหนที่น่าสนใจมากๆ เลย  แถมหลายเกมก็เป็นเกมมัลติแพลตฟอร์มที่เคยลงเครื่องอื่นๆ มาแล้ว ทั้งๆ  ที่ช่วงหลังๆ Nintendo ก็ค่อนข้างไปได้สวยระดับหนึ่งแล้วในการจีบเหล่า  Third Party แรงจูงใจที่จะซื้อมันก็เลยยังไม่ค่อยมี  
 การเล่นที่หลากหลาย แต่บางทีก็ยุ่งยากไป
Wii U
     สำหรับจุดเด่นของ Wii U ซึ่งเน้นเรื่อง Interactive ต้องขยับนู่นจิ้มนี่ ก็ถือว่าเป็นจุดเด่นที่ดีของ Wii U แต่ บางทีจุดดีมันก็กลายเป็นจุดเสียได้ เพราะเหล่าเกมเมอร์ Hardcore  นั้นเขาไม่สนเรื่องนี้อยู่แล้ว  รวมถึงผู้ที่ต้องการเล่นเกมเพื่อคลายความเครียดและเหนื่อยล้า   การได้นั่งเล่นสบายๆ ดูเหมือนจะเป็นทางเลือกที่ดีเสียมากกว่า ดังนั้น Wii U ก็เลยต้องเบนเข็มไปที่เหล่า Casual Gamer  ซึ่งทุกวันนี้ก็ต้องบอกว่ามีน้อยลงล่ะ  เพราะเขาอาจจะเลือกที่จะทำอย่างอื่นมากกว่าเนื่องจากมีตัวเลือกเยอะ  ไม่ว่าจะเป็นการเล่นโซเชียลเน็ตเวิร์คหรือทำกิจกรรมอย่างอื่น  
 Spec เครื่องพอได้ แต่ว่าก็ยังเทพไม่พอ
Wii U
     ดูจาก Spec เครื่องของเจ้า Wii U แล้วก็ต้องขอบอกว่าเป็นเครื่อง Console ที่มีขุมพลังมากที่สุดในตอนนี้  แต่ว่าก็ฉีกมากจาก PS3 หรือ Xbox 360 ไม่เยอะ  ดังนั้นประสบการณ์เล่นในด้านของ Graphic นั้นมันก็ไม่ต่างกันมาก  ก็มีเรื่องเฟรมเรตนี่แหละที่ค่อนข้างชัดหน่อย แต่เรื่องนี้ไม่ใช่จุดที่  Nintendo เขาซีเรียสอยู่แล้ว เพราะเขาออกแนวตาอยู่ ปล่อยให้ Sony กับ  Microsoft ซัดปากกันไป แต่ทว่ากลุ่ม Hardcore Gamer  มันดันเป็นกลุ่มที่ชัดกว่า  
 คนรอ PS4 และ Xbox ตัวใหม่
Wii U
     สืบเนื่องจากหลากสาเหตุดังที่ได้กล่าวไปก่อนหน้านี้ ทำให้คนเลือกที่จะเบนความสนใจไปทางด้านของ PS4 และ Xbox ตัวใหม่ มากกว่า  รวมถึงเหล่าเกมเมอร์ Hardcore ที่ต้องการขุมพลัง Graphic  แบบจัดหนักจักเต็มด้วย ซึ่งทางด้าน PS4 ก็เปิดตัวกันไปแล้วเรียบร้อย ส่วน  Xbox นั้นจะเปิดตัวในวันที่ 21 พฤษภาคมนี้ 
 การตลาดยังไม่เป๊ะ 
Wii U
เอกสารแนะนำ Wii U อธิบายแบบนี้โคตรจะเข้าใจเลยครับ OTL 
       เนื่องจากการที่ตัวเครื่องมีฟีเจอร์และลูกเล่นแปลกๆ ใหม่ๆ เป็นจำนวนมากของ Wii U ทำให้การสื่อสารทางการตลาดนั้นทำได้ยาก การที่ต้องอธิบายสรรพคุณเด่นๆ  ที่มีอยู่มากมายในตัวเครื่องให้ได้อย่างรวดเร็วถือว่าเป็นเรื่องที่ยากมาก  ที่เป็นอีกหนึ่งสิ่งที่ทาง Nintendo  ควรเอาใจใส่มากกับการทำการตลาดให้กับตัวสินค้าที่มีความซับซ้อนสูง         อย่างไรก็ตาม ทาง Satoru Iwata ก็ยังคงเชื่อมั่นว่า Wii U จะ ไปได้ไกลและขายได้มากขึ้นกว่านี้  โดยอ้างว่าความต้องการของเหล่าเกมเมอร์ยังมีสูงอยู่  ซึ่งอันก็ไม่รู้ว่าจริงรึเปล่าเพราะเราก็ไม่รู้ว่าผลการวิจัยของเขาเป็น อย่างไร ก็ไม่แน่ว่าอาจจะมีไม้ตายก้นหีบในตำนานอันลึกลับอยู่ก็เป็นได้  แต่ถ้าเกิดไม่มีก็คงต้องทำการบ้านหนักหน่อยล่ะ งานนี้ต้องติดตามต่อครับ 
 
ข้อมูลและภาพจาก
Media Create Gematsu 4gamer Slash Gear
 
 
 
สนับสนุนเนื้อหา
โดย PuruZ
