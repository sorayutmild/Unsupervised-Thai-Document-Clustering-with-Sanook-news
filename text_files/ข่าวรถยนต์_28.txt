คนที่โดนหลอกส่วนใหญ่ก็เนื่องจากความไม่รู้ หรือรู้ไม่เท่าทันเล่ห์กลของคนคิดไม่ซื่อ ไม่ว่าจะเป็นเรื่องไหนๆ ยิ่งกรณีซื้อ-ขายสินค้ามือสองที่มีมูลค่าสูง เช่น บ้าน รถ สินค้าแบรนด์เนม ฯลฯ ก็มักจะโดนหลอกกันได้ง่ายๆ อย่างช่วงนี้กระแสมอเตอร์ไซค์กำลังอินใครๆ ก็ถอยมาขี่กัน ตลาดมอเตอร์ไซค์มือสองก็คึกคัก พร้อมกับมีกรณีฉ้อโกง ย้อมแมว ให้เห็นอยู่เนืองๆ ดังนั้นหากคุณคิดจะซื้อมอเตอร์ไซค์มือสอง แต่ไม่ได้เป็นเซียน หรือกูรูที่รู้เรื่องมอเตอร์ไซค์ชนิดหลับตาคล่ำก็หยั่งรู้ได้ละก็ มาดู 10 ข้อต่อไปนี้ ที่จะช่วยให้คุณไม่โดนหลอก และได้มอเตอร์ไซค์ที่ใช่มีคุณภาพไปไว้ในครอบครอง

 10 ข้อ กันโง่! เมื่อคิดจะซื้อมอเตอร์ไซค์มือสอง1. ตรวจสภาพภายนอก ขั้นตอนแรกของการซื้อหาของมือสอง ก็คือการตรวจสอบสภาพภายนอก ในส่วนของรถมอเตอร์ไซค์ ต้องดูสภาพก่อนว่าพอใจหรือถูกใจขนาดไหน ถ้าถูกใจก็เข้าไปดูรายละเอียดกันต่อถึงเรื่องร่องรอยต่างๆ ร่องรอยที่ว่านี่คือร่องรอยของการล้มนะครับ ไม่ใช่รอยขูดขีดเล็กๆ น้อยๆ เพราะบางที่แค่รอยขูดขีดอาจทำให้คุณพลาดสภาพภายในเจ๋งๆ ก็ได้ ร่องรอยของการล้มนั้นสามารถดูได้จากจุดที่ล้มแล้วจะโดนพื้นก่อน เช่น แฮนด์ แฟริ่งข้าง พักเท้า พวกนี้เวลาล้มแล้วจะโดนพื้นก่อนเสมอ แต่การล้มอย่างนี้เพียงอย่างเดียวก็เป็นการล้มแบบไม่หนักมาก แค่ไถลๆ เปลี่ยนอะไรใหม่ก็ดูดีเหมือนเดิม แต่ไอ้ที่อยากให้ดูคือ ตัวถังรถว่ามีรอยเชื่อมใหม่มาหรือไม่ ช็อคอัพหน้า-หลัง ว่าคดมาไหม สวิงอาร์มเป็นอย่างไร พวกนี้จะเกี่ยวกับการชน หรือล้มหนักๆ มาแล้ว ซึ่งสามารถสันนิษฐานได้ว่าอาจจะกระเทือนถึงเครื่องยนต์ได้ และเราก็ไม่ควรเสี่ยง
2. ตรวจสภาพเครื่องยนต์ (เบื้องต้น) การตรวจดูสภาพเครื่องยนต์เบื้องต้นนั้นช่วยในการตัดสินใจได้พอสมควร ซึ่งทำได้โดยการซักถามข้อมูลจากตัวเจ้าของรถเช่น เคยชน หรือล้มมาหรือไม่? เคยเปลี่ยนอะไรภายในอะไรบ้าง? ปกติเปลี่ยนน้ำมันเครื่องทุกๆ กี่กิโลเมตร หรือครั้งสุดท้ายเปลี่ยนน้ำมันเครื่องเมื่อไร? เครื่องยนต์ตัวนี้กินน้ำมัน น้ำมันเครื่องบ้างรึเปล่า? ทำนองนี้ จากนั้นก็เอาข้อมูลนั้นมาประกอบกับการดูด้วยตาของเราเองอีกครั้งเช่น มีรอยการเปิดฝามาหรือไม่โดยให้ดูที่รอยต่อระหว่างฝาสูบกับเสื้อสูบว่ามีรอยของกาวแดง หรือร่องรอยที่ผิดปกติ (รอยใหม่ๆ) ส่วนที่ตีนเสื้อสูบก็ตรวจดูเช่นกัน และดูว่ามีร่องรอยน้ำมันเยิ้มมาก่อนหรือไม่ ส่วนรถที่มีหม้อน้ำก็ดูรอยน้ำรั้วที่จุดข้อต่อต่างๆ รอยน้ำสนิมที่เป็นคราบในจุดต่างๆ ซึ่งรอยเหล่านี้นอกจากบอกให้เรารู้ว่าเคยมีรอยน้ำรั้วที่ใดบ้าง ในส่วนคาร์บูเรเตอร์ก็สังเกตว่าแห้งดีหรือไม่ มีกลิ่นน้ำมันโชยออกมามากรึเปล่า แต่ถ้าเป็นเครื่องหัวฉีดก็ผ่านไปครับดูด้วยตาเปล่าลำบาก พวกนี้ต้องจับปลั๊กเซ็คเอา
3. ตรวจระบบเบรก เบรกถูกใช้งานหนักพอๆ กับเครื่องยนต์ การตรวจดูก็เริ่มที่สังเกตพวกท่อทางน้ำมันเบรกว่าอยู่ในสภาพดีหรือไม่ ตรงนี้สามารถบอกได้ว่าเจ้าของเอาใจใส่ดูแลรถดีแค่ไหน เพราะระบบเบรกเป็นสิ่งที่ต้องให้ความสำคัญมาก ซึ่งเกี่ยวกับความปลอดภัย ถ้าระบบนี้ไม่ได้ถูกดูแล ก็บ่งบอกว่าเจ้าของเก่านั้นไม่ได้รักษารถเท่าที่ควรแล้วจะหวังให้ไปดูแลเรื่องเครื่องยนต์ บอกเลยยากครับ จากท่อแล้วก็ไปดูพวกคาร์ลิปเปอร์เบรกกันว่ามีรอยกระแทรกมั้ย เพราะอาจทำให้คาร์ลิปเปอร์เบี้ยวได้ ทีนี้ก็มาดูที่จานเบรกกันต่อว่ามีร่องรอยอะไรบางไหมเช่น จานคด จานไหม้ เพื่อนำข้อมูลไปต่อราคา (ถ้าชอบคันนี้จริงๆ นะ) พอดูด้วยตาเปล่าเรียบร้อยก็ลองหมุนล้อดูว่าเบรกมีการติดขัดอะไรหรือไม่ แล้วก็ลองเบรกดูทั้งล้อหน้า-ล้อหลัง ว่ามีเสียงอะไรผิดหูมั้ย ส่วนถ้าจะลองว่าเบรกลื่น เบรกได้ไหม อันนี้ต้องลองขับแล้วเบรกดู เพราะเรื่องเบรกต้องดูกันให้ดี 4. ตรวจช่วงหน้า - หลัง ช่วงหน้าในที่นี้เหมารวมหมด ตั้งแต่วงล้อ ยาง ซ็อคอัพ ไฟหน้า ไฟเลี้ยว แผงคอ ฯลฯ ง่ายๆ คือ ครึ่งรถช่วงหน้าทั้งหมด ถามว่าดูทำไม? ก็ต้องบอกว่ามันต่อเนื่องจากการตรวจระบบเบรกหน้าครับ บางคันเบรกแน่น แต่ขายึดคาร์ลิปเปอร์เบี้ยวนิดเดียว ขับไปๆ เบรกก็ไม่อยู่ กินผ้าเบรกข้างเดียว แค่เรื่องเล็กๆ ก็อาจเป็นหายนะครั้งใหญ่ได้ ดังนั้นตรวจสอบให้ละเอียดเอาไว้ก่อนดีกว่า ลองโยกแผงคอดูว่าลูกปีนตอเป็นยังไงบ้าง ซีลโช้คอัพรั่วมั้ย ส่วนด้านหลังก็เช่นกัน โช้คอัพหลังของเดิม หรือเปลี่ยนมา ถ้าเป็นรถไม่เกิน 2 ปี แล้วเปลี่ยนโช้คอัพเดิมๆ ตัวใหม่มาใส่มันก็ไงๆ อยู่นะ
5. ตรวจเรือนไมล์และระบบไฟ ดูเรือนไมล์ว่าเป็นของตรงรุ่นไหม เป็นของที่เปลี่ยนมาใส่ใหม่หรือเปล่า จากนั้นก็เปิดสวิทช์ ON ดูว่าไปบอกสัญญาณทำงานหมดไหม หรือถ้ามีไฟเตือนอะไรขึ้นมาก็ต้องถามสาเหตุที่มาให้แน่นอนและชัดเจนครับ ไม่งั้นจะต้องมานั่งเสียค่าโง่เจ็บใจกันเปล่าๆ ยิ่งพวก BigBike นี่อย่าเสี่ยงดีกว่าครับ กล่องไฟตัวหนึ่งแพงเอาเรื่องทีเดียว6. ตรวจตัวถัง ลองดูรอยบุบของโครง โดยเฉพาะบริเวณที่ใกล้ๆ ตำแหน่งรอยเชื่อม ให้ดูว่ามีรอยร้าว ของรอยเชื่อมหรือไม่ เพราะในตำแหน่งใกล้รอยเชื่อมมันอันตรายหากเกิดการกระแทก อีกส่วนที่ควรตรวจดูคือบริเวณ รอยเชื่อมระหว่างโครงรถ กับคอรถ ตรวจดูว่ารอยเชื่อมนั้นมีสีกระเทาะออกมาเหมือนโดนกระแทกมาหรือเปล่า ถ้ามีก็อาจจะชนมาจนคอเสียศูนย์ไปแล้ว (อันนี้ต้องลองขี่ดูนะครับ)
7. ตรวจสายยาง, สายไฟต่างๆ ให้ตรวจดูสายยาง ท่อ และสายไฟต่างๆ ดูว่ามีรอยชำรุด หรืออยู่ในสภาพใด ให้สังเกตว่าถ้ารถไม่เกิน 2-3 ปี พวกสายยาง ท่อ และสายไฟยังไม่ถึงอายุของมัน ถ้ามีการเปลี่ยนมาก็ให้ถามถึงสาเหตุที่เปลี่ยน และในส่วนสายไฟนั้น ให้ตรวจดูความเรียบร้อยของการเดินสายด้วย ในรถที่มีหม้อน้ำให้ลองบีบท่อน้ำดูว่ากรอบหรือแข็งหมดสภาพรึเปล่า8. ตรวจท่อไอเสีย บริเวณคอท่อไอเสียกับปะเก็นท่อไอเสีย ดูว่าน๊อตคอท่ออยู่ครบหรือหรือถูกเปลี่ยน เพราะส่วนมากจะมีปัญหาแถวนี้ จากนั้นดูสภาพของท่อไอเสีย โดยดูจากสนิมที่กิน เนื้อเหล็ก ไล่ตั้งแต่คอท่อ จากนั้นก็ไปดูที่ปลายท่อว่ามีอะไรเยิ้มเกาะมากไหม เพราะมันแสดงถึง สภาพเครื่องยนต์ได้ โดยส่วนมากเจ้าของก็จะเช็คมาแล้วแต่ยังไงก็ต้องมีคราบให้เห็นอยู่บ้าง เพียงแต่อย่าขี้เกียจก้มดูก็แล้วกัน
9. โซ่, สายพาน, เพลาท้าย ระบบส่งนั้นนอกจากจะถามเจ้าของถีงการเปลี่ยนแปลงหรือซ่อมบำรุงแล้วก็ต้องตรวจดูด้วยตัวเองอีกครั้ง อย่างโซ่ก็ต้องดูทั้งระบบซึ่งหมายถึงสเตอร์หน้า - หลังด้วย ว่าสึกหรอไปมากขนาดไหน ส่วนถ้าเป็นรถสายพานก็เปิดช่อง เช็คสายพานออกมาดูว่าสายพานมีสภาพเป็นอย่างไร ยึดไปแล้วมากน้อยแค่ไหน หรือถ้าเป็นแบบเพลาขับ - เฟืองท้าย ก็ต้องถามถึงการเปลี่ยนน้ำมันเฟืองท้ายครั้งล่าสุดรวมถึงเปิดดูสีและระดับน้ำมันจริงด้วย
10. ถึงเวลาลองเครื่อง ขอเขาลองสตาร์ทเครื่องดู ลองฟังเสียงดูว่ามีเสียงแปลกออกมาหรือแหลมออกมาไหม ถ้าไม่แน่ใจลองบิดเร่ง รอบดู แต่อย่าไปเบิ้ล ส่วนมากถ้าเครื่องสะอาด (เครื่องไม่เคยถูกเปิด) ก็มักจะมีแค่เสียงวาล์ว คราวนี้ลองขับดูครับ เพราะการลองขับนั้นได้หลายอย่างมากตั้งแต่เรื่องเครื่องยนต์ เรื่องเกียร์ เรื่องเบรก โช้คอัพ ฯลฯ เอาเป็นว่าก่อนจะซื้อต้องลองขี่ ดูให้ได้ครับ ถ้าเขาไม่ให้ก็ไม่ต้องไปซื้อมัน (55) เมื่อได้ขับก็ลองให้มั่นใจ อย่ามัวเกรงใจจะลองอะไรก็บอกเค้าไปเลย อีกเรื่องที่สำคัญเรื่องทะเบียนครับ จะโอนจะจ่ายเงิน หรือโอนลอยไปแล้วจ่ายก็ว่าไป ตรวจเอกสารดูให้ดีระวังไปเจอรถขโมย รถเถื่อน เดี๋ยวงานงอก แล้วจะหาว่าไม่เตือนกัน
จริงๆ แล้วรถมือสองเป็นอีกหนึ่งทางเลือกดีๆ ของคนชอบเล่นรถ ด้วยราคาที่น่าสนใจ การเติมแต่งที่มีสไตล์เป็นเอกลักษณ์ และเพิ่มสมรรถนะในการขับขี่ที่หาไม่ได้ในรถใหม่ป้ายแดง แต่ทั้งนี้คุณก็ต้องเลือกให้ดี ดูให้เป็น ลองเอา 10 ข้อนี้ไปพิจารณาดูครับ รับรองว่าช่วยได้
รถมือสอง มอเตอร์ไซค์มือสอง อะไหล่แต่งมอเตอร์ไซค์ ส่องเลย ที่ dealfish.co.th
ข้อมูลอ้างอิง : Fcciracing.com ภาพประกอบ : bigbikethailand.net, fcciracing.com
 
 