แกนนำกลุ่มเสื้อหลากสี ชี้ หาก ครม. ประชุมลับ ร่าง พ.ร.ฎ.อภัยโทษ "พ.ต.ท.ทักษิณ" จริง อดีตนายกฯ จะอยู่ในประเทศไทยไม่ได้  น.พ.ตุลย์ สิทธิสมวงศ์ แกนนำกลุ่มเสื้อหลากสี เปิดเผยเกี่ยวกับกระแสข่าวการประชุมลับของคณะรัฐมนตรี ที่นำโดย ร.ต.อ.เฉลิม อยู่บำรุง เกี่ยวกับการลงมติพระราชกฤษฎีการอภัยโทษ ซึ่งมีเนื้อหาว่า มีการกำหนดกฎเกณฑ์เอื้อต่อ พ.ต.ท.ทักษิณ ชินวัตร อดีตนายกรัฐมนตรี ว่า เรื่องดังกล่าวกำลังตรวจสอบข้อเท็จจริง และยังไม่ได้มีกำหนดการเคลื่อนไหวเกี่ยวกับการคัดค้านแต่อย่างใด เพียงแต่ตอบสั้นๆ ว่า จะดำเนินการตรวจสอบอย่างจริงจัง และเชื่อว่ามีประชาชนจำนวนมากที่ให้ความสนใจ และรอเข้าร่วมด้วย
พร้อมกันนี้ น.พ.ตุลย์ ยังกล่าวอีกว่า หากเรื่องดังกล่าวเป็นจริง รัฐบาลจะต้องมีคำชี้แจงว่าทำไมต้องแก้ไขกฎระเบียบต่างๆ เพื่อช่วยเหลือคนเพียงคนเดียว อีกทั้งยังเป็นห้วงเวลาที่ไม่เหมาะสมเป็นอย่างยิ่ง เพราะบ้านเมือง ประชาชน กำลังได้รับความเดือดร้อนจากภัยพิบัติน้ำท่วม ตลอดจนเชื่อว่า หากมีการพยายามดำเนินการเพื่อช่วย พ.ต.ท.ทักษิณ จริง รัฐบาลนี้ก็อยู่ไม่ได้ และ พ.ต.ท.ทักษิณ ก็จะอยู่อย่างไม่มีความสุขเช่นกัน
 