          สำหรับ iPhone รุ่นที่มาพร้อมกับหน่วยความจำขนาด 16 GB นั้น ถึงแม้ว่าจะเป็นรุ่นที่มีราคาถูกที่สุด แต่ผู้ใช้จะต้องมานั่งวิเคราะห์ก่อนซื้อเสมอว่า ถ้าหากใช้งานไม่เยอะ ไม่ค่อยดาวน์โหลดหรือใช้แอปฯ อะไรมากมาย ก็คงจะเพียงพอต่อการใช้งาน

          แต่สุดท้ายแล้ว ผู้ใช้ส่วนใหญ่ มักจะเจอกับปัญหา เครื่องเต็ม ไม่สามารถดาวน์โหลดอะไรเพิ่มเติมได้อีก แถมยังส่งผลทำให้ตัวเครื่องช้ากว่าเดิมอีกด้วย ซึ่งถ้าหากผู้ซื้อมีงบประมาณที่ไม่จำกัด คงจะไม่มีใครเลือกซื้อ iPhone รุ่นหน่วยความจำขนาด 16 GB กันอย่างแน่นอน
          แต่สำหรับผู้ที่ใช้งาน iPhone ขนาดความจุ 16 GB ที่ตัวเครื่องใกล้จะเต็ม ลบรูปก็แล้ว ลบเพลงก็แล้ว แต่ก็ยังไม่พอ วันนี้ทีมงาน techmoblog มีเคล็ดลับเด็ดๆ 4 อย่าง ที่จะทำให้ iPhone ขนาดความจุ 16 GB มีพื้นที่เหลือสำหรับการใช้งานอย่างอื่น มาดูกันว่า ทำอย่างไรบ้าง
          1. เปลี่ยนจากการฟังเพลงแบบที่ต้องดาวน์โหลดลงเครื่อง มาเป็นการฟังแบบ Streaming แทน

          มีผู้ใช้หลายๆ ท่านติดการฟังเพลงมาก ไม่ว่าจะฟังขณะขับรถ, ฟังขณะออกกำลังกาย หรือเข้าฟิตเนส แต่ทราบกันหรือไม่ว่า เพลงที่ถูกดาวน์โหลดและบันทึกเก็บไว้ในเครื่อง จะต้องใช้พื้นที่อย่างมหาศาล จริงอยู่ที่ขนาดไฟล์เพลง 1 เพลง แม้จะมีขนาดที่ไม่ใหญ่มาก แต่เมื่อมีการเก็บไว้ในเครื่องเรื่อยๆ ก็ส่งผลทำให้เครื่องเต็มได้เช่นกัน วิธีการง่ายๆ สำหรับผู้ที่อยากฟังเพลง แต่ไม่อยากดาวน์โหลดเก็บไว้ในเครื่อง ก็เปลี่ยนมาเป็นการฟังแบบ Streaming แทนนั่นเอง
          แต่ก่อนที่จะดาวน์โหลดแอปพลิเคชันสำหรับฟังเพลงแบบ Streaming ต้องไปลบเพลงที่อยู่ในเครื่องออกให้หมดเสียก่อน ด้วยการเข้าไปที่ Settings > General > Storage > Music และเข้าไปที่ Edit > Delete All Music จากนั้นก็เลือกฟังเพลงแบบ Streaming แทน อย่างเช่น Apple Music เป็นต้น
 2. ย้ายรูปภาพทั้งหมดไปเก็บไว้บน Cloud

          นอกจากเพลงแล้ว รูปภาพก็เป็นปัจจัยหนึ่งที่ทำให้ตัวเครื่องเต็มเช่นกัน มีผู้ใช้หลายท่าน ไม่อยากลบภาพเก่าๆ ออกเนื่องจากเสียดาย ฉะนั้น ย้ายรูปภาพทั้งหมด ไปเก็บไว้บน Cloud แทน เพื่อจะได้มีพื้นที่ภายในตัวเครื่องใช้เพิ่มขึ้น ให้ลองดาวน์โหลด Google Photos มาใช้กันดู หรือเก็บไว้บน iCloud ก็ยังได้
 3. เกมเก่าๆ ที่ไม่ได้เล่นแล้ว ก็ลบออก

          แอปฯ เกมแต่ละเกม จะมีขนาดความจุที่แตกต่างกันออกไป ถ้าหากเป็นเกมที่ไม่เน้นภาพกราฟิก ก็จะกินพื้นที่ในตัวเครื่องเพียงเล็กน้อย แต่บางเกมประเภท RPG เกมเก็บเลเวล ที่เน้นภาพสวย จะต้องใช้พื้นที่ในการติดตั้งมากกว่า 1 GB ขึ้นไป ฉะนั้น เกมไหนที่ไม่ได้เล่นแล้ว ควรจะลบออกเพื่อเป็นการเพิ่มพื้นที่ให้ตัวเครื่อง ด้วยการแตะค้างที่ไอคอนเกมนั้น แล้วคลิกที่กากบาท เพื่อถอนการติดตั้ง
 4. Restore บ้าง เพื่อเคลียร์ Cache

          ปกติแล้ว เมื่อเราใช้สมาร์ทโฟนเป็นเวลานานๆ ไม่ว่าจะเป็น เปิดเว็บ, เล่นเกม หรืออื่นๆ ระบบจะมีการจดจำข้อมูลเก่าๆ ไว้ และเก็บเป็นไฟล์ที่เรียกว่า Cache ซึ่งมีไว้เพื่อให้เปิดใช้งานได้เร็วขึ้น และไม่ต้องดาวน์โหลดใหม่ทุกครั้งนั่นเอง แต่ Cache เมื่อถูกสะสมไว้มากๆ ก็ส่งผลให้ตัวเครื่องเต็มได้เช่นกัน ฉะนั้น ควรจะมีการ Restore เครื่องบ้าง ถ้าหากมีเวลามากพอ แต่ก่อนที่จะทำการ Restore ควรจะทำการ Backup ข้อมูลที่อยู่ในเครื่องทั้งหมดก่อน ด้วยการทำผ่านโปรแกรม iTunes นั่นเอง
           สำหรับใครที่ใช้ iPhone ขนาด 16 GB แล้วอยากเพิ่มพื้นที่ให้ตัวเครื่อง ลองนำเทคนิคนี้ไปปรับใช้กันดูนะครับ

 ที่มา : theverge.com
 แปลและเรียบเรียง : techmoblog.com

