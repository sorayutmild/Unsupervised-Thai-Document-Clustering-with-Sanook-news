หลังจากที่สาวเก่ง "โอปอล์ ปาณิสรา" ต้องเข้ารพ. หลังจากตรวจพบว่ามีอาการตั้งครรภ์ผิดปกติ และเสี่ยงที่จะแท้งลูกฝาแฝดนั้น ล่าสุด "หมอโอ๊ค สมิทธิ์ อารยะสกุล" ได้ออกมาอัพเดทอาการของภรรยาและลูกฝาแฝดในท้องให้ได้ฟังว่า
ตอนนี้พี่โอปอล์ปลอดภัยดีแล้วหรือยัง ?"สำหรับเหตุการณ์ที่เกิดขึ้น ผมยอมรับเลยว่าตลอดระยะเวลาที่ผ่านมาเราสองคนเองก็เครียดทั้งคู่ เพราะวันแรกที่ผมรู้ว่าครรภ์เขามีปัญหา ก็คือตอนนั้นผมกำลังกอดเขาแต่ครรภ์เขาแข็งมาก ผมก็เลยตัดสินใจว่าจะพาเขาไปตรวจกับคุณหมอในตอนเช้า ซึ่งผลปรากฏว่าเขามีอาการมดลูกหดรัดตัวจริง และที่สำคัญคือเขามีภาวะปากมดลูกรับน้ำหนักได้เกินจำกัด เนื่องจากคุณโอปอล์เขาเป็นคนตัวเล็ก มันก็เลยเป็นเหตุผลที่ทำให้เขาต้องนอนพักผ่อนที่โรงพยาบาล และให้ยาชะลอการคลอดครับ"
แต่ข่าวที่ออกมาเหมือนเขาบอกว่าน้องมีโอกาสคลอดก่อนกำหนด ?"เอ่อ...ถ้าสำหรับอายุครรภ์ของน้องในช่วงนั้น ก็ถือว่าเสี่ยงมากเลยครับ เพราะเขาแค่จะเพิ่ง 6 เดือน คือมันเป็นช่วงเวลาที่ยากลำบากสำหรับเราสองคนจริงๆ แต่เราต้องอดทนรอเพื่อดูอาการวันต่อวันไป ซึ่งตอนนี้น้องทั้งสองคนก็เข้าสู่เดือนที่ 7 แล้ว ถือว่าความปลอดภัยมีมากขึ้น น้องแข็งแรงดี โอปอล์ก็ได้พักผ่อน ร่างกายโอเคตอบสนองกับยาดีมากๆ เลย"
เรียกได้ว่าตอนนี้เราสองคนก็สบายใจมากขึ้น ?"ก็สบายใจมากขึ้นในทุกๆ วันครับ ผมถือว่าเหตุการณ์นี้เป็นบทเรียนหนึ่งเลยที่ลูกเขาสอนผม แถมมันยังช่วยย้ำเตือนให้ผมรู้สึกตัวด้วยว่าผมรักเขาทั้งคู่มากแค่ไหน"
ณ ตอนนี้ โอปอล์ยังอยู่ที่โรงพยาบาลหรือเปล่า ?"ยังอยู่ครับ คุณหมอบอกว่าน่าจะต้องอยู่ต่อไปเรื่อยๆ เท่าที่จะเป็นไปได้"
วินาทีแรกที่เรารู้ว่าโอปอล์มีอาการเสี่ยง เรารู้สึกยังไง ?"มีหลายอารมณ์มากครับ กลัว กดดัน คิดเยอะ แต่ว่าเราต้องเข้มแข็งไงเพราะโอปอล์เขาเป็นแม่ เขาต้องรู้สึกเยอะกว่าเราแน่นอน ดังนั้นผมต้องเข้มแข็งเพื่อเป็นเสาหลักให้กับเขาให้ได้"
วินาทีนั้นเราให้กำลังใจแก่กันและกันยังไงบ้าง ?"ผมสัญญากับเขาไว้ตั้งแต่วันที่เราแต่งงานว่าเราจะไม่ทอดทิ้งกัน ไม่ว่าเป็นอะไรก็ตาม จนถึงทุกวันนี้ผมก็ยังรักเขามากขึ้น มากขึ้นในทุกๆ วัน ผมสัญญาครับว่าเราจะอยู่ด้วยกันทุกวันไปตลอด"
ในส่วนของการคลอดน้อง จะมีโอกาสเลื่อนมาเร็วกว่ากำหนดได้ไหม ?"ไม่สามารถกำหนดได้เลยครับ รู้แค่ว่ายิ่งนานยิ่งดี แต่ ณ ตอนนี้ผมก็โล่งใจแล้วครับ คือเราต้องใช้กำลังใจเป็นหลักควบคู่กับการรักษา"
ครอบครัวเราสองคนให้กำลังใจยังไงบ้าง ?"ผมถือว่าครอบครัวคือกำลังใจที่สำคัญที่สุด เพราะจริงๆ คนที่เป็นหลักให้เรายึดได้ก็คือคุณพ่อคุณแม่ ตอนนี้ผมได้รู้แล้วว่าท่านรักผมมากแค่ไหน และผมรักลูกของผมมากแค่ไหนครับ"
เหมือนก่อนหน้านี้พี่ปอล์เองก็เคยบอกว่าอยากจะฉลองวันเกิด 4 คนพ่อแม่ลูก ?"ครับผม ถึงแม้ว่าปีนี้สถานที่จะเปลี่ยนไป ได้ฉลองกันในโรงพยาบาล แต่เราก็ยังได้อยู่ด้วยกัน ถือว่าเป็นสิ่งที่ดีครับ (ร้องไห้) เดี๋ยวโอปอล์เขาดูข่าวเขาต้องเครียดแน่ๆ เลย (ยิ้ม)"
เห็นว่าพี่ดาด้าเองก็แนะนำให้เราเตรียมของให้น้องด้วย ?"ใช่ครับ ตอนนี้ผมเองในฐานะคุณพ่อก็ต้องเป็นฝ่ายเตรียม ส่วนคุณแม่ก็พักผ่อนไปก่อนครับ"
สภาพจิตใจพี่โอปอล์เป็นยังไงบ้าง ?"ในช่วงแรกเราเองก็ตั้งตัวไม่ได้ทั้งคู่ (ร้องไห้) แต่เราต้องต้องสติ ยอมรับครับว่ามันหดหู่มากจริงๆ แต่โอปอล์เขาเข้มแข็ง ดังนั้นผมจึงต้องทำตัวเป็นหลักให้เขากับเพื่อหาสิ่งที่ดีที่สุดให้กับลูกและภรรยาผม ซึ่งตอนนี้ก็ถือว่าสำเร็จมาขั้นหนึ่งแล้ว"
พี่โอ๊คอยากบอกอะไรเขาไหมหากเขาดูอยู่ ?"ก็ดีใจนะครับที่เราสองคนได้แต่งงานกัน ส่วนอนาคตข้างหน้าจะเป็นยังไง แต่ทุกวินาทีที่เราได้อยู่ด้วยกันมันดีที่สุดแล้ว อะไรที่จะเกิดขึ้นต่อไปนี้มันคือเรื่องดีทั้งนั้น ขอบคุณมากที่เข้มแข็งและอยู่เคียงข้างกันเสมอทั้งทุกข์และสุขครับ (ร้องไห้)"
ทีมข่าวบันเทิง Sanook! News ขอเป็นอีกหนึ่งกำลังใจให้ครอบครัว "อารยะสกุล" นะคะ
ขอขอบคุณภาพจากอินสตาแกรม @opalpanisara และ @oak_smith 