อดีตนักแสดงหนุ่ม "บอย เอเอฟ 3" ถูกตำรวจ บก.ปอศ. รวบตัวได้คาวัด ขณะกำลังบวชเป็นพระ หลังโดนออกหมายจับคดีปลอมบัตรเครดิตรูดใช้กว่า 13 ล้านบาท
เมื่อวานนี้ (1 ก.ย.) มีรายงานว่า อดีตนักแสดงและนักร้องหนุ่ม "บอย เอเอฟ 3" หรือ นายสิทธิชัย ผาบชมพู ถูกเจ้าหน้าที่ตำรวจกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (บก.ปอศ.) เข้าควบคุมตัว หลังถูกออกหมายจับในข้อหาร่วมกันฉ้อโกง
ตามรายงานระบุว่า บอย เอเอฟ 3 ได้มีหมายจับศาลาอาญาที่ 846/2562 ลงวันที่ 12 มิถุนายน 2562 ในข้อหาร่วมกันฉ้อโกง, ร่วมกันทำบัตรอิเล็กทรอนิกส์ปลอมขึ้นทั้งฉบับหรือแต่ส่วนหนึ่งส่วนใด เติมหรือตัดทอนข้อความ หรือแก้ไขด้วยประการใดๆ ในบัตรอิเล็กทรอนิกส์ที่แท้จริง โดยประการที่น่าจะเกิดความเสียหายแก่ผู้อื่นหรือประชาชน ถ้าได้กระทำเพื่อให้ผู้หนึ่งผู้ใดหลงเชื่อว่าบัตรอิเล็กทรอนิกส์ที่แท้จริงหรือเพื่อใช้ประโยชน์อย่างหนึ่งอย่างใด
รวมทั้งยังมีข้อหาร่วมกันใช้หรือมีไว้เพื่อใช้ซึ่งบัตรอิเล็กทรอนิกส์ปลอม อันได้มาโดยรู้ว่าเป็นของที่ทำปลอมหรือแปลงขึ้น,ร่วมกันใช้บัตรอิเล็กทรอนิกส์ของผู้อื่นโดยมิชอบในประการที่น่าจะก่อให้เกิดความเสียหายให้แก่ผู้อื่นหรือประชาชน และ ร่วมกันมีไว้เพื่อนำออกใช้ซึ่งบัตรอิเล็กทรอนิกส์ของผู้อื่นโดยมิชอบ โดยเจ้าหน้าที่ตำรวจจับกุมได้ที่วัดแห่งหนึ่งใน อ.ปากช่อง จ.นครราชสีมา ที่อดีตนักแสดงหนุ่มได้บรรพชาอยู่
สำหรับกรณีดังกล่าวสืบเนื่องจากทาง พนักงานสอบสวน กก.5 บก.ปอศ. ได้รับแจ้งจากเจ้าหน้าที่ธนาคารแห่งหนึ่ง ระบุว่ามีคนร้ายใช้บัตรเครดิตปลอมซื้อสินค้าและใช้บริการที่โรงแรมใน จ.อุดรธานี โดยมีรายงานในช่วงเดือนธันวาคม 2561 ต่อเนื่องถึงเดือนมกราคม 2562 เป็นการทำรายงานผ่านเครื่องรูดบัตรระบบคีย์อิน ที่ไม่ต้องใช้บัตรรูดที่เครื่อง โดยพบว่ามีการทำรายการไปมากถึง 144 รายการ รวมเป็นเงินกว่า 13 ล้านบาท

กระทั่งในเวลาต่อมา เจ้าหน้าที่ชุดสืบสวน บก.ปอศ. ได้ทำการสืบสวนขยายผลและผลงานการก่อเหตุครั้งนี้มีการทำเป็นขบวนการ โดยมีร่วมสมรู้ร่วมคิดไม่ต่ำกว่า 10 คน โดยหนึ่งในนั้นก็คือ บอย เอเอฟ 3 อดีตนักแสดง และได้ดำเนินการควบคุมตัวผู้ต้องหาเรื่อยมา จนในที่สุดได้เข้าควบคุมตัว บอย เอเอฟ 3 ที่พบว่ามาบวชเป็นพระอยู่ที่วัดแห่งหนึ่ง โดยเบื้องต้นเจ้าตัวยังคงให้การปฏิเสธทุกข้อกล่าวหา และได้ยื่นขอประกันตัวแล้ว
สำหรับ บอย เอเอฟ 3 หรือ สิทธิชัย ผาบชมพู เข้าวงการจากเวทีการประกวดร้องเพลงชื่อดัง อคาเดมี แฟนเทเซีย ฤดูกาลที่ 3 และมีผลงานการแสดงในภาพยนตร์และละครหลายเรื่อง เช่น ตั๊ดสู้ฟุด, 4 สิงห์คอนเฟิร์ม, อุบัติรักเกาะสวรรค์, ชิงรักหักสวาท แต่ผู้คนจะจดจำเขาได้จากละครซิทคอม สัมผัสพิศวง The Sense ที่ออกอากาศในช่วงวันหยุดนักขัตฤกษ์