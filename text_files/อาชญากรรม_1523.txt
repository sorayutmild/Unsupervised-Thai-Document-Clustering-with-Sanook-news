(1 มี.ค.) นางปวีณา หงสกุล ประธานมูลนิธิปวีณาเพื่อเด็กและสตรี และเจ้าหน้าที่ตำรวจ สภ.เมืองนครราชสีมา ร่วมกันแถลงข่าวการจับกุมตัว นายประสิทธิ์ เสริฐประสม อายุ 26 ปี ผู้ต้องหาตามหมายจับศาลจังหวัดนครราชสีมา
โดยคดีดังกล่าวสืบเนื่องจาก พ่อของ น.ส.ป๊อป (นามสมมติ) อายุ 23 ปี ได้เข้าร้องเรียนกับมูลนิธิปวีณาฯ ว่า ลูกสาวที่เพิ่งเรียนจบกำลังรอรับปริญญา ถูกนายประสิทธิ์บังคับข่มขืน และใช้โทรศัพท์มือถือบันทึกวิดีโอเก็บเอาไว้เพื่อใช้ข่มขู่ หลังจากที่ลูกสาวเป็นฝ่ายบอกเลิกรากับนายประสิทธิ์ เพราะเพิ่งมารู้ภายหลังว่า นายประสิทธิ์มีภรรยาและครอบครัวแล้ว จึงตีตัวออกห่าง ก่อนฉุดไปข่มขื่นและถ่ายคลิป ขู่ว่าจะนำไปเผยแพร่ในวันที่ลูกสาวรับปริญญา
ซึ่งต่อมา นางปวีณา ได้ประสานงานกับเจ้าหน้าที่ตำรวจ สภ.เมืองนครราชสีมา เพื่อติดตามจับกุมคนร้าย จนสืบสวนได้เบาะแสว่า ผู้ต้องหาเป็นช่างซ่อมรถยนต์อยู่ที่อู่รถยี่ห้อดังแห่งหนึ่งที่ จ.ปทุมธานี จึงได้ติดตามไปนำตัวมาดำเนินการสอบสวน
นายประสิทธิ์ ให้การยอมรับสารภาพว่า ก่อนหน้าที่เคยคบหากับ น.ส.ป๊อป มาประมาณ 4 ปี แต่เมื่อ 2 ปีก่อน ตัวเองได้ย้ายมาทำงานอยู่ที่ จ.ปทุมธานี ขณะที่ยังคบหาอยู่กับ น.ส.ป๊อป แต่เกิดพลั้งพลาดกับภรรยาคนปัจจุบัน จนมีลูกด้วยกัน 1 คน แต่ตนไม่บอกกับ น.ส.ป๊อป เพราะยังคงเอ็นดูและห่วงใยอยู่เสมอ จนกระทั่งเวลาผ่านไปภรรยาเริ่มเกิดความสงสัย ส่วน น.ส.ป๊อป ก็พยายามตีตัวออกห่าง แต่ตนเองไม่อยากเลิก จึงได้ก่อเหตุดังกล่าวขึ้นอย่างไม่ได้ตั้งใจ พร้อมกับกราบเท้าขอโทษครอบครัวของ น.ส.ป๊อป รวมทั้งสำนึกผิดต่อภรรยาของตัวเองด้วย
ขณะที่ด้าน น.ส.ป๊อป ยืนยันว่าที่ผ่านมาเคยถูก นายประสิทธิ์ทำร้ายร่างกายและข่มขู่ในลักษณะนี้มาแล้วหลายครั้ง