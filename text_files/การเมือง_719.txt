(15 พ.ค.) ผู้สื่อข่าวรายงานว่า น.ส.วาสนา นาน่วม ผู้สื่อข่าวสายทหาร ได้โพสต์ข้อความเฟซบุ๊ก "Wassana Nanuam" หลังเกิดเหตุความวุ่นวาย ที่หอประชุมกานตรัตน์ กองทัพอากาศ จากเหตุรถนำขบวนของนายนิวัฒน์ธำรง บุญทรงไพศาล รองนายกรัฐมนตรีและรมว.พาณิชย์ ปฏิบัติหน้าที่แทนนายกรัฐมนตรี ขับฝ่าการ์ดและผู้ชุมนุม กปปส. และชนรถจักรยานยนต์ จนมีผู้ได้รับบาดเจ็บ รวมไปถึงรถที่คาดว่าเป็นของสห.ทอ.ที่ขับเฉี่ยวชนแกนนำกปปส.ว่า เหตุการณ์ดังกล่าวเกือบเป็นน้ำผึ้งหยดเดียว แต่ทางกองทัพอากาศได้พูดคุยกับนายสุเทพ เทือกสุบรรณ เลขาธิการ กปปส.แล้ว พร้อมชี้แจงว่ารถที่ชนนั่น ไม่ใช่รถของสารวัตรทหารอากาศ แต่เป็นรถในขบวน ส่วนผู้ที่ได้รับบาดเจ็บจากเหตุการณ์นี้ ให้ไปตรวจร่างกาย แล้วเข้าแจ้งความดำเนินคดีได้เลย โดยระบุข้อความดังนี้...
"เกือบเป็นน้ำผึ้ง หยดเดียว....ทอ.เคลียร์ การ์ด กปปส แล้ว ยันรถ สห.ทอ.นำขบวนต้องทำตามหน้าที่อารักขา ขับฝ่าจุดตรวจ การ์ด กปปส. ที่หน้า หอประชุมกานตรัตน์ หลังม็อบบุกจนทำให้ การประชุม รัฐบาลกับ กกต. ต้องกระเจิง แต่ยัน รถ สห.ทอ.ไม่ได้ชนการ์ด คาดเป็นรถในขบวน เผย ทอ.ชี้แจง กับ "สุเทพ" แล้ว ไม่ติดใจ ยันรถ สห.ทอ.นำขบวนทำตามหน้าที่ ส่วนอีกคัน สห.มาเคลียร์รถที่จอดทิ้งหลังเกิดเหตุ ไม่ใช่คันที่ขับเฉี่ยวชน กปปส. เพื่อเก็บของในรถไป หวั่นถูกยึด...ทอ. บอกไม่มีปัญหาใครบาดเจ็บถูกรถเฉี่ยว ไปตรวจร่างกาย ที่ รพ.ภูมิพล แล้วไปแจ้งความได้เลย...เคลียร์ แล้ว จบ แยกย้าย (หมายเหตุ..มีคนเข้าใจผิด ภาพนี้ ทหารหน่วยคอมมานโด อากาศโยธิน (อย.) เตรียมพร้อม อารักขา การประชุม ก่อน เริ่มการประชุม เป็นการพร้อมตามระเบียบ ไม่ได้จะไปยิงกับใคร ค่ะ)"
ขอบคุณภาพจากทวิตเตอร์ @jeerapong_nna