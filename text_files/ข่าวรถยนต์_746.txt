                           						     หลายท่านที่เดินทางไปต่างจังหวัดบ่อยๆ คงจะเคยสังเกตเห็นนะครับว่า  รถหลายๆคันนั้น มักใช้สัญญานไฟเลี้ยวหรือกระพริบไฟสูงแบบแปลกๆ  นอกเหนือไปทางการขอทาง เพราะบางครั้ง นั่นอาจหมายถึงสัญญาณเตือนต่างๆ  ที่รถคันหน้าพยายามจะบอกเราว่าแซงได้ หรือไม่ได้  เส้นทางข้างหน้ามีอุบัติเหตุ หรือด่านตรวจอยู่หรือไม่ ทีมงาน Sanook!Auto จะชวนท่านมาทำความรู้จักกับสัญญาณต่างๆ กันเลยครับว่ามีอะไรบ้าง เพื่อที่ผู้อ่านจะสามารถใช้ให้เกิดประโยชน์ครับ  1. หากรถคันหน้าเปิดไฟ ซ้ายที-ขวาทีสลับกันไป หมายถึงรถคันหน้ามีการลดความเร็วกระทันหัน หรือข้างหน้ามีอุบัติเหตุ  เมื่อพบสัญญาณเช่นนี้ ควรชะลอความเร็วลง และไม่ควรแซงขึ้นไปโดยเด็ดขาด    2. หากรถคันหน้าเปิดไฟเลี้ยวซ้ายแล้วชะลอความเร็ว สัญญาณนี้หมายถึง   ทางสะดวกสามารถแซงขึ้นหน้าได้ ซึ่งสัญญาณมักพบเห็นบนถนนแบบ 2 เลน สวนกัน  เนื่องจากต้องใช้ความระมัดระวังในการแซง  3.  หากรถที่อยู่เลนซ้ายเปิดไฟเลี้ยวขวา หมายถึงสัญญาณไฟขอทางเพื่อที่จะแซงรถคันหน้า ซึ่งท่านจะให้หรือไม่ให้   ควรดูที่ความเร็วและระยะทางความห่าง แต่หากคุณเจอรถบรรทุก 10   ล้อเปิดไฟนี้ก็ควรชะลอทันที เพราะโดยมากพี่ท่านจะพรวดออกมา   แบบไม่ทันได้ตั้งตัว
 

4. ขับรถสวนกัน แล้วรถฝั่งตรงข้ามกระพริบไฟ 2 ที  หรือปิด-เปิดไฟหน้าตอนกลางคืน   อันนี้ให้สันนิษฐานได้เลยว่าข้างหน้าเรามีอุบัติเหตุเกิดขึ้น  ควรลดความเร็วลง  5. กระพริบไฟหน้าพร้อมเปิดไฟเลี้ยวทางด้านขวา สัญญาณดังกล่าว บ่งบอกว่ามีด่านตรวจข้างหน้า ให้ขับรถด้วยความระมัดระวัง  6. ในยามกลับรถ รถที่ขับมาในทางกะพริบให้เรา 1  ที พร้อมกับชะลอความเร็วลง หมายความว่าทางสะดวกกลับรถได้เลย   ถ้าเขากะพริบ 2 ทีหรือมากกว่า  หรืออาจบีบแตรร่วมด้วยแสดงว่า ไม่อนุญาตให้กลับ เพราะอาจมาด้วยความเร็วสูง        สัญญานเตือนเหล่านี้มักเป็นที่นิยมในกลุ่มรถบรรทุก หรือรถโดยสารที่คุ้นเคยกับเส้นทางนั้นๆเป็นประจำ ซึ่ง จะเป็นประโยชน์มาก หากผู้ร่วมใช้ถนนทราบถึงความหมาย  เพราะอาจช่วยหลีกเลี่ยงอุบัติเหตุให้ท่านได้  เราจึงควรศึกษาไว้และใช้ให้เกิดประโยชน์ครับ ด้วยความปรารถนาดีจากทีมงาน Sanook!Auto ครับ
 
