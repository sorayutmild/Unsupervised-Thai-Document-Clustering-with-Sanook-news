รองผู้บังคับการกองปราบปราม เผยพระเอกหนุ่ม"บอย ปกรณ์" ดอดพบตำรวจกองปราบฯ นำหลักฐานยืนยันการซื้อรถแลมโบกินี่ อดีตอธิการ สจล. เตรียมให้ข้อมูลการเบิกจ่ายเงินวันนี้ 10.00 น.
พ.ต.อ.กรไชย คล้ายคลึง รองผู้บังคับการกองปราบปราม เปิดเผยว่า นายปกรณ์ ฉัตรบริรักษ์ หรือ บอย ปกรณ์ ดารานักแสดงชื่อดังได้เดินทางเข้าพบเมื่อช่วงค่ำวานนี้ เพื่อเข้าให้ปากคำและแสดงความบริสุทธิ์ใจ พร้อมนำเอกสารสมุดรายการบัญชีฯ ย้อนหลัง 3 เดือน ที่ถอนมาซื้อรถ จำนวน 13.5 ล้านบาท จาก นายกิตติศักดิ์ มัทธุจัด ผู้ต้องหาร่วมยักยอกเงินจากสถาบันเทคโนโลยีพระจอมเกล้าเจ้าคุณทหารลาดกระบัง หรือ สจล.
โดย พ.ต.อ.กรไชย ระบุว่า บอย ปกรณ์ ได้นำหลักฐานการซื้อรถยนต์มาแสดงกับเจ้าหน้าที่อย่างถูกต้อง และมีพยานบุคคลยืนยันเกี่ยวกับการซื้อขาย สอดคล้องกับคำให้การของพระเอกชื่อดัง ที่ระบุว่าไม่ได้รู้จักนายกิตติศักดิ์เป็นการส่วนตัว แต่มีการซื้อขายรถยนต์ผ่านบุคคลที่อยู่ในวงการรถซูเปอร์คาร์ ทำให้เจ้าหน้าที่ไม่ติดใจสงสัยและไม่ต้องเชิญตัว บอย ปกรณ์ มาให้ข้อมูลอีก เพราะไม่ใช่ตัวละครหลักในเรื่องนี้
ขณะเดียวกัน วันนี้ นายถวิล พึ่งมา อดีตอธิการบดี สจล. และคณะกรรมการผู้มีอำนาจเบิกจ่ายเงินของ สจล. ทั้งชุดเก่าและชุดปัจจุบัน จะเดินทางเข้าพบพนักงานสอบสวน กองปราบปราม วันนี้ เวลา 10.00 น. เพื่อให้ข้อมูลเพิ่มเติมถึงความชัดเจนในการเบิกจ่ายเงินของ สจล. ในแต่ละครั้ง