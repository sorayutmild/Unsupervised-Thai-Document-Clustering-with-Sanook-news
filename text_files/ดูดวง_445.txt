จมูก เปรียบกับภูเขาที่สูงใหญ่ คือ ศูนย์กลางของภูเขาทั้งห้า ถ้าหากมีจมูกเป็นธาตุดิน คือ สีเหลือง ความยาวของจมูก เท่ากับหนึ่งส่วนสามของใบหน้า อายุจรมาอยู่ที่จมูก 8 ปี นับตั้งแต่ช่วงอายุ 41 - 50 ปี จมูกอ่านเรื่องอำนาจ ความเชื่อมั่น ความขยันอดทน ความกระตือรือร้น คู่ครอง ความรัก อุปนิสัยทางด้านการใช้เงิน การสร้างฐานะ โชคลาภ
จมูก แบ่งเป็นสามส่วน รวมกันเรียกว่า
สันจมูก ได้แก่ ส่วนดั้ง อ่านเรื่องอำนาจ ความเชื่อมั่น
ส่วนปล้อง อ่านเรื่องคู่ครอง ความรัก
ส่วนปลาย อ่านเรื่องการเก็บสะสม การสร้างฐานะ โชคลาภ คนจีนเรียกเศรษฐีว่า จ่อซัว คนไทยเรียกว่า เจ้าสัว เพราะเศรษฐีส่วนมากมีจมูกที่สวยเด่นตั้งเป็นวงกลมรับกัน

ทำนายโหวงเฮ้งจากจมูก

โหงวเฮ้งจากจมูกบอกอะไรเกี่ยวกับตัวคุณได้บ้างมาดูกัน....
จมูก คือที่ลำเลียงสมบัติมาเก็บคลัง
สันจมูก คือ ท่อลำเลียง
สันจมูกหนาตรง แสดงว่า มีการเงินเข้าที่ดีมากตลอดชีวิต
ผู้หญิงสันจมูกหนา ปีกจมูกมีเนื้อจมูกมิดชิด เป็นคนที่ส่งเสริมสามีได้ดีมาก แม้ว่าโหงวเฮ้งสามีไม่ดีก็สามารถช่วยได้
ดั้งจมูกแบน เป็นคนที่ถูกชักจูงได้ง่าย เชื่อคนง่าย จิตใจอ่อนไหว
ดั้งจมูกยุบบี้ เป็นคนที่ทำคุณคนไม่ขึ้น ขาดความเชื่อมั่น ขาดความกระตือรือร้น มักขัดกับสายงานอยู่เสมอ อาจถูกลิดรอนบั่นทอนอำนาจ ทำให้มีปัญหากับตำแหน่งหน้าที่การงาน
ปล้องจมูก เป็นกระดูกปูดโปนคล้ายปล้องตาอ้อย เป็นคนที่มักมีปัญหาทางด้านคู่ครอง ได้คู่ที่ไม่ได้ดั่งใจ ต้องตกอยู่ในพุ่มม่าย หากอายุจรมาถึงช่วงวัย 44 - 45 อาจจะมีปากเสียงกับคู่ครองอย่างรุนแรง หรืออาจมีการพลัดพรากจากคู่ครอง ไม่จากเป็นก็ต้องจากตาย
ปลายจมูก หมายถึงที่เก็บเงิน
ปลายจมูกกลมมนมิดชิด เป็นคนเก็บเงินเก่ง การใช้จ่ายเงินเป็นระเบียบ มีกฎเกณฑ์และขั้นตอนที่เรียบร้อย ชอบสะสมเงินทอง
ปลายจมูกแหลม เป็นคนที่กล้าใช้จ่ายเงินทองโดยไม่คิดจะเก็บ พอใจของสิ่งใดก็ซื้อโดยไม่คิดให้รอบคอบ
ปลายจมูกแหลมเป็นกระดูก เป็นคนที่มักมีปัญหาทางด้านการเงินอยู่เสมอ ขาดการวางแผนทางด้านการใช้จ่าย ทางด้านการงานไม่มีความอดทนในการทำงาน มีการเปลี่ยนแปลงโยกย้ายการงานบ่อย
ปลายจมูกคล้ายจะงอยปากนกแก้ว เป็นคนเลือดเย็น หายใจเข้าออกเป็นเงินเป็นทอง
จมูกที่มีลักษณะดี ไม่ว่าขนาดของจมูกจะเล็กหรือใหญ่ ต้องมีเนื้ออิ่มเต็ม
จมูกมีสันเด่น เป็นคนเชื่อมั่นตัวเองสูง ใครจะพูดโน้มน้าวจิตใจได้ยาก
สันจมูกตรง วัดจากดั้งไปถึงปลายจมูก มองหน้าตรงไม่เห็นรูจมูก หมายถึงเจ้าตัวมีวาสนา ได้คู่ดี หรืออาจได้คู่รวย สวย หล่อ
จมูกมองหน้าตรงไม่เห็นรูจมูก เป็นคนที่ค่อนข้างตระหนี่ถี่เหนียว มีความโลภ มีโอกาสเป็นเศรษฐี
จมูกที่มีตำหนิ มองหน้าตรงเห็นรูจมูกได้ชัด จมูกเป็นกระดูก เป็นคนที่ไม่รอบคอบทางด้านการเงิน มักพบปัญหาเกี่ยวกับรายรับรายจ่ายอยู่เสมอ วิถีชีวิตไม่ราบรื่น
จมูกคดเบี้ยวซ้ายหรือเบี้ยวขวา เป็นคนที่การเงินมักหมดไปกับอบายมุขทุกชนิด ชอบหาเงินจากการพนัน มีปัญหาเรื่องความรักอยู่เสมอ บั้นปลายชีวิตค่อนข้างลำบาก
ขนาดของจมูก ต้องได้ส่วนกับใบหน้า
หน้าใหญ่จมูกต้องโต หน้าเล็กจมูกต้องเล็ก และมีเนื้ออิ่มเต็ม
จมูกที่ไม่ได้ส่วนกับขนาดของใบหน้า หน้าเล็กจมูกใหญ่ เป็นคนที่ไม่สามารถเก็บรักษาทรัพย์เอาไว้ได้ หากรวยแล้วเจ๊ง หน้าใหญ่จมูกเล็ก เป็นคนที่ขาดความอดทน การเงินมักติดขัดฝืดเคือง ใช้จ่ายสุรุ่ยสุร่าย หากรวยแล้วอายุสั้น
สีของจมูก
จมูกสีเหลืองประกาย อมชมพูเล็กน้อย เป็นสีแห่งโชคลาภ เป็นลักษณะของคนที่มีความขยัน อดทน มีความรอบคอบทางด้านการเงิน สามารถสร้างฐานะให้มั่นคงได้ด้วยตนเอง มีโชคด้านการเงินอยู่เสมอ มีวาสนา ได้คู่ครองที่ดี
จมูกสีนวลใส หมายถึงช่วงนี้การเงินสดใส รายได้ดี ไม่ติดขัด
สีจมูกเปลี่ยนเป็นสีแดง ให้ระวังอุบัติเหตุ การเสียเงินทองเกี่ยวกับอุบัติเหตุ การงานมักมีอุปสรรค
สีจมูกเปลี่ยนเป็นสีเทา จะประสพความยุ่งยากเรื่องงาน
สีจมูกเปลี่ยนเป็นสีเขียว จะเจ็บป่วย หรือจะมีเคราะห์
ไฝหรือปานบนจมูก
ถ้ามีที่ดั้งจมูก เป็นคนที่โชคดี วาสนาสูง สติปัญญาดี เอาตัวรอดได้ ทำธุรกิจก้าวหน้า มีคุณธรรม
ถ้ามีข้างจมูกด้านขวา เป็นคนที่มีวาสนาดี มีความเพียร มีสติปัญญาหลักแหลม ชีวิตราบรื่น
ถ้ามีข้างจมูกด้านซ้าย เป็นคนที่มีโภคทรัพย์ ได้รับมรดก รักความสงบ มีศีลธรรมประจำใจ มีโชคลาภเสมอ
ถ้ามีที่ปลายจมูก เป็นคนที่มีความสมบูรณ์ ร่าเริง รักสวยงาม มีเสน่ห์แก่ผู้พบเห็น เป็นนักรัก มีคู่หลายคน

ขอบคุณข้อมูลจาก nanapayakorn
ขอบคุณภาพประกอบจาก Photos.com