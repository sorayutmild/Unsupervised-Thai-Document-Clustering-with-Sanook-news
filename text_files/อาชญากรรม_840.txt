ผู้สื่อข่าวรายงานว่า (29 ม.ค.) ร.ต.ท.สันติภาพ อ่อนละออ อายุ 55 ปี รองสว.งานศูนย์ควบคุมจราจรทางด่วน 2 รหัส 8512 เสียชีวิตแล้ว เมื่อเวลา 22.12 น. ของเมื่อวานนี้ (28 ม.ค.) ขณะนี้ศพอยู่ที่ รพ.รามาธิบดี และจะนำไปไว้ที่ วัดตรีทศเทพ ถ.วิสุทธิกษัตริย์
หลังจากเมื่อวันที่ 23 ม.ค.ที่ผ่านมา ร.ต.ท.สันติภาพ ถูกรถชนบนทางด่วนขั้นที่ 2 เจ้าหน้าที่พบร่างนอนคว่ำหน้าบนพื้นถนน อยู่ในเครื่องแบบ เลือดไหลนองเต็มพื้นอาการสาหัส ใกล้กันพบรถจยย. ทะเบียน 2 กก 8512 กรุงเทพมหานคร ล้มคว่ำอยู่บนพื้นถนน 
จากการสอบปากคำคู่กรณี นายอับดุลฆอลิค อาลากายา อายุ 32 ปี คนขับรถยนต์ ทะเบียน 3 กญ 6681 กรุงเทพมหานคร ซึ่งยืนรอให้การกับเจ้าหน้าที่ตำรวจ ทราบว่า ขับรถมาจาก จ.นราธิวาสเพื่อมาประชุมบริษัทย่านรมคำแหง เมื่อขับมาถึงจุดเกิดเหตุ ได้เบี่ยงซ้ายเพื่อลงอโศก 2 เข้าถนนรัชดาภิเษก ระหว่างนั้นมีรถจยย.พุ่งชนท้ายรถด้านซ้ายอย่างแรง
ทั้งนี้ ร.ต.ท.สันติภาพ ได้รับกระแสชื่นชมอย่างมากจากโลกออนไลน์ จากการปฏิบัติหน้าที่อย่างแข็งขัน ยืนตากฝนโบกรถอำนวยการจราจรบนทางด่วนสีลม มีคนโพสต์ภาพลงบนสังคมโซเชียลมีเดีย