 เดี๋ยวนี้การถามคนที่คุณเริ่มคุยหรือเริ่มเดตด้วยว่าเกิดวันอะไร คงเป็นเรื่องปกติไปเสียแล้ว ส่วนใหญ่ก็เพื่อจะได้เช็กคร่าวๆ ว่า วันเกิดเข้ากันได้ไหม บางคนถ้าเชื่อเรื่องดวงมากหน่อยก็อาจจะแอบเอาวันเดือนปีเกิดของคนที่คุยอยู่ไปเช็กดวงว่ามีดวงสมพงษ์กันไหม จะได้ไม่เสียเวลาคบหากไม่น่าใช่หรือจะได้มองการณ์ไกลกันยาวๆ หากดวงไปกันได้ เอาเป็นว่าวันนี้โฮโรโซไซตี้ขอเอาใจคนที่ยังไม่อยากดูดวงแบบละเอียดขั้นนั้น เอาแค่เบื้องต้นก่อนว่า คนเกิดวันใดมีดวงเกื้อหนุนคุณด้านโชคลาภ ดีกว่า ไม่ใช่แค่กับแฟนหรือคนที่คุยอยู่เท่านั้น แต่สามารถเช็กเพื่อนในกลุ่ม เพื่อนร่วมงาน เจ้านาย หุ้นส่วน คู่ค้า ฯลฯ ได้อีกด้วย ลองนำไปสังเกตดู หรือหาคนที่ดวงเสริมกันให้โชคลาภมาร่วมงานร่วมชีวิตกันเนาะ พร้อมแล้วไปดูกันเลย
คนเกิดวันจันทร์ : คนเกิดวันพุธ
          คนเกิดวันจันทร์เป็นอ่อนหวาน อ่อนโยน มีเสน่ห์ในตัวเอง ใครที่ได้พบเห็นหรือได้ทำความรู้จักแล้วก็มักจะตกหลุมได้ง่าย ๆ เลยล่ะ เพราะนอกจากจะจิตใจดีแล้ว คนวันจันทร์ยังเป็นคนง่าย ๆ สบาย ๆ ไม่ค่อยชอบขัดอะไรใคร ดังนั้นดวงของคุณจึงสมพงษ์กับคนเกิดวันพุธค่ะ เพราะเคมีของพวกคุณจะตรงกันมากและเข้าอกเข้าใจกันได้เป็นอย่างดี เรียกได้ว่าคบกันแล้วจะช่วยส่งเสริมกันและกันให้มีแต่ความสุขความเจริญยิ่ง ๆ ขึ้นไปอย่างแน่นอน
คนเกิดวันอังคาร : คนเกิดวันศุกร์
          คนเกิดวันอังคารเป็นคนแข็งแกร่ง มีเลือดนักสู้ ไม่เกรงกลัวใคร พูดจาค่อนข้างตรงไปตรงมา และมักจะหัวร้อนหรือโมโหร้ายได้ง่าย ดังนั้นคู่ที่จะเหมาะกับคนวันอังคารมากที่สุดก็คือคนเกิดวันศุกร์ เพราะคนวันศุกร์เป็นชาวธาตุน้ำ จะมีความใจเย็น อ่อนโยน ชอบรับฟังและยังเป็นที่ปรึกษาให้กับคนอื่นได้เป็นอย่างดี หากคนวันอังคารเกิดอารมณ์ร้อนขึ้นมา คนวันศุกร์นี่แหละที่จะสามารถดับไฟหรือดับความร้อนนั้นลงได้ และดวงของคนทั้งสองวันนี้ยังเกื้อหนุนกันเรื่องโชคลาภด้วย คบแล้วดี พากันรวย แถมอาจจะได้โชคฟลุ๊ค ๆ แบบไม่รู้ตัวด้วยล่ะ
คนเกิดวันพุธ : คนเกิดวันเสาร์
          อีกคู่ที่คบกันแล้วมีดวงหนุนกันด้านโชคลาภก็คือคนเกิดวันพุธและคนเกิดวันเสาร์ค่ะ จากความรักสบาย ชิลล์ ๆ แถมยังช่างพูดช่างเจรจาของคนวันพุธนั้นสามารถเข้ากับคนวันเสาร์ได้เป็นอย่างดีเลยล่ะ เพราะในขณะที่คนวันเสาร์ค่อนข้างที่จะเป็นคนละเอียดอ่อน เยอะสิ่งอยู่หน่อย ๆ แถมเมื่อได้โมโหหรือโกรธใครแล้วเค้าจะโกรธแรงและค่อนข้างนาน ส่วนทางฝั่งคนวันพุธนั้นมักจะมีอารมณ์ขัน พูดเก่ง คุยเก่ง รับรองว่าหากเพื่อนร่วมงานหรือหวานใจของคุณ ​(ที่เกิดวันเสาร์) กำลังโกรธ ๆ อยู่นี่เค้าจะเบาลงไปอย่างแน่นอน นอกจากนี้ความ Active ที่เปรียบได้กับ Energy ของคนเกิดทั้งสองวันนี้จะยิ่งเป็นตัวส่งเสริมให้คุณผลักดันกันและกันให้ประสบความสำเร็จอย่างรวดเร็วได้อีกด้วย
คนเกิดวันพฤหัสบดี : คนเกิดวันจันทร์
          คนเกิดวันพฤหัสบดีเป็นคนขยัน ซื่อสัตย์ รักเกียรติ รักศักดิ์ศรี และจะไม่ยอมแพ้ต่ออะไรง่าย ๆ มั่นใจได้เลยว่าไม่มีอะไรที่จะเป็นอุปสรรคสำหรับคนวันนี้จริง ๆ ส่วนคู่ที่จะเกื้อหนุนคนวันพฤหัสบดีได้ก็คือคนเกิดวันจันทร์ค่ะ จะเห็นได้ว่าคนวันพฤหัสบดีนั้นมีความเป็นผู้นำที่ดี ส่วนคนวันจันทร์ก็เป็นผู้ตามที่ดี เรียกได้ว่าง่าย ๆ สบาย ๆ ไปไหนไปกัน แทบไม่ขัดอะไรอยู่แล้ว ดังนั้นนิสัยของคนทั้งสองวันนี้จึงสามารถไปด้วยกันได้นั่นเอง
คนเกิดวันศุกร์ : คนเกิดวันอาทิตย์
          ด้วยความขี้กังวล ชอบคิดมาก คิดเล็กคิดน้อยและขี้น้อยใจของคนเกิดวันศุกร์นี่เองที่ทำให้คุณขาดความมั่นใจในการดำเนินชีวิตในหลาย ๆ เรื่อง คู่ของคนเกิดวันนี้ที่จะเกื้อหนุนกันในทุก ๆ ด้านจึงจะเป็นใครไปไม่ได้นอกจากคนเกิดวันอาทิตย์ค่ะ เพราะคนวันอาทิตย์เป็นคนที่มีความมั่นใจ ตรงไปตรงมา คิดอะไรหรือรู้สึกยังไงก็แสดงออกมาตรง ๆ ชัดเจนกันไปเลย ดังนั้นหากคนวันศุกร์มีปัญหาอะไร คนวันอาทิตย์ก็จะรับรู้และไม่ลังเลที่จะถามไถ่ หรือแม้แต่การเข้ามาช่วยเหลือจัดการให้อะไรลงตัวและเข้าที่เข้าทางได้นั่นเอง
คนเกิดวันเสาร์ : คนเกิดวันพุธ
          คนเกิดวันเสาร์มีความเป็นผู้นำ มีเหตุผล มีความหนักแน่น แต่ก็มีความอ่อนโยนอยู่ในตัวเอง ชอบเสียสละ (เปรียบได้กับพ่อพระแม่พระเลยล่ะ) ดังนั้นดวงของคนวันเสาร์จึงสมพงษ์กับคนเกิดวันพุธค่ะ เนื่องจากคนวันพุธเป็นคนหัวไว พูดจาดี เจรจาเก่ง สามารถปรับตัวได้ดีในทุก ๆ สถานการณ์​ จึงเป็นอีกวันหนึ่งที่อยู่ด้วยกันแล้วสามารถเกื้อหนุนและส่งเสริมกันได้เป็นอย่างดี
คนเกิดวันอาทิตย์ : คนเกิดวันพฤหัสบดี
          สำหรับวันที่จะเกื้อหนุนส่งเสริมคนเกิดวันอาทิตย์ได้นั้นจะเป็นใครไปไม่ได้เลยนอกจากคนเกิดวันพฤหัสบดีค่ะ เนื่องจากคนทั้งสองวันนี้มีลักษณะนิสัยที่ใกล้เคียงกันมากแทบจะทุก ๆ เรื่อง ไม่ว่าจะเป็นความมุ่งมั่นมั่นใจ สามารถตัดสินใจได้อย่างเด็ดขาดและรวดเร็ว อีกทั้งยังชอบช่วยเหลือคนรอบข้าง และอื่น ๆ ดังนั้นหากคนทั้งสองวันนี้มาอยู่ด้วยกัน รับรองว่าพากันรุ่งพากันเฮงแน่นอน
          เป็นอย่างไรกันบ้างคะ ตรงกันบ้างไหมเอ่ย สำหรับคู่ไหนที่มีดวงสมพงษ์กันแล้วแอดมินก็ขอแสดงความยินดีด้วยนะคะ โชคลาภถามหา เงินทองไหลมาเทมาแน่นอน แต่บางคนที่ไม่ตรงกับที่เราได้เสนอไปก็อย่านอยด์ไปนะ โดยเฉพาะการเลือกคู่ครองคนรักเพราะจริงๆ ก็มีพื้นฐานมาจากความรักและความเข้าใจเป็นหลัก บวกกับต้องดูดวงโดยละเอียดซึ่งคนที่เกิดวันอื่นๆ นอกเหนือจากข้างต้นอาจจะเข้ากันได้ดีมากๆ ก็มีค่ะ ขออวยพรขอให้ Lucky in game & in love นะจ๊ะทุกคน