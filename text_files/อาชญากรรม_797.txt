ตำรวจทองหล่อ จับ "เอวา" ผู้เข้าประกวดมิสแม็กซิม ไทยแลนด์ 2014 พร้อมพวกรวม 9 คน เสพยาอี เตรียมส่งฝากขังศาล
พ.ต.ท.วัฒนา เบ้าศรี สวป.สน.ทองหล่อ เปิดเผยกับ สำนักข่าว ไอ.เอ็น.เอ็น.ว่า เมื่อคืนวานนี้ (19 มี.ค.) ขณะนำกำลังเจ้าหน้าที่ออกตั้งด่านตรวจบริเวณซอยสุขุมวิท 27 พบกลุ่มหญิงสาวหน้าตาดี 9 คน ท่าทางมีพิรุธ จึงได้เชิญตัวไปตรวจสารเสพติด เบื้องต้นพบว่าหญิงสาวทั้งหมดมีสารเสพติดอยู่ในร่างกาย โดย 1 ในนั้นคือ น.ส.กมลวรรณ ฟักอ่อน อายุ 22 ปี หรือ เอวา หนึ่งในผู้ประกวด มิสแม็กซิม ไทยแลนด์ 2014
จากการสอบสวน น.ส.กมลวรรณ ให้การรับสารภาพว่า ได้เสพยาเสพติดชนิดยาอี กับกลุ่มเพื่อนจริง แต่จะขอให้การในชั้นศาล เบื้องต้นทางเจ้าหน้าที่แจ้งข้อกล่าวหา "เสพยาเสพติดให้โทษประเภท 1 (แอมเฟตามีน) โดยผิดกฎหมาย" ก่อนนำตัวทั้งหมดเข้าห้องขัง เพื่อรอส่งฝากขังศาลต่อไป