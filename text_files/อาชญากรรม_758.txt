พ.ต.ท.วิจิตร ด่านธำรงกุล พนักงานสอบสวน (สบ 3) สน.วิภาวดี ในฐานะคณะพนักงานสอบสวน ในคดีกรณีที่สาววัย 17 ปี ขับรถยนต์เก๋งฮอนด้า ซีวิค ชนท้ายรถตู้โดยสาร บนทางด่วนโทลล์เวย์ มีผู้เสียชีวิต 9 ราย และได้รับบาดเจ็บจำนวนมาก ว่าขณะนี้ได้ออกหมายเรียกเจ้าของรถเก๋งคันก่อเหตุ ให้มาพบพนักงานสอบสวนแล้วเพื่อสอบปากคำเพิ่มเติมและยังไม่ทราบรายละเอียดว่าเกี่ยวข้องกับสาววัย 17 ปี อย่างไร นอกจากนี้ยังต้องนำรายงานผลการชันสูตรและผลตรวจพิสูจน์หลักฐาน เพื่อรวบรวมเป็นหลักฐานประกอบสำนวนคดีด้วย
ด้าน พ.ต.ท.ฉัตรชัย เอี่ยมอ่อง พนักงานสอบสวน (สบ 3) งานศูนย์ควบคุมจราจรวิภาวดีรังสิต/ทางพิเศษ กองกำกับการ 2 กองบังคับการตำรวจจราจร (กก.2 บก.จร.) ทีมพนักงานสอบสวนคดีเดียวกัน กล่าวอีกว่าได้ส่งหนังสือไปยังเจ้าของรถเก๋งฮอนด้า ซีวิค แล้ว เพื่อให้มาเข้าพบพนักงานสอบสวน ในวันที่ 19 มกราคม เพื่อสอบปากคำถึงที่มาที่ไปของรถ เนื่องจากตามสำเนาทะเบียนรถเป็นผู้เช่าซื้อ และเจ้าตัวอยู่ที่ จ.ภูเก็ต แต่ว่ารถคันดังกล่าวกลับมาใช้ที่กรุงเทพฯ และอยู่ที่สาววัย 17 ปี ผู้นี้ได้อย่างไร ส่วนเรื่องการชดใช้ค่าเสียหายให้กับญาติผู้เสียชีวิตและผู้บาดเจ็บ ขณะนี้ทางญาติขอเวลา หลังวันที่ 14 ม.ค จะเข้าหารือกับทีมกฎหมายของมหาวิทยาลัยธรรมศาสตร์ ก่อนที่จะมาพบพนักงานสอบสวน
 