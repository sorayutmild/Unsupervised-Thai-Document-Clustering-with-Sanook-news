อาหารเช้า เป็นมื้ออาหารที่หลายคนชอบละเลยอยู่บ่อยครั้ง จนติดเป็นนิสัย ไม่ว่าจะรีบไปเรียน ทำงาน หรือตื่นสายเอง ถ้าใครรู้ตัวว่าอยู่ในกลุ่มคนเหล่านี้ล่ะก็  Sanook! Health ขอให้คุณรีบปรับเปลี่ยนพฤติกรรมของตัวเองโดยเร็วจะดีกว่า เพราะมีความเสี่ยงที่จะเป็นโรคร้ายเอาได้นะ ซึ่งแต่ละโรคนี่บอกเลยว่าน่ากลัวมากจริงๆ
 
5 โรคร้ายถามหา หากไม่รับประทานอาหารเช้า
1. โรคอ้วน
หลายคนอาจจะสงสัยว่าอดอาหาร ก็ต้องผอมสิ จะอ้วนได้ไง? อ้วนได้สิและอ้วนหนักมากด้วย เพราะถ้าเราไม่ทานอาหารเช้า ระบบเผาผลาญจะทำงานช้าลง หิวอยู่บ่อยๆ ความหิวจากที่ไม่ได้ทานตอนเช้าก็จะไปลงกับมื้ออื่นๆ ทำให้กินเยอะเกินกว่าร่างกายต้องการ จะอ้วนก็ไม่แปลกเลย
2. โรคเบาหวาน
มื้อเช้าเป็นมื้อที่สำคัญที่สุด ร่างกายต้องการอย่างมาก เพราะร่างกายต้องการพลังงาน และสารอาหารเข้าไปกระตุ้นระบบเผาผลาญ รวมถึงสามารถช่วยลดภาวะผิดปกติของฮอร์โมนอินซูลิน ซึ่งถือเป็นสาเหตุของการเกิดโรคเบาหวานกว่า 40-50% ดังนั้นไม่เพียงเฉพาะผู้สูงอายุ แต่ทุกเพศทุกวัยไม่ควรละเลยอาหารเช้าอย่างยิ่ง 
3. โรคกรดไหลย้อน
กระเพาะอาหารของเราเมื่อถึงเวลา มันก็จะหลั่งน้ำย่อยออกมาเพื่อย่อยอาหารตามเวลาปกติ แต่ถ้าเรากลับอดอาหารเช้า ไม่ยอมกิน น้ำย่อยเหล่านั้นก็จะไม่ได้ใช้งานและถูกขังอยู่ในร่างกายของเรา ทำให้หลอดอาหารและเยื่อบุกระเพาะอาหารเกิดระคายเคือง ยิ่งเราปล่อยให้เวลาผ่านไปนานมากขึ้นล่ะก็ กรดน้ำย่อยเหล่านั้นก็อาจจะย้อนจากหลอดอาหารขึ้นไปถึงคอหอยได้ 
4. โรคอัลไซเมอร์
ไม่กินข้าวเช้า แล้วเกี่ยวไรกับสมองล่ะ ? ก็เพราะว่าน้ำตาลในเลือดเป็นอาหารที่สำคัญสำหรับสมองไงล่ะ หลังจากตื่นนอน ร่างกายเราไม่ได้รับสารอาหารมาเป็นเวลานานกว่า 10-12 ชั่วโมง ถ้าเราไม่ทานอาหารเช้าอีกจะทำให้น้ำตาลในเลือดเราต่ำลง ทำให้มีน้ำตาลไปเลี้ยงสมองน้อย ส่งผลให้สมองส่วนความจำทำงานไม่เต็มที่ เฉื่อยชา และเสื่อมลงไปนั่นเอง
5. โรคหัวใจและหลอดเลือด
เมื่อไม่ได้ทานอาหารเช้าจนติดเป็นนิสัย จะทำให้เป็นโรคอ้วน เบาหวานและอีกหลายโรค ซึ่งเมื่อเจ้าโรคอ้วนและเบาหวานมาเยือน ปริมาณคอเลสเตอรอลในร่างกายเราก็จะสูงขึ้น นั่นทำให้มีความเสี่ยงที่จะเป็นโรคหัวใจและหลอดเลือดตามมา มีผลสำรวจในอเมริกาพบว่า คนที่ไม่ทานอาหารเช้ามีโอกาสเป็นโรคหัวใจและหลอดเลือดมากถึง 20% เลยทีเดียว
 
เห็นแต่ละโรคแล้ว คงจะตกใจกันไม่น้อยเลยล่ะสิ เพราะฉะนั้นหันมาดูแลสุขภาพของเรากันเถอะ เริ่มต้นจากการทานอาหารเช้านี่แหละ ถ้าสามารถทานอาหารได้ครบทุกมื้อ ทานของที่มีประโยชน์ และออกกำลังกายไปด้วยล่ะก็ บอกลาโรคร้ายทั้งหลายได้เลย
 
 
ขอบคุณข้อมูลบางส่วนจาก หน่วยคลังข้อมูลยา, Gotoknowภาพประกอบจาก istockphotoStory : Martmatt