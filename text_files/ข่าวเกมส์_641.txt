 
Ragnarok Online 2
เป็นที่รู้กันนะครับว่าตามเวลาประเทศไทย วันที่ 17 ตุลาคม 2556  จะได้ฤกษ์เปิดเกมภาคต่อระดับตำนานอย่าง Ragnarok 2 ช่วง CBT  กันอย่างเป็นทางการ ภายใต้บ้านหลังเก่าอย่าง Asiasoft ที่เคยผลักดัน RO  จนดังเปรี้ยงป้างเป็นพลุแตก ที่กล้าบอกแบบมั่นใจเลยว่า  จนถึงวันนี้ยังไม่มีเกมไหนในบ้านเราที่จะมาเทียบชั้นกับ RO  ได้เลยแม้แต่น้อย แต่พอมาถึงตอนนี้ ที่จะมีการสืบทอดเติมต่อความมันส์กับภาค  2 ที่อะไรหลายๆ อย่างเปลี่ยนไปตามยุคสมัยของกาลเวลา  ก็เลยน่าคิดไม่ใช่น้อยว่าสุดท้ายแล้ว RO2  จะเป็นอย่างไรต่อไปหลังจากเปิดให้เล่นกันวันแรก
Ragnarok Online 2
นับว่าเป็นเรื่องที่น่ายินดีที่เกมเมอร์บ้านเราจะได้เล่น RO2  เซิร์ฟเวอร์ไทยกันเสียที หลังจากที่ทาง Asiasoft  ได้เอามาแปลงเป็นเวอร์ชั่นภาษาอังกฤษแล้วเปิดให้เล่นกันในเซิร์ฟเวอร์ SEA  ซึ่งเกมเมอร์บ้านเราก็แห่กันเข้าไปเล่นกันหนาตา  เพราะคิดว่างานนี้ลองได้เปิด SEA  คงจะมีโอกาสน้อยที่จะได้เล่นในเซิร์ฟเวอร์ไทย  ซึ่งตอนนั้นก็ยังพอมีกระแสของการเล่น RO2 กันพอสมควร  เพราะอย่างที่ทราบว่าการเล่นเกมในเซิร์ฟเวอร์ SEA  ไม่ใช่อะไรที่ยุ่งยากในการที่จะเข้าไปเล่นเกมอะไรสักเกม  แต่สุดท้ายเสียงตอบกลับของคนที่ได้เข้าไปเล่นกับมีความแตกแยกออกเป็น 2  ทางทั้งบวกและลบ ก็อย่างว่าแหละครับ ความคาดหวังของคนเรามันไม่เหมือนกัน  ความต้องการในการเสพมันจึงต่างกันตามไปด้วย
Ragnarok Online 2
จากตรงนั้นมันเป็นเพียงของเสียงส่วนน้อยที่สะท้อนมาจาก RO2 เซิร์ฟเวอร์  SEA แต่ถึงตอนนี้คงได้เสียงก้อนมหึมาจากเกมเมอร์บ้านเราที่ใจจดใจจ่อรอเล่น  RO2 กันอยู่หน้าคอมพิวเตอร์ แต่สุดท้ายเสียงตอบรับจะออกมาเป็นอย่างไร  งานนี้ทาง Asiasoft  คงจะต้องเปิดกว้างและยอมรับกับสิ่งที่มันจะเป็นหลังจากนี้ กระแสของการเปิด  RO2 ถือว่าออกมาค่อนข้างดี แม้จะต้องฟัดกับอีกหลายๆ  เกมที่กำลังโกยยอดผู้เล่นเอาไว้ในมือ ความต่างมันก็มีตรงนี้แหละครับ  เพราะตอนสมัย RO ยุคแรก คู่แข่งไม่เท่ากับสมัยนี้ ทำให้ตัวเลือกน้อย  ผลที่ออกมาเลยเป็นที่น่าพอใจ แต่สำหรับ RO2 มันต่างออกไปกับตอนนั้น  ทำให้ทีมงานต้องทำการบ้านกันอย่างหนัก  แต่ข้อได้เปรียบก็มีอยู่มหาศาลตรงที่ชื่อชั้นของคำว่า Ragnarok  มันเป็นตัวเปิดทาง และดึงกระแสของผู้เล่นได้อย่างไม่ยากเย็น  เพียงแต่หลังจากที่ทางเปิดกว้างแล้วนี่แหละ จะเดินอย่างไรต่อไปในขณะที่เกม  RO ตัวเก่ายังคงอยู่บนเส้นทางของการโกยรายได้อย่างต่อเนื่อง
Ragnarok Online 2
ประเด็นนี้สำคัญนะครับ  เพราะในขณะที่เรากำลังจะเปิดให้บริการเกมอะไรก็แล้วแต่  หากมันคือภาคต่อของเกมเก่าที่กำลังติดลมบน  โอกาสที่เกมเมอร์จะละทิ้งตัวเก่าแล้วมาเล่นตัวใหม่มันค่อนข้างจะลำบาก  เพราะติดตรงที่เกมเก่าเขาลงทุนลงแรงกันไปเยอะ  บวกกับคอมมูนิตี้ในเกมยังมีสูงและจับกันเป็นกลุ่มก้อนขนาดใหญ่  ที่เป็นเช่นนั้นเพราะคำว่า Guild War ยังคงค้ำคอของคนที่เล่น RO กันอยู่  ดังนั้นการจะหวังให้คนที่กำลังเล่น RO1 กันอย่างต่อเนื่อง หันมาเล่น RO2  กันมันเป็นเรื่องยาก นับว่าเป็นการบ้านกองโตที่ทางทีมงาน RO  จะต้องตีโจทย์ให้แตกว่าสุดท้ายแล้วจะทำอย่างไรต่อไป เพราะหากทำสำเร็จ  ดึงผู้เล่นจาก RO1 มาได้ แต่สุดท้าย RO1 จะเป็นอย่างไรต่อจากนี้  นี่แหละประเด็นสำคัญ เพราะฉะนั้นตัวเลือกที่ดีที่สุดคือการดึงผู้เล่น RO  เก่าๆ ยุคแรกๆ ที่เลิกเล่นกันไปกลับมาอีกครั้งใน RO2  บวกกับกระตุ้นเกมเมอร์ลุ่นใหม่ที่ยังไม่เคยได้สัมผัสกับความมันส์ของ RO  เข้ามาลองกันเยอะๆ แบบนี้ผมว่าน่าจะเป็นทางออกที่น่าจะดูดีที่สุดแล้ว
Ragnarok Online 2
แต่ถึงอย่างไรบางค่ายบางเกม  เลือกที่จะปิดเกมเก่าเพื่อระดมเอาผู้เล่นทั้งหมดเข้าไปเกมใหม่  อันนี้ก็เป็นเรื่องที่น่าคิดว่า  มันอาจจะสร้างความไม่พอใจกับเกมเมอร์พอสมควร  แต่สุดท้ายมันประสบผลสำเร็จเมื่อยอดผู้เล่นของเกมใหม่เพิ่มขึ้นอย่างต่อ เนื่อง เพราะการเปลี่ยนจากเก่าเป็นใหม่ของเกมเมอร์กลุ่มเดิมนั่นเอง  แต่ผมเชื่อว่าเหตุการณ์แบบนี้คงไม่เกิดขึ้นกับ RO1 ล้านเปอร์เซ็นต์  เพราะคงไม่มีใครคิดสั้นทุบหม้อข้าวหม้อแกงตัวเองทิ้งแล้วไปอยู่บ้านหลังใหม่ ในขณะที่ข้าวยังเป็นต้นกล้าอยู่หรอกครับ
Ragnarok Online 2
และอีกอย่างสำหรับใครที่คิดจะเล่น RO2 ผมแนะว่าให้ลืม RO1 ไปก่อน  เพราะเหมือนกับว่าตัวใหม่ต่างจากของเก่าอยู่พอสมควร ด้วยอะไรหลายๆ  อย่างที่เปลี่ยนไป หรืออาจจะต้องบอกว่ามีการปรับเปลี่ยนให้ดีขึ้นกว่าเดิม  ซึ่งผสมผสานกับกลิ่นอายของ RO1 ที่ยังคงอยู่ ก็ได้อรรถรสไปอีกแบบ  หรือลองคิดว่ามันคือเกมใหม่เกมนึงก็ได้  การจะหวังให้มันได้ดั่งใจหรือเหมือนกับภาคเก่ามันย่อมเป็นไปไม่ได้  หากคิดเช่นนั้นมันจะต่างอะไรจากการเล่มเกมเก่าละครับ  หลายเสียงที่ได้ยินมาว่าไม่ถูกใจกับ RO2 ต่างคนต่างความคิด เพราะคนที่เล่น  RO1 มาก่อนส่วนใหญ่จะยึดติดกับของเดิม  และก็มีอีกหลายเสียงที่บอกว่าของใหม่แหล่มกว่า  งานนี้ก็เลยต้องรอดูกันในระยะยาวว่าผลจะออกมาเช่นไร  เพราะความต่างของตัวเกมมีให้เห็นเด่นชัดในเรื่องของความเร็ว ในเกม RO1  จัดได้ว่าเป็นเกมเร็ว ส่วน RO2 ถือเป็นเกมที่ค่อนข้างช้าพอสมควร  อาจจะไม่ถูกใจเกมเมอร์บางส่วน แต่ด้วยระบบต่างๆ ผมว่างานนี้ RO2  ไปได้ไกลกับเส้นทางใหม่ที่ไม่ใช่เส้นทางเดิมที่ RO1 เคยทำไว้  ลองเปิดใจดูครับ ผมว่าคุณจะได้อะไรดีๆ จาก RO2 อีกเยอะ
 
 