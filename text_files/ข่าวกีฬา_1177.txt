เมื่อวันที่ 13 เมษายน ที่ สภ.คลองข่อย อ.ปากเกร็ด จ.นนทบุรี พ.ต.อ.โชติวัฒน์ เหลืองวิลัย ผกก.สภ.คลองข่อย ได้เรียกนางนิตยา เอียบสกุล อายุ 49 ปี อยู่บ้านเลขที่ 485 หมู่ 11 แขวงศาลาธรรมสพพ์ เขตทวีวัฒนา กทม.มารดา น.ส.บี (นามสมมุติ) อายุ 17 ปี เข้าสอบปากคำเพิ่มเติมหลังแจ้งความเพื่อดำเนินคดีกับนายอาทิตย์ ดาวสว่าง นักฟุตบอลทีมชาติไทย สังกัดทีม ”กิเลนผยอง” เอสซีจี เมืองทอง ยูไนเต็ด โดยกล่าวหาว่าพรากผู้เยาว์อายุกว่า 15 ปีแต่ไม่เกิน 18 ปีสืบเนื่องจากเมื่อวันที่ 11 เมษายน 2559 เวลา 18.30 น. นางนิตยา เอียบสกุล ได้พาบุตรสาวคือ น.ส.บี เข้าแจ้งความกับ ร.ต.อ.สุนทร หงษ์โยธี รองสารวัตร (สอบสวน) สภ.คลองข่อย ว่าบุตรสาวถูกนายอาทิตย์ ล่อลวงไปเพื่อพยายามจะทำมิดีมิร้ายภายในบ้านเลขที่ 891/7 หมู่บ้านพฤกษ์ลดา ถนน 345 ต.บางตะไนย์ อ.ปากเกร็ด แต่บุตรสาวไม่ยินยอม และสามารถหนีรอดพ้นมาได้ด้านเจ้าหน้าที่ตำรวจหลังรับแจ้งความได้ออกหมายเรียกนายอาทิตย์ ดาวสว่าง ให้มารับทราบข้อกล่าวหาแล้ว ถ้าออกหมายเรียก 2 ครั้งแล้วยังไม่เข้ามาพบเจ้าหน้าที่จะทำการออกหมายจับทันที สำหรับนางนิตยาได้มีการสอบปากคำเรียบร้อยแล้ว ส่วน น.ส.บี นั้นจะต้องรอสอบปากคำต่อหน้าสหวิชาชีพเนื่องจากติดวันหยุดราชการ