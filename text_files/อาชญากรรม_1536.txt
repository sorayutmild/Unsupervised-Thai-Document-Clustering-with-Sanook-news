แพทย์ ชี้ "ธวัชชัย" ผู้ต้องหาคดีทุจริตออกโฉนดที่ดินหมื่นล้าน ตับแตก ถูกของแข็งกระแทก และขาดอากาศหายใจ จากการผูกคอจนเสียชีวิต
ญาติของ นายธวัชชัย อนุกูล ผู้ต้องหาที่ผูกคอเสียชีวิตภายในห้องควบคุมของกรมสอบสวนคดีพิเศษ หรือ ดีเอสไอ มาติดต่อขอรับศพไปบำเพ็ญกุศล หลังจากถูกส่งมาตรวจสอบหาสาเหตุการเสียชีวิตที่สถาบันนิติเวชวิทยา โรงพยาบาลตำรวจ
โดย นายชัยณรงค์ อนุกูล น้องชายของ นายธวัชชัย เปิดเผยว่า ยังคงติดใจประเด็นการเสียชีวิตของ นายธวัชชัย โดยเฉพาะการให้การไม่ตรงกันกับเจ้าหน้าที่รักษาความปลอดภัย ที่พบเห็นว่า นายธวัชชัย ใช้เสื้อของตัวเองผูกคอกับบานพับประตู แต่หัวหน้าควบคุมผู้ต้องหา บอกว่าเป็นการใช้ถุงเท้ามาก่อเหตุ
ส่วนก่อนที่ นายธวัชชัย จะถูกจับเมื่อวันที่ 29 สิงหาคม ถูกเชิญมาในฐานะพยาน และ นายธวัชชัย ไม่มีอาการซึมเศร้า พูดคุยปกติ และจะให้การในชั้นศาลเท่านั้น หลังจากนั้นเวลาประมาณ 03.00 น. ของวันที่ 30 สิงหาคม ได้รับแจ้งจากเจ้าหน้าที่ว่านายธวัชชัย ผูกคอในห้องควบคุม และมาดูศพที่โรงพยาบาลมงกุฎวัฒนะ ส่วนข้อติดใจในสาเหตุการเสียชีวิตจะไม่ขอเรียกร้องกับหน่วยงานใด ๆ ซึ่งหลังจากนี้ญาติจะนำศพไปบำเพ็ญกุศลที่วัดบางหลวง อำเภอเมืองปทุมธานี เป็นเวลา 1 คืน ก่อนจะทำการฌาปนกิจศพในวันพรุ่งนี้
ทั้งนี้ แพทย์ผู้ชันสูตรพลิกศพ ได้บอกถึงสาเหตุการเสียชีวิต ว่า เกิดจากเลือดออกในช่องท้อง ตับแตก จากการถูกของแข็งไม่มีคมกระแทก ร่วมกับขาดอากาศหายใจจากการผูกคอ