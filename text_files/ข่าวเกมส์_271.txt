เชื่อว่าหลายๆคนน่าจะได้ชมซีรี่ส์เรื่อง The Witcher กันแล้ว รวมไปถึงได้เล่นในเวอร์ชั่นเกมกันมาก็ไม่น้อย คงจะมีภาพเปรียบเทียบตัวละครในหัวกันอยู่ใช่หรือไม่ครับ วันนี้เราจะมาดูกันว่าตัวละในฉบับซีรี่ส์และเกมนั้นจะเหมือนหรือแตกต่างกันขนาดไหน ซึ่งครั้งนี้ทีมงานได้หาภาพจากฉบับนิยายแถมมาให้ด้วย เดี๋ยวเราจะดูกันว่าจะเป็นอย่างไรบ้าง
Geralt Of Rivia
 
นักล่าอสูรจากสำนักหมาป่า ผู้ดำเนินเรื่องราวหลักในนิยายเรื่องนี้ โดยทางผู้ประพันธ์ได้จินตาการเอาไว้ว่าเขาเป็นชายที่อยู่ในวัยกลางคน มีสีผิวซีดเผื่อน ผมขาว แทบไม่ได้ต่างจากปีศาจ แต่ในฉบับเกมนั้นทาง CD Projekt Red ได้เพิ่มรอยแผลเป็นที่ดวงตาข้างซ้ายและหนวดเครา ส่วนฉบับซีรี่ส์ก็ได้ Henry Cavill มารับบท ซึ่งหน้าตาก็เป็นอย่างที่เห็นในภาพนี่แหละครับ
Yennefer Of Vengerberg
 
จอมเวทย์สาวที่อดีตเคยเป็นหญิงพิการ ลักษณะเด่นที่ทั้ง 3 เวอร์ชั่นทำมาตรงกันคือ ผมดำ ดวงตาสีม่วงและใส่สร้อยเอาไว้ด้วย แต่อาจจะมีความแตกต่างกันบ้างในบางจุด ขึ้นอยู่กับจินตนาการของผู้สร้าง สำหรับเวอร์ชั่นซีรี่ส์ได้นักแสดงสาว Anya Chalotra มารับบทนี้
Ciri
 
หนูน้อย Ciri แห่งอาณาจักร Cintra สาวน้อยที่มีความโดดเเด่นในเรื่องของผมสีเทาที่เป็นลักษณะพิเศษและดวงตาสีเขียว เธอคือสาวน้อยที่มีดวงชะตาผูกพันกับ Geralt สุดท้ายเธอก็จะได้มาเป็น The Witcher โดยการสั่งสอนของ Geralt นั่นเอง สำหรับบทบาทนี้ได้สาวน้อยนาม Freya Allen มารับบทบาท
Triss Merigold
 
นี่น่าจะเป็น Cast ที่มีการถกเถียงมากที่สุดในโลกออนไลน์ สำหรับ Triss จอมเวทย์สาวอีก 1 คนที่เข้ามาพัวพันกับ Geralt โดยในฉบับนิยายและเกมจะมีรายละเอียดที่คล้ายๆกัน คือดวงตาสีฟ้าๆเขียวๆและผมสีแดง แต่ในฉบับซีรี่ส์กลับฉีกออกไปอย่างสิ้นเชิง กลายเป็นดวงตาและผมสีน้ำตาลเหมือนกัน สำหรับนักแสดงที่รับบทบาทในเรื่องนี้คือ Anna Shaffer
Dandilion หรือ Jaskier
 
ตัวละครสำคัญผู้สร้างความครื้นเครง (หรือความน่ารำคาญก็ได้) กวีหนุ่มผู้ร่วมออกเดินทางไปกับ Geralt โดยแต่ละเวอร์ชั่นนั้นมีจุดเด่นที่แตกต่างกันอย่างสิ้นเชิง โดยเฉพาะชุดแต่งกาย ฉบับนิยายนั้นมีผมบลอนด์ ดวงตาสีฟ้า ส่วนฉบับเกมและซีรี่ส์จะมีผมสีน้ำตาลและดวงตาสีฟ้าเช่นกัน สำหรับนักแสดงที่รับบทนี้คือ Joey Batey
Emhyr
 
ราชาแห่ง Cintra และเป็นพ่อของ Ciri ยังไม่มีการปรากฏตัวให้เห็นในซีรี่ส์ ส่วนในนิยายและเกมนั้นมีลักษณะที่ตรงกันคือ ดวงตาสีน้ำตาลและมีผมสีดำ
Fringilla Vigo
 
อีก 1 ตัวละครที่มีการ Cast ไม่เหมือนกับต้นฉบับ เธอคือ 1 ใน Lodge of Sorceresses ที่เคยมีความสัมพันธ์กับ Geralt หรือว่าง่ายๆก็คือคู่แข่งของ Yen และ Triss นั่นเอง สำหรับต้นฉบับนิยายและเกม เธอจะมีสีผิวซีด ดวงตาสีเขียว แต่ในฉบับซีรี่ส์จะได้นักแสดงผิวสีนามว่า Mimi Ndiweni มารับบทแทน
Mousack หรือ Ermion
 
จอมเวทย์แห่งพงไพรที่เป็นทั้งผู้ดูแล Ciri และเป็นที่ปรึกษาให้กับ Geralt โดยในนิยายและเกมนั้นจะมีลักษณะเป็นเหมือนผู้เฒ่า แต่ในซีรี่ส์นั้นจะมีความแตกต่างจาก 2 เวอร์ชั่นที่ยังดูหนุ่มแน่นกว่ามาก สำหรับตัวละครนี้ได้นักแสดงนามว่า Adam Levy มารับบทบาท
King Foltest
 
ราชาแห่ง Temeria ที่มีจุดเด่นตรงผมสีแดงหรือน้ำตาลและมีดวงตาสีน้ำตาล พร้อมด้วยสีผิวซีด สำหรับฉบับซีรี่ส์จะได้นักแสดงนามว่า Shaun Dooley มารับบท
Regis
 
ตัวละครแห่งเผ่า Vampire ที่มีจุดเด่นตรงผมสีเทาและดวงตาสีดำ ซึ่งในนิยายและเกมนั้นจะมีจุดเด่นที่เหมือนกัน แต่ในฉบับซีรี่ส์ยังไม่มีการตัดเลือกนักแสดงที่จะมารับบทบาทในตอนนี้
Cahir
 
นักรบผู้กล้าหาญที่ทางผู้ประพันธ์ได้จินตนาการไว้ว่า เขามีดวงตาสีฟ้าและมีผมสีน้ำตาล ซึ่งในนิยายและซีรี่ส์นั้นแสดงออกมาได้ตรงกัน ส่วนในฉบับเกมนั้นไม่มีตัวละครนี้ปรากฏมาให้เห็น สำหรับนักแสดงที่มารับบทบาทนี้คือ Eamon Farren
Vilgefortz De Roggeveen
 
ทหารรับจ้างผู้มีจุดเด่นที่มีรอยแผลเป็นที่บริเวณดวงตาด้านซ้าย มีผมสีน้ำตาล ซึ่งในฉบับซีรี่ส์นั้นยังไม่มีรอยแผลเป็นให้เห็น สำหรับนักแสดงที่มารับบทบาทนี้คือ Mahesh Jadu
Leo Bonhart
 
มนุษย์ที่มีงานอดิเรกคือการไล่ล่าเหล่า Witcher และสะสมจี้ประจำสำนัก มีจุดเด่นคือผมสีเทาและดวงตาซีดเผื่อน มีความสูงแต่ก็ผอมบาง ซึ่งภาพที่ปรากฏออกมาอย่างชัดเจนนั้นจะอยู่ในฉบับนิยาย ส่วนในเกมและซีรี่ส์ยังไม่มีการปรากฏตัวออกมาให้เห็น
Milva
 
นักธนูที่ถูกฝึกฝนโดยพวกเอลฟ์ ภายหลังเธอจะเข้าร่วมกับ Geralt เพื่อออกตามหา Ciri มีจุดเด่นคือผมสีน้ำตาล มีไหวพริบและว่องไว ซึ่งในฉบับเกมและซีรี่ส์ยังไม่มีการปรากฏตัวออกมา
Villentretenmerth
 
ตัวละครที่มีอีกชื่อหนึ่งว่า Borch Three Jackdaws เป็นมังกรทองแปลงกายมาเป็นมนุษย์ โดยจะมาในรูปแบบชายวัยกลางคน พร้อมกับองครักษ์อีก 2 คน สำหรับนักแสดงที่ได้รับบทบาทนี้คือ Ron Cook
Tissaia
 
แม่มดที่มีพลังเวทย์สุดแกร่ง เธอคือที่ปรึกษาคนสำคัญของ Yennefer จุดเด่นของเธอคือผมสีเข้มและดวงตาสีฟ้า โดยในฉบับนิยายและซีรี่สมีการบรรยายไว้ตรงกัน แต่ในฉบับเกมนั้นจะมีการพูดถึงเธอเพียงเท่านั้น สำหรับนักแสดงที่มารับบทนี้คือ MyAnna Buring
Istredd
 
จอมเวทย์ชายที่เป็นอดีตคู่รักของ Yennefer เขาคือคนที่มีส่วนทำให้ Yen กลายมาเป็นจอมเวทย์ในภายหลัง สำหรับจุดเด่นของตัวละครนี้คือเป็นคนมีสีผิวเข้มและฉลาด โดยฉบับซีรี่ส์ได้นักแสดงนามว่า Royce Pierreson มารับบทบาท
Queen Calantie
 
ราชินีแห่ง Cintra และเป็นยายของ Ciri ซึ่งปรากฏตัวมาในช่วงแรก จุดเด่นที่ตรงกันในทุกเวอร์ชั่นคือมีผิวซีด แต่ในฉบับนิยายได้อธิบายไว้ว่าเธอมีผมบลอนด์ ส่วนฉบับซีรี่ส์จะมีผมสีน้ำตาล แต่ในฉบับเกมนั้นไม่ได้มีการเอ่ยถึงแต่อย่างใด สำหรับนักแสดงที่มารับบทคือ Jodhi May
Roach

อันนี้คือของแถมสำหรับแฟนคลับ The Witcher ได้แก่ Roach พาหนะคู่ใจของ Geralt โดยทั้ง 3 เวอร์ชั่นนั้นได้บรรยายไว้ชัดเจนว่ามีขนสีน้ำตาลและมีดวงตาสีน้ำตาลเช่นกัน
จริงๆ ยังมีตัวละครที่ยังไม่ปรากฏตัวกันอีกมากมาย ใครที่ได้ชมทั้ง 3 เวอร์ชั่นแล้วคิดว่ามีตัวละครไหนเหมือนกันอีกก็ลองคอมเม้นท์บอกทีมงาน Sanook Game ได้นะครับ