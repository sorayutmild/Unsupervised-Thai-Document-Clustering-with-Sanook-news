ดาว ขำมิน ตลกหน้าตายสุดฮอต
จากจุดเริ่มต้นจากการประกวดเป็นเงาเสียง หมู พงษ์เทพ กระโดนชำนาญ กลายเป็นตลกสุดฮอตขวัญใจคนไทยที่กำลังมาแรงในตอนนี้ สำหรับ "ดาว ขำมิน" ซึ่งหลายคนอยากรู้จักว่าเขาคือใคร
ชื่อเสียงของ ดาว ขำมิน เริ่มมาจากการเข้าร่วมประกวดรายการ "กิ๊กดู๋สงครามเพลง" ช่อง 7 ในช่วงเงาเสียง "หมู พงษ์เทพ กระโดนชำนาญ" แต่จากหน้าตาที่คล้ายนักฟุตบอลชื่อดัง โรนัลดินโญ่ และท่าทางการพูด ทำให้กลายเป็นเสน่ห์ที่ใครหลายคนจดจำ
ดาว ขำมิน บอกด้วยท่าทางมึนๆ ว่าชื่อจริงที่พ่อแม่ตั้งให้ตั้งแต่เกิด คือ ดาว ขำมิน ก่อนหน้าที่จะมีชื่อเสียง ก็เล่นดนตรีและร้องเพลงมาก่อน และเป็นพ่อค้า ขายของเก่าตามตลาดนัด
ส่วนที่หลายคนสงสัยว่าอาการมึนๆ เป็นการแกล้งเอ๋อ หรือ เอ๋อจริง เจ้าตัวบอกว่าไม่ตลอดเวลา บางทีเป็นมุข บางครั้งก็เป็นเพราะงง อาจจะเพราะตอนเรียนหนักไปหน่อย เพราะตอนเรียนที่ไม่ค่อยได้เข้าเรียน แต่อยากเป็นนักดนตรี เลยเรียนจบแค่ ม.6
แม้จะเรียนไม่จบ แต่ช่วงหนึ่งของชีวิต ดาว ขำมิน ก็เคยเหยียบรั้วมหาวิทยาลัย ด้วยการสมัครเข้าเรียนคณะรัฐศาสตร์ ด้วยความเข้าใจผิด ซึ่งที่จริงต้องเรียนคณะนิติศาสตร์ เพราะเจ้าตัวอยากเป็นทนาย
ดาว ขำมิน บอกว่าจริงๆ แล้วตัวเองไม่ใช่คนตลก แต่เป็นคนเครียด เครียดกับทุกเรื่อง แต่ก็เอาจุดนั้นมาแปรเป็นอย่างอื่น เช่น การเล่นดนตรี แต่ก็ไม่ได้ช่วยอะไร
เมื่อถูกถามว่าจริงๆ แล้วพื้นเพเป็นจังหวัดไหน ดาว ขำมิน บอกว่าเป็นคนกรุงเทพฯ ฐานะทางบ้านจน มีพี่น้อง 5 คน ตนเองเป็นลูกคนสุดท้อง  ไม่ใช่แค่หน้าตาที่เหมือนนักบอลชื่อดัง "โรนัลดินโญ่" เจ้าตัวยังเป็นนักบอลจริงๆ ด้วย ดีกรีนักฟุตบอลเขต มีตำแหน่งเป็นโกล แต่ก็ต้องมาเหนื่อยเปล่าๆ เป็นนักเตะ ตำแหน่งศูนย์หน้า เพราะมีคนบอกว่าหน้าตาเหมือนนักฟุตบอล
จุดเริ่มต้นการเป็นนักดนตรีของ ดาว ขำมิน เริ่มมาจากความเข้าใจผิด เมื่อมีรุ่นพี่ที่ม.รามฯ มาชวนให้ไปเล่นดนตรี โดยได้เงิน 2,000 บาท ดาว ขำมิน เลยคิดว่าเป็นนักดนตรีได้เงินเยอะ แต่เมื่อทำงานจริงจังกลับได้แค่ วันละ 120 บาท ส่วนเหตุผลที่รุ่นพี่ให้เงินเยอะ เพราะจะให้เงินไว้ใช้ในการเรียน
นอกจากนี้ เจ้าตัวยังเป็นนักมวย มีฉายาว่า "ดาว เจริญ" แต่ก็แพ้ตลอด และไม่ได้เงิน ก็เลยเลิกต่อยมวยไป
หลังจากมีชื่อเสียงโด่งดัง ก็มีแฟนคลับตั้งเฟซบุ๊กให้ มีชื่อว่า ชมรมคนรักพี่ดาว ขำมิน ที่เจ้าตัวบอกว่ารู้สึกแปลกดี โดยแฟนคลับจะคอยอัพเดทผลงานให้ ไม่ว่าจะไปออกรายการไหนก็ตาม
ชีวิตหลังมีชื่อเสียง แม้จะมีจุดเริ่มต้นจากการทำงานได้เงินแค่ 120 บาท ดาว ขำมิน บอกด้วยท่าทางซื่อๆ ออกมาตรงๆ ว่า ค่าตัวของเขาตอนนี้ ถ้าเป็นงานในกรุงเทพฯ คือ 20,000 บาท เห็นได้ชัดว่าไม่ใช่เพียงแค่ความตลก มึนๆ เอ๋อๆ ของเจ้าตัวเท่านั้น แต่ความสามารถในการร้องเพลง เล่นดนตรี และความจริงใจ ก็เป็นสิ่งที่ทำให้ทุกคนตกหลุมรักเขาโดยไม่รู้ตัว
ขอขอบคุณข้อมูลจาก รายการ แรงชัดจัดจัดเต็ม BRIGHT TV / ภาพจากเฟซบุ๊ก ชมรมคนรักพี่ดาว ขำมิน