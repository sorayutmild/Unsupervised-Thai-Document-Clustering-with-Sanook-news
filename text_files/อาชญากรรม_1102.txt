วานนี้ (12 พ.ย.57) พ.ต.ท.อภิวิชญ์ จันทวงศ์ พนักงานสอบสวน สภ.บ้านโป่ง จ.ราชบุรี ได้รับแจ้งจากชาวบ้านว่า พบกระสอบใส่กระดูกคนถูกเผาไฟทิ้งไว้ในบึงกระจับ ด้านหนังของโรงงานผลิตกระจกเพชรมงคล หมู่ 5 ต.หนองกบ อ.บ้านโป่ง จึงไปตรวจสอบที่เกิด พบชาวบ้านจำนวนมากกำลังมุงดูกระสอบป่านอยู่ ในกระสอบพบผ้าขนหนูสีแดงขนาดใหญ่ ห่อเศษถ่าน และเศษกระดูกมนุษย์จำนวนมาก ซึ่งยังไหม้ไฟไม่หมด นอกจากนี้เจ้าหน้าที่ยังพบกระดุมกางเกงยีนจำนวนหนึ่ง จึงแจ้งเจ้าหน้าทีวิทยาการ ภ.จว.ราชบุรี เดินทางมาตรวจสอบเก็บหลักฐาน ส่งไปตรวจสอบนิติเวช  ผู้สื่อข่าวรายงานว่า สำหรับบริเวณที่พบกระดูกมนุษย์ถูกเผาไฟแล้วใส่กระสอบโยนทิ้งในบึงกระจับครั้งนี้ เป็นที่เดียวกับที่เจ้าหน้าที่ตำรวจพบชิ้นส่วนของรถยนต์เก๋งยี่ห้อฮอนด้า โอดิสซีย์ สีบรอนซ์ หมายเลขทะเบียน ฐฉ 4009 กท.ซึ่งถูกแยกเป็นชิ้นทั้งคันแล้วนำมาทิ้ง เหตุเกิดเมื่อวันที่ 10 พ.ย.ที่ผ่านมา ซึ่งชาวบ้านที่พบเห็นครั้งแรกแจ้งให้เจ้าหน้าที่ตำรวจเข้ามาตรวจสอบ  ต่อมาทางเจ้าหน้าที่ตำรวจได้ทำการตรวจสอบรถดังกล่าว ปรากฎว่าเป็นรถของนายฉัตรชัย บูรณนัฏ อายุ 33 ปี ซึ่งได้หายออกจากบ้านพร้อมกับรถเก๋งคันดังกล่าวตั้งแต่วันที่ 4 พ.ย.ที่ผ่านมา โดยนางทัศนีย์ นพคุณ อายุ 29 ปี ภรรยาพร้อมญาติได้เข้าแจ้งความไว้ที่ สภ.บ้านแพ้ว จ.สมุทรสาคร ทั้งนี้ ทางญาติเชื่อว่าเป็นกระดูกของนายฉัตรชัย ที่สูญหายออกจากบ้านไปตั้งแต่วันที่ 4 พ.ย.ที่ผ่านมา โดยนางทัศนีย์ นพคุณ ภรรยาของนายฉัตรชัย เล่าให้ฟังว่า เมื่อกลางดึกของเมื่อคืนวันที่ 11 พ.ย.ที่ผ่านมา สามีได้ไปเข้าฝันซึ่งในฝันเห็นสภาพของสามีบอบช้ำไปทั้งตัว เสื้อผ้าที่ใส่ฉีกขาด ในฝันสามีได้บอกกับตนว่า ถูกฆ่าแล้วนำเอาร่างไปทิ้งในบึงกระจับ และในฝันสามียังบอกอีกว่า หนาวมากขอให้ตน ช่วยเอาร่างขึ้นมาจากน้ำด้วย  นางทัศนีย์เผยว่า ตนเชื่อว่าสามีต้องเสียชีวิตแล้ว จึงเดินทางมาที่บึงกระจับ อ.บ้านโป่ง ตรงที่พบชิ้นส่วนของรถ และจ้างชาวบ้านหาปลาอยู่ใกล้ๆไปงมค้นหาจนพบกระสอบ เมื่อนำขึ้นมาเปิดดูก็พบกระดูกถูกเผาไฟดังกล่าว
อย่างไรก็ตามทางเจ้าหน้าที่ตำรวจ จะรอผลการตรวจชันสูตรของเเพทย์นิติเวชว่ากระดูกที่ถูกเผาไฟที่พบนั้นใช่นายฉัตรชัย หรือไม่ หากใช่ก็จะดำเนินการสืบสวนถึงสาเหตุการสังหารและกลุ่มคนร้ายที่ลงมือต่อไป