     All-new Toyota Veloz 2022 ใหม่ ถูกเปิดตัวพร้อมวางจำหน่ายอย่างเป็นทางการแล้วในไทย ใส่ขุมพลังเบนซิน 1.5 ลิตร เกียร์อัตโนมัติ CVT มีให้เลือก 2 รุ่นย่อย ได้แก่ Smart และ Premium เคาะราคาจำหน่าย 795,000 - 875,000 บาท

     All-new Toyota Veloz ใหม่ เป็นรถอเนกประสงค์แบบเอ็มพีวี 7 ที่นั่ง ถูกนำเข้าแบบสำเร็จรูปทั้งคันจากประเทศอินโดนีเซียเพื่อทำตลาดแทนที่ Avanza เดิม ตั้งเป้าจับกลุ่มลูกค้าที่ใช้งานในรูปแบบครอบครัวและผู้ประกอบการ SME เหมาะสำหรับการใช้งานในชีวิตประจำวัน โดยมีให้เลือกทั้งหมด 2 รุ่นย่อย ได้แก่ Smart และ Premium พร้อมเครื่องยนต์เบนซิน 1.5 ลิตรทั้งคู่
ราคาจำหน่าย All-new Toyota Veloz (โตโยต้า เวลอซ) ใหม่

รุ่น Smart ราคา 795,000 บาท
รุ่น Premium ราคา 875,000 บาท


     ดีไซน์ภายนอกของ โตโยต้า เวลอซ ใหม่ ถูกพัฒนาโครงสร้างตัวถังขึ้นใหม่ทั้งหมด ชูจุดเด่นด้วยดีไซน์ภายนอกอันเป็นเอกลักษณ์ของโตโยต้าด้วยกระจังหน้าขนาดใหญ่ ติดตั้งไฟหน้าและไฟท้ายแบบ LED พร้อมไฟเลี้ยวแบบ Sequential ที่มีระบบเปิด-ปิดไฟหน้าอัตโนมัติเป็นอุปกรณ์มาตรฐาน ติดตั้งล้ออัลลอยขนาด 16 นิ้ว ในรุ่น Smart และขนาด 17 นิ้ว ในรุ่น Premium พร้อมระบบดิสก์เบรกทั้ง 4 ล้อเป็นอุปกรณ์มาตรฐาน
     ขณะที่ช่วงล่างด้านหน้าเป็นแบบแม็คเฟอร์สันสตรัทพร้อมเหล็กกันโคลง และด้านหลังแบบทอร์ชันบีมและคอยล์สปริงพร้อมเหล็กกันโคลง

     ภายในห้องโดยสารตกแต่งด้วยสีดำแบบทูโทน ติดตั้งเบาะนั่งหุ้มวัสดุหนังสังเคราะห์และผ้าตกแต่งด้วยด้ายสีเทา สามารถปรับระดับสูง-ต่ำได้ เบาะนั่งแถวที่ 2 สามารถปรับพับแยกแบบ 60:40 และเบาะนั่งแถวที่ 3 แบบ 50:50 สามารถปรับพับราบเพื่อเพิ่มพื้นที่บรรทุกสัมภาระ และปรับเปลี่ยนรูปแบบแถวที่นั่งได้ 7 รูปแบบตามลักษณะการใช้งาน
     พวงมาลัยเป็นแบบมัลติฟังก์ชันหุ้มหนังตกแต่งด้วยสีเงินเมทัลลิก ติดตั้งเรือนไมล์แบบดิจิทัล TFT ขนาด 7 นิ้ว ปรับเปลี่ยนรูปแบบการแสดงผลได้ 4 แบบ พร้อมหน้าจออินโฟเทนเมนท์ขนาด 9 นิ้ว ในรุ่น Premium (รุ่น Smart เป็นขนาด 8 นิ้ว) รองรับการเชื่อมต่อ Bluetooth รวมถึง Apple CarPlay และ Android Auto มีที่ชาร์จไฟแบบไร้สาย ขับกำลังเสียงผ่านลำโพง 6 ตำแหน่ง และระบบปรับอากาศตอนหลังแยกส่วนจากด้านหน้า เป็นต้น

     Toyota Veloz 2022 ใหม่ ทุกรุ่นย่อยถูกติดตั้งระบบความปลอดภัย ได้แก่ ระบบควบคุมการทรงตัว VSC, ระบบป้องกันล้อหมุนฟรี TRC, ระบบช่วยออกตัวบนทางลาดชัน, ระบบเบรก ABS/EBD, ระบบเสริมแรงเบรก BA, ระบบเตือนมุมอับสายตา, ระบบเตือนขณะถอยหลัง, กล้องมองหลัง (รุ่น Premium เป็นกล้องมองภาพรอบคัน) และถุงลมนิรภัย 6 ตำแหน่ง เป็นต้น
     ขณะที่รุ่น Premium เพิ่มเติมด้วยระบบความปลอดภัยขั้นสูง Toyota Safety Sense หรือ TSS ได้แก่ ระบบความปลอดภัยก่อนการชน, ระบบไฟสูงอัตโนมัติ, ระบบเตือนเมื่อรถออกนอกเลนพร้อมดึงกลับอัตโนมัติ, ระบบเตือนเมื่อรถคันหน้าเคลื่อนตัว, ระบบป้องกันการเหยียบคันเร่งโดยไม่ตั้งใจ และกล้องมองภาพรอบคัน

     ด้านขุมพลังของ All-new Toyota Veloz เป็นเครื่องยนต์เบนซิน 4 สูบ ความจุ 1.5 ลิตร Dual VVT-i ให้กำลังสูงสุด 106 แรงม้า แรงบิดสูงสุด 138 นิวตัน-เมตร ส่งกำลังไปยังล้อคู่หน้าด้วยเกียร์อัตโนมัติแบบ CVT ที่สามารถล็อกอัตราทดได้ 7 สปีด มีอัตราสิ้นเปลืองเฉลี่ยอยู่ที่ 17.9 กม./ลิตร
ราคาจำหน่าย All-new Toyota Veloz 2022 ใหม่

Veloz รุ่น Smart ราคา 795,000 บาท
Veloz รุ่น Premium ราคา 875,000 บาท
