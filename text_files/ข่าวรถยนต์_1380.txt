“พวงมาลัย” ถือเป็นอุปกรณ์สำคัญที่ไม่ว่ารถคันไหนก็ต้องมี สังเกตหรือไม่ว่าเวลาเราหมุนพวงมาลัยในตอนเลี้ยวซ้าย เลี้ยวขวา หรือกลับรถ หากเราหมุนจนสุด ในบางครั้งก็จะเกิดเสียงดัง “กึก” รู้หรือไม่ว่า เสียงนั้นจะส่งผลเสียอย่างไรต่อรถของคุณบ้าง
อาจต้องบอกก่อนว่า หากรถคันดังกล่าวใช้พวงมาลัยไฟฟ้า คงไม่ต้องรู้สึกกังวลมากเท่าใดนัก แต่หากเป็นรุ่นเก่าไปสักหน่อย พวงมาลัยเป็นแบบที่ใช้ระบบไฮดรอลิกสำหรับการสร้างความดันน้ำมัน คุณต้องระมัดระวังในการหมุนพวงมาลัยแล้วล่ะ

เนื่องจากการหมุนพวงมาลัยจนสุดแล้วค้างเอาไว้ หรือในบางครั้งเกิดเสียงดังกึกขึ้นมา นั่นจะทำให้ระบบไฮดรอลิกมีความดันสูง รวมไปถึงน้ำมันเพาเวอร์เกิดความร้อนสูง ส่งผลให้น้ำมันไฮดรอลิกเสื่อมสภาพเร็ว ไม่นานก็พังก็เสีย นอกจากนั้นเมื่อปั๊มเพาเวอร์สะสมการทำงานหนักอย่างต่อเนื่อง ก็จะทำให้เกิดเสียงดังขึ้นได้ รวมไปถึงท่อยางต่างๆ ซึ่งเป็นท่อทางเดินน้ำมันอาจเกิดการรั่วซึมที่ข้อต่อได้
ทางแก้ไขก็แสนง่ายดาย เมื่อใดที่จำเป็นต้องหมุนพวงมาลัยไว้นานๆ ก็ให้เหลือมุมในการหมุนเอาไว้ ไม่ต้องหมุนจนสุด หรือคืนพวงมาลัยกลับมาเล็กน้อยก็ได้ พวงมาลัยและรถของเราจะใช้ได้นานๆ