   หลายคนที่กำลังมองหาเก๋งคอมแพ็ครุ่นใหม่ คงกำลังติดตามข่าวของ New! Honda Civic ที่มีกำหนดในการเปิดตัวเร็วๆนี้ในบ้านเรา และแม้ก่อนหน้าจะมีการแอบถ่ายแต่นี่เป็นภาพจริง ของรถรุ่นใหม่ที่จะเปิดตัวในแคนนาดา และถึงมีความเป็นไปสูง ที่โฉม ที่จะเข้ามาจำหน่ายในบ้านเราจะมีการเปลี่ยนแปลงไป แต่นี่ถือเป็นการเรียกน้ำย่อยกันก่อนรอคันจริงเปิดตัวในบ้านเรา 
     ที่ผ่านมา Honda ได้อวดเพียงรถ โชว์ แต่คันจริงที่เปิดตัวอย่างเป็นทางการที่นคร โตรอนโต เมื่อวานนี้ ถือเป็นคันจริงฉบับจัดจำหน่ายในอเมริกาเหนือ 100%  ที่ค่ายรถยนต์รายนี้ขนมาเอาใจถึง 5 รุ่น ให้ลูกค้าเลือกตามความชอบ ตั้งแต่รุ่น Civic Sedan ,Coupe ,Natural Gas และนอกจากนี้ยังมี Hybrid และเวอร์ชั่น Si ที่ได้รับความนิยมอย่างมากในแถบอเมริกาด้วย
 New! Honda Civic 2012
    งานนี้รุ่นที่เข้ามาจำหน่ายในบ้านเราคงน่าจะยังเป็น Sedan ที่มีการเผยภาพ ตัวอย่างเป็นทางการหลังอุบกันมานาน และโดนตลบหลังกันไป เมื่อโดนมือดีแอบถ่าย ออกสู่สายตาคอรถโลกไซเบอร์ ที่เฝ้าติดตามข่าวกัน
    การมาของ New! Honda civic นี้ นั้น มีทั้งข่าวดี และข่าวร้าย แต่เราอยากจะเริ่มที่ข่าวดี ก่อน ที่รถในเวอร์ชั่นใหม่ นี้จะมีความสวยงามมากขึ้นกว่ารุ่นปัจจุบันอย่างชัดเจน เริ่มตั้งแต่ใบหน้าที่มีการเปลี่ยนแปลงอย่างชัดเจน ทั้งโคมไฟหน้าแบบใหม่ไปจนถึงกระจังหน้า ที่เน้นดีไซน์ที่ดูดีและตอกย้ำความสปอร์ตไปพร้อมกัน
 New! Honda Civic 2012
    ด้านข้างดูแล้วไม่มีการเปลี่ยนแปลงมากนัก ในขณะที่บั้นท้ายลงตัวในไฟทรง 4 เหลี่ยมคางหมู  ที่ดูไปๆมาๆ มันก็มีส่วนมาจาก Honda City เหมือนกัน แต่เมื่อมององค์รวมทั้งคัน ดูเหมือนงานนี้ค่ายรถยนต์ Honda  กำลังที่จะปั้น New! Civic ในทางด้านความหรูหรามากขึ้นกว่ารุ่นปัจจุบัน
   อย่างไรก็ดี แม้ตัวรถจะได้รับการพัฒนาอย่างมาก ที่รวมถึงในห้องโดยสาร ที่ปรับแต่ให้ดูงดงามยิ่งขึ้นกว่าเดิมในสไตล์หรู ทว่าเมื่อมองถึงขุมพลังหัวใจหลักในการขับเคลื่อนแล้ว กลับกลายเป็นว่า รถรุ่นใหม่นี้จะยังคงไม่มีการเปลี่ยนแปลงอะไรมากนัก เพราะ เครื่องยนต์ 1.8 พร้อมระบบ i-Vtec ให้กำลัง 140 แรงม้า นั้น ยังคงเป็นหัวใจดวงเดิมที่สืบกันมาอย่างต่อเนื่อง เช่นเดียวกับ เกียร์อัตโนมัติ 5 สปีด ที่ยังคงวางใจได้เช่นเคย
 New! Honda Civic 2012
    แม้สิ่งที่เราพูดถึงอาจจะไม่มีวางจำหน่ายในบ้านเรา แต่จุดเด่นใน New! Honda civic ใหม่นั้น คือ การพัฒนา New! Civic ในรุ่น HF ที่ Honda มีเป้าหมายในการพิชิต 41 ไมล์ต่อแกลลอน (16.4 กิโลเมตรต่อลิตร) ด้วยการเพิ่มเติมแพ็คเกจที่เรียกว่า Eco Assist Technology เข้ามา ซึ่งจะมีเพียงในรุ่น Hybrid และ HF เท่านั้น ซึ่งการปรับแต่งในแพ็คเกจดังกล่าวนั้น จะทำการเพิ่มสมรรถนะหลักอากาศพลศาสตร์  ช่วยให้รถมีการประหยัดน้ำมันที่ดีขึ้นกว่ารุ่นทั่วไป และถ้าเทียบกับรุ่นปัจจุบันแล้ว New! Civic จะมีการประหยัดขึ้นกว่ารุ่นปัจจุบันมากถึง 3ไมล์ต่อแกลลอนเลยทีเดียว
     ทั้งนี้นี่เป็นการเปิดเผย New! Honda Civic ใหม่ ที่วางจำหน่ายอยู่ในประเทศแถบอเมริกาเหนือ ส่วนบ้านเรานั้นจะมีการเปิดตัวในช่วงปลายปีนี้ แต่ยังไม่มีกำหนดการอย่างชัดเจน 
 
Sanook! Auto comment 
    มองผิวเผิน โดยรวมแล้ว New! Civic นี้อาจจะใหม่ แต่ก็ไม่ได้มีอะไรที่น่าสนใจนัก และเราคงจะไม่วิจารณ์อะไรมากไปกว่านี้ก่อนที่จะได้สัมผัสกันอย่างจริงๆ จังๆ สิ่งที่น่าสนใจ ใน New! Civic ตอนนี้นั้น คงจะเป็นระบบ eco Assist Technology ที่ช่วยในการประหยัดน้ำมันยิ่งขึ้น แต่คำถามคือ Honda จะมีแพ็คเกจนี้เข้ามาจำหน่ายในประเทศไทยรึเปล่า
 
 