ยุ้ย รจนา เพชรกัณหา สาวบ้านนาจากจังหวัดอุบลราชธานี ด้วยรูปร่างที่สูงโปร่ง ผอมบางจนทำให้สะดุดตาเอเจนซี่และได้ชักชวนเธอให้เข้าประกวดซูเปอร์โมเดล ออฟ ไทยแลนด์ ในปี 2537 ซึ่งวันนั้นเธอสามารถคว้าตำแหน่งมาครองได้อย่างงดงาม จากเด็กอายุ 18 ยุ้ย รจนา มีโอกาสได้เซ็นสัญญาทำงานกับเอเจนซี่ต่างประเทศเป็นนางแบบอาชีพ เรียกว่าเส้นทางอาชีพนางแบบระดับโลกของเธอนั้นโลดแล่นไปได้ไกลเลยทีเดียว ชื่อเสียงของ ยุ้ย รจนา เพชรกัณหา มีเอเจนซี่ต่างรุมอยากได้เธอไปร่วมงานด้วย 
ยุ้ย รจนา เพชรกัณหา กลายเป็นดาวดวงใหม่ระดับโลก เธอได้ขึ้นปกนิตยสารโวค ฉบับเอเชีย ได้เป็นพรีเซนเตอร์น้ำหอมแบรนด์ชาแนล และเดินแบบอยู่ใน มิลาน ปารีส นิวยอร์ก ลอนดอน เธอสร้างรายได้ให้กับตัวเองปีละไม่ต่ำกว่า 50 ล้านบาท  เธอกลายเป็นไอดอลให้กับนางแบบไทยหลายคนอยากจะก้าวไปสู่จุดสูงสุดที่ ยุ้ย รจนา สามารถทำได้มาแล้ว
จุดพลิกผันของนางแบบอินเตอร์ยุ้ย รจนาจากดาวรุ่งเธอกลายเป็นดาวร่วงในทันที เพราะตกเป็นทาสของยาเสพติดอย่างหนักจนเอเจนซี่ที่เคยจ้างงานขอยกเลิกสัญญาทั้งหมด ยุ้ย รจนา ต้องหอบร่างกายที่ทรุดโทรมผลพวงจากยาเสพติดกลับบ้านเกิดประเทศไทย เมื่อปี 2545 นับเวลาที่ ยุ้ย รจนา เธอโลดแล่นบนเวทีนางแบบระดับโลกรวมกว่า 8 ปี และเป็นช่วงเวลาที่ ยุ้ย รจนา เคยบอกไว้ว่าถ้าย้อนเวลากลับไปได้เธอคงไม่ใช้ชีวิตแบบหลงระเริงกับแสงสีและคำเยินยอที่สวยหรู 
และล่าสุดชื่อของ ยุ้ย รจนา เพชรกัณหา ปรากฏเป็นข่าวอีกครั้ง เมื่อเจ้าหน้าที่ตำรวจ สน.ภาษีเจริญ เดินทางตรวจสอบตามคำร้องเรียนของประชาชนที่อยู่ในระแวกนั้นโดยบอกว่าพบหญิงสาวแต่งตัวมอมแมมเดินวนเวียนอยู่แถวริมถนนเพชรเกษมหน้าร้านค้า สร้างความรำคาญใจให้กับลูกค้า เมื่อเจ้าหน้าที่ตำรวจเดินทางมาถึงได้สอบถามจนกระทั่งรู้ว่าเธอคือ รจนา เพชรกัณหา อดีตนางแบบชื่อเสียงระดับโลก วันนี้เธอกลายเป็นคนเร่ร่อนไม่มีบ้านอยู่ สติเลอะเลือนจำเรื่องราวชีวิตของตัวเองได้บ้างไม่ได้บ้าง
ชีวิตที่อับแสงของ ยุ้ย รจนา เพชรกัณหา สิ่งสำคัญที่สุดในวันนี้เธอต้องเข้ารับการรักษาตัวอย่างจริงจัง ที่สำคัญเธอคงต้องการกำลังใจจากครอบครัว คนรอบข้างและสังคม เพื่อให้ชีวิตกลับมามีแสงสว่างขึ้นอีกครั้งถ้าเธอตั้งใจสร้างมันขึ้นมาใหม่
เรื่องราวชีวิตของเธอกลายเป็นกระจกสะท้อนให้กับหลาย ๆ คนบนโลกใบนี้สอนให้รู้ว่าจงใช้ชีวิตอย่างมีสติทุกย่างก้าว  (ขอบคุณภาพจาก: Rojjana 'Yui' Phetkanha รจนา เพชรกันหา)
