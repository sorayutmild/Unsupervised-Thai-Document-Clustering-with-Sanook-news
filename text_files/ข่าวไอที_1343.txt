 “เม็ดบีท” กับสายชาร์จ iPhone ถนอมสายได้จริงหรือ?
ช่วงนี้เดินไปไหนมาไหนจะเห็นว่ามีคนเอาเม็ดพลาสติกสีๆ มาคล้องครอบสายอุปกรณ์อย่างเช่น สาย USB ชาร์จของ iPhone หรือว่าสายหูฟัง Earpods ซึ่งช่วยให้มันมีสีสันแตกต่างจากคนอื่น แต่ว่าเริ่มมีกระแสออกมาว่ามันเป็นการช่วยถนอมให้สายมีอายุการใช้งานนานขึ้น แล้วความเป็นจริงแล้วมันเป็นแบบนั้นจริงๆ หรือ?

กระแส “เม็ดบีท” มาจากไหน?
เม็ดบีท (จริงๆ สะกดว่า Bead = บีด) เป็นลักษณะของเม็ดพลาสติกรูปทรงกระบอกขนาดจิ๋ว แรกๆ คนนิยมใช้สำหรับทำเป็นเครื่องประดับต่างๆ และเริ่มมีการดัดแปลงรูปทรงและวัสดุโดยการเอามาเรียงวางเป็นลักษณะของ Pixel Art (อารมณ์เหมือนภาพ 8 bit ยุคเกมฟามิคอม) แล้วใช้ความร้อนรีดให้พลาสติกละลายและติดเป็นเนื้อเดียวกัน
แต่แล้วช่วงหลายเดือนที่ผ่านมา เริ่มมีการดัดแปลงเอาเม็ดบีทมาร้อยครอบสาย USB ของ iPhone รวมไปถึงหูฟัง Earpods ให้มีสีสันสวยงามและดูเป็นแฟชั่น และในปัจจุบันกลายเป็นว่ากระแสการร้อยเม็ดบีทถูกโฆษณาโดยผู้ขายว่าเป็นการ “ถนอม” สาย ซึ่งในความเป็นจริงแล้วมันไม่ใช่เลย

การหุ้มด้วยเม็ดบีทไม่ด้วยช่วยถนอมสายเลยแม้แต่น้อย
สาเหตุของการที่สาย USB ของ iPhone มักจะมีปัญหาเรื่องของการแตกชำรุดของปลอกหุ้มสายนั้น ส่วนใหญ่ไม่ได้เกิดจากการหักงอหรือว่ากดทับ แต่จะเป็นเรื่องของอุณหภูมิสะสมซึ่งในการใช้งานนั้นบริเวณช่วงข้อต่อแจ็คกับ ตัวเครื่องจะเป็นจุดที่มีความร้อนมากที่สุดในการชาร์จ และเมื่อถูกความร้อนบ่อยๆ ก็มีโอกาสที่จะทำให้วัสดุหุ้มช่วงนั้นเสื่อมสภาพและแตกออกได้
เหตุที่ทำให้เกิดความร้อนสะสมที่สายเชื่อมต่อบริเวณนั้นก็คือ การเสียบเครื่องชาร์จและใช้งานไปด้วย เพราะจะมีกระแสไฟวิ่งเข้าอยู่ตลอดเวลา ยิ่งบางคนมีพฤติกรรมคือชาร์จแล้วนั่งเล่นเกมเป็นชั่วโมง ยิ่งเป็นการทำให้เกิดความร้อนจากการชาร์จเป็นเวลานาน นอกจากจะมีผลกับสายแล้วยังมีผลกับแบตเตอรี่ด้วย
ถ้าสังเกคว่านอกจากจุดที่ข้อต่อของสายชาร์จแล้ว จะไม่มีปัญหาเรื่องวัสดุหุ้มแตกจากการพับม้วนบิดงอเลย ดังนั้นการที่เอาเม็ดบีทมาร้อยหุ้มไว้เพื่อไม่ให้สายพันทับกัน จึงไม่ได้เป็นการช่วยถนอมสายเลยแม้แต่นิดเดียว

การใส่เม็ดบีทมีผลทำให้ความร้อนสะสมบริเวณข้อต่อมากขึ้น?
ช่วงอาทิตย์ที่ผ่านมาทางเว็บ Whatphone.tv ได้ มีการนำเสนอบทความเกี่ยวกับเรื่องนี้ ว่าเม็ดบีทอาจจะมีส่วนทำให้เกิดความร้อนของสายชาร์จเพิ่มขึ้น เรื่องนี้มีการแชร์ต่อกันในโลกออนไลน์และเกิดกระแสทั้งเห็นด้วยและต่อต้าน กัน แล้วความจริงแล้วเป็นอย่างไร จนต่อมาไม่นานเริ่มมีคนที่ใช้สายหุ้มด้วยเม็ดบีททำการแกะเม็ดออกปรากฎมีบางคนพบว่าสายช่วงข้อต่อนั้นละลายและแตกอยู่ดี
ส่วนตัวผมไม่ได้มีความรู้เรื่องทางด้านอิเลคทรอนิกส์หรือผลการสำรวจทดลองเรื่องนี้ แต่สิ่งหนึ่งที่อธิบายได้แน่นอนว่า “เม็ดบีทไม่มีประโยชน์อะไรเลยกับสาย USB ของ iPhone นอกจากความสวยงามและแฟชั่นเท่านั้น” เพราะเม็ดพลาสติกไม่ได้ถูกออกแบบมาเพื่อใช้งานแบบนี้ อย่างที่เกริ่นไว้ตอนแรกว่าเม็ดบีทคือวัสดุสำหรับงานฝีมือที่สุดท้ายผู้ผลิต เม็ดพลาสติกเหล่านี้ได้พลิกแพลงดัดแปลงให้มาใช้ประดับสาย USB ได้ แถมเม็ดพลาสติกแบบนี้ไม่ทนความร้อนและพร้อมที่จะละลายเมื่อได้รับอุณหภูมิ ที่สูงอยู่แล้ว
แน่นอนว่าผู้ผลิตเหล่านั้นไม่ได้มีทฤษฎีหรือทดลองว่าเม็ดบีทเมื่อเอามาร้อยกับสายแล้วมันจะช่วยถนอมสาย สิ่งเหล่านี้เกิดจาก “อุปทาน” ของพ่อค้าแม่ค้าที่นำมาขายและเพิ่มมูลค่าให้กับสินค้าเท่านั้นเอง

การใช้สาย USB ที่ใส่เม็ดบีทจะเป็นอันตรายกับเครื่องหรือไม่?
ไม่สามารถฟันธงได้ว่ามันจะเกิดอันตรายได้หรือไม่ เพราะอย่างที่บอกไม่เคยมีคนทดสอบหรือทำวิจัยเรื่องนี้ แต่ที่แน่ๆ คือหากวันนึงเกิดมีเหตุการณ์เครื่อง iPhone ชาร์จไฟแล้วระเบิด หรือสายเกิดไฟลุกไหม้ขึ้นมา ทาง Apple จะไม่มีการรับผิดชอบใดๆ ทั้งสิ้น ถึงแม้ว่าสายชาร์จนั้นจะเป็นของแท้ก็ตาม เพราะว่า “คุณได้ทำการดัดแปลงอุปกรณ์และใช้งานผิดจากการใช้งานปกติที่ Apple กำหนดไว้” ข้อนี้เป็น Policy ที่ทุกผลิตภัณฑ์มีเอกสารระบุข้อกำหนดการรับประกับนอาไว้ชัดเจนไว้ชัดเจนอยู่ ในกล่องของโทรศัพท์ทุกเครื่อง เพียงแค่ว่าคุณไม่เคยสนใจเปิดอ่านมันเท่านั้นเอง…
ต่อให้มันถนอมสายได้ แต่จะไปแคร์ทำไมในเมื่อของมีปัญหาก็สามารถเคลมเปลี่ยนใหม่ได้!
สำหรับ iPhone การรับประกันสินค้าจะอยู่ที่ 1 ปีตั้งแต่วันแรกที่เครื่องทำการ Activate กับระบบ และการรับประกันนั้นครอบคลุมถึงอุปกรณ์ทุกอย่างที่อยู่ในกล่อง ไม่ว่าจะเป็นอแดปเตอร์ชาร์จ, สาย USB และหูฟัง Earpods หาการใช้งานเกิดมีปัญหาจากการใช้งานตามปกติ และการที่สายหุ้มแตกนี่ก็อยู่ในการรับประกันด้วย คุณสามารถนำไปเคลมเปลี่ยนที่ร้านที่คุณซื้อมาได้ โดยร้านจะทำการเช็คเลข Serial เครื่องของคุณว่ายังอยู่ในประกันหรือไม่ ถ้ายังอยู่ในประกันก็สามารถเปลี่ยนให้คุณได้เลย
แต่ว่าการรับประกันนี้จะใช้ได้เฉพาะกับเครื่องที่ซื้อกับทาง Apple Store หรือตัวแทนจำหน่ายอย่างเป็นทางการเท่านั้น (iStudio และ Operator ทุกเจ้า) บรรดาเครื่องหิ้วนั้นหมดสิทธิ์ เพราะกำหนดสิทธิ์การรับประกันของ Apple จะไม่เป็นแบบ World Wide และแน่ใจว่าไม่มีร้านตู้ไหนในไทยใจดีเปลี่ยนสายใหม่ให้คุณอย่างแน่นอน

สุดท้ายที่จะฝากทุกคนก็คือ ข้อสรุปที่ว่าเม็ดบีทเป็นอันตรายทำให้สายพังหรือเปล่า แต่ที่ยืนยันได้อย่างแน่นอนก็คือ “มันไม่ได้ช่วยทำให้ถนอมรักษาให้สายมีอายุการใช้งานนานขึ้น” อย่างแน่นอน เพราะการเอาเม็ดบีทมาใส่นั้น มันเป็นเพียงแค่งานฝีมือ (Handicraft) เท่านั้น ไม่ได้มีการคิดค้นหรือพัฒนามาเพื่อแก้ปัญหาสายหุ้มแตกแต่อย่างใด
ถ้าคุณคิดว่าทำเพื่อแฟชั่นหรือความสวยงาม อันนี้เป็นความพึงพอใจของคุณเองซึ่งไม่ใช่สิ่งที่ผิด แต่ถ้าคุณคิดว่าทำไปเพราะว่าอยากให้สายมันมีอายุการใช้งานที่นานขึ้น คุณโดนหลอกแล้วล่ะ!
สนับสนุนเนื้อหา: www.beartai.com