เผยภาพขณะ พล.ต.อ.จักรทิพย์ ชัยจินดา ผบ.ตร. ถือปืนนำลูกน้องปิดฉากเหตุกราดยิงโคราชด้วยตัวเอง พร้อมคลิปนาทีสั่งการนาทียิงปะทะ
จากกรณีที่โลกออนไลน์ มีการชื่นชมการทำงานของ พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) ที่ลงพื้นที่บัญชาการการปฏิบัติหน้าที่ของหน่วยปฏิบัติการพิเศษในเหตุการณ์ทหารกราดยิงบริเวณห้างสรรพสินค้าเทอร์มินัล จ.นครราชสีมา ด้วยตัวเอง

ชาวเน็ตแห่ชื่นชม "บิ๊กแป๊ะ" ผบ.ตร. ลงลุยเหตุ #กราดยิงโคราช เข้าห้างสามทุ่ม-ออกมาเช้า

ล่าสุด (9 ก.พ.) เฟซบุ๊กโปลิศไทยแลนด์ - Police Thailand News ได้เผยภาพ พล.ต.อ.จักรทิพย์ ชัยจินดา ผบ.ตร. ลงพื้นที่ และถือปืนนำเข้าไปปฏิบัติหน้าที่ช่วยเหลือประชาชนด้วยตัวเอง พร้อม ร.ต.อ.ชานันท์ ชัยจินดา ผู้บังคับการกองร้อย (สบ 2) กองกำกับการ 3 กองบังคับการสนับสนุนทางอากาศ กองบัญชาการตำรวจตระเวณชายแดน บุตรชายคนโต ของ พล.ต.อ.จักรทิพย์
ขณะที่ เฟซบุ๊ก เรื่องเด่นเย็นนี้ ช่อง 3 ได้โพสต์คลิปวิดีโอ พร้อมข้อความว่า "ลุยเอง! โซเชียลชื่นชม บิ๊กแป๊ะ นำลูกน้องปฏิบัติการ​ปิดฉากทหารคลั่งด้วยตัวเอง
คลิปเหตุการณ์​ขณะเจ้าหน้าที่​ยิงปะทะผู้ก่อเหตุกราดยิงประชาชน​ ภายในห้างเทอร์มินอล 21 โคราช ถูกระบุว่ามีเสียงของ พล.ต.อ.จักร​ทิพย์​ ชัย​จินดา​ ผบ.ตร. สั่งการว่า "เป้าหมายอยู่หลังเสา" ทำให้โลกออนไลน์ต่างชื่นชมการทำงานเคียงข้างผู้ใต้บังคับบัญชา​ และสามารถ​ควบคุม​สถานการณ์​ได้สำเร็จ"

เหตุการณ์ในคลิปมีการใช้อาวุธปืน โปรดใช้วิจารณญาณในการรับชม

