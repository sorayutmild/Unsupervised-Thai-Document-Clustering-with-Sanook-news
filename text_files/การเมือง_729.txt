สำนักข่าว มติชนออนไลน์ ได้เปิดแพร่ภาพ พล.ต.อ.อัศวิน ขวัญเมือง รองผู้ว่าราชการกรุงเทพมหานคร ดูแลงานด้านความปลอดภัย เจรจากับ พล.ต.อ.วรพงษ์ ชิวปรีชา กรรมการผู้แทนสำนักงานตำรวจแห่งชาติ เพื่อขอให้ยุติการยิงแก๊สน้ำตาใส่มวลชนที่ประชิดกองบัญชาการตำรวจนครบาล (บช.น.) เมื่อช่วงเย็นวานนี้ (2 ธ.ค.) ก่อนที่สถานการณ์จะคลี่คลาย กลุ่มผู้ชุมนุมล่าถอยออกมาไม่เข้าไปรื้อแท่งเบอริเออร์ และตำรวจก็หยุดยิงแก๊สน้ำตา ทำให้บริเวณจุดดังกล่าวหยุดการปะทะชั่วคราว ก่อนที่มวลชนทั้งหมดจะโห่ร้องดีใจ และแยกย้ายกันกลับไปยังฐานที่ตั้ง เวทีใหญ่ ของ กปปส. ที่ถนนราชดำเนิน แต่ยังมีผู้ชุมนุมบางส่วนก็ยังปักหลักอยู่บริเวณดังกล่าว ซึ่งจุดดังกล่าวมีเศษหิน เศษแก้วตกเกลื่อนถนน