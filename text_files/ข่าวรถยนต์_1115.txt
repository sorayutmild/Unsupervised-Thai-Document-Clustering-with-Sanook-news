     คอลัมน์ คาร์ทิป
     เวลารถยนต์สตาร์ตไม่ติด หลายคนคิดว่าเกิดจากแบตเตอรี่หมด 

     แต่ความจริงแล้วอาจเกิดจากไดสตาร์ตเสีย 
     "มติชน" ยานยนต์ขอนำเสนอ สัญญาณบอกเหตุว่าไดสตาร์ตเตรียมกลับบ้านเก่า ก่อนอื่นต้องรู้การทำงานของไดสตาร์ตก่อนคือทำหน้าที่สตาร์ตเครื่องยนต์ หากยังทำงานเป็นปกติ เมื่อบิดกุญแจไปตำแหน่งขวา ระบบต่างๆ ของเครื่องยนต์ ก็จะทำงาน เมื่อเครื่องติดแล้วก็หมดหน้าที่ของอุปกรณ์ตัวนี้ มีหน้าที่แค่นี้ ทำให้ไดสตาร์ตมีอายุการใช้งานค่อนข้างยาวนาน หลังจากใช้ไปประมาณสิบกว่าปีจึงเริ่มมีอาการ
     สำหรับตำแหน่งของไดสตาร์ต เมื่อเปิดฝากระโปรงหน้า จะพบสายพานต่างๆ เรียกว่าตำแหน่งหน้าเครื่อง ฝั่งตรงข้ามจะเรียกตำแหน่งท้ายเครื่อง ส่วนใหญ่ไดสตาร์ตจะอยู่ตำแหน่งท้ายเครื่อง ใต้จานจ่ายตัวบนสุดที่มีสายไฟหัวเทียน 4 เส้น
     อาการเสียของไดสตาร์ต ส่วนใหญ่เวลาจะเสียก็จะมีลางบอกเหตุไม่มากนัก จะมีอาการดังนี้
     1.บิดกุญแจไปตำแหน่งสตาร์ตขวามือสุดแล้วเงียบ
     อาการนี้ใช่เลย ไดสตาร์ตจะไปแล้ว เตรียมเสียเงิน หากอยู่ในบ้าน กำลังจะออกไปไหน ไม่ควรเสี่ยง แต่หากอยู่นอกบ้าน หรืออยู่ระหว่างเดินทาง บิดแล้วเงียบ สักสองสามครั้ง ให้ตั้งสติก่อน แล้วบิดรวดเดียวเร็วๆ สตาร์ตรถเร็วๆ ถ้าโชคดีจะติดเครื่องได้ หากกำลังเดินทางก็จงรีบกลับบ้าน ไม่ควรแวะจอดที่ไหน
     2.สตาร์ตติดแต่มีเสียงครืดคราดสั้นๆ อาการนี้ก็บ่งบอกว่าใช่เหมือนกัน หากมีอาการแบบนี้ ควรรีบไปตรวจสอบโดยด่วนว่าไดสตาร์ตมีปัญหาหรือไม่
     3.บิดกุญแจไปตำแหน่งเกือบจะขวามือสุด ให้ไฟหน้าปัดแสดงออกมา แล้วรอสักพัก สัก 2-3 วินาที แล้วสตาร์ตรถ วิธีนี้ควรทดสอบขณะอยู่ที่บ้าน เพราะหากสตาร์ตไม่ติดก็ใช่เลย ไดสตาร์ตมีปัญหา
 

     การแก้ปัญหากรณีไดสตาร์ตเสียเบื้องต้นด้วยตนเอง
     ถ้าไดสตาร์ตมีปัญหา อาจจะเป็นขณะเดินทาง หรืออาจจะยังไม่มีเงินซ่อม เงินเดือนยังไม่ออก หรืออยู่นอกบ้านไปทำธุระ มีวิธีสตาร์ตง่ายๆ ดังนี้
     1.ลองใช้วิธีสตาร์ตแบบเร็วๆ อาจจะได้ผลไม่ทุกคัน ให้เสียบกุญแจแล้วบิดรวดเดียวเพื่อสตาร์ตแบบทันทีทันใด
     2.หากเป็นรถเกียร์ธรรมดา ให้ใช้การเข็น โดยใส่เกียร์ 1 คาไว้ เหยียบคลัตช์ บิดกุญแจไปตำแหน่งขวามือสุดให้ไฟหน้าปัดแสดง เมื่อเข็นจนได้ความเร็วพอสมควรแล้ว ให้ปล่อยคลัตช์ เหยียบคันเร่ง เครื่องติดแล้วให้แตะเบรก จากนั้นก็ขับรถไปหาอู่ทันที
     3.ใช้โลหะเคาะตัวไดสตาร์ต หากเป็นรถยนต์เกียร์ออโตหรือไปคนเดียวไม่มีคนช่วยเข็น ก็ดูท้ายรถหาโลหะ อาจจะเป็นแม่แรงหรือประแจถอดล้อ เอามากระทุ้งเบาๆ สัก 3-4 ครั้ง ตรงตำแหน่งทรงกลมสีดำ ที่มีสติ๊กเกอร์สีบรอนซ์ติดอยู่ แล้วสตาร์ตเครื่องปกติ จะติดเครื่องได้
 
     ที่มา : มติชนรายวัน  7 พ.ย. 2558
 
 