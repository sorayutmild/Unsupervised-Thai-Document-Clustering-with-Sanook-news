(1 ธ.ค.) ที่ท่าอากาศยานสุวรรณภูมิ น.ส.ยิ่งลักษณ์ ชินวัตร นายกรัฐมนตรี พร้อมด้วย น.ส.แพทองธาร ชินวัตร หรือ อุ๊งอิ๊ง บุตรสาวคนเล็กของ พ.ต.ท.ทักษิณ ชินวัตร มาขึ้นเครื่องบินสายการบินไทย เพื่อไปร่วมงานฉลองมงคลสมรสของ น.ส.นภัสถ์ ชินวัตร บุตรสาว นายอุดร ชินวัตร พี่ชายคนโตของ พ.ต.ท.ทักษิณ ที่ โรงแรมแชงกรี-ลา จ.เชียงใหม่
โดยอุ๊งอิ๊งกล่าวถึงกรณีแอร์โฮสเตสสาวใหญ่ สายการบินคาเธ่ย์ แปซิฟิค โพสต์ข้อความโจมตีและระบุอยากเอากาแฟสาดหน้า ขณะบินไปหาบิดาที่ฮ่องกง ว่าไม่ได้รู้สึกกังวลโดยเฉพาะในการเดินทางไปในที่ต่างๆ เพราะคิดว่าไม่ได้สร้างความเดือดร้อนหรือความลำบากให้ใคร ส่วนถ้าหากไปทำอะไรให้ใครโกรธเคืองก็ต้องขอโทษไว้ด้วย อย่างที่ได้โพสต์ไว้ในข้อความส่วนตัว
น.ส.แพทองธาร กล่าวอีกว่า ยอมรับว่าผู้ที่โพสต์ข้อความนั้นค่อนข้างแรง แต่ไม่ได้โกรธอะไรเขา ถือเป็นความคิดเห็นส่วนตัวคงห้ามอะไรไม่ได้ และไม่ต้องการพูดอะไรอีก เดี๋ยวจะเป็นการต่อความยาวสาวความยืด
ด้าน ร.ท.หญิงสุณิสา เลิศภควัต รองโฆษกพรรคเพื่อไทย กล่าวว่ากรณีดังกล่าวสืบเนื่องจากการชุมนุมของกลุ่มองค์การพิทักษ์สยามที่ผ่านมาภายใต้การนำของ พล.อ.บุญเลิศ แก้วประสิทธิ์ หรือ เสธ.อ้าย ซึ่งพรรคมีความเป็นห่วงเพราะมีกรณีความรุนแรงเกิดขึ้นกับน.ส.แพทองธาร โดยแอร์โฮสเตสที่ตกเป็นข่าว ยอมรับผ่านทางเฟซบุ๊กของตัวเองว่าที่ต้องการสาดกาแฟใส่หน้าน.ส.แพทองธาร เพราะรับไม่ได้ที่พล.อ.บุญเลิศ ยุติการชุมนุม และมีความเกลียดตระกูลชินวัตร ซึ่งเป็นทัศนคติที่รุนแรง
นายจิรายุ ห่วงทรัพย์ รองโฆษกพรรคเพื่อไทย กล่าวว่า ส่วนตัวเคยเจอเหตุการณ์และได้รับการปฏิบัติที่ไม่ดีนักจากแอร์โฮสเตสสายการบินคาเธ่ย์ แปซิฟิค เช่น การชักสีหน้าไม่พอใจ ขอกาแฟก็แกล้งทำเป็นไม่ได้ยิน กรณีที่เป็นข่าวไม่ควรเกิดขึ้นไม่ว่ากับใครทั้งนั้น ต้องแยกแยะระหว่างความชอบอารมณ์ส่วนตัวและการปฏิบัติหน้าที่ พฤติกรรมเช่นนี้ไม่ใช่สิ่งที่คนมีการศึกษาทำกัน ขอประณามพฤติกรรมของแอร์โฮสเตสรายดังกล่าว
เราซึ่งเป็นผู้โดยสารจะมั่นใจได้อย่างไรว่าถ้ามีความคิดเช่นนี้ จะไม่มีการแอบใส่สิ่งสกปรกหรือแปลกปลอมลงไปให้ผู้โดยสารที่ไม่ชอบหน้ากิน ต่อไปถ้าแอร์โฮสเตสหรือสจ๊วร์ดนำเรื่องความรู้สึก ไม่ว่าจะเป็นเสื้อเหลืองหรือเสื้อแดงมาแสดงพฤติกรรมเช่นนี้ จะเกิดปัญหายุ่งยากไปใหญ่จึงขอให้ทุกท่านปฏิบัติหน้าที่อย่างตรงไปตรงมา นายจิรายุกล่าว
ขอบคุณข่าวจาก ข่าวสด