วงการทหารไทย รวมถึงคนไทยทั้งประเทศต้องสูญเสียอีกครั้ง เมื่อเรือโท ชัยสิทธิ์ เตชะสว่างวงศ์ และทีมงาน ไม่สามารถปฎิบัติภารกิจกู้ระเบิดที่อยู่ในถังแก๊สปิ๊คนิคได้เป็นผลสำเร็จ จนต้องเสียชีวิตพร้อมกับลูกน้องอีก 3ชีวิตทันที ยังไม่รวมผู้ที่ได้รับบาดเจ็บจากแรงระเบิดอีกจำนวนมาก 
แน่นอนว่าครั้งนี้ไม่ใช่ครั้งแรก ที่เราต้องสูญเสียบุคลากรด้านความมั่นคงไปกับภัยใต้ ไล่มาตั้งแต่ ผู้กองแคน ร้อยตำรวจเอก "ธรณิศ ศรีสุข' รองผู้บังคับการกองร้อยรบพิเศษที่ 1 กองกำกับการสนับสนุนทางอากาศตำรวจตระเวนชายแดน นายตำรวจหนุ่มผู้พลีชีพเพื่อชาติกลางสมรภูมิแดนใต้
"หมวดตี้" หรือ "ร.ต.ต.กฤตติกุล บุญลือ" รองผู้บัญชาการร้อยตำรวจชายแดน หน่วยเฉพาะกิจ หน่วยรบพิเศษที่ 1 นายตำรวจหนุ่มอนาคตไกลคนหนึ่ง วัย 24 ปี ซึ่งเป็น "หัวหน้าชุด" เสียชีวิตในที่เกิดเหตุจากเหตุการปะทะกันกับโจรใต้
"จ่าเพียร"  พ.ต.อ.สมเพียร เอกสมญา มือปราบแห่งบันนังสตา ที่ถูกคนร้ายลอบวางระเบิดรถกระบะ และไปเสียชีวิตที่โรงพยาบาลศูนย์ยะลาในที่สุด 
ผู้กองมะขาม หรือร้อยเอกศิวัช ศรีอุปโย วีรบุรุษที่เสียชีวิตจากเหตุการณ์ความไม่สงบ 3 จังหวัดชายแดนใต้ จากเหตุลอบวางระเบิดรถยนต์
นอกจากนี้ยังมีทหาร ตำรวจอีกจำนวนมากที่พลีชีพเพื่อพิทักษ์ความสงบสุขของไทย แต่ไม่ได้เป็นข่าว 
ล่าสุดเราก็ต้องสูญเสีย เรือโท ชัยสิทธิ์ เตชะสว่างวงศ์ หัวหน้าทีมเก็บกู้ระเบิด EOD ที่เพิ่งจะมาประจำการได้เพียง 1 เดือนเท่านั้น 
ทั้งนี้ นางสาววาสนา นาน่วม ผู้สื่อข่าวสายทหารจาก บางกอกโพสต์ ได้เขียนในเฟซบุ๊คส่วนตัว Wassana Nanuam ถึงเรือโทชัยสิทธิ์ เตชะสว่างวงศ์ ผู้หมวดที่เพิ่งลงใต้ไปปฏิบัติภารกิจได้ไม่นาน แต่ต้องมาจบชีวิตลงเพราะเก็บกู้ระเบิดช่วยประชาชนให้พ้นภัย เธอเล่าว่า นายทหารเรือผู้เสี่ยงชีวิตตายในหน้าที่ แม้แต่อาหารกลางวันก็ยังไม่ได้ตกถึงท้องเลยด้วยซ้ำ
" มื้อกลางวัน บนสวรรค์เถิดนะน้องชาย RIP..... ด้วยเพราะหน้าที่ ความรับผิดชอบและไฟแรงของ "น้องเน็ท" เรือโท ชัยสิทธิ์ เตชะสว่างวงศ์ ผู้หมวด EOD หน่วยเก็บกู้ทุ่นระเบิดขอบ ทร. นายทหารเรือแห่งตท.45 คนนี้ ที่เพิ่งลงไปทำงานที่ใต้ ที่ทำให้เขาต้องเสียชีวิตจากแรงระเบิด 25 ก.ก. ของระเบิดถังแก๊สปิคนิค ระเบิดมัจจุราช ที่คร่าชีวิตเขาและ จ่าเอก ลูกน้องอีก ๓นาย และบาดเจ็บแขนขาขาด ปางตายอีก ๔ นาย.....ไม่ว่าจะเป็นเรื่องของชะตากรรม หรือฟ้ากำหนดไว้แล้วก็ตาม แต่ เรือโท ชัยสิทธิ์ ก็ถือว่าได้ตายในหน้าที่ ....ด้วยเพราะเวลานั้น 13.30 น.อันล่วงเลย เวลาที่จะทานข้าวมื้อเที่ยงมานานแล้ว แต่ ร.ท.ชัยสิทธิ์ ยังไม่อยากทานข้าว เพราะอยากทำภารกิจให้เสร็จสิ้น ในการตรวจสอบถังระเบิดให้เรียบร้อยเสียก่อน หลังจากที่หน่วย EOD ทั้งหมด ทำงานอย่างต่อเนื่องตั้งแต่เช้า หลังจากการเคลียร์พื้นที่ ในวันอันแสนวุ่น โจรใต้นำป้ายผ้าภาษา "รูมี" (ภาษามาเลเซียที่เขียนทับศัพท์ด้วยภาษาอังกฤษ) ต่อต้านการเจรจาสันติภาพ ไปแขวนไว้ในหลายจุด พร้อมทั้งการเก็บกู้ระเบิดถังแก๊สปิคนิค แล้ว แต่ก็นำมันกลับเข้ามาในค่าย ฐาน ฉก.นย.๓๒ ด้วย โดยมิอาจหยั่งรู้ได้ว่า เป็นการเปิดประตู ให้มัจจุราช ที่มาเยือนถึงในฐาน ด้วยเพราะคิดว่า ตัดชนวนนและวงจรไปแล้ว โดยหารู้ไม่ว่า โจรใต้คิดนำหน้าไปไกล ด้วยแรงแค้นอาฆาต วางวงจรระเบิดสองชั้น แบบที่เรียกว่า "วงจรแบบหัวล้านชนกัน" ซ่อนไว้ เมื่อหน่วย EOD ไปแกะเพื่อตรวจสอบ เพื่อศึกษา ก็ไปถูกวงจรที่ซ่อนอยู่ระเบิด ส่งผลให้ ร.ท.ชัยสิทธิ์ เสียชีวิตคาที่ พร้อมลูกน้องในทีม และเจ็บสาหัส แขนขาขาดอีกหลายนาย.....นี่อาจเป็นความพยายามในการแก้แค้นของโจรใต้ จากรณี นย.สังหาร นาย มะรอโช จันทรวดี และพวก๑๕ คนที่บุกฐานนย. เมื่อ ๑๓กพ.ที่ผ่านมา ด้วยก็ได้...พวกเขาจึงเป็นทหารเรือผู้เสียสละโดยแท้ ขอให้ไปทานมื้อเที่ยง บนสรวงสวรรค์ แล้วกันนะ น้องชาย และทหารเรือผู้เสียสละทุกนาย RIP"
หลับให้สบายเถิดทหารกล้าของแผ่นดิน