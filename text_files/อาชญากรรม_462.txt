สน.โคกคราม จับเดนมนุษย์ หลังก่อเหตุหลอกเพื่อนแฟนไปที่บ้าน จับล่ามโซ่ข่มขืนข้ามวันข้ามคืน
วานนี้(10 ส.ค.)สน.โคกคราม เข้าจับกุม นายณรงค์ศักดิ์ แซ่พู่ หรือแม็ก อายุ 21 ปี อยู่บ้านเลขที่ 39/16 หมู่ 14 แขวงและเขตลาดพร้าว กทม. ผู้ต้องหาตามหมายจับศาลมีนบุรี ลงวันที่ 3 ส.ค.53 ในข้อหาข่มขืนกระทำชำเราเด็กอายุไม่เกิน 15 ปี พรากผู้เยาว์อายุไม่เกิน 15 ปี ไปเสียจากความปกครองของผู้ปกครองเพื่อการอนาจารโดยเด็กนั้นไม่ยินยอม หน่วงเหนี่ยวกักขัง และทำร้ายร่างกายผู้อื่นเป็นเหตุให้ผู้อื่นได้รับอันตรายแก่กาย
สืบเนื่องจากเมื่อวันที่ 13 ก.ค.ที่ผ่านมา ด.ญ.น้ำ (นามสมมติ) ผู้เสียหาย ได้นัด ด.ญ.ใจ (นามสมมติ) และ ด.ญ.สาว (นามสมมติ) ทั้งหมดอายุ 13 ปี เพื่อนโรงเรียนเดียวกัน ให้ออกมาพบที่บริเวณแยกลาดปลาเค้า เขตบางเขน แต่เมื่อถึงเวลานัด นายณรงค์ศักดิ์แฟนของ ด.ญ.ใจ ได้ตามมาด้วย จากนั้นนายณรงค์ศักดิ์ได้ออกอุบายชวนทุกคนไปที่บ้านพักของตัวเองในซอยลาดปลาเค้า 39 ถนนเกษตร-นวมินทร์ แขวงจระเข้บัว เขตลาดพร้าว แล้วไล่ ด.ญ.สาวกลับบ้านไปก่อน
กระทั่งช่วงกลางดึก นายณรงค์ศักดิ์ใช้กำลังบีบคอ ด.ญ.ใจแฟนสาวตัวเอง ก่อนจะบังคับให้ออกจากบ้านไปอีกคน ซึ่งเมื่ออยู่กันสองต่อสองกับ ด.ญ.น้ำ นายณรงค์ศักดิ์ใช้กำลังข่มขืน ด.ญ.น้ำจนสำเร็จความใคร่ แล้วนำโซ่มาล่ามขาเอาไว้ไม่ให้หนีเพื่อข่มขืนซ้ำอีกหลายครั้ง
ด้าน ด.ญ.ใจพยายามที่จะเข้าไปช่วยเหลือเพื่อนออกมา แต่ถูกนายณรงค์ศักดิ์ขู่จะทำร้ายและสั่งห้ามมิให้บอกใคร กระทั่งวันที่ 20 ก.ค. นายณรงค์ศักดิ์ออกไปนอกบ้านโดยเผลอทิ้งลูกกุญแจคล้องโซ่เอาไว้ ด.ญ.น้ำจึงไขกุญแจหนีออกมาได้ไปหาแม่ และเข้าแจ้งความตำรวจ สน.โคกคราม
 