นายสุชาติ ชมกลิ่น สมาชิกสภาผู้แทนราษฎร (ส.ส.) เขต 1 จ.ชลบุรี โพสต์เฟซบุ๊กเมื่อวานนี้ (14 ก.ค.) ว่าตนเดินทางมาถึงสำนักข่าวบีบีซี เพื่อตามหาตัวนายธนาธร จึงรุ่งเรืองกิจ ส.ส. แบบบัญชีรายชื่อ และหัวหน้าพรรคอนาคตใหม่ และนางสาวพรรณิการ์ วานิช ส.ส. แบบบัญชีรายชื่อ และโฆษกพรรคอนาคตใหม่ เพื่อพาตัวกลับประเทศไทย
นอกจากนี้ นายสุชาติยังเรียกร้องให้ นายธนาธรและนางสาวพรรณิการ์ หยุดพูดจาให้ร้ายประเทศ ด้วยการพบปะกับสื่อมวลชนต่างประเทศและนักการเมืองต่างชาติ
ส.ส. พรรคพลังประชารัฐ รายนี้ มองว่า การกระทำของทั้ง 2 คน ยังเป็นไม่รู้จักยอมแพ้ ทั้งที่ตัวเองแพ้การเลือกตั้ง ไม่ใช่แค่นั้น ยังท้าให้นายธนาธร มาลงเลือกตั้งที่เขต 1 จ.ชลบุรี อีกด้วย และตนจะยอมต่อให้ 10,000 คะแนน 
นายสุชาติ โพสต์อีกว่า นายธนาธรควรอายคนรุ่นหลังบ้าง เพราะการอยู่ประเทศไทย ก็ต้องเคารพกฎหมายประเทศไทย ถ้าอยากเอาชนะ ก็ควรลงเลือกตั้งครั้งหน้า ทั้งยังย้ำว่า ตนจะต่อให้ 10,000 คะแนน
"กระผมส.ส.เฮ้งชลบุรี เขต 1 มาตามหา หัวหน้าพรรคอนาคตใหม่ นายธนาธร จึงรุ่งเรืองกิจ ที่ BBC กับ คุณพรรณิการ์ วานิช กลับเมืองไทยเถอะอย่าว่าหรือให้ร้าย ประเทศไทย อีกเลยครับสงสัยอะไรเลือกตั้งครั้งหน้า เชิญคุณธนาธร จึงรุ่งเรืองกิจ มาลง ส.ส.เขต1 ชลบุรี ผมจะต่อให้ 10,000 คะแนน เลิกเถอะครับนิสัย แบบนี้ แพ้ไม่รู้จักแพ้ อายลูกอายหลาน จะอยู่เมืองไทยก็ต้องเคารพ กฎหมายประเทศไทย ข้องใจมาเจอกันเลือกตั้งครั้งหน้า ต่อให้ 10,000 คะแนนครับ"  นายสุชาติ โพสต์

ทั้งนี้นายสุชาติ เป็นตัวแทนของชาวอำเภอเมืองชลบุรี ยกเว้น ต.บางปลาสร้อย ต.มะขามหย่ง ต.บ้านโขด ต.บางทราย ต.หนองไม้แดง ต.คลองตำหรุ ต.ดอนหัวฬ่อ และ ต.บ้านสวน เอาชนะการเลือกตั้งเมื่อวันที่ 24 มี.ค. มาด้วยคะแนน 38,268 คะแนน ขณะที่อันดับ 2 คือ นางสาวปิยะพร ธนาปิ่นชัย ที่ได้คะแนน 27,430 คะแนน หรือห่างกันเพียง 10,838 คะแนน
>> สุชาติ ชมกลิ่น ส.ส.ชลบุรี ทรัพย์สินมากมี ก่อนบุกอังกฤษล่า ธนาธร-ช่อ กลับไทย