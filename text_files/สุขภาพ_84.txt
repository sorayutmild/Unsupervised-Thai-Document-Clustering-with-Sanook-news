คอนแทคเลนส์ในสมัยนี้เป็นมากกว่าอุปกรณ์ที่ช่วยให้การมองเห็นของคนสายตาสั้นดีขึ้น แต่ยังครอบคลุมไปถึงผู้ที่รักการแต่งตัว รักแฟชั่น อยากมีดวงตาเป็นสีๆ เป็นประกายลวดลายสวยๆ หรือแม้แต่การแต่งตัวคอสเพลย์เป็นการ์ตูนตามแฟชั่นญี่ปุ่น
แต่จะเป็นเรื่องหายนะทันทีถ้าผู้ที่สวมใส่คอนแทคเลนส์เลือกสวมใส่คอนแทคเลนส์ที่ไม่ได้มาตรฐาน และ/หรือใช้คอนแทคลนส์ไม่ถูกวิธี รวมไปถึงการรักาความสะอาดของคอนแทคเลนส์ที่ไม่เพียงพอ จนทำให้เกิดอาการผิดปกติ ถึงขั้นต้องผ่าตัด หรือสูญเสียการมองเห็นไปอย่างถาวรได้
 
5 สัญญาณอันตราย ควรหยุดใส่ “คอนแทคเลนส์” ทันที

ตาแห้งมากผิดปกติ

ในรายที่ใส่คอนแทคเลนส์แล้วมีอาการตาแห้ง อาจใช้น้ำตาเทียมหยอดเพื่อช่วยเพิ่มความชุ่มชื้นให้กับดวงตาได้ แต่หากมีอาการตาแห้งมากผิดปกติ หรือน้ำตาเทียมก้เริ่มเอาไม่อยู่ ดวงตาอาจเริ่มมีอาการผิดปกติได้
 

ตาแดง เคืองตา ขี้ตาเหนียว มีเศษโปรตีนเกาะที่ตา และคอนแทคเลนส์

อาการนี้เป็นสัญญาณของการอักเสบของกระจกตา และเยื่อบุตา ซึ่งนอกจากอาการดังกล่าวแล้ว ยังอาจทำให้เกิดภาพมัวได้เช่นกัน
 

มีตุ่มอักเสบที่เปลือกตาด้านใน

นอกจากจะพบตุ่มอักเสบแล้ว ยังอาจพบอาการข้างเคียงอื่นๆ ร่วมด้วย ได้แก่ ตาแดง ระคายเคือง ตาไม่สู้แสง และอาจมีภาวะหนังตาตกร่วมด้วย
 

เกิดจุดเล็กๆ ที่ตาดำ

เป็นอาการจากเยื่อบุผิวกระจกตาอักเสบ ที่เกิดจากบาดแผล หรืออาการช้ำของเยื่อตาในขณะที่ตาแห้ง มีอาการแพ้ หรือขาดออกซิเจนจากการใส่คอนแทคเลนส์นานๆ หรือคอนแทคเลนส์ที่ได้มาตรฐาน ค่าอมน้ำต่ำ และ/หรือออกซิเจนถ่ายเทไม่สะดวก สิ่งที่อันตรายไปกว่าจุดเล็กๆ คือ หากมีแผลเป็นจุดเล็กๆ หลายจุดมารวมกัน อาจกลายเป็นแผลใหญ่ที่อาจติดเชื้อได้ง่าย ซึ่งจะเป็นอันตรายมาก

ตาแดง เคืองตา ตาสู้แสงไม่ได้ มีขี้ตามาก น้ำตาไหลตลอดเวลา และ/หรือมีหนองในช่องหน้าม่านตา

เป็นอาการของกระจกตาติดเชื้อ ที่เมื่อตรวจกับจักษุแพทย์ อาจจะพบจุดขาวที่กระจกตา กระจกตาฝ้า กระจกตาบาง หรือบวมร่วมด้วย
อาการนี้มักพบได้บ่อย และมาจากหลายสาเหตุ ทั้งจากการดูแลรักษาความสะอาดเลนส์ของตัวผู้ใช้เอง จากคุณภาพของเลนส์ที่ไม่ได้มาตรฐาน น้ำยาล้างคอนแทคเลนส์ที่อาจไม่ได้มาตรฐาน คอนแทคเลนส์ หรือน้ำตาล้างคอนแทคเลนส์หมดอายุ หรือใส่คอนแทคเลนส์ข้ามคืน
 
วิธีเลือกคอนแทคเลนส์ให้ปลอดภัย
ควรดูชื่อผลิตภัณฑ์ และวัสดุที่ใช้ทำคอนแทคเลนส์ เป็นซิลิโคนจะนิ่ม และใส่ง่าย ดูขนาดของเลนส์ที่ไม่ควรใหญ่เกินไป DIA หรือเส้นผ่าศูนย์กลางอยู่ที่ 14-15 mm. ความโค้งของเลนส์ หรือค่า BC. ควรจะเหมาะสมกับความโค้งของกระจกตาเรา ค่ามาตรฐานความโค้งของเลนส์ตามท้องตลาดอยู่ที่ 8.6 แต่ผู้ใช้ควรวัดความโค้งของกระจกตาตัวเองก่อนใส่ เพื่อหลีกเลี่ยงปัญหาคอนแทคเลนส์ไม่พอดีตา จนอาจทำให้คอนแทคเลนส์หลุดง่าย หรืออาจบีบตาดำมากเกินไปจนระคายเคืองตา
นอกจากนี้ควรตรวจสอบวันเดือนปีที่หมดอายุ เลขที่ อย. และเลขที่ใบอนุญาตเครื่องมือแพทย์ด้วย
 
วิธีใช้คอนแทคเลนส์อย่างถูกต้อง

พบจักษุแพทย์ เพื่อตรวจสุขภาพตาก่อนว่าสามารถใส่คอนแทคเลนส์ได้หรือไม่ ควรเลือกคอนแทคเลนส์แบบใดถึงจะเหมาะสม
ก่อนถอดคอนแทคเลนส์ ควรล้างมือให้สะอาดด้วยสบู่ หรือน้ำยาล้างมือทุกครั้ง รวมถึงควรตัดเล็บให้สั้นก่อนถอด-ใส่คอนแทคเลนส์
ควรถอดคอนแทคเลนส์ออกมาล้างทุกวัน ล้างด้วยน้ำยาล้างคอนแทคเลนส์เท่านั้น
วิธีล้างคอนแทคเลนส์ ถอดคอนแทคเลนส์วางไว้บนฝ่ามืออย่างนุ่มนวล เทน้ำยาล้างคอนแทคเลนส์ลงบนเลนส์ราว 5-10 หยด ใช้ปลายนิ้วถูเอาคราบลื่นๆ ที่เป็นคราบโปรตีนออกเบาๆ หยิบคอนแทคเลนส์ใส่ตลับคอนแทคเลนส์ที่ล้างให้สะอาดด้วยน้ำยาล้างคอนแทคเลนส์ เทน้ำยาแช่คอนแทคเลนส์ให้ท่วมเลนส์ และปิดฝาทุกครั้ง
ควรเปลี่ยนตลับใส่คอนแทคเลนส์ทุกๆ 3 เดือน
ไม่ควรใส่คอนแทคเลนส์ขณะนอนหลับ และขณะว่ายน้ำ
หากมีอาการผิดปกติเมื่อใช้คอนแทคเลนส์ ควรหยุดใช้ แล้วปรึกษาแพทย์ทันที

 
ถึงแม้ว่าคอนแทคเลนส์จะเป็นนวัตกรรมที่ช่วยให้ผู้ที่มีสายตาผิดปกติสามารถใช้ชีวิตได้อย่างสะดวกสบายขึ้น แต่ก็ใช่ว่าทุกคนจะสามารถใช้คอนแทคเลนส์ได้อย่างปลอดภัย ดังนั้นก่อนใช้คอนแทคเลนส์ ควรปรึกษาจักษุแพทย์ เพื่อรับการตรวจ และคำแนะนำจากแพทย์ก่อนใช้นะคะ