น้ำคลอโรฟิลล์ หรือเจ้าเครื่องดื่มสีเขียวๆ มีตั้งแต่เขียวอ่อน ไปยังเขียวแก่จนเข้ม (หรืออาจมีกลิ่นเหม็นเขียว) ที่เคยฮิตกระหน่ำตั้งแต่ปีที่ผ่านมา และปัจจุบันก็ยังมีคนดื่มกันอยู่ มันใส่คลอโรฟิลด์ที่เป็นสารสีเขียวจากพืชจริงๆ หรือเป็นคลอโรฟิลล์คนละชนิดกัน และมีประโยชน์ต่อร่างกายคนเราจริงๆ อย่างที่เราเข้าใจกันหรือไม่ Sanook! Health มีคำตอบจากรายการ Did You Know? คุณรู้หรือไม่? มาฝากกันค่ะ
 

 
ความเชื่อของน้ำคลอโรฟิลล์
ผู้บริโภคน้ำคลอโรฟิลล์มีความเชื่อว่า น้ำคลอโรฟิลล์จะช่วยสร้างเม็ดเลือดแดง เพิ่มออกซิเจน ล้างสารพิษออกจากร่างกาย ไปจนถึงป้องกันโรคมะเร็ง
 
คลอโรฟิลล์ คืออะไร?
คลอโรฟิลล์ เป็นสารประกอบอย่างหนึ่งที่อยู่ในพืชที่มีสีเขียวตามธรรมชาติ หรือในสาหร่าย 
 
คลอโรฟิลล์ ช่วยเพิ่มออกซิเจนในร่างกาย?
ไม่จริงค่ะ เพราะจริงอยู่ว่าระดับโมเลกุลของคลอโรฟิลล์ และฮีม ซึ่งเป็นส่วนประกอบสำคัญของฮีโมโกลบินในเม็ดเลือดแดง จะมีความคล้ายคลึงกันมาก จนทำให้หลายคนเรียกคลอโรฟิลล์ว่า “เลือดของพืช” แต่ในความเป็นจริงแล้ว องค์ประกอบมีความแตกต่างกัน ทั้งโครงสร้าง และหน้าที่จากเม็ดเลือดของเราโดยสิ้นเชิง คลอโรฟิลล์ “ไม่ใช่” ฮีโมโกลบิน เพราะคลอโรฟิลล์ช่วยให้พืชสังเคราะห์แสง ส่วนฮีโมโกลบินร่างกายของเรา จะช่วยลำเลียงออกซิเจนไปหล่อเลี้ยงทุกส่วนของร่างกาย
 
นอกจากนี้ คลอโรฟิลล์ที่อยู่ในพืช ไม่สามารถละลายในน้ำได้ เนื่องจากว่าตรงกลางของโครงสร้างทางเคมีของคลอโรฟิลล์นั้น เป็นอะตอมของธาตุแมกนีเซียมที่ไม่ละลายในน้ำ ร่างกายจึงไม่สามารถดูดซึมไปใช้ประโยชน์ได้เต็มที่
ดังนั้น จึงมาถึงบทสรุปที่ว่า คลอโรฟิลล์ที่ขายกันอยู่ ไม่ใช่คลอโรฟิลล์ตามธรรมชาติ แต่เป็นคลอโรฟิลล์ลินที่ได้จากการสกัด และทำปฏิกิริยากับสารต่างๆ เช่น อะซิโตน เฮกเซ็น และคอปเปอร์ ซึ่งยังไม่มีงานวิจัยใดๆ ยืนยันถึงประโยชน์ของคลอโรฟิลล์ได้อย่างชัดเจน
 
อันตรายจากการดื่มน้ำคลอโรฟิลล์มากเกินไป
หากดื่มน้ำคลอโรฟิลล์มากเกินไป อาจทำให้เกิดอาการท้องเสียได้ หรือบางรายอาจมีอาการผื่นแพ้ เวียนศีรษะ และมีเหงื่อออกมาก สตรีมีครรภ์ หญิงให้นมบุตร หรือเด็กอ่อนที่อายุต่ำกว่า 4 ขวบ ไม่ควรดื่ม
 
คลอโรฟิลล์ควรอยู่ในพืช หากเราอยากได้สารอาหารจากเจ้าสีเขียวๆ ก็ควรทานผักใบเขียวแทนการดื่มคลอโรฟิลล์จะดีกว่าค่ะ