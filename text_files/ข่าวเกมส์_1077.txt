สวัสดีเพื่อน ๆ ชาว RoV ที่น่ารักทุกคนและผู้ติดตาม Esports ทุก ๆ ท่านก่อนหน้านี้ทุกคนคงได้ทราบกันดี..เกี่ยวกับข่าวการที่คุณเบียร์ The Voice ได้ออกมาชี้แจงทาง Facebook ส่วนตัวในเรื่องที่เกิดขึ้นกับอดีตแฟนหนุ่ม " วาน้อย " นักกีฬา Esports มากความสามารถที่ทางคุณเบียร์ The Voice ได้ออกมาบอกถึงการใช้กำลัง, ข่มขู่, ทำร้ายร่างกาย และตัวคุณเบียร์นั้นก็เตรียมพร้อมที่จะดำเนินคดีกับทางฝ่ายชายด้วย

จนกลายเป็นประเด็นวิพากษ์วิจารณ์ในสังคม แต่เป็นการรับฟังความแต่เพียงฝ่ายเดียว เราจึงจะมาดูทางฝั่ง " วาน้อย " ที่มีความเคลื่อนไหวออกมาเหมือนกัน  ยังไงก็ตามเรื่องนี้ค่อนข้างเป็นประเด็นอ่อนไหว และเพื่อความเป็นธรรมกับทุกฝ่ายคราวนี้เราจะยกข้อความที่ทาง " วาน้อย " ได้ออกโรงชี้แจงโดยไม่ปรับแก้ใด ๆ 

" วาน้อย " ได้โพสทางช่องทางส่วนตัว
ขออนุญาตชี้แจงจากโพสที่กำลังถูกพูดถึงในโซเชี่ยล ก่อนอื่นวามีเรื่องที่อยากแจ้งให้ทุกคนทราบว่า ตอนนี้วาป่วยเป็นโรคไบโพลาร์ และได้รับการรักษา ที่ รพ. แห่งหนึ่ง มาเป็นระยะเวลาหนึ่งแล้ว ก่อนหน้านี้ที่วาไม่ได้ชี้แจง เรื่องโรควายังไม่พร้อมที่จะบอกเพราะเหตุผลเรื่องงาน วาและพี่ บ. ได้มีการยุติความสัมพันธ์มาซักระยะนึงแล้ว แต่ก็ยังติดต่อพูดคุยกันได้ตามปกติ

เหตุการณ์เกิดขึ้นเมื่อ วันพุธ ที่ 3 พ.ย. 2564 วามีนัดพบจิตแพทย์ ที่ รพ. แห่งหนึ่งใน กทม. เพื่อติดตามผลการรักษาวาได้เดินทางจากจังหวัดกาญจนบุรี ตอนเที่ยง วาได้มีการติดต่อพี่ บ. ซึ่งพี่บ. ได้รับทราบและยินยอมแล้วว่าจะให้เข้าไปเก็บของ หลังจากหาหมอเสร็จ วาได้เดินทางออกจาก รพ. และไปบ้านพี่ บ. เพื่อจะไปขนของ ของวา ที่บ้านที่เคยอาศัยอยู่ด้วยกัน

วาได้โทรหาพี่ บ.ว่ากำลังไปแล้ว แต่เมื่อไปถึงหน้ารั้วหมู่บ้านวาได้โทรหาพี่บ.และไม่มีการรับสาย วารออยู่พักนึง จึงเลือกปืนรั้วเข้าไป เพื่อไปเปิดประตูรั้วใหญ่ (ภายในรั้วหมู่บ้านที่อาศัยเป็นลักษณะทาวน์เฮ้าส์ 8 หลัง) และเอารถเข้าไปจอดเพื่อขนของ พอถึงหน้าบ้านพี่ บ. ก็เดินออกมาและแสดงอาการไม่พอใจ ที่วาปืนรั้วหมู่บ้านเข้ามา

 ในส่วนตรงนี้ วาก็ขอชี้แจงว่า " วาแค่ต้องการมาขนของ ของวาออก และต้องรีบกลับมาธุระ ที่กาญจนบุรีต่อ วาก็ต้องขอโทษที่วู่วาม วาไม่ได้มีเจตนาที่จะเข้าไปบุกรุกใด ๆ ทั้งสิ้น วาแค่ต้องการขนของออกและรีบกลับกาญจนบุรี ให้ทันแค่นั้นจริง ๆ ครับ

"และวาขอชี้แจงเพิ่มเติมอีกว่า" บ้านหลังนี้ที่ไปขนของเป็นบ้านที่เรา 2 คนเคยอาศัยอยู่ด้วยกัน วาก็มีส่วนในการออกค่าใช้จ่ายภายในบ้านเช่น ค่าเช่าบ้าน ค่าไฟ ค่าแม่บ้าน กับพี่ บ. ด้วยเช่นกัน  และในส่วนของเรื่องที่พี่ บ. ได้กล่าวหาว่า วาได้ทำร้ายร่างกายและพูดจาข่มขู่นั้น

วาขอชี้แจงว่า ในขณะที่กำลังเก็บของในบ้านวาและพี่ บ. ได้มีการพูดคุยและได้มีการพูดจาด่าทอยั่วยุซึ่งกัน และกันจนลามไปถึงบุพการีของวา ทำให้เกิดการทะเลาะกัน จึงมีการกระทบกระทั่งกันเล็กน้อยตามอารมณ์ ณ ตอนนั้น วาไม่ได้มีการทำร้ายร่างกายรุนแรงอย่างที่เป็นข่าว วาอยากให้ทุกคนมองว่ามันเป็นการใช้อารมณ์กันทั้งสองฝ่าย

แต่ด้วยความที่วาเป็นผู้ชาย ตัววาเองก็ต้องขออภัยอย่างสูงในส่วนนี้ หลังจากที่เกิดเหตุการณ์ดังกล่าวพี่ บ. ได้มีการแจ้งไปยังผู้ใหญ่ในต้นสังกัดของวา ซึ่งวาขอไม่เปิดเผยว่าทั้ง 2 ฝ่ายได้มีการคุยกันอย่างไร ถึงทำให้เกิดผลกระทบทางด้านหน้าที่การงานของวา

สุดท้ายวาขอบคุณพี่ บ. สำหรับช่วงเวลาที่ผ่านมาที่ได้มีความสุขร่วมกัน และต้องขอโทษที่เข้าไปเป็นหมอกร้ายในชีวิตใคร หลังจากนี้วาขอให้ พี่ บ. โชคดีเจอคนที่ดีและสมหวังในความรักต่อไปในอนาคต ถ้าหากมีการดำเนินคดีและฟ้องร้องต่อจากนี้ วาขอให้ข้อมูลและหลักฐานในชั้นศาลเท่านั้น ขอบคุณครับ " วาน้อย "

อย่างที่ผมทิ้งท้ายไว้ในข่าวอันก่อนครับ ที่คุณเบียร์ได้แจ้งออกมาโพส โดยเราคนนอกคงได้แต่จะต้องรับฟังอย่างมีสติ จากปากคำของทั้งสองฝ่าย และก็แสดงความคิดเห็นอย่างเหมาะสมต่อไป ยังไงก็ตามเรื่องนี้เป็นเรื่องที่น่าเห็นใจทั้งสองฝ่าย เพราะเราต่างก็ไม่รู้ว่าเรื่องราวที่แท้จริงนั้นเป็นอย่างไร และยังเกี่ยวข้องกับทางกฎหมายอีกด้วย เชื่อว่าทุกคนคงไม่อยากให้เรื่องนี้เกิดขึ้น ขอทุกอย่างจบลงด้วยดีครับ