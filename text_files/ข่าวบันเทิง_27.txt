ถือว่าเป็นเรื่องที่ทำเอาแฟนๆ ต้องช็อกอีกเรื่องหนึ่งก็ว่าได้ สำหรับการยุติความสัมพันธ์ของคู่รักอารมณ์ดี "แทค ภรัณยู" กับ "ต้นหอม ศกุนตลา" แบบที่ไม่มีใครทันตั้งตัว ซึ่งก่อนหน้านี้ฝ่ายชายได้ออกมาให้สัมภาษณ์แล้วว่า ที่ต้องเลิกรากันนั้นด้วยเหตุผลหลายอย่างที่ปรับจูนไม่ได้ แต่ไม่ใช่เรื่องมือที่สามแน่นอน (อ่านข่าวที่เกี่ยวข้อง : เศร้า!! แทค ภรัณยู ขอโทษ ต้นหอม รักมากแต่จำใจต้องจบ)
ล่าสุด ต้นหอม ศกุนตลา จึงได้ออกมาเปิดใจให้สื่อมวลชนฟังครั้งแรก ถึงเรื่องราวทั้งหมดที่เกิดขึ้น โดนเธอได้เผยทั้งน้ำตาให้ฟังว่า
"เมื่อวานเห็นแล้วค่ะ เขาก็สัมภาษณ์ในมุมของเขา บางเรื่องก็เห็นด้วย บางเรื่องก็ไม่ได้เห็นด้วย เหตุผลที่เขาบอกที่แยกกันเพราะระยะทางที่เชียงใหม่ พอฟังแล้วดูหอมใจแคบเลย เราไม่เคยคุยกันจริงจังเรื่องนี้ แต่หอมไม่ได้มีปัญหาตรงนี้
เรื่องรูปที่ปากโดนแฟนคลับ ไม่เกี่ยวเลยค่ะ รูปเป็นรูปที่ถ่ายตอนเลิกกันไปแล้ว มันไม่เกี่ยวกับหอม แต่มันเกี่ยวกับภาพลักษณ์เขา มีคนมาบอกหอมแล้วว่าน้องเป็นแค่แฟนคลับจริงๆ อย่าโจมตีน้อง แทคเป็นคนหันหน้าแล้วปากไปประกบน้องเขาเอง ในแคปชั่นน้องก็เขียนว่า เซอร์ไพรส์ที่ดาราให้ความเป็นกันเอง อยากให้ความเห็นใจน้อง ภาพที่เกิดขึ้นไม่มีผลต่อความรู้สึก แต่มันตอกย้ำทำให้เราตัดสินใจถูกต้อง
มีเรื่องผู้หญิงเกี่ยว เลยทำให้เราขอยุติลง สิ่งที่จับได้หรือเจอขอเก็บไว้คนเดียว ด้วยพยานบุคคลที่เชื่อถือได้และไว้ใจได้จริงๆ ตั้งแต่เรากลับมาแทคให้สัญญาจะไม่มีอีก แต่พอเจอเลยต้องยุติ
ถามแทคแล้วค่ะ แต่หอมไม่ได้คำตอบจากคนนี้เลย แต่คำตอบหอมมีในใจแล้ว คนที่บอกหอมคนนี้เป็นเพื่อนรักสิบปี ไม่ต้องมีหลักฐานอะไรเลย หอมบอกอย่าให้เพื่อนโกหก เพราะเพื่อนก็สนิทกับเขา จนเราเค้นบอกว่าหอมสมควรที่จะอยู่กับผู้ชายคนนี้ต่อไหม (ร้องไห้) เพื่อนเลยบอกมาหมด หอมบอกแทคว่า หอมเชื่อเพื่อน หอมมั่นใจเพื่อนไม่โกหก
วันที่ทะเลาะก็แยกกันแล้ว บ้านใครบ้านมัน หอมใช้เวลาอยู่กับตัวเองเพื่อรวมความกล้าและมีสติเดินออกมาจากเขา เขาไม่ง้อเลยค่ะ อาจจะมีแค่ลงไอจีที่ทำกับข้าวว่ารักนะแล้วแท็กหอม บางคนไม่รู้เรื่องก็อิจฉา
พอต่างคนต่างแยกก็ไม่ต้องเหนื่อยขึ้น เขาชอบอิสระ หอมไม่เป็นอะไรเลยค่ะ มีแค่ความเหงา เพราะเราอยู่ด้วยกันตลอดทุกวัน แต่ความรู้สึกครั้งนี้ไม่อยากอยู่เหนือเหตุผล หอมต้องให้ความสุขตัวเองบ้าง ถามตลอดว่าพอหรือยัง
ที่หอมรับรู้เรื่องเมื่อวานที่เขาสัมภาษณ์ หอมรับรู้ได้ว่าเขาไม่แคร์ แต่มันเป็นความรู้สึกเขา หอมเป็นคนขอแยกออกมาเอง ถ้าโทษใครต้องโทษหอมที่คาดหวังเอง เป็นคำเดียวที่อยากฟังว่าขอโทษออกมาจากปากแทคอย่างจริงใจ (ร้องไห้)
หอมขอไม่ตอบว่ายังรักอยู่ไหม หอมไม่กล้าพูดประโยคที่ว่าไม่รีเทิร์นแน่นอนค่ะ หอมกลัวเขาเสียความรู้สึก แต่พอได้ยินเลยรู้สึกเจ็บนิดๆ แต่เขามีสิทธิ์พูด เพราะของเราโอกาสรีเทิร์นมันเหมือนแก้วแตกละเอียดจริงๆ ยิ่งทำให้หมดเยื่อใยเท่าไหร่ ยิ่งต้องเดินหน้าได้เร็วเท่านั้น
ถ้าเขาขอโทษ สิ่งที่ได้ดีที่สุดคือคำว่าเพื่อน หอมเป็นคนใจดีนะ ถ้าเขามาขอคำปรึกษาหรือขอความช่วยเหลือ หอมเชื่อว่าหอมต้องช่วยเขา แต่ถ้าให้หอมเข้าหาก่อนคงไม่ใช่ คนใกล้ชิดให้กำลังใจดีมาก จากแฟนคลับก็มีเยอะมาก รับรู้ว่ามีคนเลือกที่จะอยู่ข้างหอมก็ดีใจแล้ว หลังจากนั้นแทคก็มีไลน์มาบ้าง แต่ไม่ได้พูดถึงความสัมพันธ์ต่อกัน หอมไม่ติดใจอะไรแล้ว คนเลิกกันไม่จำเป็นต้องเกลียดกันเสมอไป
คลิปที่แทคว่าเราเดินจูงหมา แล้วเรียกเป็นชื่อพ่อเขา มันเป็นคลิปที่ลงปีที่แล้ว ณ ตอนนั้นหอมไม่ได้มีอะไรเกี่ยวกับเรื่องข้อมูลพ่อแทคเลย ถ้าเรารู้คงไม่มาพูดว่าพ่อแฟนหรอก เขาจะเชื่อคนอื่นทำไม ทำไมไม่ถามหอม ทำไมต้องก้าวร้าว ที่ผ่านมาหอมไม่ดียังไง หอมทำอะไรผิด ลองมองแล้วย้อนถามว่าจะทำอะไรให้หอมดีกว่า
ที่ผ่านมาเขาดีทุกอย่าง เราทะเลาะกันแต่น้อยมาก เขาทำในสิ่งที่หอมไม่ต้องร้องขอ แต่สิ่งที่หอมร้องขอคืออย่าทำร้ายหอม ความรักครั้งนี้ไม่โทษใครเลย โทษคนของเราที่ทำให้มันพัง ไม่รู้สึกเสียดายเวลา เพราะเวลาอยู่กับเขาหอมมีความสุขมาก อนาคตหากมีงานร่วมกัน ถ้าหอมร้อนเงิน ลูกค้าจ่ายแพงก็โอเค (หัวเราะ) เงินมาการแสดงไปไม่มีปัญหาค่ะ
รักครั้งต่อไปหอมคงมีสติมากขึ้น คงให้เวลา ใช้หลักเหตุผล ฟังคนรอบข้างมากขึ้น สุดท้ายอยากฝากบอกแทคว่า วันนี้แทคมาไกลมาก อยากให้รักษามาตรฐานและภาพลักษณ์ที่ดีแบบนี้เป็น อยากให้รักษาไปให้ตลอด อย่าทำลาย และกลับไปเป็นเหมือนเดิมอีก
กระแสต่อว่าแทค ไม่ได้รู้สึกแปลกใจ ความผิดทั้งหมดในครั้งนี้โยนไปที่เขาได้เลยค่ะ (หัวเราะ) อย่าด่าหอม หอมไม่ได้ทำอะไรผิด คนมองว่าสร้างกระแส คู่หอมเป็นคู่ที่เล่นใหญ่มาตลอดนะ หอมเป็นผู้หญิงธรรมดาคนหนึ่งที่ชอบให้ผู้ชายแสดงความรักเยอะๆ เหมือนเราได้รับเกียรติ ส่วนใครอยากคิด คิดไป หอมไม่ว่าอะไร"
บทสุดท้ายทั้งคู่เลือกเดินบนเส้นทางคู่ขนาน คงเหลือเพียงความทรงจำระหว่าง ต้นหอม และ แทค เท่านั้น 