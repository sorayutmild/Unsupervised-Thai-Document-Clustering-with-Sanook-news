(17 ม.ค.) เมื่อช่วงกลางดึกที่ผ่านมา ที่บ้านพักครู โีรงเรียนเคียงศิริบ้านโพธิ์ทอง ต.ห้วยติ๊กชู อ.ภูสิงห์ จ.ศรีสะเกษ ร.ต.อ.เสรี ทวีทรัพย์ชวนัล รอง สว.กก.3 บก.ปคม. (รองสารวัตรกองกำกับการ 3 กองบังคับการปราบปรามการกระทำความผิดเกี่ยวกับการค้ามนุษย์ ) นำกำลังเจ้าหน้าที่ ตร.ปคม. จำนวนหนึ่ง ได้นำหมายจับจากศาลอาญา กรุงเทพฯ ไปทำการจับกุมตัว นายรุ่งโรจน์ นิรมล อายุ  40 ปี  อาชีพรับราชการครู ตำแหน่ง ครู คศ.2  ร.ร.เคียงศิริบ้านโพธิ์ทอง และ นางสาวมะลิ   บัวขาว อายุ  44 ปี  ซึ่งเป็นภรรยา   ขณะที่ นายรุ่งโรจน์ เพิ่งกลับมาจากงานเลี้ยงฉลองวันครู และอยู่ในสภาพคล้ายกับมึนเมาสุรา  โดย ร.ต.อ.เสรี ได้แสดงหมายจับให้ทั้ง 2 คนได้รับทราบจากนั้น  ได้ควบคุมตัวผู้ต้องหาทั้ง 2 ราย ไปที่ สภ.ภูสิงห์ เพื่อทำการบันทึกการจับกุมและลงบันทึกประจำวัน
ร.ต.อ.เสรี กล่าวว่า ผู้ต้องหาทั้ง 2 คน ได้ร่วมกันเปิดร้านอาหารชื่อ เจ๊หวาน คาราโอเกะ อยู่ที่ นิคมซอย 3 ต.หนองฉลอง อ.ขุขันธ์ จ.ศรีสะเกษ  และมีเด็ก น.ร.หญิงอายุ 14 ปี จำนวน  2 คน  เป็น ร.ร.ชั้น ม.2 ของ ร.ร.แห่งหนึ่งประจำอำเภอภูสิงห์ ได้มาทำงานอยู่ด้วย  ซึ่งปรากฏว่า ผู้ต้องหาทั้ง 2 คน ได้ใช้วิธีการล่อลวงให้เด็ก น.ร.ทั้ง 2 คน ไปค้าประเวณีได้ค่าตัวครั้งละ 1,500 บาท  ซึ่ง ตร. จับกุมได้ และผู้ที่ควบคุมดูแลร้านคาราโอเกะ รวมทั้ง น.ร.ที่ถูกล่อลวงมาค้าประเวณีได้ให้การซัดทอดว่า  เจ้าของร้าน คือ ผู้ต้องหาทั้ง 2 คน  ซึ่งพนักงานสอบสวน จึงได้ขอหมายจับจากศาลอาญา กรุงเทพฯ  มาทำการจับกุมตัว เพื่อดำเนินคดีจำนวน 2 ข้อหาคือ 1.ร่วมกันตั้งแต่ 3 คนขึ้นไป ทำการค้ามนุษย์โดยแสวงหาประโยชน์จากการค้าประเวณี ซึ่งเป็นการกระทำต่อบุคคลอายุไม่เกิน 15 ปี    2. เป็นธุระจัดหาล่อไปหรือชักพาไปเพื่อการค้าประเวณีเพื่อสนองความใคร่ เพื่อการอนาจารต่อบุคคลอายุ
ทางด้าน นายรุ่งโรจน์  กล่าวว่า  ตนเป็นครูและไม่เคยมีพฤติกรรมเสื่อมเสียตามที่ถูกกล่าวหาแต่อย่างใด ซึ่งการที่ตนถูกจับกุมในครั้งนี้ ตนเชื่อว่า เป็นการกลั่นแกล้งใส่ร้ายจากผู้ไม่หวังดีอย่างแน่นอน  ซึ่งตนจะต่อสู้เพื่อความเป็นธรรมอย่างเต็มที่ต่อไป