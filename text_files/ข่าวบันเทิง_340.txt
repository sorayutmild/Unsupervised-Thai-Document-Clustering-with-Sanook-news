เทคนิคการตอบคำถามหรือคำพูดแซ่บๆ ของเหล่าซุป'ตาร์ยุคนี้ เรียกได้ว่ามีให้เห็นกันเยอะมาก ยิ่งประโยคไหนแปลก ประโยคไหนโดน เป็นต้องถูกหยิบมาพูดถึงอย่างแพร่หลายในโลกโซเชียลฯ ซึ่งที่ผ่านมาก็มีซุป'ตาร์อยู่หลายคนที่เคยสร้าง "วลีเด็ด...คำฮิต" จนติดปากคนไทยมาแล้วนับไม่ถ้วน และวันนี้ทีมข่าว Sanook! News ได้ยกตัวอย่าง 5 คนดังเจ้าของคำพูดสุดฮิตมาให้แฟนๆ ได้ร้อง โอ้โห....! จะมีใครบ้างนั้นไปดูกันได้เลยดีกว่า...
ปันปัน สุทัตตา

ถึงรุ่นเล็กแต่ระดับความเผ็ดเท่ากับพริกทั้งสวน สำหรับนางเอกสาวขวัญใจวัยทีน "ปันปัน สุทัตตา" ที่นอกจากจะเคยสร้างวลีสุดฮิตกับทริปแด๊นซ์ในขบวนรถไฟใต้ดินที่ประเทศญี่ปุ่น ด้วยคำว่า "ดึงสติ" แล้วนั้น ล่าสุดเจ้าตัวก็ยังปรี๊ดข้ามรุ่นฉะนักร้องรุ่นพี่ "น้ำชา ชีรณัฐ" เป็น "**เสียงสูง" จนกลายเป็นเรื่องราวดราม่าใหญ่โต และถึงแม้เรื่องราวจะจบลงไปนานแล้ว แต่สิ่งหนึ่งที่คนไม่ลืมก็คือคำว่า "**เสียงสูง" ที่สาวปันปันได้ฝากไว้นั้นเอง
ชมพู่ อารยา

เป็นถึงซุป'ตาร์ตัวท็อปของวงการจะไร้ซึ่งวลีฮิตก็คงไม่ได้ สำหรับ "ชมพู่ อารยา" เพราะลีลาการตอบคำถามดราม่าของเธอแต่ละครั้ง เรียกได้ว่ามีลูกเล่นลูกชนอยู่ตลอด โดยเฉพาะคำว่า "ข้ามค่ะ" ซึ่งสาวชมพู่เธอมักจะหยิบมาใช้ในเวลาที่ไม่อยากตอบคำถามเกี่ยวกับคนอื่น แถมล่าสุดเจ้าตัวยังเนรมิตคำฮิต "ลอยตัวเหนือดราม่า" ออกมาให้คนในวงการได้ใช้กัน ทุกคำที่ออกมาจากปากของสาวชมถือได้ว่าแซ่บสมสเตตัสตัวแม่จริงๆ ค่ะ
แพนเค้ก เขมนิจ

ไม่พูดถึงก็คงไม่ได้ สำหรับนางเอกสาวสายบุญ "แพนเค้ก เขมนิจ" เพราะเจ้าตัวได้ขุดวลีฮิต ประโยคเด็ด จนติดปากคนไทยมาแล้วอย่างคำว่า "เรื่องราวดีๆ" ซึ่งคำว่า ‘เรื่องราวดีๆ' ในที่นี้ สาวแพนก็มักจะหมายถึงเรื่องราวความรักของเธอกับหวานใจในเครื่องแบบ "สารวัตรหมี" ที่คบหาดูใจกันมานานหลายปี แต่พอถูกถามถึงเรื่องอนาคต เธอก็มักจะหยิบคำนี้ขึ้นมาตอบอยู่เสมอว่า "ปล่อยให้เป็นเรื่องราวดีๆ ดีกว่าค่ะ" ได้ยินทีไรก็ได้แต่ลุ้นว่าเอ๊ะ!! เมื่อไหร่จะมีเรื่องราวดีๆ เกิดขึ้นสักทีล่ะจ๊ะสาวแพน
ลูกเกด เมทินี

แม่ก็คือแม่ "ลูกเกด เมทินี" ก็คือแม่!!! กลายเป็นไอดอลของสาวแท้สาวเทียมในยุคนี้ไปเสียแล้ว หลังจากที่ปลุกกระแสความฮอตให้กับตัวเองด้วยการเป็นเมนเทอร์ในรายการเฟ้นหานางแบบ เจ้าตัวก็มักจะสร้างจุดขายให้กับตัวเอง ด้วยการพูดวลีฮิตแบบไม่ตั้งใจจนกลายเป็นคำพูดติดปากแฟนๆ ทั่วบ้านทั่วเมือง ไม่ว่าจะเป็นคำว่า "ดูไม่แพง", "พี่ไม่ได้มาเล่นๆ" หรือ "ช็อตนี้*ตายว่ะ" แต่ที่ฮิตติดปากที่สุดคงหนีไม่พ้นคำว่า "สตรอง!" เพราะเทคนิคการออกเสียงของขุ่นแม่มันแซ่บโดนจริตจริงๆ ค่ะคุณ
น็อต อัครณัฐ

หนุ่มหล่อคนเดียวที่ติดเข้ามาในโผล "น็อต อัครณัฐ" กับคลิปวิดีโอระเบิดอารมณ์บนท้องถนนใส่คู่กรณี หลังเจอเหตุการณ์มอเตอร์ไซค์เฉี่ยวรถมินิคูเปอร์สีเหลืองของเจ้าตัว ซึ่งในคลิปหนุ่มน็อตได้พูดคำว่า "กราบรถ*" และคำนี้เองก่อให้เกิดปรากฎการณ์สุดฮือฮาในโลกโซเชียล คนดังหลายคนได้นำไปล้อเลียนในรูปแบบต่างๆ นานา ซึ่งเราเองก็เชื่อว่าเหตุการณ์ครั้งนี้คงเป็นอีกหนึ่งบทเรียนที่สำคัญในชีวิตของหนุ่มน็อตที่ไม่มีวันลืมแน่นอน