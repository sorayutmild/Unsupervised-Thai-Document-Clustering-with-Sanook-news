มีคำกล่าวมากมายว่าอยากผอมอยากหุ่นดีด้วยวิธีง่ายๆ วันนี้บทความจาก CNN ว่าด้วย 5 ปัจจัยสุดแปลก ที่ทำให้ผอมได้โดยไม่รู้ตัว
 


คนที่หุ่นดี มักอาศัยอยู่ใกล้กับยิมหรือฟิตเนส 


การศึกษาเมื่อปี 2017 ที่ตีพิมพ์ลงในวารสารการแพทย์ Lancet ระบุว่า ผู้ที่อาศัยอยู่ห่างจากยิม ฟิตเนส สนามกีฬา สระว่ายน้ำ หรือสนามเด็กเล่น ในรัศมี 1 กิโลเมตร จะมีน้ำหนักน้อยกว่า หรือมีรอบเอวที่เล็กกว่า คนที่อาศัยอยู่ในพื้นที่ไกลกว่านั้น และสัดส่วนนี้จะต่างกันอย่างเห็นได้ชัดในผู้หญิง และกลุ่มที่มีรายได้สูงขึ้น
 
ส่วนอีกการวิจัย ระบุว่า การสร้างย่านชุมชนที่เหมาะแก่การเดินไปไหนมาไหนได้สะดวก มีส่วนเชื่อมโยงกับน้ำหนักที่น้อยลงด้วย แต่ตรงข้ามกับการศึกษาอีกชิ้นหนึ่งที่ตีพิมพ์ในวารสาร Lancet อีกเช่นกัน ที่ระบุว่า คนที่อยู่ห่างจากร้านอาหารฟาสต์ฟู้ดในระยะ 2 กิโลเมตรขึ้นไป จะมีหุ่นที่ผอมกว่าคนที่อาศัยอยู่ใกล้ร้านอาหารเหล่านี้ โดยเฉพาะกับผู้หญิง
 


คนหุ่นดี มักชอบขยับร่างกายบ่อยๆ 


การศึกษาด้านต่อมไร้ท่อ เบาหวาน และโรคอ้วน จากสถาบันสุขภาพแห่งชาติสหรัฐฯ หรือ NIH ระบุว่า การขยับเขยื้อนร่างกายบ่อยๆ จะทำให้มีน้ำหนักตัวน้อยลงได้ ไม่จำเป็นจะต้องเป็นการออกกำลังกายเพียงอย่างเดียว เช่น เดิน ยืน ทำกับข้าว ทำสวน ล้วนแต่ให้ผลดีต่อร่างกายและลดน้ำหนักได้เช่นกัน 
และการขยับเขยื้อนร่างกายมีความสำคัญมากยิ่งขึ้นในปัจจุบัน ที่มีสิ่งอำนวยความสะดวกมากขึ้น เพราะจากการศึกษาเมื่อปี 2003 พบว่า การใช้อุปกรณ์และสิ่งอำนวยความสะดวก เช่น เครื่องล้างจาน เครื่องซักผ้า รถยนต์ บันไดเลื่อน จะไปลดการใช้พลังงานของร่างกายราว 111 กิโลแคลอรีที่ต้องเผาผลาญไปในแต่ละวัน
 


กินเผ็ดอาจช่วยให้ผอมได้ 


อาหารมื้อต่อไป อย่าลืมเพิ่มความเผ็ดร้อนในเมนู เพราะในการศึกษาของทีมวิจัยหลายฉบับ ชี้ว่า พริกชนิดต่างๆ จะมีส่วนช่วยควบคุมน้ำหนัก เช่น ลดความอยากอาหาร เพิ่มการเผาผลาญในร่างกาย นอกจากพริกแล้ว เครื่องเทศต่างๆ อาทิ ขิง โรสแมรี ออริกาโน ซินนามอน ขมิ้น และยี่หร่า จะช่วยลดอาการบวม กระตุ้นการตอบสนองของสารอินซูลิน
 


ยิ่งสูง ยิ่งผอม 


ตามการศึกษาของศูนย์ควบคุมโรคติดต่อของสหรัฐฯ หรือ CDC ระบุว่า ผู้คนที่อาศัยในรัฐโคโลราโด มีสัดส่วนของโรคอ้วนต่ำที่สุดในอเมริกา ส่วนหนึ่งมาจากการอาศัยอยู่ในที่สูง 
การศึกษานี้สอดคล้องกับบทความของ International Journal of Obesity ที่ระบุว่า คนที่อาศัยอยู่บนพื้นที่สูงจากระดับน้ำทะเลเท่าไหร่ จะมีสัดส่วนของโรคอ้วนที่ต่ำลงเท่านั้น โดยการศึกษาชิ้นนี้ ระบุว่า ปัจจัยเกี่ยวเนื่อง นั่นคือ ระดับออกซิเจนที่ต่ำ ระบบเผาผลาญในร่างกายที่สูงขึ้น และความอยากอาหารลดลงเมื่ออยู่บนที่สูง
 


คนหุ่นดี มักอยู่ตามเมืองใหญ่ 


การศึกษาที่มีทั้งการสนับสนุนและคัดค้าน จาก Harvard School for Public Health ระบุว่า ผู้ที่อาศัยอยู่ในเมืองใหญ่ ที่มีประชากรตั้งแต่ 1 ล้านคนขึ้นไป จะมีความเสี่ยงต่อภาวะอ้วนลดลง เมื่อเทียบกับคนที่อยู่ในเมืองเล็กหรือชนบท สาเหตุมาจากความมั่นคงทางด้านอาหาร ชุมชนเมืองที่เหมาะแก่การเดินไปไหนมาไหน และอาหารการกินที่ดีกว่า 
ในการศึกษาอีกด้านหนึ่ง กลับมองว่า ชุมชนเมืองคือต้นเหตุของความอ้วนได้เหมือนกัน โดยเฉพาะกับเด็กและเยาวชน และกลุ่มที่มีรายได้น้อย เนื่องจากพวกเขามีทางเลือกไม่มากในการรับประทานอาหาร จากที่ฟาสต์ฟู้ด ที่มีแคลอรีสูง ถือเป็นอาหารราคาย่อมเยาว์ในเมืองใหญ่ นอกจากนี้ ชุมชนเมืองทำให้ขนส่งสาธารณะเพียงพอจนไม่ต้องพึ่งพาการเดิน รวมทั้งการขยับเขยื้อนร่างกายที่น้อยลงเมื่ออยู่ในเมืองใหญ่ที่งานการรัดตัวจนไม่มีเวลาทำอะไร
 
อย่างไรก็ตาม หากคุณไม่เข้าข่ายปัจจัยทั้ง 5 ก็สามารถปรับพฤติกรรมให้ลดความเสี่ยงต่อโรคอ้วนได้เช่นกัน