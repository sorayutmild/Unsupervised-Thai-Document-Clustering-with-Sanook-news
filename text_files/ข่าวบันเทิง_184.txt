หลังจากที่มีสาวพิการออกมาอ้างว่าเป็นลูกสาวของนักร้องลูกทุ่งชื่อดัง "ยิ่งยง ยอดบัวงาม" เมื่อต้นสัปดาห์ที่ผ่านมา ล่าสุดยิ่งยงได้ออกมายอมรับหลังจากอัดรายการ "คนดังนั่งเคลียร์" ทางช่องสตาร์แม็กว่า สาวคนดังกล่าวเป็นลูกสาวของตนจริงๆที่สำคัญตนไม่เคยทอดทิ้งลูก มีแต่ลูกที่หนีออกจากบ้านไป ที่สำคัญยิ่งยงยังขอเคลียร์ประเด็นต่างๆให้กับสื่อมวลชนถึงสาเหตุที่เกิดเรื่องราวต่างๆที่เกิดขึ้นเป็นเป็นข่าวหน้าหนึ่งขึ้นมาแบบละเอียดยิบว่า...
สรุปแล้วสาวพิการที่มาอ้างว่าเป็นลูกพี่ยิ่งยงใช่ลูกจริงๆหรือเปล่า"น้องฝนเป็นลูกแท้ๆของผมเลยครับ เป็นลูกกับแฟนเก่า ตอนน้องเรียนอยู่ป.4 ก็ได้แยกตัวจากแม่น้องไป แล้วพี่ก็ได้ทำเรื่องฟ้องร้องต่อศาลเด็กเพื่อที่จะรับลูกสาวมาอยู่ด้วย ผมมีลูกด้วยกันสองคน ผู้หญิงกับผู้ชาย โดยให้เหตุผลกับทางศาลว่าไม่อยากให้ลูกสาวถูกกระทำชำเราถ้าหากวันหนึ่งแม่เขามีสามีใหม่ แต่ถ้าวันหนึ่งผมมีแฟนใหม่ ถ้าน้องมีแม่เลี้ยง อย่างแรงก็คงจะแค่ตีกัน คงไม่ทำอะไรล่วงเกินกว่านั้น หลังจากนั้นศาลก็ถามน้องว่าจะอยู่กับใคร น้องตอบว่าอยู่กับผม ผมก็เลี้ยงลูก ดูแลลูกตลอดเวลาตั้งแต่ป.4จนถึงม.6 เทอมสุดท้าย เขาก็เริ่มที่จะหนีออกจากบ้าน ฝนเป็นคนเรียนเก่ง แล้วผมก็มีความหวังกับเขามากว่าวันหนึ่งเขาจะต้องเรียนที่ดีกว่านี้ เก่งกว่านี้ มีอะไรที่เหนือกว่าคนอื่นเยอะ เลยตั้งใจว่าเขาน่าจะเป็นหมอเป็นอะไรได้"
แล้วเกิดอะไรขึ้นหลังจากนั้น"หลังจากนั้นน้องก็หนีไป ครั้งแรกผมก็ให้กลับมา เพราะเขาคงจะติดเพื่อนติดอะไร พอกลับมาครั้งที่2 ก็ไปอีก เลยถามลูกว่าทำไมติดเพื่อนถึงไม่ยอมมาเรียน เรียนให้จบก่อนดีมั๊ยแล้วค่อยไป เขาก็กลับมา พอครั้งที่ 3 โกรธมาก ผมเจ็บว่าทำไมลูกไม่เชื่อผม ทำไมลูกไม่ตั้งใจเรียน เขาก็หนีไปแล้วไม่ติดต่อเลย แต่หลังจากนั้นได้ข่าวว่าไปอยู่กับแม่เขา ในเมื่อเขาไม่อยากอยู่กับเราก็ปล่อยให้เขาไป"
แล้วที่น้องบอกว่าอยากให้พี่ยิ่งยงส่งเสีย"ไอ้เรื่องส่งเสียนี่ เขาไปมีแฟน เขาโตแล้ว เขาต้องการมีแฟน เราเลยบอกว่าถ้าลูกอยากอยู่กับแฟนเราต่างคนต่างอยู่ก็ได้ ถ้ามีแฟนแล้วเราก็ไม่ต้องรับผิดชอบอะไรมาก แต่ถ้าลูกมีปัญหาอยากได้เงินพ่อก็ยินดีส่งให้นะ เขาก็ติดต่อมาเราก็ต้องให้ลูกไป"
ช่วงหลังไม่ค่อยได้ส่งเสียเนื่องจากน้องแยกครอบครัวไปอยู่กับแฟนแล้ว"น้องมีแฟนเป็นชาวต่างชาติ อยู่ๆก็มีฝรั่งโทรมาหาผมบอกว่าผมเป็นตาของหลานแล้วนะ ผมเป็นแฟนฝน เป็นฝรั่งอยู่อังกฤษ เขาบอกว่าอยากพบผม พี่ก็ปรึกษากับแฟน แต่ตอนแรกผมโกรธมากที่ลูกหนีไป แต่แฟนบอกว่าในเมื่อลูกผิดแล้วขอโทษเราต้องให้อภัย ลูกก็เอาธูปเทียนมาไหว้ขอโทษ เลยได้คุยกันว่าแฟนทำอาชีพอะไร ได้ความว่าเป็นครูสอนพิเศษ แต่อยู่ไป2-3เดือนก็โดนทางโรงเรียนไล่ออก ผมเลยให้มาอยู่บ้านผม แรกๆก็ดี หลังๆเริ่มทำร้ายลูกผม ตีกัน ถามว่าเราเจ็บมั๊ย เราเจ็บแต่เราทำอะไรไม่ได้เพราะมันคือสิ่งที่ลูกรัก ก็ไปบอกแฟนลูกว่าทำอย่างนี้ไม่ได้นะ ไม่ถูกต้อง เรารับไม่ได้ มีปัญหาจนทุกคนในบ้านรับฝรั่งคนนี้ไม่ได้ คุยกันไปคุยกันมาเขาก็ดีกัน เราก็เลยตั้งใจจะซื้อบ้านให้เพื่อให้ทำเป็นโรงเรียนสอนพิเศษจะได้มีอาชีพ อยู่ก็มาบอกว่าไม่เอาแล้วจะเลิกกับฝน"
แล้วพี่ยิ่งยงทำยังไงต่อ"หลังจากนั้นเขาก็กลับประเทศไป แล้วก็ส่งข้อความมาหาผม มาใส่ร้ายผม ใส่ร้ายลูกผม ซึ่งเป็นสิ่งเลวร้ายมากกับครอบครัวผม อยู่ๆลูกสาวก็บอกว่าอยากไปเที่ยวภูเก็ต พักกับเพื่อน แต่วันหนึ่งฝรั่งคนนั้นโทรมาหัวเราะใส่แล้วบอกว่าเขาอยู่กับฝนที่ภูเกต ผมเลยบอกฝนว่าถ้าเป็นผู้ชายคนนี้ผมไม่เอานะ หลังจากนั้นเกือบปีก็มีคนโทรมาบอกว่าฝนสลบอยู่ในบ้าน 2 วันยังไม่ฟื้น เพราะสามีฝรั่งตี ผมกับแฟนก็รีบไปโรงพยาบาลเลย ผมเกลียดไอ้คนนั้นมาก ก็ให้แม่เขาไปดูแล ซัพพอร์ตต่างๆ ร่างกายลูกบอบช้ำมาก ผมเจ็บมากที่ลูกโดนทำร้าย"
พอลูกดีขึ้นแล้วทำอย่างไร"ก็ให้แม่ของฝนมารับไปบำบัด ไปดูแล พอปีใหม่ผมก็บอกลูกว่าจะไปรับมาอยู่ด้วยนะ แต่ปรากฏว่าปีใหม่ ฝนไปอยู่กับฝรั่งคนเดิมอีก ซึ่งตอนนั้นทางแม่แจ้งความฝรั่งคนนี้ไว้แล้ว แล้วฝรั่งคนนี้ก็กล่อมให้ฝนถอนฟ้อง พอถอนฟ้องแล้วเขาก็เลิก แล้วก็มาเป็นเรื่องจนทุกวันนี้ ผมยังไม่ได้คุยกับลูกเลย ผมอยากบอกว่าถ้าลูกอยากได้อะไร ก็มาบอกผมที่บอก อย่าผ่านสื่อเลย ผมพร้อมที่จะดูแลลูกแต่ขอให้ลูกมาที่บ้าน แต่ผมบอกเลยว่าถ้าจะมากับฝรั่งคนนี้ก็ไม่ต้องมา ผมรับไม่ได้ ถ้าลูกมาคนเดียวได้ หรือลูกมากับคนอื่นได้ ยกเว้นฝรั่งคนนี้ ผมไม่เคยทิ้งลูก ลูกชายก็อยู่กับผมทุกวันนี้ ผมก็ทำเพลงให้"