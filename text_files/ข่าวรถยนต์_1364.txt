     All-new Ford Ranger 2022 เจเนอเรชันใหม่เผยโฉมอย่างเป็นทางการครั้งแรกในโลก พร้อมดีไซน์ถอดแบบมาจาก F-150 ห้องโดยสารมาพร้อมหน้าจอแนวตั้งขนาด 12 นิ้ว เตรียมเดินสายการผลิตในไทยตั้งแต่ปี 2565 เป็นต้นไป

     ฟอร์ด เรนเจอร์ 2022 เจเนอเรชันใหม่ ถูกเผยโฉมอย่างเป็นทางการครั้งแรกภายหลังจากที่ทยอยปล่อยทีเซอร์ออกมาก่อนหน้านี้ ชูจุดเด่นด้วยดีไซน์ใหม่หมดจดที่ฟอร์ดระบุว่าเป็นผลลัพธ์จากการทำวิจัยการตลาดเพื่อเข้าถึงความต้องการของลูกค้า โดยมีรูปลักษณ์คล้ายกับ F-150 และ Maverick ที่เปิดตัวไปก่อนหน้านี้ได้เพียงไม่นาน ทั้งยังเตรียมติดตั้งขุมพลัง V6 เป็นครั้งแรกอีกด้วย (จำหน่ายเฉพาะบางประเทศเท่านั้น)
     ดีไซน์ภายนอกของ All-new Ford Ranger 2022 ใหม่ ยังคงสื่อถึงความบึกบึนแข็งแรงภายใต้แนวคิด “Built Ford Tough” ด้วยไฟหน้าดีไซน์ใหม่รูปตัว C พร้อมไฟส่องสว่างขณะขับขี่ในเวลากลางวัน เชื่อมต่อเข้ากับกระจังหน้าแนวนอนขนาดใหญ่ เสริมด้วยไฟท้ายที่ออกแบบให้ดูเข้ากันกับไฟหน้า ประดับด้วยสัญลักษณ์ RANGER ขนาดใหญ่บนกระบะท้าย โดยปัจจุบันมีเพียงภาพของรุ่น Sport และ Wildtrak ออกมาเท่านั้น

     ฟอร์ดระบุว่าได้มีการพัฒนาแพล็ตฟอร์มของ Ranger ขึ้นใหม่ทั้งหมด ซึ่งแพล็ตฟอร์มที่ว่านี้จะถูกนำไปใช้กับกระบะ Volkswagen Amarok เจเนอเรชันถัดไปอีกด้วย โดยได้มีการเพิ่มระยะห่างระหว่างล้อขึ้นอีก 50 มม. และยืดความยาวฐานล้ออีก 50 มม. เมื่อเทียบกับเรนเจอร์รุ่นก่อนหน้า ช่วยเพิ่มเสถียรภาพในการขับขี่มากยิ่งขึ้น
     ภายในห้องโดยสารถูกออกแบบเน้นความกว้างขวางและหรูหราแบบเดียวกับรถยนต์นั่ง ชูจุดเด่นด้วยหน้าจอแบบสัมผัสความคมชัดสูงขนาด 10.1 นิ้ว และ 12 นิ้ว ที่รวมเอาปุ่มควบคุมระบบปรับอากาศเข้าไว้ด้วยกัน รับกับหน้าปัดแบบดิจิทัลที่สามารถปรับการแสดงผลได้หลากหลาย พร้อมทั้งคันเกียร์แบบ Electronic Shifter ที่มีหัวเกียร์ขนาดสั้นกว่าปกติ ซึ่งฟอร์ดระบุว่าได้พัฒนาคันเกียร์ลักษณะนี้แทนที่ปุ่มเกียร์แบบหมุนเพื่อให้สอดคล้องกับความต้องการที่แท้จริงของลูกค้า

     นอกจากนี้ ห้องโดยสารของ All-new Ford Ranger ใหม่ ยังติดตั้งเบาะนั่งที่มาพร้อมหมอนรองโฟมแบบใหม่ที่ให้ความสะดวกสบายมากยิ่งขึ้น เบาะนั่งแถวที่ 2 สามารถปรับราบได้เพื่อความอเนกประสงค์ รวมถึงมีที่เก็บของใต้เบาะนั่ง และช่องแอร์หลังเพื่อความเย็นทั่วห้องโดยสาร
     ปัจจุบันฟอร์ดยังไม่เผยรายละเอียดเครื่องยนต์ที่จะถูกติดตั้งใน Ranger ใหม่ แต่ระบุว่าจะมีให้เลือกทั้งเครื่องยนต์เทอร์โบเดี่ยวและเทอร์โบคู่เช่นเคย ทั้งยังได้ปรับปรุงเครื่องยนต์, ระบบเกียร์และทอร์คคอนเวอร์เตอร์ขึ้นใหม่ และเพิ่มทางเลือกด้วยขุมพลัง V6 ในตลาดบางประเทศอีกด้วย

     ทั้งนี้ All-new Ford Ranger 2022 ใหม่ จะถูกเปิดตัวในประเทศไทยเป็นประเทศแรกๆ ของโลก โดยมีกำหนดเดินสายการผลิตที่โรงงานฟอร์ดในไทยและแอฟริกาใต้ตั้งแต่ปี 2565 นี้เป็นต้นไป
 