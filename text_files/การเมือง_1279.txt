5 ส.ส.พรรคประชาธิปัตย์ ถอนชื่อออกจากญัตติร่างแก้ไขรัฐธรรมนูญ หลัง "ชวน" ออกโรงกดดันเอง ทำเสียงสนับสนุนหด ด้านหัวหน้าพรรคชาติไทยพัฒนา เผย "จุลพันธ์" ถอนตัวเอง ไม่ได้กดดัน เพียงแค่ทำความเข้าใจว่าทุกคนในพรรคต้องทำงานเป็นทีม ยึดมติของวิปรัฐบาล
รายงานข่าวจากรัฐสภาแจ้งว่า หลัง 16 ส.ส.พรรคประชาธิปัตย์ลงชื่อยื่นญัตติร่างแก้ไขรัฐธรรมนูญมาตรา 272 ร่วมกับอีก 12 พรรคการเมืองต่อประธานสภาไปเมื่อวันที่ 8 ก.ย.ที่ผ่านมา ปรากฏว่ามีแรงกดดันอย่างหนักจากทั้งจุรินทร์ ลักษณวิศิษฏ์ หัวหน้าพรรคฯ, บัญญัติ บรรทัดฐาน และชวน หลีกภัย อดีตหัวหน้าพรรคประชาธิปัตย์ ให้ ส.ส.ถอนชื่อจากการยื่นญัตติครั้งนี้ โดยให้เหตุผลว่าพรรคประชาธิปัตย์เป็นพรรคร่วมรัฐบาล ต้องมีความเป็นเอกภาพ เดินไปในทิศทางเดียวกันกับรัฐบาล ซึ่งมีการยื่นร่างแก้ไขรัฐธรรมนูญ มาตรา 256 ไปแล้ว
ล่าสุด มี ส.ส.อย่างน้อย 5 คน ตัดสินใจที่จะถอนชื่อจากการยื่นญัตติครั้งนี้แล้ว ประกอบด้วยสาคร เกี่ยวข้อง ส.ส.กระบี่, รังสิมา รอดรัศมี ส.ส.มหาสารคาม, กันตวรรณ ตันเถียร ส.ส.พังงา, ธีรภัทร พริ้งศุลกะ ส.ส.สุราษฎร์ธานี, และสุณัฐชา โล่สถาพรพิพิธ ส.ส.ตรัง ซึ่งจะทำให้ญัตติดังกล่าวมีรายชื่อ ส.ส.สนับสนุนไม่ครบ ไม่สามารถนำเข้าสู่วาระการพิจารณาของสภาได้
วราวุธ เผย จุลพันธ์ ถอนตัวเอง ยันไม่ได้สั่ง แค่ทำความเข้าใจ
วราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ในฐานะหัวหน้าพรรคชาติไทยพัฒนา กล่าวถึงกรณีที่จุลพันธ์ โนนศรีชัย ส.ส.บัญชีรายชื่อของพรรค รวมเข้าชื่อในญัตติแก้ไขรัฐธรรมนูญ ร่วมกับฝ่ายค้าน ที่มีพรรคก้าวไกลเป็นแกนหลัก ว่า ขณะนี้เจ้าตัวได้ถอนรายชื่อออกจากญัตติแล้ว แต่ไม่ใช่เพราะว่าตนไปสั่ง ซึ่งตนเพียงแค่ทำความเข้าใจว่าทุกคนในพรรคต้องทำงานเป็นทีม ทุกคนคือทีม
ดังนั้นทุกอย่างถือเป็นมติร่วมกันของพรรค และตนก็เข้าใจในสิ่งที่จุลพันธ์ได้ร่วมลงชื่อ เพราะอาจจะเห็นแก่เพื่อนสมาชิกในสภาฯ พร้อมย้ำจุดยืนยังคงยึดตามมติของวิปรัฐบาล