ตำรวจรวบพ่อแม่วัยใส นักศึกษาสาวรับสารภาพจับทารกวัยแรกเกิดกรอกน้ำยาล้างห้องน้ำ ก่อนนำใส่ถุงขยะแล้วโยนทิ้งจากชั้น 3 ขณะที่ฝ่ายชายอ้างไม่รู้ว่าท้อง คิดว่าแฟนสาวแค่อ้วน 
ผู้สื่อข่าวรายงานว่า (31 ก.ค.) เมื่อเวลา 23.30 น. ที่ สภ.ปากเกร็ด จ.นนทบุรี พ.ต.อ.พงศ์จักร ปรีชาการุณพงศ์ ผกก.สภ.ปากเกร็ด ได้สั่งการให้เจ้าหน้าที่ตำรวจชุดสืบสวน จับกุมตัว น.ส.ออม (นามสมมุติ) อายุ 18 ปี และนายเจน (นามสมมุติ) อายุ 23 ปี นักศึกษามหาวิทยาลัยแห่งหนึ่ง ย่านถนนแจ้งวัฒนะ ตามหมายจับศาลจังหวัดนนทบุรี ที่ 282-283/2562 ลงวันที่ 30 ก.ค.62 ในข้อหาร่วมกันพยายามฆ่าผู้อื่น โดยจับกุมได้ที่คอนโดแห่งหนึ่ง ถนนแจ้งวัฒนะ ต.บางตลาด อ.ปากเกร็ด จ.นนทบุรี
สืบเนื่องจากเมื่อเวลา 16.00 น. วันที่ 23 ก.ค. 62 เจ้าหน้าที่ตำรวจ สภ.ปากเกร็ด ได้รับแจ้งมีเด็กทารกวัยแรกเกิดถูกแม่ใจร้ายนำมาทิ้งไว้ในกองขยะด้านข้างคอนโดแห่งหนึ่งภายในซอยแจ้งวัฒนะ-ปากเกร็ด 26 ต.บางตลาด อ.ปากเกร็ด จ.นนทบุรี จึงรีบเดินทางไปตรวจสอบพบว่าทารกดังกล่าวเป็นเพศหญิงถูกห่อด้วยผ้าขนหนูสีน้ำตาล ใส่ถุงดำมาทิ้งไว้ในกองขยะ โดยทารกแรกเกิดถูก รปภ.และผู้ดูแลคอนโดรีบนำส่ง รพ.ชลประทานไปก่อนหน้านี้ เพราะมีสภาพที่อิดโรยเนื่องจากถูกทิ้งไว้นานกว่าชั่วโมง
จากนั้นเจ้าหน้าที่ตำรวจชุดสืบสวนลงพื้นที่ตรวจสอบกล้องวงจรปิดในบริเวณใกล้เคียงพบผู้ต้องสงสัยจำนวน 3 ราย นำขยะมาทิ้งและต้องสงสัย จึงได้เข้าสอบปากคำแต่ไม่พบพิรุธ จากนั้นได้ตรวจสอบภาพจากกล้องวงจรปิดภายในคอนโดดังกล่าว พบว่ากล้องสามารถบันทึกภาพเหตุการณ์ได้เมื่อเวลา 14.53 น. เป็นภาพบริเวณถังขยะที่เกิดเหตุพบว่ามีถุงสีดำตกลงมาจากด้านบนอาคาร กระแทกถูกขอบปูนและหล่นไปที่พื้น
เจ้าหน้าที่ตำรวจชุดสืบสวนได้ตรวจสอบอาคารจากจุดเกิดเหตุเป็นอาคาร 8 ชั้น จึงสันนิษฐานว่าถุงน่าจะถูกทิ้งลงมาไม่เกินชั้น 4 เพราะเด็กได้รับบาดเจ็บแต่ยังไม่เสียชีวิต และได้ตรวจสอบห้องพักที่ตรงกับถังขยะย้อนขึ้นไปจนพบว่าที่ห้องพักชั้น 3 ภายในห้องสะอาดผิดปกติ มีกลิ่นสารทำความสะอาดห้องน้ำ จึงได้เชิญตัวผู้พักอาศัยคือ น.ส.ออม ลงมาตรวจร่างกายโดยแม่บ้านคอนโดแต่ไม่พบสิ่งผิดปกติ และผู้ต้องสงสัยปฏิเสธว่าไม่ได้ทำ
จากนั้นเจ้าหน้าที่ตำรวจได้เข้าตรวจสอบภายในห้องพักพบผ้าอนามัยเปื้อนเลือดจำนวน 6 ชิ้น พบเสื้อเปื้อนเลือดและภายในห้องน้ำมีคราบเลือดติดอยู่ จึงได้นำตัว น.ส.ออม ส่ง รพ.กรมชลประทาน ปากเกร็ด เพื่อตรวจร่างกาย
ผลการตรวจแพทย์ลงความเห็นว่าอวัยวะเพศฉีกขาดประมาณ 2 ซม. มีเลือดตกในมดลูก แพทย์ให้แอดมิตเพื่อทำการขูดมดลูก แต่ น.ส.ออม ยังยืนยันปฏิเสธ เจ้าหน้าที่จึงขอเก็บหลักฐานเพื่อตรวจ DNA กับเด็กทารก และส่งตรวจที่ รพ.ตำรวจ
ต่อมาวันที่ 30 ก.ค.62 ผลการตรวจ DNA ยืนยันผลการตรวจตรงกันกับทารกที่ถูกทิ้งในกองขยะ เจ้าหน้าที่จึงได้ขออนุมัติหมายศาลจังหวัดนนทบุรี และเข้าจับกุมตัว น.ส.ออม และนายเจน แฟนหนุ่ม ได้เมื่อเวลา 10.22 น.วันที่ 31 ก.ค.62 พ.ต.อ.พงศ์จักร ปรีชาการุณพงศ์ ผกก.สภ.ปากเกร็ด คัดค้านการประกันตัว และสอบปากคำด้วยตัวเอง
จนทราบว่าทั้งสองมาเช่าคอนโดอยู่ได้ 5 เดือนกว่า วันเกิดเหตุ น.ส.ออม อ้างว่าได้เข้าห้องและเด็กได้คลอดออกมาโดยตนไม่ทราบว่าท้อง หลังเด็กคลอดออกมาตกใจทำอะไรไม่ถูกจึงได้เอาน้ำยาห้องน้ำกรอกใส่ปากให้เด็กทารกกิน แล้วใช้ผ้าขนหนูพันร่างยัดใส่ถุงดำมัดปากถุง จากนั้นได้ออกไปที่ระเบียงห้องแล้วโยนลงมาด้านล่าง จนมีคนมาพบ
ในระหว่างจับกุมตัวผู้ต้องหาทั้ง 2 เวลา 10.25 น.วันที่ 31 ก.ค.62 เจ้าหน้าที่ รพ.กรมชลประทาน ปากเกร็ด ได้แจ้งมาที่เจ้าหน้าที่ตำรวจว่าทารกที่ถูกทิ้งขยะ ได้เสียชีวิตแล้ว แพทย์ลงความเห็นว่าอวัยวะภายในล้มเหลวจากสารเคมี จึงได้นำร่างส่ง รพ.ตำรวจ เพื่อชันสูตรหาสาเหตุการเสียชีวิต และได้ทำการสอบปากคำผู้ต้องหาทั้ง 2 อีกครั้ง
น.ส.ออม ให้การรับสารภาพตลอดข้อกล่าวหา ส่วน นายเจน ยังปฏิเสธไม่ทราบเรื่องที่ น.ส.ออม ท้อง เพราะคิดว่าแฟนสาวอ้วน เจ้าหน้าที่ตำรวจจึงได้แจ้งข้อกล่าวหาเพิ่มเติมว่า ฆ่าผู้อื่นตายโดยเจตนา และคัดค้านการประกันตัว โดยจะนำตัวส่งดำเนินคดีตามกฎหมายต่อไป