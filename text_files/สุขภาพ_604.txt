 
ไม่ใช่เรื่องแปลกหากเราจะแพ้อาหารอย่างใดอย่างหนึ่ง หรืออาจจะหลายอย่าง ส่วนใหญ่เป็นอาการแพ้อาหารที่เป็นมาตั้งแต่เกิด แต่ก็มีคนจำนวนไม่น้อยที่เพิ่งจะมีอาการแพ้อาหารบางอย่างเอาตอนที่โตแล้ว จากที่เคยทานได้มาตลอดชีวิต จู่ๆ ก็เกิดอาการแพ้ขึ้นมาเสียอย่างนั้น บางครั้งคนที่ไม่เคยแพ้อาหารอะไรเลยอาจจะไม่ทราบว่าอาการแบบนี้แปลว่ากำลังแพ้อาหารอยู่ ดังนั้น Sanook! Health จึงมีข้อมูลมาฝากเอาไว้ เผื่อในอนาคตเกิดอาการเหล่านี้ จะได้ไม่ต้องตกใจ และเตรียมตัวได้ทัน
 
อาหารที่มักมีอาการแพ้

นม
ถั่ว
แป้งสาลี
ไข่
อาหารทะเล (กุ้ง ปลาหมึก หอย ฯลฯ)

 
9 สัญญาณอันตราย “แพ้อาหาร”

คันรอบปาก
ริมฝีปากบวม ชา
ลิ้นบวม ชา
ผื่นคันบวมนูนตามร่างกาย หรือผื่นลมพิษ
เยื่อบุทางเดินหายใจบวม
แน่นหน้าอก
หายใจติดขัด
ความดันโลหิตต่ำ
หากอาการรุนแรงมาก อาจเสียชีวิตได้ภายในเวลารวดเร็ว

 
ทำอย่างไรเมื่อแพ้อาหาร
หากมีอาการตามที่กล่าวไว้ข้างต้นหลังจากทานอาหาร หรือยาภายในเวลา 1-2 ชั่วโมง ควรหยุดทานอาหาร หรือยานั้นทันที เมื่อหยุดทานอาหารหรือยาที่ต้องสงสัยแล้ว อาการอาจค่อยๆ ดีขึ้น หากไม่ดีขึ้นสามารถทานยาแก้แพ้ได้ (ชนิดรักษาอาการแพ้อาหารได้ โปรดสอบถามกับเภสัชกรก่อนซื้อยามาทาน) หากไม่แน่ใจว่าเป็นเพราะอาหาร หรือยาหรือไม่ ควรปรึกษาแพทย์เพื่อตรวจร่างกายโดยละเอียด นอกจากนี้หากมีอาการแพ้รุนแรงจนหายใจไม่ออก แน่นหน้าอก ควรรีบนำตัวส่งโรงพยาบาลโดยเร็วที่สุด เพราะอาการแพ้อาหารอย่างรุนแรง ทำให้เสียชีวิตได้ภายในระยะเวลาสั้นๆ