     Honda Jazz 2017 ไมเนอร์เชนจ์ใหม่ ถูกเผยโฉมอย่างเป็นทางการแล้ว เพิ่มรุ่นย่อย RS และ RS+ ใหม่ล่าสุด เคาะราคาเท่าเดิมทุกรุ่นย่อย เริ่มต้นที่ 5.55 แสนบาท

     นายพิทักษ์ พฤทธิสาริกร ประธานเจ้าหน้าที่บริหารปฏิบัติการ บริษัท ฮอนด้า ออโตโมบิล (ประเทศไทย) จำกัด กล่าวว่า “ในวันนี้ ฮอนด้า แจ๊ซ ใหม่ ได้รับการพัฒนาต่อยอดไปอีกขั้นจาก ฮอนด้า แจ๊ซ เจเนอเรชั่นที่ 3 ที่เปิดตัวในประเทศไทยเมื่อปี 2557 ซึ่งได้รับกระแสตอบรับที่ดี เช่นเดียวกับเจเนอเรชั่นอื่นๆ ที่ผ่านมา สมกับเป็นยนตรกรรมแฮทช์แบ็ก 5 ประตูยอดนิยม และเพื่อตอบสนองกลุ่มลูกค้าหลักของฮอนด้า แจ๊ซ ที่เป็นคนรุ่นใหม่ มีไลฟ์สไตล์หลากหลายและใช้ชีวิตอย่างไร้ขีดจำกัด ฮอนด้า แจ๊ซ ใหม่ มาพร้อมดีไซน์ภายนอกที่สปอร์ตมากยิ่งขึ้น"
     "และพิเศษกับครั้งแรกในการแนะนำรุ่น RS ที่ได้รับการออกแบบเฉพาะในสไตล์สปอร์ตรอบคัน และครั้งนี้ ฮอนด้า ยังมาพร้อมกับแคมเปญ DO IT WITH MY JAZZ ที่ให้ลูกค้าได้ร่วมสนุกเพื่อถ่ายทอดความเป็นตัวตนของคุณอย่างไร้ขีดจำกัดกับฮอนด้า แจ๊ซ ผ่านช่องทางออนไลน์เต็มรูปแบบอีกด้วย”

     อุปกรณ์ภายนอกใหม่ของ Honda Jazz 2017 ไมเนอร์เชนจ์ ประกอบด้วย
- ไฟหน้าแบบ LED- ไฟ Daytime Running Light แบบ LED- ไฟตัดหมอกแบบ LED- ดีไซน์กันชนหน้า-หลังใหม่- กระจังหน้าดีไซน์ใหม่     ในรุ่น RS และ RS+ ถูกติดตั้งอุปกรณ์เพิ่มเติม ได้แก่
- กันชนหน้า-หลังดีไซน์เฉพาะรุ่น RS- กระจกมองข้างสีดำ- ล้ออัลลอยดีไซน์สปอร์ตขนาด 16 นิ้ว
     ภายในห้องโดยสารออกแบบภายใต้แนวคิด Futuristic Cockpit มาพร้อมเบาะนั่งสีดำลายใหม่ ขณะที่รุ่น RS ตกแต่งเบาะนั่งด้วยด้ายสีส้ม พร้อมช่องเก็บของและกล่องเก็บแท็บเล็ต ติดตั้งเครื่องเสียงหน้าจอสัมผัสแบบใหม่ขนาด 6.8 นิ้ว รองรับการเชื่อมต่อไร้สาย และช่องเชื่อมต่อ HDMI เบาะนั่งแบบอัลตร้า ซีท สามารถปรับเปลี่ยนได้ 4 โหมดตามการใช้งาน

     นอกจากนั้น ยังคงติดตั้งระบบปรับอากาศอัตโนมัติพร้อมแผงควบคุมระบบสัมผัส, มาตรวัดเรืองแสงพร้อมหน้าจอแสดงข้อมูลการขับขี่ MID, ระบบควบคุมประตูแบบอัจฉริยะ Honda Smart Key System พร้อมปุ่มสตาร์ทเครื่องยนต์ ขณะที่รุ่น RS และ RS+ เพิ่มปุ่มควบคุมการเปลี่ยนเกียร์ที่พวงมาลัยและ Cruise Control
 
     ฮอนด้า แจ๊ซ 2017 ติดตั้งเครื่องยนต์เบนซิน 4 สูบ ขนาด 1.5 ลิตร ให้กำลังสูงสุด 117 แรงม้า แรงบิดสูงสุด 146 นิวตัน-เมตร ส่งกำลังด้วยเกียร์อัตโนมัติ CVT พัฒนาภายใต้เทคโนโลยีเอิร์ธดรีม และเกียร์ธรรมดา 5 สปีดให้เลือก ติดตั้งระบบช่วยประหยัดน้ำมัน Eco Coaching และ Econ Mode รองรับพลังงานทางเลือก E85 ได้

     ระบบความปลอดภัยถูกติดตั้งถุงลมนิรภัย 6 ตำแหน่ง ประกอบด้วยถุงลมนิรภัยคู่หน้า, ถุงลมนิรภัยด้านข้างคู่หน้า และม่านถุงลมนิรภัย, ระบบเบรก ABS/EBD, ระบบควบคุมการทรงตัวขณะเข้าโค้ง VSA, ระบบช่วยออกตัวขณะอยู่บนทางลาดชัน HSA, สัญญาณไฟฉุกเฉินอัตโนมัติ ESS, กล้องส่องภาพด้านหลังปรับมุมมองได้ 3 ระดับ เป็นต้น
ราคาจำหน่าย Honda Jazz 2017 ไมเนอร์เชนจ์ใหม่ มีดังนี้
- Honda Jazz RS+ ราคา 754,000 บาท- Honda Jazz RS ราคา 739,000 บาท- Honda Jazz V+ ราคา 694,000 บาท- Honda Jazz V ราคา 654,000 บาท- Honda Jazz S CVT ราคา 594,000 บาท- Honda Jazz S MT ราคา 555,000 บาท
 