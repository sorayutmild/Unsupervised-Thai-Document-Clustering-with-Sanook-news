ดวงชะตาปี พ.ศ. 2563 ราศีกรกฎ หรือ ผู้ที่เกิดระหว่างวันที่ 16 กรกฎาคม – 15 สิงหาคม
โอกาสใหม่ๆ มาพร้อมกับการสร้างรากฐานที่แข็งแกร่งในชีวิตของชาวราศีกรกฎ ซึ่งจะเกิดขึ้นพร้อมกันในปี พ.ศ. 2563 นี้
มกราคม จากความรัก งาน การศึกษา เข้าร่วมสัมมนา หรือเรียนรู้จากการเดินทางไปยังสถานที่แปลกใหม่ ก็อาจเป็นโอกาสดีๆ ที่จะสร้างเส้นทางสู่ความสำเร็จได้อย่างรวดเร็ว หากได้รับมอบหมายงานยากๆ ก็จงยิ้มรับอย่างยินดี ในเรื่องเงิน อยู่ในเกณฑ์ยิ่งขยัน ก็ยิ่งมีโอกาสสร้างรายได้มากขึ้น แต่ควรระวังเรื่องเสี่ยงโชค เก็งกำไร เพราะมีเกณฑ์เสี่ยงที่จะขาดทุนมากกว่า ด้านความรัก ใส่ใจความรู้สึก ความต้องการของเขา/เธอให้มากขึ้น รักก็จะราบรื่น ปัญหาก็จะน้อยลง ส่วนคนโสด เดือนนี้อาจพบรัก เจอเนื้อคู่ได้
กุมภาพันธ์ ยิ่งขยัน ยิ่งได้เงิน อยู่ในระยะหาง่าย ใช้คล่องมือ แต่หมดเร็ว! และควรระวังแค่ “ลมปาก” ว่าจะให้ อย่าไปเชื่อ โดยเฉพาะเรื่องเงินๆ ทองๆ ทั้งจากหุ้นส่วน คู่ค้า คู่สัญญา หรือแม้แต่คนรัก คู่ครอง ก็ควรผูกมัด ทำสัญญาให้แน่นหนา เพื่อเป็นหลักประกันให้อุ่นใจ  ด้านการงาน มีโอกาสได้เลื่อนขั้น เลื่อนตำแหน่ง หางานง่ายและ รวดเร็ว แต่ระวังอาจจะอยู่ไม่นาน  ด้านความรัก อาจพบรัก เจอคนที่คิดว่าใช่แล้ว แต่ยั้งใจสักนิดเพราะอาจเป็นภาพมายา ควรตรวจสอบดูให้ดีๆ ก่อนตัดสินใจ
มีนาคม รายได้ยังอยู่ในเกณฑ์ดี แต่ควรระวังเล่ห์ลิ้นลมลวงจากเพศตรงข้าม หรือจากหุ้นส่วน คู่ค้า คู่สัญญา อาจทำให้เสียรู้ เสียโอกาส หรือเสียเงินจำนวนมาก เรื่องงาน อยู่ในเกณฑ์ดีถึงดีมาก อาจมีลาภผล มีสิ่งดีๆ เข้ามาอย่างไม่คาดฝัน แต่ควรหลีกเลี่ยงที่จะคุยโวโอ้อวดใดๆ เพราะอาจก่อศัตรูมืดคอยตามล้างตามผลาญได้  ด้านความรัก ควรอดทน อดกลั้นที่จะขัดแย้งจนทะเลาะวิวาทกับคนรัก คู่ครอง เพราะมีโอกาสสูงที่จะทำให้แตกหักกันไปเลย โดยเฉพาะสัมพันธ์รักที่กำลังจะวิวาห์ ...อันตราย!
เมษายน อย่าไว้ใจทาง อย่าวางใจใคร ควรระวังการติดต่อสัมพันธ์ที่จะทำให้เสียเปรียบได้ โดยเฉพาะจากคนที่สูงวัยกว่า มีลักษณะภูมิฐาน สง่างาม ไม่ว่าจะเป็นหุ้นส่วน คู่ค้า คู่สัญญา หรือ เพศตรงข้ามที่เข้ามาพัวพัน ด้านการเงิน อยู่ในเกณฑ์ดีที่จะได้ลาภผลจากธุรกิจ หรือการเสี่ยงโชค เก็งกำไร รวมถึงการพบปะสังสรรค์มิตรสหาย ก็อาจทำให้เกิดผลดีมากกว่าที่คิด  ด้านความรัก มิตรสหายอาจเป็นสื่อนำพาที่จะทำให้พบรัก เจอคนถูกใจที่เป็นชาวต่างชาติ แต่ควรพิจารณาให้รอบคอบก่อนจะร่วมเรียงเคียงคู่
พฤษภาคม รายได้อยู่ในเกณฑ์ดีถึงดีมาก ทั้งจากผลกำไรจากธุรกิจ หรือการเสี่ยงโชค เก็งกำไร และการงานก่อให้เกิดเงิน จากการเสนอความคิด ติดต่อสัมพันธ์ที่สั้นๆ แต่รวบรัด ชัดเจน ถึงจะทำให้เกิดลาภผลตามมา แต่หากจะเซ็นสัญญา ลงนามใดๆ ควรพิจารณาให้ละเอียด รอบคอบมากขึ้น เพราะอาจทำให้เสียเปรียบ หรือ ถูกฉ้อโกงได้ เรื่องความรัก สัมพันธ์รักไม่ค่อยสดใสนัก ใส่ใจคู่ครองให้มากขึ้น เพราะอาจใช้จ่ายเงินฟุ่มเฟือย ก่อหนี้สินที่อาจเป็นภาระผูกพัน หากเป็นคนโสด ก็ควรระวังเพศตรงข้ามที่เข้ามาพัวพันระยะนี้ จะหวังให้คุณเป็นบ่อเงินบ่อทองเท่านั้น
มิถุนายน มีโอกาสจะได้ลาภ ผลประโยชน์อย่างต่อเนื่อง แต่ยังอยู่ในเกณฑ์อันตรายที่จะมีภาระหนี้สินผูกพันจากการกระทำของคู่ครอง หรือหุ้นส่วน  ด้านการงาน ในส่วนของงานที่ทำอยู่เบื้องหลังมีเกณฑ์ดีที่จะสร้างรายได้ ชื่อเสียง แต่ควรระวังทำดี เด่นมากไปก็มีโอกาสถูกนินทา ใส่ร้าย ทำให้ชื่อเสียงเสียหายด้วย  คนโสด หากพบรัก เจอคนถูกใจ ก็ยังอยู่ในระยะที่ควรพิจารณาให้รอบคอบ เพราะหากสานสัมพันธ์จนครองคู่ สมรสกัน ก็มีเกณฑ์สูงว่าจะนำความยุ่งยาก หรือภาระหนี้สินมาเป็นสินสอด!
กรกฎาคม การเงิน อยู่ในเกณฑ์หาง่าย ใช้คล่องมือ จะขอกู้เงิน ขยายวงเงินสินเชื่อกับธนาคารก็จะมีโอกาสมากขึ้น ด้านการงาน หากเสนอความคิดแปลกๆ แหวกแนว นอกกรอบจะอยู่ในเกณฑ์ดี มีโอกาสมากขึ้น แต่ควรระวังเหตุขัดแย้งใดๆ ที่จะนำไปสู่การฟ้องร้อง มีคดีความ เพราะอาจจะยืดเยื้อ ยุ่งยากไปอีกนาน และหากจะเดินทาง โดยเฉพาะทางเรือ ระวัง อันตราย! ด้านความรัก อาจพบรัก เจอเนื้อคู่ที่ต่างวัยกันมาก หรือเป็นม่าย แต่สำหรับคนมีคู่ครองอยู่แล้ว สัมพันธ์รักหากจืดชืดไปก็ควรใส่ใจเขา/เธอให้มากขึ้น ถึงจะทำให้รักสดใส ไม่มีปัญหา
สิงหาคม พลัง ความกล้าที่พร้อมจะเสี่ยง ก็จะทำให้งาน ภารกิจมีโอกาสสำเร็จมากขึ้น แต่ควรระวัง หากประมาทเลินเล่อ ใจร้อน ไม่รับฟังคำเตือน ก็อาจทำให้เสียหาย หากเป็นลูกจ้าง ก็อาจถูกให้ออกจากงานได้ รวมถึงเหตุ/ภัยจากความแรง เร็ว ก็อาจทำให้เจ็บตัวด้วย ในเรื่องเงิน อยู่ในเกณฑ์ดี เงินทองไหลมาเทมา แต่ควรระวังรักเล่ห์เสน่หา ก็อาจทำให้สูญเสียเงินจำนวนมากได้  ด้านความรัก อาจพบรัก เจอคนที่ทำให้ลุ่มหลง คลั่งไคล้ แต่หากมีคนรัก คู่ครองอยู่แล้ว ก็ควรระวัง เพราะนี่คือ รักสองต้องห้าม...อันตราย!
กันยายน อยู่ในเกณฑ์ดีที่จะได้พบรัก เจอรักต่างวัย ที่มีเกณฑ์สูงว่าจะเป็นคนต่างชาติ ที่พร้อมจะอยู่ร่วมเรียงเคียงคู่กันแล้ว แต่หากมีคนรัก คู่ครองอยู่แล้ว ระวังเสน่ห์มากล้นในระยะนี้ จะทำให้เขา/เธอหวาดระแวง หึงหวง จนอาจทำให้ทะเลาะวิวาทกันได้  ด้านการงาน อยู่ในเกณฑ์ประนีประนอมยอมให้ ถึงจะทำให้งาน ภารกิจนั้น สำเร็จได้รวดเร็วขึ้น แต่ยังควรระวังเหตุ/ภัยจากความรีบร้อน เลินเล่อ สะเพร่า อาจก่อผลเสียอย่างร้ายแรงตามมาด้วย  ด้านการเงิน เขียน พูดดี ก็จะเป็นโอกาสให้เงินทองหลั่งไหลเข้ามา
ตุลาคม การขายลิขสิทธิ์ผลงาน การประพันธ์ หรือ ค้าขายออนไลน์ จะทำให้มีเงินไหลมาเทมา แต่ควรระวัง อารมณ์จมไม่ลง รักษาหน้า รวมถึง ค่าใช้จ่ายเพื่อการศึกษา ก็อาจทำให้ต้องใช้เงินมากเช่นกัน  ในเรื่องงาน หากซื่อสัตย์ ตรงไปตรงมาและจริงใจ หลีกเลี่ยงการพูดอ้อมค้อม แบ่งรับแบ่งสู้ โดยเฉพาะกับผู้ใหญ่ ผู้มีอำนาจ ถึงจะเจริญก้าวหน้า ไม่มีปัญหา  ด้านความรัก จากสถานศึกษา หรือการเข้าร่วมกลุ่มสัมมนา มิตรสหายแนะนำ ก็อาจทำให้พบรัก เจอคนถูกใจ แต่หากเป็นรักออนไลน์ ก็ควรตรวจสอบดูให้ดีๆ ก่อน
พฤศจิกายน การเสนอความคิด ไอเดียใหม่ๆ มีโอกาสสูงที่จะสร้างงาน เพิ่มเงินได้ แต่ระวังอารมณ์ลังเล จับจด หวั่นไหวง่าย ระวังตัวมากไป ที่อาจเกิดขึ้นบ่อยในเดือนนี้ ก็อาจทำให้เสียงาน หรือ ถูกให้ออกจากงานได้ ในเรื่องเงิน อยู่ในเกณฑ์ดีอย่างต่อเนื่อง แต่หากใช้จ่ายฟุ่มเฟือยโดยไม่ยั้งคิด ก็อาจทำให้ “ติดลบ” จนก่อภาระหนี้สินระยะยาวได้ และหากจะเดินทาง ควรระวังเหตุ/ภัยจากน้ำ อาจเป็นอันตรายถึงชีวิต!  ด้านความรัก อดทน อดกลั้นกับอารมณ์ปรวนแปรของคนรัก คู่ครองให้มากขึ้น ถึงจะรักษาสัมพันธ์รักให้คงอยู่ต่อไปได้
ธันวาคม ส่งท้ายปีเก่า ที่ควรเริ่มต้นใส่ใจความคิดของผู้อื่นให้มากกว่าความต้องการของตัวเอง ถึงจะมีโอกาสสำเร็จ ทั้งเรื่องงาน เงิน และความรัก และช่วงนี้หากเสนอความคิดใหม่ๆ ก็จะอยู่ในเกณฑ์ดี ที่จะสร้างงาน ทำรายได้อย่างงดงาม หากคนที่กำลังหางาน ติดต่อ สมัครงานไว้ก่อน ถึงจะมีโอกาสดีขึ้น  ด้านความรัก หากอยากจะพบรักที่จะทำให้ชีวิตสดใส ก็ควรเข้าสังคม สังสรรค์มิตรสหายให้มากขึ้น ก็จะมีโอกาสพบรัก เจอรักต่างวัย ที่มีโอกาสสูงว่าจะ...อายุอ่อนกว่า
 
อัญมณี/สีที่เสริมสิริมงคล : เพชร ไข่มุก มุกดา เงิน , สีขาว
อัญมณี/สีที่เป็นอริ มรณะ : บุษราคัม สีเหลือง , พลอยสีม่วง สีม่วงดอกผักตบชวา
วันที่ดีที่สุดในสัปดาห์ : วันจันทร์
 