จากกรณีที่มีเว็บไซต์ในโลกออนไลน์ได้เปิดเผยข้อมูลว่า สำนักเลขาธิการนายกรัฐมนตรี ได้ตั้งงบประมาณอาหารรับรองนายกรัฐมนตรีและแขกบ้านแขกเมืองต่างๆ สูงถึง 200,000 บาท พร้อมกับโชว์ภาพอาหารเหลาวางเต็มโต๊ะระบุว่าเป็นอาหารที่นายกฯ รับประทาน ล่าสุด นายธีรัตถ์ รัตนเสวี โฆษกประจำสำนักนายกรัฐมนตรี ได้ออกมาชี้แจงข้อเท็จจริง และโพสต์ภาพอาหารกลางวันของนายกฯ กับทีมงานเป็นก๋วยเตี๋ยวปกติทั่วไป
นายธีรัตถ์ ได้ทวีตข้อความลงในทวิตเตอร์ส่วนตัว เมื่อวานนี้ (27 ส.ค.) ระบุเรียบเรียงข้อความได้ว่า "ทำงานทำเนียบมา 3 เดือน ข้าวเที่ยงของตัวเองก็ให้แม่บ้านเดินออกไปซื้อเองทุกวัน ไม่เคยเห็นมีการจัดเลี้ยงอะไรตามภาพข่าวลือที่ปล่อยออกมา การจัดเลี้ยงของทำเนียบ จะขึ้นอยู่กับภารกิจว่าเป็นการต้อนรับผู้นำหรือแขกระดับสูง อยู่ภายใต้การดำเนินการของกองคลังตามราคากลางอย่างเคร่งครัด
นายธีรัตถ์ ยังทวีตข้อความต่ออีกว่า "เดือนก่อนเชิญนักธุรกิจกลุ่มอุตสาหกรรมอาหารมาประชุมทานข้าวเที่ยง ก็เป็นข้าวไก่ผัดพริกไทยดำกับไข่ดาวจานนึง แล้วก็มีผลไม้นิดหน่อย ที่ประชุม ครม.วันนี้ไม่มีเรื่องการของบประมาณค่าอาหาร 2 แสนบาทต่อวัน ครม.ไม่มีการเลี้ยงอาหารบุคลากรยกเว้นวันประชุม ครม.ที่เป็นอาหารง่ายๆ เรื่องอาหาร 2 แสนบาทของ ครม.เห็นเป็นข้อความแชร์ต่อๆ กันผ่านเฟซบุ๊ก ซึ่งย้ำไปแล้วว่าไม่มีการพิจารณาเรื่องนี้ ครม.ก็ไม่มีอาหารทานกันแบบในรูป"
นอกจากนี้ ยังมีการสืบค้นข้อมูลพบว่า รูปภาพอาหารสุดหรูของนายกฯ ยิ่งลักษณ์ที่โพสต์ในโลกออนไลน์นั้น แท้จริงแล้วเป็นภาพเมนูอาหารของภัตตาคารบุฟเฟ่ต์แห่งหนึ่ง ส่วนประเด็นการปล่อยข่าวโจมตีเรื่องเมนูอาหารของนายกฯ นั้น เคยเป็นประเด็นเก่า เมื่อปี 2554 และมีการนำเอาข้อมูลมาแพร่ผ่านทางโซเชียลมีเดียอีกครั้ง โดยทางเว็บไซต์ของสำนักนายกฯ ได้นำเอาคำชี้แจงเดิมที่เคยอธิบายเอาไว้เมื่อวันที่ 22 สิงหาคม 2554 มาโพสต์ประกาศแจ้งให้ทราบอีกครั้ง
ขอขอบคุณข้อมูลและเนื้อหาข่าวจาก ข่าวสดออนไลน์
