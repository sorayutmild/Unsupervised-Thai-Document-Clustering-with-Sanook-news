ทหารบุกรวบผู้ค้ายาเสพติดรายย่อย พบเด็กชายวัย 8 ขวบเศษ เสพยาบ้ามานานเกือบปี โดยแม่แท้ๆ เป็นผู้ที่เอายาให้ลูกและสอนวิธีการใช้
ผู้สื่อข่าวรายงานว่า (14 ม.ค.) เมื่อเวลา 15.00 น. ร.ท.พิชาญ ฤทธิสุนทร ตำแหน่ง หน.ชป.เชิงรุกเคลื่อนที่เร็ว กองกำลังเทพสตรีที่ 401 ได้นำกำลังทหาร พร้อมเจ้าหน้าที่ฝ่ายปกครอง ประกอบด้วย นายสำเนียง สมบุญ กำนันตำบลคุริง นายประพันธ์ คำหลิ่ม ผู้ใหญ่บ้าน ม.6 ต.คุริง อ.ท่าแซะ จ.ชุมพร นายสมภพ ศรีอัมพร ผู้ช่วยฝ่ายรักษาความสงบ หมู่ที่ 6 นายราม หมวดภักดี ผู้ช่วยฝ่ายรักษาความสงบอำเภอท่าแซะ ได้เข้าทำการตรวจค้นบ้านเป้าหมาย
จากการเข้าตรวจค้นบ้านเป้าหมาย เจ้าหน้าที่พบ นางสมคิด อายุ 49 ปี นั่งอยู่ภายในบ้าน ซึ่งเป็นเรือนโรงยกพื้นสูงจากพื้นดิน ประมาณ 1 เมตร มีลักษณะคล้ายโรงเก็บยาง ไม่มีฝาผนังบ้านปิดรอบด้าน ไม่มีบ้านเลขที่ แวดล้อมไปด้วยสวนยางพารา สวนกาแฟและสวนปาล์มน้ำมัน
พบ นายสำเริง อายุ 63 ปี ผู้เป็นสามีใหม่ของนางสมคิด นอนเล่นอยู่ในเปลใต้ต้นยางพารา และเด็กเพศชาย อีก 2 คน ทราบภายหลัง คือ ด.ช.เอ (นามสมมุติ) อายุ 8 ขวบ เป็นลูกของนางสมคิด และ ด.ช.บี (นามสมมุติ) อายุ 14 ปี เป็นลูกของเพื่อนบ้าน นั่งเล่นอยู่บริเวณเตียงนั่งหน้าบ้าน
เจ้าหน้าที่ได้แสดงตนก่อนทำการตรวจค้น จนพบยาบ้าจำนวน 1 เม็ดพร้อมเงินจำนวนหนึ่งอยู่กางเกงในตัวของ นางสมคิด จึงยึดเก็บเงินดังกล่าวไว้เป็นหลักฐาน ก่อนจะขอตรวจค้นตัวนายสำเริง ซึ่งไม่พบสิ่งผิดกฎหมายแต่อย่างใด เจ้าหน้าที่จึงได้นำตัวนางสำเริงไปตรวจปัสสาวะ พบว่าเป็นสีม่วง พร้อมรับสารภาพว่าตนเองได้เสพยาเสพติดเป็นยาบ้าจริง โดยยาบ้าที่เสพได้มาจากนางสมคิด ภรรยา 
นอกจากนี้ เจ้าหน้าที่ยังสังเกตพบเด็กทั้งสอง มีรูปร่างที่ซูบผอม หน้าตาอิดโรย และมีอาการกระวนกระวาย ผิดจากเด็กทั่วไป จึงได้นำทำการสุ่มตรวจปัสสาวะ พบว่ามีทั้งสองปัสสาวะเป็นสีม่วงเข้ม 100% 
เจ้าหน้าที่จึงได้สอบถาม ด.ช.เอ (นามสมมุติ) วัย 8 ขวบ ซึ่งเป็นลูกของนางสมคิด ว่า ได้เสพยาบ้ามาก่อนหน้านี้หรือไม่ ด.ช.เอ ได้ยอบรับว่าเพิ่งเสพยาบ้าเมื่อช่วงเช้าที่ผ่านมา โดยเสพครั้งละครึ่งเม็ด และยาบ้าที่เสพมีแม่ เป็นคนให้เสพ โดยก่อนหน้านี้ ประมาณเกือบ 1 ปี แม่จะเป็นคนนำอุปกรณ์เป็นกระดาษฟรอยด์และลนไปให้เสพ  จนปัจจุบันนี้สามารถนำยาบ้า มาทำเองและสูบเองได้แล้ว
ส่วน ด.ช.บี (นามสมมุติ) อายุ 14 ปี ได้ให้การว่า ตนเองมาเที่ยวเล่นบ้านหลังดังกล่าวอยู่เป็นประจำ และนางสมคิดได้ขอให้ตนเองช่วยทำงาน ทั้งหยอดน้ำส้มและเก็บขี้ยาง และในทุกๆ ครั้งที่ตนเองช่วยทำงาน นางสมคิดก็จะให้ยาบ้าตนเองเสพครั้งละ 1 เม็ด โดยทำแบบนี้มาเป็นระยะกว่า 1 ปี
เจ้าหน้าที่จึงได้นำตัวนางสมคิดมาสอบปากคำเพิ่มเติม จนทราบว่า เมื่อช่วงเช้าที่ผ่านมา ตนเองได้สั่งซื้อยาบ้าจาก นายเด่น (ปิดนามรอขยายผล) ซึ่งเป็นคนในละแวกใกล้เคียง มาจำนวน 10 เม็ด ในราคาเม็ดละ 120 บาท เพื่อนำมาเสพเพิ่มกำลังในการทำงาน และเมื่อรับยาบ้ามาแล้ว ตนเองก็แบ่งให้ลูกชายไปครึ่งเม็ด ที่เหลือตนเองก็เสพเอง และอีก 1 เม็ดให้กับ ด.ช.บี เป็นค่าแรง
ส่วนยาบ้าที่เหลือแยกไว้ในกระเป๋าไว้ 1 เม็ด ไว้เสพช่วงเที่ยง และที่เหลืออีก 7 เม็ด ตนได้แยกแอบไว้ในยกทรง และได้ใช้ช่วงเวลาที่เจ้าหน้าที่กำลังซักถามลูกชายและ ด.ช.บี ตนเองได้กลืนยาบ้าทั้งหมดลงในท้อง เพราะกลัวเจ้าหน้าที่จะตรวจค้นเจออีก
เจ้าหน้าที่ตำรวจจึงนำตัว นางสมคิด และนายสำเริง ส่งพนักงานสอบสวน สภ.ท่าแซะ เพื่อดำเนินคดีตามกฎหมาย ส่วนเด็กทั้งสองคนนั้น ได้ประสานให้ทางสำนักงานพัฒนาสังคมและความมั่นคงของมนุษย์ จ.ชุมพร ให้มารับตัวใน วันนี้ (15 ม.ค.) เพื่อนำฟื้นฟูตามกระบวนการบำบัดสุขภาพและจิตใจต่อไป