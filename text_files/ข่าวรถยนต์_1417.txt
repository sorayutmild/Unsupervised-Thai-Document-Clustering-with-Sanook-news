     Isuzu D-Max XTR 2019 ใหม่ รุ่นพิเศษพร้อมชุดแต่งออฟโรดสุดโหดเตรียมวางจำหน่ายอย่างเป็นทางการที่อังกฤษ เคาะราคาเริ่มต้นราว 1.41 ล้านบาท

     Isuzu D-Max XTR เวอร์ชั่นต้นแบบถูกเปิดตัวในงานแสดงรถเพื่อการพาณิชย์ Commercial Vehicle Show 2019 จัดขึ้นที่เมือง Burmingham ประเทศอังกฤษ ถูกตกแต่งเน้นความดุดันแบบเต็มพิกัด ด้วยชุดแต่งกันชนหน้าสีดำ, กรอบไฟหน้าและแผงกันรอยกระโปรงหน้าสีดำ, กันชนหน้าแบบพิเศษตกแต่งสีดำ, ซุ้มล้อขนาดใหญ่สีดำ, กันชนหลังและสปอยเลอร์หลังสีดำ รวมถึงฝาครอบกระจกมองข้างและที่เปิดประตูสีดำ
     ภายในห้องโดยสารถูกติดตั้งเบาะนั่งแบบสปอร์ตหุ้มด้วยวัสดุหนังกลับและหนังลายคาร์บอน มีระบบอุ่นเบาะสำหรับเมืองหนาวโดยเฉพาะ, เบาะนั่งและแผงคอนโซลตกแต่งด้วยด้ายสีเขียว พร้อมสัญลักษณ์ XTR บริเวณเบาะนั่งคู่หน้า ตบท้ายด้วยพวงมาลัยรูปทรง D-shape หุ้มด้วยวัสดุหนังกลับตกแต่งด้วยด้ายสีเขียว

     จุดเด่นสำคัญของ Isuzu D-Max XTR 2019 อยู่ที่ช่วงล่างปรับจูนพิเศษจาก Pedders Suspension เพิ่มความสูงจากพื้นถนนเป็น 250 มิลลิเมตร เพื่อประสิทธิภาพการขับขี่แบบออฟโรด, ระบบเบรกสมรรถนะสูงพร้อมคาลิเปอร์สีเขียว และล้ออัลลอยขนาด 17 นิ้ว พร้อมยาง Pirelle Scorpion™ All terrain Plus
     ตัวถังของรุ่น XTR มีให้เลือกทั้งหมด 4 สี ได้แก่ สีขาว Splash White, สีเงิน Titanium Silver Met, สีเทา Obsidian Grey Mica และสีดำ Cosmic Black Mica

     เห็นแบบนี้แล้วควรนำเข้ามาขายในประเทศไทยเป็นอย่างยิ่ง!
 