
ลูกชายสุดทนโพสต์แม่ถูกแฟนหนุ่มของน้องสาวบุกบ้าน แทงแม่และราดน้ำมันเผา รักษาตัวกว่า 2 เดือน ล่าสุด เสียชีวิตแล้ว แต่ผู้ต้องหากลับได้รับการประกันตัวออกมาลอยนวลใช้ชีวิตปกติ
จากกรณีที่ในโลกออนไลน์ ได้มีการแชร์ภาพและข้อความจากเฟซบุ๊ก BOok GEe ระบุว่า “คุณเป็นใครถึงได้ไม่มีจิตสำนึกขนาดนี้” พร้อมเผยเรื่องราวที่มารดาถูกคนบุกบ้านมาแทงแล้วเอาน้ำมันราดพร้อมจุดไฟเผาต้องนอนทุกข์ทรมานจนเสียชีวิต โดยผู้ใช้เฟซบุ๊กคนดังกล่าวอ้างว่า หลังจากวันเกิดเหตุ คนร้ายยังได้โพสต์เฟซบุ๊ก ภูมิใจที่ได้กลับมากินข้าวต้มฝีมือแม่ที่บ้าน จนชาวโซเชียลฯที่อ่านเรื่องราวดังกล่าว ต่างแชร์โพสต์ช่วยเรียกร้องความธรรมต่อเรื่องที่เกิดขึ้นเป็นจำนวนมาก
ล่าสุด (19 ม.ค.) ผู้สื่อข่าวได้ติดตามจนทราบว่าผู้โพสต์เรื่องดังกล่าวคือ นายศรชัย คำแก้ว ซึ่งกำลังจัดงานศพให้กับนางศรีรัตน์ คำแก้ว ผู้เป็นมารดา อายุ 59 ปี ที่วัดปูคาเหนือ ต.แม่ปูคา อ.สันกำแพง จ.เชียงใหม่  ที่เพิ่งเสียชีวิตลงเมื่อวันที่ 17 ม.ค.ที่ผ่านมา จากอาการติดเชื้อในกระแสเลือดจากการถูกแทง และราดน้ำมันเผาร่างกาย จนร่างกายกว่าร้อยละ 50 ถูกไฟไหม้อาการสาหัส ตั้งแต่คืนวันที่ 30 ก.ย.-1 ต.ค. นานกว่า 2 เดือน ก่อนที่จะเสียชีวิตลงดังกล่าว
นายศรชัย เล่าว่า  ก่อนหน้านี้น้องสาวตนคือ ได้คบหากับนายแซม (นามสมมุติ) อายุ 30 ปี ตั้งแต่ปี 58 ที่ผ่านมา ซึ่งมีพฤติกรรมชอบทำร้ายร่างกายน้องสาวตนอยู่เสมอ จนวันหนึ่งมารดาของตนจึงขอให้เลิก แต่ฝ่ายนายแซมไม่ยอมและขู่ฆ่า
จนวันที่ 28 ก.ย. 59 ทางครอบครัวตนได้เดินทางไปที่ สภ.สันกำแพง เพื่อลงบันทึกข้อตกลง ระหว่างครอบครัวนายแซมและครอบครัวตน ว่าหลังจากนี้นายแซมจะมาไม่ยุ่งเกี่ยวกับครอบครัวตนอีก โดยทางบิดาของนายแซมซึ่งเป็นผู้มีอิทธิพลในท้องถิ่นก็ได้ตกลงด้วยดี
แต่เมื่อเวลาประมาณ 01.00 น. วันที่ 1 ต.ค. 59 หลังจากที่ตนเดินทางกลับไปทำงานที่ต่างจังหวัด นายแซมได้เข้ามาแอบอยู่ระเบียงหน้าบ้านตน ซึ่งทั้งบ้านมีแค่มารดา น้องสาว และลุงซึ่งเป็นผู้พิการติดเตียงไม่สามารถเดินได้ เมื่อน้องสาวตนเดินผ่านไปห้องน้ำ จึงได้ตรงเข้าเอามีดแทงน้องสาว ซึ่งน้องสาวตนได้ร้องตะโกน พร้อมวิ่งไปขอความช่วยเหลือข้างบ้าน
เมื่อมารดาตนได้ยินลูกร้องเช่นนั้นจึงออกมาดู นายแซมเห็นเข้าจึงตรงเข้ามาหาคุณแม่ แล้วใช้มีดแทงเข้าไปที่ท้องถึง 3 ครั้ง เมื่อคุณแม่ล้มลงก็ยังใช้ขวดน้ำมันที่เตรียมมาด้วย ขว้างเข้าไปตกตรงหว่างขาคุณแม่แล้วจุดไฟเผา พร้อมทั้งบอกว่าจะฆ่าทั้งครอบครัวแล้วจึงหนีไป
ด้าน น้องสาวตนและคนข้างบ้านที่ตามมา จึงได้นำน้ำมาดับไฟแล้วนำคุณแม่ส่งโรงพยาบาลทันที โชคดีที่มีดแทงไม่โดนจุดสำคัญ แต่แผลที่ถูกไฟเผานั้นสาหัสตั้งแต่เท้าจนถึงก้นและแขน ทั้งยังมีอาการอักเสบและติดเชื้อ ทางตำรวจ สภ.สันกำแพง ได้จับกุมตัวนายแซมได้ในวันที่ 6 ต.ค.พร้อมแจ้งข้อหาพยายามฆ่า แต่ก็ถูกประกันตัวไปเมื่อวันที่ 7 ต.ค.จนถึงปัจจุบัน
ต่อมาในวันที่ 13 มี.ค.ทางศาลได้มีการนัดไต่สวนครั้งแรกขึ้น แต่แม่ก็มาเสียชีวิตก่อน ตอนนี้ทางครอบครัวติดใจว่าเหตุใดคดีอุกฉกรรจ์ เช่นนี้จึงได้มีการให้ประกันตัวไม่ทราบข้อเท็จจริงว่าเหตุใดทางตำรวจเจ้าของคดีจึงไม่มีการคัดค้านการประกันตัวหรือทำสำนวนอ่อนไป ทางครอบครัวต้องอยู่กันอย่างหวาดผวา เนื่องจากตอนก่อเหตุผู้ต้องหาเองยังข่มขู่จากฆ่าทั้งครอบครัว
ที่สำคัญตอนนี้ก็ประกันตัวออกมาใช้ชีวิตเหมือนคนปกติ โดยไม่มีความสำนึกผิดใดๆ ยังมีการโพสต์ลงเฟซบุ๊กของตัวเองว่าไปเที่ยวรื่นเริงตามงานเทศกาลต่างๆ รวมทั้งกินเที่ยวกับครอบครัว
ซึ่งต่างจากครอบครัวของผู้เสียหายเองต้องได้รับผลกระทบอย่างหนัก ทั้งต้องดูแลรักษาพยาบาลแม่ที่บาดเจ็บ น้องสาวที่ถูกแทง อีกทั้งลุงที่ป่วยเป็นอัมพาตที่บ้านต้องจ้างคนมาดูแล และตอนนี้ทั้งหมดก็หวาดกลัวไม่กล้ากลับเข้าไปอยู่ที่บ้าน โดยเฉพาะน้องสาวต้องไปหลบซ่อนตัวที่อื่นไม่สามารถกลับเข้าบ้านได้ทั้งๆ ที่เป็นบ้านของตัวเอง
ส่วนเรื่องฝ่ายตรงข้ามพยายามจะมาเจรจาช่วยเหลือ แต่ที่ทางครอบครัวไม่สามารถรับได้คือจะมีข้อแม้ต่างๆ เกี่ยวกับคดีพ่วงมาด้วยเพื่อเอื้อประโยชน์ให้กับผู้ต้องหา ทางครอบครัวจึงไม่ยอมรับการช่วยเหลือจนกว่าคดีจะถึงที่สุด 
แต่ตอนนี้ก็ยังสงสัยกระบวนการยุติธรรม โดยเฉพาะทางฝั่งของตำรวจเจ้าของคดีว่าจะดำเนินการต่อไปอย่างไร หลังจากที่มารดาได้เสียชีวิตลงว่าจะมีการทำสำนวนใหม่ระบุข้อหาหนักกว่าพยายามฆ่าได้หรือไม่ ตอนนี้ยังไม่มีความชัดเจนออกมา จึงอยากวอนผ่านทางสื่อไปยังเจ้าหน้าที่ที่เกี่ยวข้องให้ความยุติธรรมกับครอบครัวของตนเองด้วย
ทั้งนี้ ทางทีมข่าวได้สอบถามไปยัง ร้อยเวรเจ้าของคดีได้รับคำตอบว่าให้ไปสอบถามรายละเอียดที่ พ.ต.อ.สุคนธ์ ศรีอรุณ ผกก.สภ.สันกำแพง เบื้องต้น มีการแจ้งข้อกล่าวหาผู้ก่อเหตุในข้อหาพยายามฆ่า และส่งสำนวนส่งฟ้องตั้งแต่เดือน ธ.ค.แล้ว