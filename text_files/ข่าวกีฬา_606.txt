ดราม่าหรือเปล่า! ดัสกร ทองเหลา โพสภาพข้อความผ่านไอจี หลังไม่ติดทีมชาติไทยชุดคิงส์คัพ "โก้" ดัสกร ทองเหลา มิดฟิลด์ของ สโมสรเอสซีจี เมืองทอง ยูไนเต็ด ได้โพสภาพผ่านไอจี หลังจากที่เขาไม่มีชื่อติดทีมชาติไทย ชุดทำศึกฟุตบอลชิงถ้วยพระราชทานคิงส์คัพ ครั้งที่ 43 ระหว่างวันที่ 1-7 กุมภาพันธ์ นี้  ที่สนามเฉลิมพระเกียรติ 80 พรรษา จ.นครราชสีมา "เจ้าโก้" ที่ติดทีมชาติไปแล้ว 99 นัด และยิงได้ 12 ประตู โพสภาพผ่านอินสตาแกรม ชื่อ  "captain_ko7" เมื่อวันที่ 13 มกราคม ที่ผ่านมา โดยมีข้อความว่า "หญ้าถ้ามันอยู่ในกระถางดอกไม้ มันคือส่วนเกิน แต่ถ้ามันอยู่ในทุ่งกว้างมันจะสวยงาม ใครอยู่ตรงใหนแล้วแล้วรู้สึกมีค่า เขาก็อยากอยู่ตรงนั้น"ทั้งนี้ ดัสกร ทองเหลา ในวัย 31 ปี มีกระแสข่าวว่าอาจถูกดึงมาติดทีมชาติไทยอีกครั้ งในฟุตบอลคิงส์คัพครั้งนี้ เพื่อเป็นการให้เกียรติครั้งสุดท้าย ก่อนที่เขาจะอำลาทีมชาติไทย แต่สุดท้าย "ซิโก้" เกียรติศักดิ์ เสนาเมือง ก็ปฏิเสธที่จะเรียกเขากลับมาสู่ทีม เนื่องจากนักเตะที่เรียกมาในชุดแรก ไม่มีใครถอนตัวเพิ่ม  ทั้งนี้กุนซือทีมช้างศึก ก็ยังไม่ปิดโอกาส โดยเปิดเผยว่า ในศึกฟุตบอลโลก 2018 รอบคัดเลือก หากเจ้าตัวมีความฟิต และอยู่ในฟอร์มที่ยอดเยี่ยม ดัสกร ก็สามารถกลับมาติดทีมชาติไทยได้อีกครั้ง

ภาพที่ ดัสกร ทองเหลา โพสผ่านไอจี 
 