แถลงการณ์พรรคเพื่อไทย และอีก 5 พรรค ได้แก่ พรรคอนาคตใหม่ พรรคเสรีรวมไทย พรรคประชาชาติ พรรคเพื่อชาติ และพรรคพลังปวงชนไทย ร่วมแถลงการรวบรวมเสียงข้างในสภาผู้แทนราษฎร (ส.ส.) เมื่อเวลา 10.30 น. วันนี้ (27 มี.ค.) โดยตัวแทนพรรคเศรษฐกิจใหม่ไม่ได้มาร่วม เนื่องจากติดภารกิจอื่น
คุณหญิงสุดารัตน์ เกยุราพันธุ์ ประธานยุทธศาสตร์เลือกตั้งพรรคเพื่อไทย พรรคและพรรคอื่นๆ อีก 6 พรรคมีจุดยืนที่จะหยุดยั้ง คสช. และยืนยันเจตนารมณ์ของพี่น้องประชาชน แม้ผลการเลือกตั้งยังไม่นิ่ง แต่คาดว่าเสียงของพรรคฝั่งประชาธิปไตยได้ตัว ส.ส. มากกว่า 255 เสียง และถือว่าได้ฉันทานุมัติจากประชาชนให้จัดตั้งรัฐบาลได้
แกนนำพรรคเพื่อไทยรายนี้ กล่าวบนเวทีว่า พรรคฝ่ายประชาธิปไตยจะเดินตามกติกา และทำการเมืองอย่างสร้างสรรค์ แม้กติกาต่างๆ จะไม่เป็นธรรมก็ตาม หรือความไม่ปกติในการนับคะแนน
คุณหญิงสุดารัตน์ กล่าวต่อไปว่า พรรคฝั่งประชาธิปไตยอาจต้องเผชิญกับการลดทอนคะแนน จากการแจกใบเหลืองและใบแดงให้กับผู้สมัคร หรือแม้แต่การ "ย้ายค่ายเบอร์เดิม"  ที่คุณหญิงสุดารัตน์หมายถึงการแปรพักตร์ เพราะโดนอีกฝั่งเสนอสิ่งจูงใจให้
คุณหญิงสุดารัตน์กล่าวเรียกร้องให้พรรคที่ยังไม่ตัดสินใจว่า ขอให้ตัดสินใจโดยคำนึงถึงผลประโยชน์ของชาติ
>> พรรคเพื่อไทย ส่ง "สุดารัตน์" จัดตั้งรัฐบาล ส่องดูการงานและสินทรัพย์สุดอื้อซ่า!
พรรคเพื่อไทยนายภูมิธรรม เวชยชัย เลขาธิการพรรคเพื่อไทย (ซ้าย) คุณหญิงสุดารัตน์ เกยุราพันธุ์ ประธานฝ่ายยุทธศาสตร์เลือกตั้งพรรคเพื่อไทย


อนาคตใหม่ย้ำจุดยืนหยุดยั้งสืบทอดอำนาจ


ด้านนายธนาธร จึงรุ่งเรืองกิจ หัวหน้าพรรคอนาคตใหม่ กล่าวว่า สถานการณ์การเมืองปัจจุบันไม่เป็นประโยชน์ต่อประเทศชาติในระยะยาว แต่มีความจำเป็นที่จะต้องสะท้อนเสียงของประชาชน ทำให้พรรคอนาคตใหม่ตัดสินใจร่วมกับพรรคอื่นๆ ในการหยุดยั้งการสืบทอดอำนาจของคณะรักษาความสงบแห่งชาติ (คสช.)
นายธนาธรกล่าวย้ำจุดยืน 5 ข้อ ดังนี้

จะอยู่ร่วมกับพรรคการเมืองอื่นๆ ที่แถลงข่าวในเวทีวันนี้ (27 มี.ค.) เพื่อหยุดยั้งการสืบทอดอำนาจของ คสช.
เรียกร้องให้พรรคอื่นๆ มาร่วมกันหยุดยั้งการสืบทอดอำนาจ
นายกรัฐมนตรีควรมาจากพรรคการเมืองที่ได้อันดับ 1 คือพรรคเพื่อไทย จึงสนับสนุนคุณหญิงสุดารัตน์ เป็นนายกรัฐมนตรี
การจัดตั้งรัฐบาลเสียงข้างน้อย โดยใช้เสียงสมาชิกวุฒิสภา (ส.ว.) มีแต่จะทำให้บ้านเมืองวุ่นวายและเกิดความแตกแยกมากขึั้น
เรียกร้องให้คณะกรรมการการเลือกตั้ง (กกต.) ทำหน้าที่อย่างเป็นธรรม เรียกร้องให้เปิดผลคะแนนทุกหน่วย เพื่อให้สาธารณะได้ตรวจสอบ

พรรคเพื่อไทยนายธนาธร จึงรุ่งเรืองกิจ หัวหน้าพรรคอนาคตใหม่


เสรีรวมไทยวอน "พรรคลังเล" นึกถึงบ้านเมือง-จี้ลุงตู่ลาออก


พล.ต.อ.เสรีพิศุทธ์ เตมียาเวส หัวหน้าพรรคเสรีรวมไทย กล่าวขอบคุณและแถลงจุดยืนว่า พรรคเสรีรวมไทยจะยังยึดมั่นในระบอบประชาธิปไตยอันมีพระมหากษัตริย์ทรงเป็นประมุข และจะอยู่กับฝ่ายประชาธิปไตย 
หัวหน้าพรรคเสรีรวมไทย เรียกร้องต่อไปถึงพรรคการเมืองที่ยังไม่ตัดสินใจว่า อย่าสนใจผลประโยชน์ที่พรรคที่จะสืบทอดอำนาจเสนอให้ เนื่องจากท้ายที่สุดจะทำให้มีแต่ผลเสียต่อพรรคและต่อบ้านเมือง
พล.ต.อ.เสรีพิศุทธ์ กล่าวถึง กกต. ว่าขอให้ทำงานอย่างเป็นกลาง ไม่เลือกฝักฝ่าย และเรียบร้อย บริสุทธิ์ ยุติธรรม สิ่งใดที่ กกต. ดำเนินการขัดต่อกฎหมายหรือไม่เป็นธรรมนั้น กกต. ยังมีเวลากลับตัว
นอกจากนี้ พล.ต.อ.เสรีพิศุทธ์ เรียกร้องให้ พล.อ.ประยุทธ์ จันทร์โอชา นายกรัฐมนตรี ลาออกจากตำแหน่ง เพื่อความยุติธรรม
"ยึดอำนาจไปแล้วผิดกฎหมาย แต่เมื่อเข้ามาแล้วต้องทำตัวเป็นตัวอย่างที่ดี เป็นกรรมการ ออกระเบียบออกคำสั่งให้ถูกต้อง เป็นคนดี" พล.ต.อ.เสรีพิศุทธ์ กล่าว
"คุณก็ลาไปซะ บ้านเมืองจะได้สงบเรียบร้อย"
พรรคเพื่อไทยพล.ต.อ.เสรีพิศุทธ์ เตมียาเวส หัวหน้าพรรคเสรีรวมไทย


ประชาชาติฝากถึง กกต. "สู้อำนาจประชาชนไม่ได้"


นายวันมูหะหมัดนอร์ มะทา หัวหน้าพรรคประชาชาติ แถลงว่า พรรคประชาชาติอยากเห็นว่าหลังการเลือกตั้งนี้ รัฐบาลที่จะมาบริหารประเทศควรเป็นรัฐบาลที่เคารพสิทธิของพี่น้องประชาชน และต้องการพัฒนาประเทศอย่างจริงจังและจริงใจ ไม่ควรเป็นรัฐบาลที่เห็นแก่พวกพ้อง และพยายามสืบทอดอำนาจ
"ประชาธิปไตยเท่านั้น ที่เกิดความเชื่อมั่นต่อประชาชนในประเทศและต่างประเทศ เรามีปัญหามากมายที่รอรัฐบาลใหม่แก้ไข แต่ถ้ารัฐบาลใหม่ซ้ำเติมตรงที่ไม่เคารพประชาชนและไม่เป็นประชาธิปไตย ผมก็คิดว่าเราก็จะแก้ไขปัญหาประเทศไม่ได้" นายวันมูหะหมัดนอร์ กล่าว
นายวันมูหะหมัดนอร์ กล่าวต่อไปว่า รัฐบาลในอนาคตจะต้องอาศัยเสียงข้างมากในสภาผู้แทนราษฎร ดังนั้นการตั้งรัฐบาลเสียงข้างน้อยจะไม่มีประสิทธิภาพ และอาจทำให้ความเชื่อมั่นของนักลงทุนถดถอย ทุกคนควรเห็นแก่ประชาชนและประเทศชาติมากกว่าพวกพ้อง 
"พรรคประชาชาติจึงอยากจะเรียนต่อสื่อมวลชนว่า เราอยากจะเห็นรัฐบาลที่เป็นประชาธิปไตย เคารพพี่น้องประชาชน มีเสถียรภาพ อย่างน้อยต้องมีเสียงในสภาผู้แทนราษฎรมากกว่า 251"
เช่นกัน นายวันมูหะหมัดนอร์ เรียกร้องให้ กกต. เป็นตัวของตัวเอง การที่จะได้รับความน่าเชื่อถือจากประชาชนจะเกิดขึ้นจากการที่ปฏิบัติตัวให้เป็นกลาง และแม้ว่าจะได้รับเสียงวิจารณ์มากแล้วในขณะนี้ แต่ก็ยังมีเวลาที่จะกลับตัวเพื่อให้เป็นที่ยอมรับ 
"ท่านไม่ควรจะลังเลเลย ไม่ว่าอำนาจใจจะมากดดันท่าน มันสู้อำนาจของประชาชนไม่ได้" นายวันมูหะหมัดนอร์ กล่าว
หัวหน้าพรรคประชาชาติ กล่าวว่า กกต. ไม่จำเป็นต้องรอประกาศผลในวันที่ 9 พ.ค. ซึ่งเป็นวันสุดท้าย เพราะประกาศได้เลย
พรรคเพื่อไทยนายวันมูหะหมัดนอร์ มะทา หัวหน้าพรรคประชาชาติ


เพื่อชาติวอน กกต. คำนึงศักดิ์ศรีตัวเอง


นายสงคราม กิจเลิศไพโรจน์ หัวหน้าพรรคเพื่อชาติ เรียกร้องให้มีการตั้งรัฐบาลตามเสียงส่วนใหญ่ ซึ่งเป็นหลักสากล ทั้งยังขอเตือนให้ผู้ที่จะตั้งรัฐบาลเสียงข้างน้อยให้ทำตามหลักสากล
ทั้งยังกล่าวถึง กกต. ว่า ควรจะมีศักดิ์ศรี แต่ทุกวันนี้ประชาชนเริ่มตั้งคำถามต่อการทำงานแล้ว การกระทำใดๆ ย่อมสะท้อนถึงศักดิ์ศรีและวงศ์ตระกูล และจะเป็นประวัติศาสตร์ไปชั่วลูกชั่วหลาน
พรรคเพื่อไทยนายสงคราม กิจเลิศไพโรจน์ หัวหน้าพรรคเพื่อชาติ


พลังปวงชนไทยย้ำช้าหรือเร็วไทยต้องเป็นประชาธิปไตย


นายนิคม บุญวิเศษ หัวหน้าพรรคพลังปวงชนไทย กล่าวว่า พรรคยังคงย้ำจุดยืนอยู่ฝ่ายประชาธิปไตยตั้งแต่วันแรกที่ตั้งพรรคการเมือง เนื่องจากไม่ว่าช้าหรือเร็ว ประเทศไทยก็ต้องเป็นประชาธิปไตย จึงวิงวอนไปยังพรรคต่างๆ ที่ยังลังเลอยู่ ให้ทำตามมติของประชาชน และทำตามกติกาสากลของประชาธิปไตย คือ พรรคที่มีเสียงข้างมากจะได้เป็นรัฐบาล
นายนิคม ขอร้องสื่อมวลชนให้ช่วยกันตรวจสอบการนับคะแนน เนื่องจากพรรคของตนพบว่าคะแนนลดลงจากกว่า 100,000 คะแนน เหลือ 75,000 คะแนนในภายหลัง
พรรคเพื่อไทยนายนิคม บุญวิเศษ หัวหน้าพรรคพลังปวงชนไทย
ลงนาม "เอ็มโอยู" สัญญาผนึกกำลัง
นายภูมิธรรม เวชยชัย เลขาธิการพรรคเพื่อไทย กล่าวแทนพรรคเศรษฐกิจใหม่ที่ไม่ได้มาร่วมแถลงข่าวในวันนี้ ว่าพรรคเศรษฐกิจใหม่ยังคงย้ำจุดยืนเดิมที่จะอยู่ฝั่งประชาธิปไตย
ต่อมานายภูมิธรรม เรียกร้องให้ กกต. ประกาศผลเลือกตั้งโดยทันทีทั้ง 100%
"กกต. ต้องประกาศผลคะแนน 100% ทันที คะแนนดิบมีอยู่ในมืออยู่แล้ว ไม่มีเหตุผลใดที่ต้องเก็บ 5% เอาไว้"
ส่วนข้อเรียกร้องอีกข้อหนึ่งของนายภูมิธรรม ในนามพรรคการเมืองที่มาร่วมแถลงการณ์ในวันนี้ คือ ไม่ยินยอมให้มีการสืบทอดอำนาจต่อไป และเพื่อการสะท้อนเจตจำนงของประชาชนที่ออกไปเลือกตั้ง
ตอนท้ายของการแถลงข่าว หัวหน้าพรรคการเมืองทั้ง 6 พรรคที่มาร่วมแถลงในวันนี้ มีการลงนามในสัตยาบัน ซึ่งนายภูมิธรรมได้อ่านโดยมีใจความว่า ตามที่ได้มีการเลือกตั้งที่ไป 24 มี.ค. 2562 และได้รับทราบผลการลงเลือกตั้งอย่างไม่เป็นทางการไปแล้วนั้น พรรคการเมืองได้ลงสัตยาบันร่วมกันที่จะหยุดยั้งอำนาจ คสช. 
>> พรรคเพื่อไทย ส่ง “สุดารัตน์” จัดตั้งรัฐบาล ส่องดูการงานและสินทรัพย์สุดอื้อซ่า!