(27 ธ.ค.) ผู้สื่อข่าวรายงานว่า จากเหตุปะทะกันระหว่างกลุ่มผู้ชุมนุมและเจ้าหน้าที่ตำรวจ บริเวณสนามกีฬาไทย-ญี่ปุ่น ดินแดง เมื่อวานนี้ (26 ธ.ค.) เบื้องต้นพบว่ามีเจ้าหน้าที่ตำรวจเสียชีวิต 1 นาย และมีผู้ได้รับบาดเจ็บกว่าร้อยคน ล่าสุดมีรายงานระบุว่า พบผู้เสียชีวิตจากเหตุการณ์ดังกล่าวอีก 1 ราย เป็นผู้เข้าร่วมชุมนุม
ตามรายงานระบุว่า นายวสุ สุฉันทบุตร ผู้ชุมนุมที่ได้รับบาดเจ็บสาหัสจากเหตุปะทะกันระหว่างกลุ่มผู้ชุมนุมและเจ้าหน้าที่ตำรวจ เมื่อวานนี้ ได้เสียชีวิตลงแล้ว หลังถูกนำตัวเข้ารักษาที่โรงพยาบาลพระมงกุฏฯ แพทย์พยายามยื้อชีวิต แต่ นายวสุ ทนพิษบาดแผลไม่ไหว ได้เสียชีวิตลง เมื่อเวลาประมาณ 03.00 น. ที่ผ่านมา
สำหรับอาการบาดเจ็บของ นายวสุ ค่อนข้างสาหัส เนื่องจากถูกยิงด้วยอาวุธปืน กระสุนทะลุตับ มีเลือดไหลเป็นจำนวนมาก ซึ่งเหตุการณ์ของนายวสุ มีการแชร์ข้อความขอรับบริจาคเลือดกรุ๊ปโอทั่วโซเชียลเน็ตเวิร์ก ดาราคนดังช่วยกันแชร์ตลอดทั้งเมื่อวานนี้ด้วย
สำหรับ นายวสุ สุฉันทบุตร ผู้เข้าร่วมชุมนุมกลุ่ม คปท. เพิ่งศึกษาระดับปริญญาโทที่ประเทศออสเตรเลีย ส่วนบิดาเป็นเจ้าหน้าที่ตำรวจปฏิบัติหน้าที่ในพื้นที่ จ.ปัตตานี ปัจจุบันเสียชีวิตแล้วจากเหตุความรุนแรงในภาคใต้ ซึ่งพิธีศพของ นายวสุ จะจัดขึ้นที่ ศาลา 4 วัดพระศรีมหาธาตุ ต่อไป