(8มี.ค.56) การสืบสวนของตำรวจภูธรภาค 5 ตำรวจภูธรจังหวัดเชียงใหม่ และตำรวจภูธรแม่ริม พบว่า มีรถยนต์กระบะต้องสงสัยสีดำ ขับมาจอดเทียบข้างกับรถขนเงินของธนาคารกรุงไทย ขณะพนักงานจอดรถไว้ บริเวณลานจอดรถ ด้านหลังธนาคารกรุงไทย สาขาแม่ริม จ.เชียงใหม่ เมื่อ 2 วันก่อน ซึ่งตำรวจสันนิษฐานเบื้องต้นว่า อาจเป็นรถของคนร้ายที่ใช้ก่อเหตุและช่วงเวลาดังกล่าว มีรถเข้ามาจอดด้านหลังธนาคารประมาณ 16 คัน โดยคนร้ายลงมือก่อเหตุช่วงเวลา 08.27น. และใช้เวลาเพียง 41 วินาที ในการเปิดตู้นิรภัย และขนเงินหลบหนีไป โดยเร่งขอความร่วมมือประสาน กำนัน ผู้ใหญ่บ้าน ในพื้นที่ให้ช่วยตรวจสอบรถยนต์กระบะสีดำต้องสงสัยคันดังกล่าว แต่ยังไม่พบ  ส่วนการสอบสวนพนักงานของธนาคารทั้ง 3 คน คือ นายณัฐวัฒน์ สายอุดม คนขับรถ , นายสุดปรีชา ทองพัน หัวหน้าชุด และนายชัชพงศ์ อุทยาน คณะกรรมการพยานประจำรถ พบว่า คำให้การมีประเด็นที่น่าสงสัย คือ ในระหว่างที่พนักงานทั้ง 3 คนขับรถขนเงินไปถึงธนาคารกรุงไทย สาขา อ.แม่ริม และจอดรถไว้บริเวณที่จอดรถของธนาคารเพื่อออกไปหาอาหารรับประทานนั้น มีพนักงานคนหนึ่ง ขอยืมกุญแจรถจากเพื่อนร่วมงาน เพื่อนำมาไขรถ แต่กลับไม่พบหลักฐานในข้อมูลระบบ GPS ว่า มีการเปิดเซฟด้านหลังรถแต่อย่างใด  ขณะเดียวกันยังพบข้อมูลว่า มีการถือกุญแจทั้งหมดไว้ที่พนักงานเพียงคนเดียว ทั้งที่ตามวิธีปฏิบัติ พนักงานแต่ละคนจะต้องถือกุญแจไว้คนละดอก นอกจากนี้ยังมีข้อมูลว่า มีพนักงานหลายคนได้ขอลาหยุดงานพร้อมกันในวันเกิดเหตุ ซึ่งถือว่าเป็นการกระทำที่ค่อนข้างผิดปกติ  พล.ต.ท.ชำนาญ รวดเร็ว รองผู้บัญชาการตำรวจภูธรภาค 5 กล่าวว่า ขณะนี้เจ้าหน้าที่ยังเร่งสืบสวนและรวบรวมพยานหลักฐานเกี่ยวกับเรื่องดังกล่าว โดยได้มอบหมายให้ พ.ต.อ.วีระวุฒิ เนียมน้อย รองผู้บังคับการตำรวจภูธรจังหวัดเชียงใหม่ เป็นคนดูแลในเรื่องดังกล่าว ซึ่งคงจะต้องให้เวลาเจ้าหน้าที่ติดตามสอบสวนสักระยะหนึ่ง เพื่อให้เกิดความชัดเจนมากที่สุดสำหรับเงินที่หายไป 9 ล้านบาท คาดว่าน่าจะยังซุกซ่อนอยู่ในพื้นที่