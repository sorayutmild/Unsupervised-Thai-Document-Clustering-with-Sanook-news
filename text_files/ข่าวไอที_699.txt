ข้อมูลเปรียบเทียบสเปค Samsung Galaxy S4 ชน สมาร์ทโฟนตัวท๊อป 5 รุ่นเด่น
[16-มีนาคม-2556] สำหรับ Samsung Galaxy S4 นั้นก็ถือว่าเป็นสมาร์ทโฟน รุ่นเรือธง สำหรับทางฝั่งของ Samsung กันเลยทีเดียว ซึ่งแน่นอนว่า ค่ายมือถืออีกหลายค่าย ก็เตรียมงัดไม้เด็ดออกมาชนกันอยู่แล้ว ซึ่งก็แน่นอนครับว่าแต่ละค่ายก็จะมีจุดเด่นจุดด้อย แตกต่างกันออกไป โดยในวันนี้ทีมงานเว็บไซต์ไทยโมบายเซ็นเตอร์ ได้รวบรวมเอาข้อมูลสเปค

จัดมาเป็นตารางเพื่อเปรียบเทียบสเปค สมาร์ทโฟนที่เพิ่งเปิดตัวสดๆร้อนๆอย่าง Samsung Galaxy S4 กับ สมาร์ทโฟน 5 รุ่นเด่นในแต่ละค่ายมาให้ได้ชมกัน ลองมาดูกันครับว่า ข้อมูลดังกล่าวนั้นจะน่าสนใจแค่ไหน

ข้อมูลเปรียบเทียบสเปค ระหว่าง Samsung Galaxy S4 กับ HTC One

สำหรับคู่ระหว่าง Samsung Galaxy S4 และ HTC One นั้นเรียกได้ว่ามีความสูสีกันอยู่พอสมควรครับ แต่ที่เห็นได้ชัดคือตัวเครื่อง Samsung Galaxy S4 นั้นมีขนาดที่บางกว่า และน้ำหนักที่เบากว่าเล็กน้อย แต่ หน้าจอของ HTC One นั้นมีความหนาแน่นของ Pixel มากกว่าเล็กน้อย นอกจากนี้ Samsung Galaxy S4 ยังใช้ระบบปฏิบัติการรุ่นใหม่กว่า และมีความจุของแบตเตอร์รี่ที่มากกว่าเล็กน้อยครับ  
ข้อมูลเปรียบเทียบสเปค ระหว่าง Samsung Galaxy S4 กับ Sony Xperia Z

สำหรับคู่ระหว่าง Samsung Galaxy SIV กับ Sony Xperia Z นั้น ทาง Samsung Galaxy S4 อาจจะได้เปรียบในเรื่องของ หน่วยประมวลผล และน้ำหนักของตัวเครื่องที่เบากว่าเล็กน้อย แต่ในเรื่องของขนาดตัวเครื่องนั้นเรียกได้ว่า มีความหนาเท่ากัน พอดีเลยทีเดียวครับ แต่สำหรับหน้าจอของ Sony Xperia Z นั้นออกจะดูมีภาษีดีกว่าเล็กน้อย เนื่องจาก หน้าจอมีขนาดที่ใหญ่กว่าประมาณ 0.01 นิ้ว แต่ยังทำความหน้าแน่นของพิกเซลอยู่ที่ 443 ppi ได้ และแน่นอนครับว่า แบตเตอร์รี่ และเวอร์ชั่นของระบบปฏิบัติการของ Samsung Galaxy S4 นั้นยังคงเหนือกว่าเล็กน้อยครับ
ข้อมูลเปรียบเทียบสเปค ระหว่าง Samsung Galaxy S4 กับ Oppo Find 5

สำหรับคู่ระหว่าง Samsung Galaxy S4 และ Oppo Find 5 นั้นถ้าพูดถึงในเรื่องของราคา Oppo Find 5 นั้นจะดูมีภาษีดีกว่า เล็กน้อย แต่แน่นอนครับว่าราคาอย่างเป็นทางการของ Samsung Galaxy S4 นั้นยังไม่ออก เราจึงไม่สามารถฟันธงได้ แต่ในเรื่องของ หน่วยประมวลผลนั้น Samsung Galaxy S4 ดูจะเหนือกว่าอยู่พอสมควร รวมไปถึงขนาดของตัวเครื่องด้วยเช่นเดียวกัน แต่ก็เรียกได้ว่า Oppo Find 5 นั้นก็ถือเป็นอีกรุ่นที่ เทียบชั้นได้อย่างสูสี ครับ
ข้อมูลเปรียบเทียบสเปค ระหว่าง Samsung Galaxy S4 กับ LG Optimus G Pro


สำหรับคู่นี้ อาจจะดูแตกต่างกันไปบ้างในเรื่องของ ขนาดหน้าจอที่มีความแตกต่างกันอย่างชัดเจน จึงทำให้ LG Optimus G Pro จะดูมีน้ำหนักมากกว่าอยู่พอสมควร รวมถึงความหนาแน่นของ พิกเซล สำหรับหน้าจอของ LG Optimus G Pro ก็น้อยกว่า อยู่พอสมควร และแน่นอนว่า ทางฝั่ง Samsung Galaxy S IV ก็ยังคง มีหน้าจอที่มีความหนาแน่นของพิกเซลมากกว่า และถึงแม้ว่า LG Optimus G Pro นั้นจะมีแบตเตอร์รี่ที่ขนาดใหญ่กว่า แต่ด้วยหน้าจอที่มีขนาดใหญ่กว่า จึงอาจต้องใช้พลังงานมากกว่าด้วยเช่นเดียวกันครับ
ข้อมูลเปรียบเทียบสเปค ระหว่าง Samsung Galaxy S4 กับ iPhone 5

แน่นอนครับว่า สำหรับการเทียบ Samsung Galaxy S4 กับ iPhone 5 นั้นอาจจะดู แตกต่างกันมากพอสมควร เนื่องจาก iPhone 5 นั้น เปิดตัวมาตั้งแต่เมื่อปีที่ผ่านมา แต่ถึงอย่างไรก็ยังคงเป็นอีกหนึ่งสมาร์ทโฟน รุ่นเด่น ในปัจจุบัน เช่นเดียวกัน ซึ่งเมื่อดูจาก ตารางแล้วนั้น iPhone 5 สามารถทำความบาง และ น้ำหนักของตัวเครื่อง ที่เบากว่า ได้ เป็นอย่างดี แต่ในส่วนของหน่วยประมวลผล หน่วยความจำ (RAM) และ กล้องดิจิตอลด้านหลังนั้น ยังมีความแตกต่างกันอยู่พอสมควรครับ ซึ่ง ก็อาจจะต้องรอ iPhone ในรุ่นต่อไป แล้วมาเทียบกันใหม่ อาจจะเห็นภาพที่ใกล้เคียงมากยิ่งขึ้นนะครับ  

เป็นอย่างไรกันบ้างครับ สำหรับข้อมูลเปรียบเทียบ สมาร์ทโฟนรุ่นใหม่ล่าสุดจาก Samsung อย่าง Samsung Galaxy S4 กับ สมาร์ทโฟน 5 รุ่นเด่น ที่ทีมงานนำมาให้ชมกันในวันนี้ ซึ่งจากตารางที่นำมาเปรียบเทียบกันนั้น เป็นข้อมูลหลักๆในเบื้องต้น เท่านั้นนะครับ เพราะจริงๆแล้ว แต่ละรุ่นนั้นก็จะมีฟีเจอร์ที่โดดเด่นแตกต่างกันออกไป มีจุดเด่นจุดด้อยที่แตกต่างกันออกไป สุดท้ายนี้ ทีมงานหวังว่า ข้อมูลข้างต้น จะเป็นประโยชน์สำหรับท่านผู้อ่านบ้าง ไม่มากก็น้อยครับ ..