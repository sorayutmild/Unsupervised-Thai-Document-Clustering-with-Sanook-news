กลายเป็นที่สนใจของแฟนวอลเลย์บอลและแฟนกีฬาไทย เมื่อแฮชแท็ก #SupportNootsara13 กระหึ่มว่อนโลกโซเชียล รวมไปถึงการโพสต์และคอมเมนต์ตอบแบบมีนัยยะของทัพลูกยางสาวไทยที่สร้างความสงสัยให้แฟนคลับมากกว่าเดิมโดยเรื่องนี้จุดเริ่มต้นเกิดขึ้นเมื่อ "ซาร่า-นุศรา ต้อมคำ" มือเซตซูเปอร์สตาร์ทีมชาติไทย ได้อันฟอลโลวอินสตาแกรม "คิม ยอน-คยอง" กัปตันทีมชาติเกาหลีใต้ ที่ในวงการทราบกันดีว่าทีมวอลเลย์บอลหญิงของทั้งสองชาติมีความสัมพันธ์แน่นแฟ้นกันสุดๆ

จากนั้นไม่นาน แฟนคลับช่างสังเกตก็ได้พบว่า "แก๊ง 6 เซียนลูกยางไทย" ที่เหลืออีก 5 คน ได้แก่ "กิ๊ฟ-วิลาวัณย์ อภิญญาพงศ์", "หน่อง-ปลื้มจิตร์ ถินขาว", "ปู-มลิกา กันทอง", "อร-อรอุมา สิทธิรักษ์" และ "นา-วรรณา บัวแก้ว" ต่างก็ได้ทยอยอันฟอลโลวกัปตันคิมกันถ้วนหน้าเท่านั้นยังไม่พอ บรรดาน้องๆในรั้วทีมชาติอย่าง "แนน-ทัดดาว นึกแจ้ง", "แป้น-ปิยะนุช แป้นน้อย", "ชมพู่-พรพรรณ เกิดปราชญ์" และ "บุ๋มบิ๋ม-ชัชชุอร โมกศรี" ก็พากันอันฟอลโลวด้วยเช่นกัน ซึ่ง 2 รายหลังได้อันฟอลโลว "ลี ดา-ยอง" มือเซตสาวสวยหนึ่งในฝาแฝดตระกูลลีของลูกยางสาวแดนโสมอีกด้วย (ล่าสุด ลี ดา-ยอง ปิดอินสตาแกรม davely____s ของตัวเองไปเรียบร้อย)
ส่วนความเคลื่อนไหวและการตอบคอมเมนต์กันในอินสตาแกรมของทีมตบสาวไทยก็น่าสนใจไม่แพ้กัน เช่น อรอุมาที่โพสต์พร้อมแท็กนุศราด้วยข้อความว่า "ถ้าเขาใจร้ายกับเรา เราก็ไม่ต้องใจดีกับเขา ok #onuma #SupportNootsara13" โดยนุศราเองก็ได้มาคอมเมนต์ตอบกลับด้วยว่า "ตอนแข่งตบไม่ยั้งเลยนะ" เป็นต้น
เมื่อไปส่องอินสตาแกรมของนุศรา ยังพบอีกว่ามือเซตขวัญใจแฟนลูกยางไทย ได้ลงข้อความ "I'm single and ready to mingle" หรือแปลเป็นไทยว่า ตอนนี้ฉันโสดแล้ว พร้อมเปิดรับสิ่งใหม่ๆ รวมไปถึงไอจีสตอรี่ที่ลงข้อความว่า "มาขอความเป็นเพื่อน แต่ตอนนี้แม้แต่มิตรภาพก็คงให้ไม่ได้ Bye"

คิม ยอน-คยอง กับ ลี ดา-ยอง
ซึ่งด้วยเรื่องราวทั้งหมดที่เกิดขึ้น ทำให้แฮชแท็ก #SupportNootsara13 กระแสหนักขึ้น จนทำให้แฟนกีฬาพากันปะติดปะต่อเรื่องว่าอาจเป็นความสัมพันธ์สามเส้าระหว่าง นุศรา ต้อมคำ, คิม ยอน-คยอง และ ลี ดา-ยอง หรืออาจจะเป็นการผิดใจกันเรื่องอื่นของทีมวอลเลย์บอลหญิงไทยกับเกาหลีใต้ก็เป็นได้