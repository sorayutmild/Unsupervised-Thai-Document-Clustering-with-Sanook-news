(20 ม.ค.) ป๊อปปี้ วิทวัส อายุ 32 ปี น้องชายของพระเอกชื่อดัง ปอ ทฤษฎี สหวงษ์ ได้ให้สัมภาษณ์กับสื่อมวลชน ระหว่างพิธีสวดพระอภิธรรมศพ ที่ วัดกลางพระอารามหลวง อ.เมือง จ.บุรีรัมย์
"เห็นพลังรักของประชาชนที่มาร่วมงานของพี่ปอในวันนี้ ก็รู้สึกประทับใจและขอขอบคุณทุกคนที่เดินทางมา และส่งกำลังใจให้กับพี่ปอและครอบครัวของเรา ความดีของพี่ปอส่งผลให้ทุกคนรักเขาเยอะมาก
และผมก็พร้อมที่จะช่วยงานของพี่ชายผมอย่างเต็มที่ กับทางครอบครัวก็จะช่วยกันดูแลครอบครัวของพี่ปอ พี่โบว์ และน้องมะลิ เขาก็คือครอบครัวสหวงษ์เราก็จะดูแลกันต่อไปอย่างเต็มที่ พวกเราได้บอกกับพี่โบว์ว่าไม่ต้องเป็นห่วงอะไร ยังไงเราก็ต้องดูแลกันเพราะเราเป็นครอบครัวเดียวกัน ไม่ทิ้งกันอยู่แล้ว
เกี่ยวกับวันที่ 23 มกราคม ซึ่งเป็นวันคล้ายวันเกิดครบรอบอายุ 36 ปี ของพี่ปอจะมีอะไรเป็นพิเศษหรือเปล่านั้นผมยังไม่รู้เพราะทางครอบครัวยังไม่ได้คิดอะไรกันไว้ ถ้ามีก็อาจจะมีการทำบุญ
สำหรับเรื่องที่ผ่านมาอะไรที่พี่ปอยังห่วงหรือเปล่า ผมคิดว่าก็น่าจะเป็นเรื่องครอบครัว เขาคงต้องเป็นห่วงพี่โบว์กับน้องมะลิ และคุณพ่อคุณแม่ ตัวผมเองก็จะรับหน้าที่ดูแลพ่อแม่ พี่โบว์ รวมถึงน้องมะลิแทนพี่ปอเอง
ส่วนเรื่องการแชร์ภาพของพี่ปอออกไปในโซเชียลฯ เราอยากจะขอร้องว่าอย่าแชร์ภาพที่ติดพี่ปอออกไป เพราะว่าทางพี่โบว์และครอบครัวเราเมื่อเห็นมันก็จะสะเทือนใจ เวลาพี่โบว์เห็นเขาก็จะร้องไห้ เพราะเขาก็ยังห่วงพี่ปอ และมันก็ไม่ใช่ภาพที่สวยงามสักเท่าไหร่ครับ"