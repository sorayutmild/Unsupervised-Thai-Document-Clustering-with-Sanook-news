(1 เม.ย.) ผู้สื่อข่าวรายงานว่า เมื่อเวลาประมาณ 12.45 น. ที่ผ่านมา พานทองแท้ ชินวัตร บุตรชายของ พ.ต.ท.ทักษิณ ชินวัตร ได้โพสต์ข้อความลงเฟซบุ๊กส่วนตัว Oak Panthongtae Shinawatra โดยระบุว่า ขณะนี้พ่อของตนเองได้เดินทางกลับมาแล้ว ซึ่งเป็นการล้อเล่นตามกระแส April Fool's Day หรือ วันโกหกสากล
ข่าวด่วน!! "ทักษิณ" กลับเมืองไทยเรียบร้อยแล้วครับพี่น้อง!!
ตั้งแต่เที่ยงคืนที่ผ่านมา หากใครได้ดูพวกเวปสลิ่มทั้งหลาย จะเห็นว่าพร้อมใจปล่อยข่าวกันวุ่นวายว่า คุณพ่อผมรถคว่ำตายที่ดูไบ ถ้าจะเล่นแรงกันแบบนี้ คุณพ่อผมก็ "จะไม่ทน" อีกต่อไปแล้วครับ !!!
คราวที่เเล้ว คุณพ่อออกทีวีช่อง 11 นำกล่าวถวายพระพรฯไปทีนึง สลิ่มทำท่าจะอกเเตกตายกันเป็นเเถวๆ อยากปล่อยข่าวกันดีนัก คราวนี้คุณพ่อผมมาโชว์ตัวเป็นๆให้เห็นจะจะ กันไปเลยดีกว่าครับ
คุณพ่อผม ได้บินออกจากดูไบตั้งแต่เช้ามืดวันนี้ เที่ยวบิน EK374 ขณะนี้ลงที่สนามบินสุวรรณภูมิ ก้มลงกราบแผ่นดินไทยเรียบร้อย กำลังจะเดินทางไปเชียงใหม่ครับ
ตาต่อตา-ฟันต่อฟัน แบบนี้ อยากปล่อยข่าวกันดีนัก เล่นไม่รู้จักเล่น คุณพ่อฝากบอกมาว่า ถ้ายังเล่นกันแรงแบบนี้อีก ไปเชียงใหม่คราวนี้ อาจมีเซอไพร์สกลับมติพรรคฯซะเลย ไม่เอาอาแดงลงสมัคร สส.แล้ว เปลี่ยนคนเลยดีกว่า สลิ่มทั้งหลาย หยิบปากกาจดไว้เลยครับ
1 เมษายน 2556 ผู้สมัคร สส. จังหวัดเชียงใหม่ ของพรรคเพื่อไทยชื่อ..."พันตำรวจโท ทักษิณ ชินวัตร" ครับ !!!
อย่างไรก็ตาม ข้อความดังกล่าวมีผู้เข้ามาแสดงความคิดเห็น กดไลค์ และแชร์ต่อกันเป็นจำนวนมาก แม้จะทราบว่าเป็นมุขในวัน April Fool's Day
นอกจากนี้ยังมีรายงานว่า ทวิตเตอร์ชื่อ Thaksin Shinawatra ซึ่งระบุว่าเป็นของ พ.ต.ท.ทักษิณ ได้มีความเคลื่อนไหวอัพเดท หลังจากที่หยุดอัพเดทไปเป็นปี โดยระบุว่าชี้แจงว่า "มีข่าวว่าผมประสพอุบัติเหตุที่ดูไบอาจถึงตาย หลังจากนั้นก็มีคนเสื้อแดงและผู้ที่เป็นห่วงโทรมาอีกมาก ก็เลยขออนุญาตทวีทบอกว่าสบายดี"
