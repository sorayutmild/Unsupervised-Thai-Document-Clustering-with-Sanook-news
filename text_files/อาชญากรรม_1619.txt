จากกรณีผู้ใช้เฟซบุ๊กรายหนึ่งใน จ.สกลนคร ได้โพสต์เรื่องราวสุดหดหู่ใจที่เข้าช่วยเหลือเด็กสาวคนหนึ่ง ที่ถูกพ่อแม่ทุบตีทำร้าย อีกทั้งยังทนถูกข่มขืนกระทำชำเรามานานถึง 5 ปี ทั้งที่แม่รู้เห็นแต่ไม่เคยช่วยเหลือแต่อย่างใด
>> สะเทือนใจ ลูกโดนพ่อขืนใจ-ทำร้ายกว่า 5 ปี แม่รู้เห็นแต่ไม่ช่วย ซ้ำด่าลูกที่แจ้งจับผัว
โดยเรื่องราวดังกล่าวมี คุณพัทธนันท์ ทาเงิน อายุ 38 ปี และ คุณชลิดา วัฒนะ อายุ 37 ปี สองพี่น้องประกอบธุรกิจส่วนตัวในเมืองสกลนคร เป็นผู้อยู่เบื้องหลังให้ความช่วยเหลือและโพสต์ลงโซเชียลมีเดีย
>> เปิดใจพี่น้องจิตอาสา นางฟ้าช่วยเด็กสาวโดนพ่อข่มขืน แม่รู้แต่ไม่เคยช่วย
ล่าสุด ผู้สื่อข่าวรายงานว่า (10 ต.ค.) เมื่อเวลา 11.30 น. สภ.กุดบาก อำเภอกุดบาก จังหวัดสกลนคร พ.ต.อ.สุชัย เชาว์พร้อม ผกก.สภ.กุดบาก เปิดเผยว่า จากการสอบสวน นายวิระ อายุ 39 ปี ผู้ต้องหาไม่ยอมรับว่าได้กระทำการข่มขืนกระทำชำเรา ลูกสาววัย 17 ปีแต่อย่างใด ส่วนเด็กหญิงวัย 15 ปี ลูกสาวคนกลาง ก็ไม่เคยข่มขืนกระทำชำเราแต่ประการใดเช่นกัน
ส่วนมารดาของเด็ก ทางเจ้าหน้าที่เตรียมจะออกหมายเรียกมาสอบสวนเพิ่ม ว่ามีส่วนรู้เห็นหรือบังคับให้ลูกสาวยินยอมหรือไม่ ต้องรอผลการสอบสวนของเจ้าหน้าที่ ซึ่งจะมีการตั้งข้อกล่าวหาเพิ่มเติมหรือไม่นั้นอยู่ที่ผลของการสอบสวนของเจ้าหน้าที่
อย่างไรก็ตาม พนักงานสอบสวนร้อยเวรเจ้าของคดี สภ.กุดบาก ได้แจ้งข้อกล่าวหา แก่บิดาที่ได้ทำการข่มขืนเด็กสาววัย 17 ปี ไว้ก่อน 5 ข้อหา คือ

ข่มขืนกระทำชำเราเด็กอายุไม่เกิน 13 ปีที่เป็นผู้สืบสันดาน โดยเด็กนั้นจะยินยอมก็ตาม
กระทำชำเราเด็กอายุไม่เกิน 15 ปีที่เป็นผู้สืบสันดานโดยเด็กจะยินยอมหรือไม่ก็ตาม
กระทำอนาจารแก่เด็กอายุไม่เกิน 15 ปีที่เป็นผู้สืบสันดานโดยขู่เข็ญด้วยประการใดๆ โดยเด็กอยู่ในภาวะที่ไม่สามารถขัดขืนได้
ข่มขืนกระทำชำเราผู้อื่นที่เป็นผู้สืบสันดานโดยขู่เข็ญด้วยประการใดๆ โดยเด็กอยู่ในภาวะไม่สามารถขัดขืนได้
กระทำอนาจารบุคคลอายุกว่า 15 ปี ที่เป็นผู้สืบสันดานโดยขู่เข็ญด้วยประการใด

ต่อมาเจ้าหน้าที่ ตำรวจชุดสืบสวน สภ.กุดบาก ได้เดินทางไปยังจุดที่เกิดเหตุ ซึ่งเป็นกระท่อมนายกสูงจากพื้นประมาณ 1 เมตรเก่าสภาพทรุดโทรม ห่างไกลชุมชนในป่าลึก เข้าไปจากถนนทางเข้าหมู่บ้าน ประมาณ 3-4 กิโลเมตร ใกล้เชิงเขาเทือกเขาภูพาน
ซึ่งโดยรอบพื้นที่เป็นไร่ปลูกมันสำปะหลัง มีบ้านที่เป็นกระท่อม ปลูกอยู่ไม่ห่างกันมาก 3 หลัง แต่ภายในกระท่อมเกิดเหตุตามอ้างนั้นพบว่าบนกระท่อมมีการนอนรวมกัน ทั้งบ้านประกอบด้วย พ่อ แม่ และลูกสาววัย 17 ปี 14 ปี และ 3 ขวบตามลำดับ ซึ่งพักอาศัยทั้งครอบครัว
มีเพียงแผ่นผ้าใบพลาสติกนำมาปิดกั้นเป็นห้องๆ แยกเป็น 3 ห้อง และมีชานบ้าน รวมถึงสถานที่ประกอบอาหาร ถ้วยจานวางอยู่บนตัวบ้านทั้งหมด สภาพมีเสื้อผ้าและแขวนไว้ตามผนังบ้าน และผ้าห่ม หมอน มุ้งเก่า ฝุ่นคลุ้งภายในที่นอนสกปรกเป็นอย่างมาก
ด้าน นางนาฎวลี อายุ 25 ปี มีศักดิ์เป็นน้องสะใภ้ของผู้ต้องหา มีอยู่บ้านพักเป็นกระท่อมอยู่ติดกัน กล่าวว่า ก่อนหน้านี้ครอบครัวพี่ชายของสามีตน ซึ่งก็คือนายวิระ หลังทราบข่าวแล้ว ตนรู้สึกตกใจมากว่าทำไมถึงกล้าทำ
แต่ก่อนหน้านี้ครอบครัวนี้ ไปทำมาหากินที่จังหวัดนครปฐมไปๆ มา เพราะถ้าไม่ได้ทำไร่ก็จะออกทำงานรับจ้างก่อสร้าง และเพิ่งย้ายกลับมาอยู่ที่บ้านหลังนี้ประมาณ 7-8 เดือน ซึ่งหลานสาววัย 17 ปี ก็ย้ายตามพ่อแม่ไปอยู่ด้วย เนื่องจากกลับมาอยู่กับพ่อแม่ตอนอายุ 12 ขวบ หลังจากที่ยายแท้ๆ คนเลี้ยงดูเสียชีวิตลง
แต่จากพฤติกรรมที่ตนพบเห็น จะพบว่าครอบครัวนี้มีปากเสียงกันบ่อยครั้ง นายวิระจะทำร้ายคนในบ้านตลอด และพบว่าหลายต่อครั้งมีการลวนลามลูกๆ เสมอต่อหน้าญาติพี่น้อง ซึ่งก็มองว่าไม่เหมาะสม
แต่ในส่วนการที่ข่มขืนลูกมานานแค่ไหนอันนี้ตนไม่ทราบ แต่พักหลังพบเห็นพี่สะใภ้ ซึ่งเป็นเมียนายวิระ มีการซื้อยาคุมกำเนิดมาจำนวนหลายแผง ตนก็เคยสอบถามว่าซื้อมาทำไมเยอะแยะ ก่อนได้รับคำตอบว่าแค่ซื้อมาเก็บไว้ ตนไม่ติดใจอะไร เนื่องจากเป็นเรื่องในครอบครัว
ประกอบกับเด็ก ทั้ง 3 ที่เป็นลูกพี่นั้นไม่มีใครเรียนหนังสือ ก็อยู่เล่นกันแถวบ้านตลอด ด้วยความที่บ้านอยู่ในป่าลึก แต่หลังเด็กๆ จะซึมไปบ้าง แต่หลานสาวปกติไม่ค่อยพูดอยู่แล้ว เลยไม่รู้ว่าจริงๆเป็นเช่นไร กระทั่งมาทราบข่าวจากอาที่หลานสาวไปขอความช่วยเหลือ ก็รู้สึกตกใจในเรื่องที่เกิดขึ้น