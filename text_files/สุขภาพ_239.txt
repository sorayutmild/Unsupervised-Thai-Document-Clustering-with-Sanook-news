สาวๆ หรือแม้กระทั่งหนุ่มๆ หลายคนต้องเคยประสบปัญหานี้กันมาบ้างแน่นอน หนังตรงช่วงโคนเล็บลอก ร่อนออกมาจากเล็บ สร้างความลำบากในการใช้ชีวิตอยู่พอสมควร จนบางคนต้องเอาพลาสเตอร์ปิดแผลมาแปะทับ แต่ทราบกันหรือเปล่าคะว่า สาเหตุที่เนื้อส่วนโคนเล็บลอกนั้น เป็นเพราะอะไร แล้วจะมีวิธีแก้ไขอย่างไร มาดูกันค่ะ
 
เล็บ... ตัวบ่งชี้สุขภาพ
เชื่อหรือไม่คะว่า สภาพของเล็บ บ่งบอกถึงสุขภาพของเราได้เหมือนกัน
- เล็บซีด เราอาจขาดอาหารที่มีธาตุเหล็ก หรืออาจเป็นโรคตับ หรือไต
- เล็บเหลือง ร่างกายอาจกำลังขาดวิตามินอี มีปัญหาในระบบน้ำเหลือง หรือทางเดินหายใจ นอกจากนี้สาวๆ ที่ชอบทาเล็บเป็นประจำ อาจมีอาการเล็บเหลืองได้เช่นกัน
- มีจุดสีขาวในเล็บ หลายคนเคยมีอาการนี้ เกิดจากการขาดสารอาหารบางชนิด เช่น สังกะสี ธาตุเหล็ก กรดโฟลิก วิตามินซี หรืออาจเป็นโรคตับ ไข้ไทฟอยด์ หรืออาจได้รับพิษจากโลหะหนัก นอกจากนี้อาจได้รับการกระแทกจนเป็นรอยได้เหมือนกัน
- เล็บลอกเป็นชั้นๆ อาจเกิดจากเล็บไม่แข็งแรง หรือเล็บบางจากกรรมพันธุ์อยู่แล้ว
อย่างไรก็ตาม นอกจากทานอาหารประเภทผักใบเขียวปลา ธัญพืช อาหารทะเล และผลไม้ต่างๆ แล้ว หากอาการของเล็บไม่ได้แย่เกินไป ก็ไม่ใช่เรื่องนี้น่าตกใจอะไรค่ะ
 
แล้วหนังที่โคนเล็บล่ะ?
สาเหตุที่หนังที่โคนเล็บลอก เป็นเพราะผิวบริเวณโคนเล็บแห้งเกินไปนั่นเองค่ะ วิธีแก้ก็ง่ายๆ เพียงหาโลชั่นทามือ (hand cream) หรือน้ำมันที่ดูแลบริเวณเล็บ จมูกเล็บ และโคนเล็บโดยเฉพาะ (cuticle oil) มาทาบ่อยๆ อย่าให้ผิวบริเวณนั้นแห้ง
นอกจากนี้อาจหลีกเลี่ยงสิ่งเหล่านี้

ทาเล็บด้วยน้ำยาทาเล็บ หรือน้ำยาล้างเล็บคุณภาพต่ำ แอลกอฮอล์มากเกินไป จนทำให้ผิวหนังรอบเล็บแห้ง
ใช้ผงซักฟอก น้ำยาล้างจาน น้ำยาล้างห้องน้ำ หรือครีมอาบน้ำที่ไม่ถูกกับผิวหนัง อาจต้องลองเปลี่ยนผลิตภัณฑ์
ใครที่ชอบกัดเล็บ หยุดกัดเล็บด่วนๆ เพราะเป็นสาเหตุของเล็กฉีก เล็บงอกไม่สมบูรณ์ และเล็บเปราะบางได้
พักผ่อนน้อย การพักผ่อนก็สำคัญไม่แพ้อาหารการกิน เพราะฉะนั้นนอกจากทานอาหารที่มีประโยชน์มากๆ แล้ว ยังต้องพักผ่อนให้เพียงพอด้วย

 
เท่านี้เล็บเราก็จะแข็งแรง ไม่ลอก ไม่ฉีก ไม่แตกหักง่าย และเนื้อโคนเล็บเรียบเนียนสุขภาพดีได้แล้วล่ะค่ะ ถึงแม้ว่าเล็บจะเป็นเพียงอวัยวะเล็กๆ ที่ดูไม่สำคัญ แต่สามารถบ่งบอกถึงบุคลิกภาพของเราได้เป็นอย่างดี เพราะเราต้องใช้มือในการทำกิจกรรมต่างๆ มากมาย เพราะฉะนั้นอย่าลืมดูแลเล็บ และผิวหนังรอบเล็บให้ดีนะคะ