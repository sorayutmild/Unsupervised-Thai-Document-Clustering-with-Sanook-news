     นายสมทรัพย์ ทองรื่น หรือแมว ถูกตำรว สน.อุดมสุข จับกุมได้พร้อมสมาชิกรวม 6 คน พร้อมของกลางกว่า 10 รายการ อาทิ อาวุธปืน ยาบ้า รถยนต์ อุปกรณ์เครื่องมือช่าง หลังร่วมก่อเหตุลักรถกระบะวีโก้ ในพื้นที่สถานีตำรวจนครบาลอุดมสุข เมื่อวันที่ 18 กุมภาพันธ์ โดยคนร้ายจะแบ่งหน้าที่กันทำ ทั้งการสะกดรอย ดูลาดเลา และลงมือก่อเหตุ โดยอุปกรณ์ที่เตรียมมา รวมถึงการดัดแปลงให้เหมาะสมกับการก่อเหตุ ส่วนรถที่โจรกรรมได้จะส่งต่อให้นายทุนคันละ 2 แสนถึง 3 แสนบาท

     ผู้ต้องหารับสารภาพ ก่อเหตุมาแล้วอย่างน้อย 6 ครั้ง ได้รถมาอย่างน้อย 23 คัน หากใช้เหล็กแทงไม่ออก จะใช้สว่านเจาะ พร้อมยอมรับว่า หากรถยนต์คันใดล็อคเกียร์ ล็อคล้อ และติดจีพีเอส จะไม่สามารถขโมยได้ ส่วนคันใดล็อกเพียงพวงมาลัย และเบรก ยืนยันสามารถถอดได้ นอกจากนี้ผู้ต้องหายังยอมรับด้วยว่าจากนี้จะไม่ก่อเหตุลักรถอีกต่อไป
     ด้านพลตำรวจโทศานิตย์ มหถาวร รักษาราชการแทนผู้บัญชาการตำรวจนครบาล กล่าวว่า ยังมีสมาชิก 1 คน ที่ยังหลบหนีคือนายแฟร้งค์ เจ้าหน้าที่กำลังเร่งติดตาม ส่วนนายแมวติดคุกมาแล้ว 2 ครั้ง สมาชิกส่วนใหญ่เป็นคนในครอบครัว ได้รับการถ่ายทอดวิชามาจากนายแมว ทุกคนมีหมายจับติดตัว ส่วนใหญ่ข้อหา ร่วมกันลักทรัพย์ผู้อื่นในเวลากลางคืน รับของโจร และเป็นแก๊งโจรกรรมอันดับ 3 ของประเทศ เนื่องจากมีประวัติโชกโชนในหลายพื้นที่ ลอยนวลมานานกว่า 17 ปี และเป็นการจัดอันดับโดยเจ้าหน้าที่
     สำหรับรถเป้าหมายที่แก๊งนี้ถนัดจะเป็นรถกระบะวีโก้ และฟอร์จูนเนอร์ เนื่องจากนายแมวเป็นช่างเคาะพ่นสี จึงเข้าใจโครงสร้างของตัวรถเป็นอย่างดี
 





 
 