เบสท์ คำสิงห์ ลูกสาวของนายสมรักษ์ คำสิงห์ มีรายได้จากการเป็นยูทูบเบอร์ และเจ้าของช่อง Kamsing Family ที่ไม่ธรรมดา
สาวสวยมากความสามารถ แถมเป็นลูกรักของนักมวยชื่อดัง เอ่ยมาถึงขั้นนี้เป็นใครไปไม่ได้นอกจาก เบสต์ รักษ์วนีย์ หรือ เบสท์ คำสิงห์ สาวนักครีเอตคอนเทนต์ลง YouTube ช่อง Kamsing Family ที่ตอนนี้มียอดผู้ติดตามแล้วมากกว่า 4 ล้านคนเลยทีเดียว โดยเฉพาะคลิปวิดีโอพระเอกซุปตาร์ ตงตง-กฤษกร กนกธ อยู่ด้วย ดันยอดวิวทะลุหลักล้านมาแล้วหลายคลิป เพิ่มความฟินจิกหมอนให้กับแฟนๆ ที่คอยติดตามให้กำลังใจทั้งคู่เสมอ อยากรู้มั้ยเป็นนักครีเอตคอนเทนต์ และเจ้าของช่อง Kamsing Family ใน YouTube เธอมีรายได้จากการเป็นยูทูบเบอร์? เรามีข้อมูลดีๆ เพื่อที่จะคำนวณและคาดการณ์รายได้ของเธอมาฝากกัน

สมรักษ์ คำสิงห์ ยศ "นาวาตรี" เทียบอัตราเงินเดือนทหารแล้วบอกเลย "ไม่ได้โม้"
รายได้ ยศเรือเอก "สมรักษ์ คำสิงห์" จะช่วยล้างหนี้ได้ปีละเท่าไหร่?


Sanook Money ได้นำ URL ช่อง Kamsing Family ของ "เบสท์ คำสิงห์" และครอบครัวของเธอที่มีจำนวนผู้ติดตามมากถึง 4.29 ล้านคน มาคำนวณในระบบของเว็บไซต์ influencermarketinghub ซึ่งเป็น Agency ที่จะช่วยประเมินจำนวนผู้ติดตาม ยอดวิว ก่อนจะเทียบเคียงออกมาเป็นตัวเม็ดเงิน แต่ก็ต้องบอกว่า รายได้ยูทูปเบอร์ไม่ได้วัดที่ยอดวิว หรือผู้ติดตามอย่างเดียว เพราะต้องดูด้วยว่าผู้ชมได้รับชมโฆษณาสั้น 30 วินาที คั่นในเนื้อวิดีโอด้วยหรือเปล่า หรือกด Skip โฆษณาเหล่านั้นไป ซึ่งการกด Skip โฆษณาของผู้ชมก็ถือเป็นการตัดโอกาสการได้รับเงินเพิ่มของเหล่ายูทูปเบอร์ด้วย

เอาล่ะ! ทีนี้เรามาดูตัวระบบคำนวณยอดวิวของช่อง Kamsing Family กัน จากการตรวจสอบเบื้องต้นพบว่า ปัจจุบันช่อง Kamsing Family มีผู้ติดตาม 4.29 ล้านคน มียอดเข้าชมวิดีโอรวมทั้งสิ้น 768 ล้านวิว ส่วนรายได้รวมคาดการณ์อยู่ที่ 2 ล้านดอลลาร์สหรัฐ และรายได้เฉลี่ยต่อคลิปวิดีโออยู่ที่ 2,812 ดอลลาร์สหรัฐ
หากคิดเป็นเงินไทยจึงสันนิษฐานได้ว่าช่อง Kamsing Family มีรายได้รวมอยู่ที่ราว 62,000,000 บาท ส่วนรายได้เฉลี่ยต่อคลิปอยู่ที่ 87,538 บาท


และถ้าหลายคนยังจำกันได้มีอยู่คลิปหนึ่งที่ "ตงตง" ได้เซอร์ไพรส์วันเกิดเบสท์เมื่อช่วงปลายเดือน พ.ค. ที่ผ่านมา จนล่าสุดคลิปดังกล่าวมีคนดูมากกว่า 1.4 ล้านคนแล้ว และเมื่อ Sanook Money ได้ลองนำคลิป "ตงตงเซอร์ไพรส์วันเกิดเบสท์" มาคำนวณในระบบ พบว่าคลิปวิดีโอนั้น สร้างรายได้มากถึง 2,711 ดอลลาร์สหรัฐ คิดเป็นเงินไทยอยู่ที่ 84,393 บาทเลยทีเดียว
อย่างไรก็ตาม นี่เป็นการคำนวณเพื่อเทียบเคียงและคาดการณ์รายได้ยูทูปเบอร์เท่านั้น เพราะในความเป็นจริงแล้ว ยูทูปเบอร์ก็จะมีรายได้จากการรีวิวสินค้าให้กับบริษัทเอกชน รวมถึงผู้ประกอบการหน้าใหม่ที่เพิ่งจะเข้ามาทำตลาดในยุคนี้ด้วยเช่นกัน