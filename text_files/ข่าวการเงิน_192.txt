ประสามนุษย์เงินเดือน ในอารมณ์นับถอยหลังเข้าสู่โหมดส่งท้ายปีเก่าต้อนรับปีใหม่ นอกเหนือจะคิดถึงบรรยากาศสนุกสนานแห่งการเฉลิมฉลอง ความคาดหวังอีกเรื่องคงหนีไม่พ้น "โบนัส" ประจำปี
ใครที่อยู่องค์กรขนาดใหญ่ มีตัวเลขผลประกอบการสวยหรูตลอดช่วงปีที่ผ่านมา อัตราโบนัสก็มักจ่ายสูงเป็นกอบเป็นกำตามไปด้วย กลายเป็นที่อิจฉาตาร้อนของเพื่อนฝูง
บริษัทที่ปรึกษาเฮย์กรุ๊ป ได้สำรวจการจ่ายโบนัสขององค์กรชั้นนำในประเทศไทย จะมีการจ่ายโบนัสประจำปี 2555 ในอัตราเฉลี่ย 2.8 เดือน โดยกลุ่มธุรกิจที่คาดว่าจะจ่ายโบนัสสูงสุด 3 อันดับแรก ประกอบด้วย กลุ่มอุตสาหกรรมหนัก กลุ่มสาธารณูปโภค และกลุ่มปิโตรเคมี ซึ่งคาดว่าจะจ่ายโบนัส 3.75, 3.53, 3.04 เดือน ตามลำดับ
เมื่อสำรวจแยกเป็นรายกลุ่มและรายบริษัทที่มีการจ่ายโบนัสต้องนับว่ากลุ่มอุตสาหกรรมยานยนต์เป็นแชมป์เถ้าแก่ใจกว้าง เพราะการจองซื้อที่อั้นมาจากช่วงปลายปีก่อนจากมหาอุทกภัย บวกกับโครงการรถคันแรกของรัฐบาล ยอดจำหน่ายรถยนต์ในปีนี้จึงขายดีเป็นเทน้ำเทท่า
โตโยต้า จะอัดโบนัสให้พนักงานถึง 8.5 เดือน มิตซูบิชิ 7 เดือน บวกเงินเพิ่ม 3 หมื่นบาท ยามาฮ่า 5 เดือน ฮอนด้า 6 เดือนบวกเงินเพิ่ม นิสสัน ฟอร์ด มาสด้า จ่าย 4 เดือน ผู้ผลิตชิ้นส่วน 4 เดือนบวกเงินพิเศษ
อุตสาหกรรมอาหาร เครื่องดื่ม สินค้าอุปโภคบริโภคและค้าปลีก เครือสหพัฒนพิบูลจ่าย 5 เดือน โออิชิ กรุ๊ป 2 เดือน เซ็นทรัลพัฒนา 3.5 เดือน ซีพีเอฟ 2 เดือน (จ่ายเท่ากันทุกปี)
กลุ่มรับเหมาก่อสร้าง บริษัท ซิโนไทย จ่ายก้อนใหญ่ 10-12 เดือน อิตาเลียนไทย ดีเวลล๊อปเมนต์ เฉลี่ย 1 เดือน บริษัทพรีบิลท์ 4-6 เดือน บริษัท ช.การช่าง 3 เดือน บริษัทยูนิค เอ็นจิเนียริ่ง แอนด์ คอนสตรัคชั่น 1 เดือน
กลุ่มอสังหาริมทรัพย์ แอล.พี.เอ็น.ดีเวลลอปเมนท์ จะจ่ายโบนัสพนักงาน 6-12 เดือน ศุภาลัยปกติแบ่งจ่ายโบนัส 2 ครั้ง คือสิ้นปีและเดือนมีนาคมทุกปี ซึ่งในสิ้นปีนี้จะจ่ายราว 1-2 เดือน พร็อพเพอร์ตี้ เพอร์เฟค จ่ายโบนัสเดือนกุมภาพันธ์ปีหน้า เฉลี่ย 2-4 เดือน เสนาดีเวลลอปเม้นท์ เฉลี่ย 4 เดือน
อุตสาหกรรมการสื่อสารและโทรคมนาคม พีเอสไอ โฮลดิ้ง จ่ายให้ 3-5 เดือน เอไอเอส 4 เดือน กสท 4 เดือน ดีแทค 1 เดือน ทีโอที 1 เดือน
กลุ่มสื่อหนังสือพิมพ์ ไทยรัฐ 4 เดือน เดลินิวส์ จ่าย 3-4 เดือน เครือมติชน 2 เดือน กรุงเทพธุรกิจ 1-2 เดือน ฐานเศรษฐกิจ 1 เดือน โพสต์ทูเดย์ 0.5 เดือน
กลุ่มบริษัทหลักทรัพย์ ค่าเฉลี่ยการจ่ายโบนัสอยู่ที่ 2-3 เดือน ปรับเงินเดือน 5-10% ดีบีเอส วิคเคอร์ส (ประเทศไทย) 2-3 เดือน ฟิลลิป 2 เดือน เมย์แบงก์กิมเอ็ง ขึ้นเงินเดือน 5-10% บลจ.กรุงศรีขึ้นเงินเดือนไม่น้อยกว่า 5%
กลุ่มคมนาคมขนส่ง บริษัท ท่าอากาศยานไทย จำกัด (มหาชน) หรือ ทอท. จ่าย 7.5 เดือน การทางพิเศษแห่งประเทศไทย 5 เดือน วิทยุการบินแห่งประเทศไทย 4 เดือน บ.ข.ส. 1 เดือน
เมื่อลงไปสำรวจพนักงานที่จะได้รับของขวัญปีใหม่ก้อนโต ทอท.ที่จ่ายถึง 7.5 เดือน ถือเป็นหน่วยงานที่ให้โบนัสมากที่สุดในบรรดาหน่วยงานรัฐวิสาหกิจ ทราบว่าหลายคนวางแผนใช้โบนัสแตกต่างกัน บางคนจะขอเก็บเงินไว้อุ่นใจก่อน บางคนเตรียมไปซื้อของที่หมายตาไว้นานแล้ว แต่ที่ผ่านมากระเป๋าสตางค์ยังไม่พร้อม เช่น กระเป๋าถือเก๋ๆ เป็นต้น แต่บางส่วนจะนำเงินส่วนหนึ่งไปให้แม่ เพราะที่ผ่านมาจะไม่ค่อยได้ให้ บางคนนำไปสะสางหนี้สินที่ติดค้างอยู่
สำหรับพนักงานการทางพิเศษแห่งประเทศไทย (กทพ.) แว่วมาว่าจะได้โบนัสถึง 5 เดือน บางคนเตรียมแผนการใช้เงินไว้แล้ว โบนัสครั้งนี้จะนำไปสมทบทุนเพื่อสู่ขอแฟนแต่งงาน บ้างก็ขอเก็บไว้ก่อน เผื่อปีหน้าเจอปัญหาน้ำท่วมอีกจะได้มีเงินไว้ใช้จ่ายฉุกเฉิน
ส่วนพนักงานบริษัท ขนส่ง จำกัด ยังไม่รู้ว่าจะได้หรือไม่ แต่ปกติจะได้เพียง 1 เดือน พนักงานส่วนใหญ่บอกว่า เอาไปใช้หนี้สินก็หมดแล้ว
"วิโรจน์ เจริญตรา" กรรมการผู้จัดการ บริษัท พรีบิลท์ จำกัด (มหาชน) กล่าวว่า อัตราการจ่ายโบนัสปีนี้อาจจะอยู่ที่ 4-6 เดือน ส่วนตัวแล้วเงินโบนัสหรือเงินเดือนก็เหมือนกันเพราะจะมีการนำเงินส่วนหนึ่งไปออมและซื้อกองทุนทั้งหมด ส่วนพนักงานเชื่อว่าแต่ละคนมีเป้าหมายของตัวเอง เพราะเมื่อทราบว่าบริษัทมีโบนัสให้ก็จะมีการวางแผนการใช้จ่ายเงินไว้ล่วงหน้า เช่น จ่ายหนี้บ้าน หนี้รถ เก็บออม ลงทุนในหุ้นรวมถึงให้บิดามารดาด้วย
พนักงานบริษัท ศุภาลัย จำกัด (มหาชน) กล่าวว่า คาดว่าโบนัสที่จะได้รับในปีนี้จะไม่น้อยกว่าปี 2554 ที่มีการจ่ายประมาณ 3-9 เดือน โดยปกติศุภาลัยจะจ่ายโบนัสประมาณเดือนมีนาคมทุกๆ ปี โดยเงินที่ได้นั้นจะให้บิดามารดาประมาณ 1 ใน 3 และที่เหลือจะเก็บออม
ขณะที่พนักงานฝ่ายซัพพอร์ต บริษัท พฤกษา เรียลเอสเตท จำกัด (มหาชน) ที่ขึ้นชื่อว่า นายทองมา วิจิตรพงศ์พันธุ์ กรรมการผู้จัดการ เป็นเศรษฐีหุ้นอันดับ 1 ของเมืองไทยนั้น มีการระบุว่าพฤกษาจะจ่ายโบนัสปีละ 2 ครั้ง คืองวดครึ่งปีและปลายปี โดยงวดครึ่งปีแรกจ่ายแล้วประมาณ 2.5 เดือน ส่วนครึ่งปีหลัง นายทองมาจะประกาศอีกครั้งในงานเลี้ยงปีใหม่พนักงานซึ่งแต่ละฝ่ายจะได้ไม่เท่ากัน ขึ้นกับศักยภาพการทำงานของแต่ละฝ่ายเช่น ฝ่ายขายจะได้มากกว่าส่วนอื่น เพราะเป็นส่วนทำรายได้เข้าบริษัท
"ธนรรถ เนียวกุล" ตำแหน่งผู้เชี่ยวชาญด้านสื่อมวลชนสัมพันธ์ บริษัท มีเดีย รีเลชัน สเปเชียลลิสต์ จำกัด ทำธุรกิจด้านการสื่อสารประชาสัมพันธ์แบบครบวงจร กล่าวว่า บริษัทให้โบนัส 1.5 เดือน นอกจากนี้บริษัทยังมีงบพาพนักงานไปเที่ยวต่างประเทศเพื่อพักผ่อนประจำปี
"ผมปกติเมื่อได้โบนัสจะวางแผนใช้ออกเป็น 3 ส่วนครับ คือ เก็บไว้ใช้อนาคตเพื่อซื้อรถกับบ้าน ซื้อหรือเที่ยวเพื่อเป็นของขวัญให้ตัวเอง และนำไปบริจาคประมาณ 10% ให้กับมูลนิธิเพื่อนักเรียนที่ขาดแคลน"
บริษัทในกลุ่มผู้ผลิตสินค้าในกลุ่มอุปโภคบริโภค หรือของกินของใช้ ในบริษัทผู้ผลิตชั้นนำ อย่างบริษัทยูนิลีเวอร์ ไทย เทรดดิ้ง การจ่ายโบนัสพนักงานถือเป็นความลับและแต่ละหน่วยงาน แต่ละแผนก เช่น มาร์เก็ตติ้ง ซัพพอร์ต ฟังก์ชั่นจะได้รับโบนัสไม่เท่ากัน
บริษัท ไทยเพรซิเดนท์ฟูดส์ จำกัด (มหาชน) ผู้ผลิตบะหมี่กึ่งสำเร็จรูปตรา "มาม่า" ผู้นำในตลาดบะหมี่กึ่งสำเร็จรูปโดยเฉลี่ยจะจ่ายบัสอยู่ที่่ 4-5 เท่าของเงินเดือน
"พิพัฒ พะเนียงเวทย์" ประธานเจ้าหน้าที่บริหาร บริษัท ไทยเพรซิเดนท์ฟูดส์ จำกัด (มหาชน) ระบุว่า การจ่ายโบนัสให้พนักงานของบริษัทจะแบ่งจ่ายออกเป็น 2 ช่วงคือปลายปีและช่วงเทศกาลตรุษจีน เพื่อให้เป็นเงินไว้ใช้จ่ายเฉลิมฉลองในสองเทศกาลสำคัญและส่วนใหญ่พนักงานจะนำเงินโบนัสที่ได้สำหรับการเก็บออมและใช้จ่ายส่วนตัว และการจ่ายโบนัสของบริษัทเฉลี่ยทุกปีจะอยู่ในระดับนี้มาตลอด
เป็นเทศกาลของการรับรางวัล และจับจ่ายเงินรางวัล หลังจากทำงานหนักมาทั้งปี