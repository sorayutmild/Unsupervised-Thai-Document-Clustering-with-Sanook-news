กระแสความร้อนแรงของสภาไทยยังคงร้อนระอุคุกรุ่นแบบควันยังไม่จางหาย จากวลีเด็ด น.ส.ขัตติยา สวัสดิผล ส.ส.พรรคเพื่อไทย ระบุว่า ข้องใจที่มีเสียงกรีดร้องจนไม่คิดว่าเป็นรัฐสภา แต่คิดว่าอยู่ในสวนสัตว์ดุสิตเพราะมีเสียง "ชะนีร้องโหยหวน"
สภาอันทรงเกียรติกลายเป็นสวนสัตว์ตั้งแต่เมื่อไหร่ ?? แล้วชะนีมาจากไหนถึงได้เข้ามาร้องอยู่ในนี้ กลายเป็นวลีเด็ดเด่นดังถึงต้องประท้วงกันเลยทีเดียว
ในวรรณดคีไทยได้เล่าเรื่องราวเกี่ยวกับต้นกำเนิดของ ชะนี ไว้ว่า เกิดจาก นางโมราในตอนหนึ่งของจันทโครพ
หลังจากเจ้าชายจันทโครพ ได้สำเร็จวิชา พระอาจารย์ฤาษี จึงได้มอบผอบทองให้โดยกำชับไว้ว่าอย่าเปิดผอบระหว่างทาง แต่จันทโครพห้ามความอยากรู้อยากเห็นไม่ได้ จึงเปิดผอบออกมาเห็นนางโมราก็ตกหลุมรักและได้นางเป็นชายาที่กลางป่านั่นเอง แต่ขณะที่ทั้งคู่จะกลับไปที่เมืองก็ได้พบกับโจรป่าซึ่งตกหลุมรักนางโมราตั้งแต่แรกเห็นจึงได้เข้าไปต่อสู้เพื่อแย่งนางโมรามาเป็นเมียให้ได้ ครั้นสู้กันเกิดพระขรรค์หลุดมือ จันทโครพตะโกนให้นางส่งพระขรรค์ให้ นางกลับส่งให้โจรจนฆ่าจันทโครพตายส่วนโจร เกิดไม่แน่ใจ กลัวถูกทรยศ จึงแอบหนีนางไป ทำให้นางต้องระหกระเหินหิวโหยอยู่ในป่า พระอินทร์จึงแปลงเป็นเหยี่ยวคาบชิ้นเนื้อมาลองใจ ว่าให้ชิ้นเนื้อแล้วนางต้องมาเป็นภรรยา นางโมราก็ไม่แสดงอาการขัดข้อง พระอินทร์เห็นเช่นนั้น จึงโกรธว่าเป็นหญิงมักมากในกามคุณ ไม่เลือกว่าโจรหรือสัตว์ แล้วสาปนางโมราให้กลายเป็นชะนีส่งเสียงร้องโหยหวนว่า "ผัววว...." นางโมราจึงเป็นอีกนางหนึ่งที่ถูกสังคมตราหน้าว่าเป็นหญิงไม่ดี เป็นคนหลายใจ และที่ว่าชะนีร้องหาผัวก็มาจากเรื่องนี้นี่เอง
ซึ่งตรงกับพฤติกรรมที่อธิบายได้ทาง "วิทยาศาสตร์" ว่า "ชะนี (ร้องโหยหวน)"  จะร้องเรียกเพื่อหาคู่ และบอกถึงอาณาเขตที่ครอบครอง 
ชะนี จัดอยู่ในไฟลัมสัตว์มีแกนสันหลัง ชั้นสัตว์เลี้ยงลูกด้วยนม อันดับวานร เป็นลิงไม่มีหาง ซึ่งชะนีถูกจัดให้อยู่ในวงศ์ Hylobatidae และถูกจัดให้มีความใกล้เคียงกับมนุษย์แต่น้อยกว่าลิง การดำรงชีวิตหากินอยู่บนต้นไม้มากกว่าพื้นดิน ส่วนใหญ่จะอาศัยอยู่ในป่าดิบชื้นที่อุดมสมบูรณ์ โดยอยู่กันแบบครอบครัวที่มีผัวเดียวเมียเดียวไปตลอดชีวิต
ปัจจุบันเราได้ยินได้ฟังคำนี้มามากมายซึ่งความหมายจะเป็นแบบไหนในทิศทางใด คงขึ้นอยู่กับผู้ใช้มากกว่าว่ามีเจตนาแบบไหน ครั้นในหมู่กะเทยเรียกผู้หญิงว่า ชะนี ก็คงไม่แปลก
แต่ที่น่าตกใจคือเสียงกรีดร้องในสภาดังเป็นระยะ ระยะ จนทำให้ท่าน ส.ส.หญิงถึงลุกขึ้นพูดในสภาว่า "เสียง ชะนีโหยหวน"  งานนี้จะมีความหมายว่าหาผัว น่ารำคาญ กรีดร้องเสียงดัง ก็คงต้องแล้วแต่วิจารณญาณของแต่ละบุคคลแล้วล่ะคร้าบ..