     แป้ง-นวลพรรณ ล่ำซำ      รถคันโปรดไม่มี มีเเต่ คนขับคนโปรด
     คอลัมน์ รถคันโปรดโดย พี่โชค

     ชั่วโมงนี้พูดว่า "สวย รวย เก่ง" หนีไม่พ้นเธอคนนี้ครับ
     แป้ง-นวลพรรณ ล่ำซำ หรือ มาดามแป้ง กรรมการผู้จัดการ บริษัท เมืองไทยประกันภัย จำกัด เเละผู้นำเข้าสินค้าแฟชั่นแบรนด์เนมหลายต่อหลายแบรนด์
     ไม่ว่าจะเป็น แอร์เมส (Hermes), เอ็มโพริโอ อาร์มานี (Emporio Armani), ทอดส์ (Tod′s), โคลเอ้ (Chole), และบลูมารีน (Blumarine)
     นอกจากนั้น ยังมีฐานะเป็น ประธานสโมสรฟุตบอลการท่าเรือ เอฟซี เเละผู้จัดการทีมฟุตบอลหญิงทีมชาติไทยชุดสู้ศึกฟุตบอลโลก 2015 ที่ประเทศเเคนาดา
     ล่าสุด ยังได้รับเลือกให้ดำรงตำเเหน่งกงสุลกิตติมศักดิ์สาธารณรัฐลิทัวเนีย ณ กรุงเทพมหานคร อีกด้วย
     ..เรียกว่าตำเเหน่งเยอะเหลือเกิน..
 

     วันก่อนได้โอกาสสบสายตาพูดคุยกับเจ้าของฉายา "สวยประหาร" เขินเเบบไม่มีเหตุผลเลยครับ
     ก่อนได้ความเรื่องรถยนต์ว่า
     "ตอนนี้รถยนต์ที่ใช้ประจำมีเบนท์ลีย์(Bentley) กับรถตู้ โฟล์กสวาเกน (VOLKSWAGEN) นี่เเหละค่า 
     เเต่ชอบโฟล์กมากนะ เพราะกว้างสะดวกสบาย ยืดขาได้เต็มที่ ที่สำคัญไปไหนมาไหนกันได้หลายคน" ถามถึงเรื่องราวประทับใจเกี่ยวกับตัวรถ มาดามแป้ง บอกคิดไม่ออก
     เพราะความประทับใจถูกเทไปให้กับ "คนขับรถ" มากกว่า
     "ประทับใจคนขับมากกว่า คนขับรถคนโปรดชื่อหมูค่ะ ทุกคนในบริษัทไม่มีใครไม่รู้จักหมู เพราะว่าหมูขึ้นชื่อเรื่องขับรถไวมาก
     อย่างไปบุรีรัมย์นี่ใช้เวลาเเค่ประมาณ 4 ชั่วโมง เร็วมากๆ คือทุกคนไม่ได้เรียกเขาว่าพนักงานขับรถนะ 
     เเต่เรียกว่า พนักงานไอพ่น ไม่ได้ขับเเต่เหาะ (หัวเราะ) เเต่ถึงเเม้จะขับไวขนาดไหนก็อยู่บนความไม่ประมาท ตรงนี้ทำให้เรารู้สึกปลอดภัยค่ะ" สาวสวยกล่าว
     เรียกว่ารถคันไหนก็ได้ เเต่คนขับต้องเป็นพี่หมูเท่านั้น สำหรับมาดามแป้ง
 
     ที่มา : มติชนรายวัน  4 เมษายน พ.ศ. 2558 หน้า 15
 
 