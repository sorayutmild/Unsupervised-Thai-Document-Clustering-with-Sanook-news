การเสด็จเยือนราชอาณาจักรไทยของ สมเด็จพระสันตะปาปาฟรังซิส ประมุขแห่งโรมันคาทอลิก ระหว่างวันที่ 20-23 พฤศจิกายน 2562 ได้สร้างความปลาบปลื้มให้เหล่าคริสต์ศาสนิกชนทั่วทุกพื้นที่ แน่นอนว่าการเดินทางพบปะกับศาสนิกชนนั้นจำเป็นต้องใช้รถยนต์พระที่นั่ง หรือ โป๊ปโมบิล (Popemobile) ซึ่งน่าสนใจตรงที่พระองค์ใช้รถกระบะ Nissan Navara NP300 ในการเสด็จพระราชดำเนินสู่สนามศุภชลาศัย Sanook Auto จึงขอยกเรื่องราวของรถรุ่นดังกล่าวมาเล่าสู่กันฟังอีกครั้ง
ขุมพลังของ Nissan Navara NP300 เป็นเครื่องยนต์ดีเซล 2.5 ลิตร คอมมอนเรล 4 สูบ แถวเรียง DOHC 16 วาล์ว ที่สร้างพละกำลังได้สูงสุดถึง 190 แรงม้าที่ 3,600 รอบ/นาที แรงบิดสูงสุดที่ 450 นิวตันเมตรที่ 2,000 รอบ/นาที ส่งกำลังด้วยเกียร์อัตโนมัติ 7 จังหวะ และ Manual Mode รองรับการใช้งาน ส่วนระบบขับเคลื่อนเลือกได้ตามพื้นผิวถนนไม่ว่าจะเป็น 4x2 และ 4x4

ช่วงล่างเป็นแชสซีส์เหล็กกล้าชิ้นเดียวตลอดคัน เสริมความแข็งแกร่งและเพิ่มสมรรถนะในการขับขี่ ระบบกันสะเทือนหน้าแบบอิสระปีกนกคู่ซึ่งทำด้วยเหล็กกล้า เหล็กกันโครง และคอยล์สปริง ส่วนด้านหลังเป็นแบบแหนบซ้อนพร้อมโช้กอัพ เกาะถนนไม่ว่าจะเป็นทางโค้งที่ยากแค่ไหน

ภายในห้องโดยสารของ Nissan Navara NP300 ก็สะดวกสบายด้วยเบาะปรับไฟฟ้า 8 ทิศทาง วัสดุตกแต่งระดับคุณภาพ หน้าจออัจฉริยะ พร้อมเชื่อมต่อในแบบ Nissan Connect พร้อมด้วยกุญแจอัจฉริยะที่แสนจะสะดวกสบาย ทั้งยังมีระบบความปลอดภัย อาทิ โครงสร้างตัวถังนิรภัยอันแข็งแกร่ง ถุงลม SRS คู่หน้า รวมถึงเทคโนโลยีกระจายแรงเบรก เป็นต้น

ถือเป็นอีกหนึ่งรถกระบะจากค่าย Nissan ที่ได้รับความนิยมมากพอสมควร ซึ่งก็มีการรายงานเพิ่มเติมว่า โป๊ปโมบิล หรือ รถยนต์พระที่นั่งของ สมเด็จพระสันตะปาปาฟรังซิส นั้นไม่มีการติดตั้งกระจกกันกระสุนอีกด้วย