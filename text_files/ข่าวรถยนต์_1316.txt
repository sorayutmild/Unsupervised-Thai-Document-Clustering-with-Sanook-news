    โดยปกติแล้วร้านเปลี่ยนยางหรือศูนย์บริการ จะแนะนำให้เจ้าของรถเปลี่ยนยางพร้อมกันทั้ง 4 เส้นในเวลาเดียวกัน แต่หากไม่สะดวกเปลี่ยนยางพร้อมกันทุกเส้น เราสามารถเปลี่ยนยางเพียง 2 เส้นก่อนได้หรือไม่?
    คำตอบคือ “ได้” ไม่มีปัญหาแน่นอนครับ หากคุณไม่สะดวกที่จะเปลี่ยนยางพร้อมกันทั้ง 4 เส้น สามารถเปลี่ยนเพียง 2 เส้นก่อนได้ โดยเลือกยางเดิมที่มีสภาพดีที่สุดไว้ 2 เส้น และเปลี่ยนเส้นใหม่อีก 2 เส้น

ข้อแนะนำเมื่อเปลี่ยนยางเพียง 2 เส้น
    ยางใหม่ทั้ง 2 เส้น ควรมีขนาดเท่ากันและเป็นยางประเภทเดียวกับยางเดิมที่ใช้อยู่ โดยจะต้องเปลี่ยนยางคู่ใหม่ที่ล้อหลังก่อนเสมอ เมื่อถึงเวลาสะดวกจึงค่อยเปลี่ยนยางคู่หน้า (ยางเดิม) ในภายหลัง
ทำไมต้องนำยางใหม่ไปไว้ข้างหลัง?
    ผู้ผลิตยางรถยนต์ระดับโลกอย่างมิชลินระบุว่า ยางใหม่มีการยึดเกาะถนนที่ดีกว่ายางเก่า โดยเฉพาะอย่างยิ่งขณะใช้บนถนนเปียกหรือมีน้ำท่วมขัง ดังนั้น การนำยางใหม่ไปไว้ยังล้อคู่หลังจะช่วยลดโอกาสการเกิดอาการท้ายปัด (Oversteer) บนพื้นเปียกได้ดีกว่าเมื่อเทียบกับการติดตั้งยางใหม่ไว้ที่ล้อคู่หน้า แม้ว่าการติดตั้งยางในลักษณะนี้อาจขัดกับความรู้สึกของคนส่วนใหญ่ที่เข้าใจว่าควรนำยางใหม่ไปไว้ที่ล้อคู่หน้า เนื่องจากเป็นล้อที่มีการสึกหรอมากกว่านั่นเอง

    รู้แบบนี้หากจำเป็นต้องเปลี่ยนยางเพียง 2 เส้นจริงๆ ก็ควรติดตั้งยางเส้นใหม่อย่างถูกต้องด้วยนะครับ
 