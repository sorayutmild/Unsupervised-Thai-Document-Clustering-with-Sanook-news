(29 มี.ค.) เจ้าหน้าที่ตำรวจ จ.ชลบุรี ร่วมกับ ศูนย์ต่อต้านการค้ามนุษย์และเด็กถูกล่วงละเมิด ได้นำกำลังเข้าจับกุม นายจอร์จ เอ็ดเวิร์ด เว็บบ์ ชาวอเมริกัน อายุ 62 ปี ที่บ้านพักย่าน อ.บางละมุง ตามหมายจับศาลจังหวัดพัทยาเลขที่ 489/54 (3 ส.ค. 54) ข้อหากระทำชำเราเด็กอายุไม่เกิน 12 ปี
สำหรับคดีดังกล่าว สืบเนื่องมาจากก่อนหน้านี้ เจ้าหน้าที่ตำรวจสามารถจับกุมตัว นางเก๋ (นามสมมติ) แม่เล้าลอบนำเด็กสาวส่งค้าประเวณีให้เมืองพัทยาให้กับชาวต่างชาติได้ และได้ทำการขยายผลการจับกุม โดยนายเก๋ให้การโยงใยไปถึง นายจอร์จ เอ็ดเวิร์ด ว่า เคยพา ด.ญ.จอย (นามสมมติ) อายุ 12 ปี ไปให้ นายจอร์จ เอ็ดเวิร์ด กระทำชำเราล่วงเกินถึงที่บ้านจนสำเร็จความใคร่ ซึ่งพาไปเป็นจำนวนหลายครั้ง โดยได้รับค่าตอบแทนเพียง 40 บาท
จนกระทั่งต่อมา ด.ญ.จอย เกิดอาการป่วย นายจอร์จ เอ็ดเวิร์ด จึงให้เงินมา 5,000 บาท แต่ให้ ด.ญ.จอย เพียง 100 บาท จนกระทั่ง นางเก๋ ถูกตำรวจจับกุมและให้การโยงใยถึง นายจอร์จ เอ็ดเวิร์ด จึงได้พยายามหลบหนี ย้ายที่อยู่ ปลอมแปลงเอกสาร เจ้าหน้าที่ตำรวจต้องใช้เวลานานจนกว่าจะสามารถพบเบาะแสและตามจับกุมตัวได้
จากการเข้าตรวจสอบบ้านพักของ นายจอร์จ เอ็ดเวิร์ด พบรถจักรยานยนต์ 5 คัน รถยนต์ 2 คัน ซึ่งตรงกับคำให้การของของนางเก๋ ที่อ้างว่าผู้ต้องหามีรถหลายคันและมักเปลี่ยนรถขับไปซื้อบริการ นอกจากนี้ยังพบอุปกรณ์การร่วมเพศ ยาเพิ่มสมรรถภาพทางเพศ และถุงยางอนามัยจำนวนหนึ่ง
อย่างไรก็ตาม นายจอร์จ เอ็ดเวิร์ด ให้การปฏิเสธทุกข้อกล่าวหา แต่เนื่องจากมีพยานและหลักฐานมัดตัวแน่น จึงได้แจ้งข้อหากระทำชำเราเด็กอายุไม่เกิน 12 ปี ไม่ว่าจะยินยอมหรือไม่ รวมทั้งข้อหาพรากผู้เยาว์ จึงได้นำตัวส่งดำเนินคดีตามกฎหมายแล้ว