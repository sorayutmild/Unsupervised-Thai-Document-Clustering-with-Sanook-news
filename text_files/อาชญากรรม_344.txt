จากกรณีคดีอุ้มสาวหล่อหน้าตาดี หรือ น.ส.สุภัคสรณ์ พลไธสง อายุ 28 ปี ชาว จ.สระแก้ว หายตัวไปอย่างลึกลับ ล่าสุดพบเป็นศพถูกฝังใต้ดิน กลายเป็นประเด็นที่น่าสนใจของสังคมไทยในขณะนี้ เนื่องจากพฤติกรรมอันโหดร้ายของฆาตกรแล้ว ยังมีนายตำรวจชั้นผู้ใหญ่กลายเป็นผู้ต้องสงสัยอีกด้วย ทำให้ความน่าสนใจของคดีนี้จะมีบทสรุปเป็นเช่นไรต้องติดตามกันต่อไป
ซึ่งปฐมเหตุของเรื่องราวทั้งหมดเกิดขึ้นได้อย่างไรตามไปดูลำดับเหตุการณ์ที่เกิดขึ้นกับย้อนรอยคดีอุ้มฆ่าโหดสาวหล่อ
เหตุการณ์เกิดขึ้นเมื่อปลายปี วันที่ 13 ธ.ค.59 นายบุญชู ได้เข้าแจ้งความกับตำรวจว่า น.ส.สุภัคสรณ์ หรือ หญิง อายุ 28 ปี บุตรสาวได้สูญหายไปอย่างไร้ร่องรอย โดยลูกสาวมีลักษณะเป็นทอมบอยหน้าตาดี ทำให้มีผู้หญิงมาติดพันจำนวนมาก จนกระทั่งบุตรสาวได้ไปรู้จักกับ น.ส.เอ (นามสมมติ) อายุ 39 ปี อาชีพนักร้องตามร้านอาหารและได้คบหากันระยะหนึ่ง จนทราบว่ามีนายตำรวจยศสูงวัยใกล้เกษียณ และเป็น ผกก.อยู่โรงพักแห่งหนึ่งมาติดพัน น.ส.เอด้วยเช่นกัน ทำให้ลูกสาวตนเองต้องตีตัวออกห่างจาก น.ส.เอ ทั้งคู่จึงมีเรื่องระหองระแหงกันมาสักระยะ จนกระทั่งหายตัวสาบสูญไป ไม่มีใครสามารถติดต่อได้อีกเลย
หลังจากนั้นเมื่อต้นปีที่ผ่านมา 10 มกราคม 60 พนักงานสอบสวนได้ขออนุมัติหมายจับเบื้องต้นทั้งหมด 7 คน ด้วยกัน ประกอบด้วย พ.ต.อ.อำนวย พงษ์สวัสดิ์ อายุ 58 ปี  ผกก.สภ.บ้านโป่ง จ.ราชบุรี และอีก 6 คนประกอบด้วย น.ส.กรรณิกร กรุมรัมย์ อายุ 38 ปี  ,นายชัยยุทธ์ เบญจชาติ อายุ 41 ปี นายภาณุเมศว์ มีลา อายุ 39 ปี , นายสามารถ แสงสิน อายุ 50 ปี , นายภูมิทัศน์ พิบูลย์สวัสดิ์ อายุ 24 ปี , นายนิวัฒน์ สวยทอง อายุ 32 ถูกแจ้งข้อหาร่วมกันฆ่าผู้อื่นโดยไตร่ตรองไว้ก่อน
หลังถูกออกหมายจับหนึ่งในผู้ต้องสงสัยคือ พ.ต.อ.อำนวย พงษ์สวัสดิ์ อายุ 58 ปี  ผกก.สภ.บ้านโป่ง จ.ราชบุรี ได้เข้ามามอบตัวและให้การภาคเสธ
ทางด้าน พล.ต.ท.ศานิตย์ มหถาวร ผบช.น. ผู้สอบสวน พ.ต.อ.อำนวย พงษ์สวัสดิ์ ได้ให้สัมภาษณ์ว่า พ.ต.อ.อำนวย พงษ์สวัสดิ์ ยอมรับว่าให้ลูกน้องเข้าไปจับตัวสาวทอมจริงเพื่อเป็นการสั่งสอนเนื่องจากว่าไม่พอใจสาวทอมที่ไปขอยืมเงินเพื่อนสาวคนสนิทจำนวน 4 ล้านบาท และยังไม่ได้คืนทั้งหมด จึงแค่สั่งสอนไม่ได้มีเจตนาฆ่าแต่อย่างใด
ต่อมาวันที่ 11 ม.ค.60 เจ้าหน้าที่ตำรวจได้พบศพ สาวนิรนามถูกฆ่าฝังดินอยู่ด้านหลัง รีสอร์ทแห่งหนึ่ง ใน ต.หนองหญ้าปล้อง อ.เมือง จ.กาญจนบุรี หลังจากการตรวจสอบสภาพศพเบื้องต้นพบว่าศพอยู่ในลักษณะเปลือยกาย มีรอยสักที่แผ่นหลังและต้นแขน ซึ่งคาดว่าจะเป็น น.ส.สุภัคสรณ์ พลไธสง อายุ 28 ปี ทอมสาวที่ถูกอุ้มหายไป
หลังจากพบศพสาวทอมแล้ว วันที่ 12 ม.ค. 60 ทางพ่อของสาวทอมได้นำเส้นผมไปให้กองพิสูจน์หลักฐานตรวจดีเอ็นเอ  แต่ทั้งนี้บิดาของนางสาวสุภัคสรณ์ ยืนยันว่า บริเวณแขนขวาของบุตรสาวมีรอยสักรูปวงกลม คล้ายกับลอยสักบนศพปริศนาที่ถูกขุดพบ รวมถึงบริเวณรอยสักยันต์บริเวณหลังของบุตรสาวก็มีลักษณะคล้ายกันกับศพที่ถูกพบเช่นกัน
ด้าน นิติเวช รพ.ตำรวจได้เปิดเผยข้อมูลจากการผ่าพิสูจน์ศพเบื้องต้น ผลชันสูตรพบว่าการเสียชีวิตเกิดจากขาดอากาศหายใจ และที่ศพพบเพียงรอยฟกช้ำเล็กน้อยที่หน้าผากและลำตัว ซึ่งไม่ทำให้เสียชีวิต ไม่มีกระดูกแตกหัก และไม่มีบาดแผลฉกรรจ์ เบื้องต้นไม่พบร่องรอยการล่วงละเมิดทางเพศ แต่สภาพศพมีการเปลี่ยนแปลงไปมาก
เนื่องจากถูกฝังดินเป็นระยะเวลานานจนศพเน่าเปื่อย จึงยังไม่สามารถระบุระยะเวลาการเสียชีวิต รวมถึงรายละเอียดที่ทำให้เสียชีวิตได้ ยืนยันได้เพียงว่าผู้ตายเสียชีวิตก่อนถูกฝังดิน เนื่องจากการตรวจสอบไม่พบเศษดินหรือคราบดินในหลอดลม
ลักษณะศพที่พบแสดงให้เห็นถึงพฤติกรรมที่โหดร้ายของฆาตรกรเป็นอย่างมาก นอกจากจะวางแผนลอบสังหารมาเป็นอย่างดีแล้ว ยังปิดบังอำพรางศพได้อย่างแนบเนียน หากไม่มีเบาะแสในคดีนี้คนร้ายคงลอยนวลไปเป็นแน่ และที่สำคัญผู้ที่เกี่ยวพันกับคดีเป็นคนในแวดวงตำรวจ  ต้องสืบหาความจริงให้กระจ่างกันต่อไป กระบวนการยุติธรรมและกฎหมายจะทำหน้าที่ลงโทษให้กับคนทำผิดเอง 