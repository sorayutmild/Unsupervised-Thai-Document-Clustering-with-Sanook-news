
จากกรณี วัยรุ่นชาย 4 คน รุมโทรม นักศึกษาสาววัย 19 ปี จนเสียชีวิต เหตุเกิดเมื่อวันที่ 3 สิงหาคมที่ผ่านมา ซึ่งภายหลังตรวจพบว่ามียาเม็ดอยู่ใต้ลิ้นของผู้ตาย เจ้าหน้าที่ตำรวจจึงคาดการณ์ว่า สาเหตุการเสียชีวิตมาจากถูกกลุ่มคนร้ายมอมยาเกินขนาดจนช็อก
ความคืบหน้าของคดี พ.ต.อ. เสกสิทธิ์ สุภาอ้วน ผู้กำกับสถานีตำรวจนครบาลบางซื่อ ระบุว่า มีหลักฐานเพิ่มเติมเกี่ยวกับสารเสพติดในตัวผู้ต้องหา โดยพบว่า 1 ใน 4 ผู้ต้องหาได้ใช้ยาเคให้กับผู้เสียชีวิตดม ต่อมาได้ให้ยาอีและยาไฟว์กับผู้เสียชีวิตกิน และเมื่อผู้เสียชีวิตเริ่มไม่รู้สึกตัว ก็ได้พาไปยังจุดที่เกิดเหตุ ก่อนนำยาไฟว์ให้รับประทานอีกหนึ่งเม็ด รวมเป็น 4 เม็ด โดยต้องรอผลตรวจจากสถานบันนิติเวช โดยใช้เวลาประมาณ 30 วัน 
ทางด้านโรงแรมที่เกิดเหตุนั้น จากการสอบปากคำพนักงานต้อนรับ ได้ข้อมูลว่า ผู้เสียชีวิตเดินทางมาพร้อมกับ 4 ผู้ต้องหา โดยพนักงานสอบสวนคิดว่าหญิงสาวมีอาการเมากับกลุ่มเพื่อน เลยไม่ได้สังหรณ์ใจแต่อย่างใด
โดยภาพจากกล้องวงจรปิดของโรงแรม สามารถบันทึกภาพเหตุการณ์ในวันเกิดเหตุได้ โดยในช่วงแรกนั้นพบว่า วัยรุ่นทั้ง 4 คนมีท่าทางหลบเลี่ยงกล้องวงจรปิด ซึ่ง 1 ในกลุ่มได้เดินออกมาก่อนจนแน่ใจว่าไม่มีใครอยู่ คนที่เหลือจึงเดินตามหลังมา โดยเฉพาะคนหลังสุดที่กำลังประคองเหยื่อที่ไม่สามารถเดินทรงตัวได้เองเข้าห้องไป
อย่างไรก็ตาม พล.ต.ท.ศานิตย์ มหถาวร รรท.ผบช.น. ระบุว่า จากคดีดังกล่าว ได้สั่งการทุกกองบังคับการให้ประสานไปยังโรงแรม ต้องมีมาตรการเข้มข้น หากพบว่ามีสุภาพสตรีหรือบุคคลใดมีสภาวะไม่สามารถช่วยเหลือตนเองจะต้องไม่ให้บริการ เพื่อเป็นการป้องกันการก่อเหตุในลักษณะดังกล่าว พร้อมยืนยันว่า จะให้ความเป็นธรรมกับทุกฝ่าย