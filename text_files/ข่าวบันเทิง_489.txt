ดราม่าอีกแล้ว!! ชาวเน็ตจับผิด "ปุ๊กลุก" ก๊อปปี้ลุค "อั้ม พัชราภา" ถูกเม้าท์แรงว่า หวังเทียบรัศมีตัวแม่
ตกเป็นประเด็นดราม่าให้บรรดาแมงเม้าท์ได้จับกลุ่มซุบซิบกันอีกแล้ว สำหรับนางเอกซุป'ตาร์ "อั้ม พัชราภา ไชยเชื้อ" เพราะล่าสุดมีชาวเน็ตตาดีแอบจับสังเกตภาพถ่ายในอินสตาแกรมของน้องสาวคนสนิท "ปุ๊กลุก ฝนทิพย์ วัชรตระกูล" ว่าชุดที่สวมใส่ช่วงหลังมานี้ดูยังไง...ยังไง ก็คล้ายกับชุดที่สาวอั้มเคยใส่ออกสื่อมาก่อน จนหลายคนอดสงสัยไม่ได้ว่างานนี้ซุป'ตาร์รุ่นน้องตั้งใจก็อปลุคหวังเทียบรัศมีตัวแม่อยู่หรือเปล่า!?
ในงานแถลงข่าว "Best Of OTOP Festival 2015" ทางด้านของสาว อั้ม พัชราภา ไม่รอช้าขอออกมาเคลียร์กระแสข่าวเม้าท์แรงดังกล่าวผ่านสื่อสักหน่อยว่าเรื่องราวมันอะไรยังไงกันแน่...
ทราบข่าวหรือยังเรื่องชุดของ ปุ๊กลุก ที่ถูกนำมาเปรียบเทียบ ?
"ทราบแล้วค่ะ แต่ความจริงไม่มีอะไรเลยนะเพราะเราสองคนเป็นพี่น้องกันเป็นเพื่อนสนิทกันมานาน แล้วพออั้มมีชุดที่แบบไม่ได้ใส่อีกก็เลยถือโอกาสไปคะยั้นคะยอให้น้องเขาใส่ เพราะอั้มรู้สึกเสียดาย"
น้องเขาเอ่ยปากขอเราเองด้วยหรือเปล่า ?
"ไม่เคยเลยค่ะ เพราะบางชุดอั้มใส่แค่ครั้งเดียวแล้วอั้มไม่ได้ใส่อีกก็เลยขอให้น้องเขาเอาไปใส่ต่อ"
พี่อั้มให้ชุดน้องไปใส่เยอะไหม ?
"ไม่เยอะค่ะ แต่อั้มบอกน้องเขานะว่าวันหลังมาใส่ได้เลยไม่ต้องเกรงใจ แถมวันไหนเห็นชุดน้องสวยก็จะขอให้เขาเอามาให้มาเราใส่บ้าง (ยิ้ม)"
น้องเขาเคยมารื้อตู้มาเลือกชุดเองบ้างหรือเปล่า ?
"ไม่เคยเลยค่ะ น้องเขามีมารยาทมาก เป็นคนน่ารักกับอั้มมาโดยตลอด อั้มเลยอยากให้เขาเอาไปใส่ อีกอย่างอั้มเสียดายด้วยเพราะอย่างที่บอกบางชุดเราใส่แค่ครั้งเดียวจริงๆ"
แต่ชาวเน็ตเขาเอาไปเปรียบเทียบนะว่าน้องเขาแข่งกับเรา ?
"มันเป็นปกติอยู่แล้วค่ะเรื่องชุดพวกนี้ ที่คนจะเอามาเปรียบเทียบ แต่อั้มไม่ได้คิดอะไรเลย ยิ่งเป็นคนที่อั้มรักอั้มยิ่งอยากให้เขาใส่ แถมกับปุ๊กลุกอั้มเป็นคนคะยั้นคะยอให้เขาเอาไปใส่ด้วยซ้ำ"
จากนี้จะยังให้น้องเขาเอาชุดเอาชุดเราไปใส่ต่อ ?
"ถ้าน้องเขากล้าจะรับนะ แหม...นักข่าวถามซะขนาดนี้ (หัวเราะ) ส่วนความรู้สึกอั้ม อั้มยังอยากให้น้องเขาเอาไปใส่ต่อ"
แล้วเรื่องที่มีคนสร้างอินสตาแกรมขึ้นมาด่า อันนี้เราพอจะทราบไหม ?
"เห็นแล้วนะคะมีอยู่คนหนึ่ง แต่ล่าสุดเขาลบไปแล้ว ซึ่งเรื่องนี้อั้มไม่อยากพูดอะไรมากถ้าหากเขาไม่จบจริงๆ อั้มคงต้องจัดการอะไรสักอย่างค่ะ"
โกรธไหมกับสิ่งที่เขาทำ ?
"ไม่โกรธเลยค่ะ คนเรามันความคิดไม่เหมือนกัน"
ถ้าหากเขาไม่จบจริงๆ เราจะจัดการยังไงบ้าง ?
"เอาจริงๆ อั้มก็ไม่ได้ซีเรียสเลยนะ เพียงแต่ถ้าเราไม่จัดการอะไรบ้างก็คงไม่ไหว (ยิ้ม)"
เห็นว่าแฟนคลับเราก็ช่วยปกป้องเต็มที่ ?
"ใช่ค่ะ แต่อั้มเตือนเขาไปว่าแบบอย่าเพิ่งไปเอารูปเขาออกมาเพราะบางทีคนในรูปอาจไม่ใช่ตัวเขาจริงๆ ก็ได้ มันอาจจะเป็นคนที่เขาเกลียดแล้วไปเอาภาพมาให้ถูกรุมด่า"
ปิดท้ายด้วยเรื่องราวดีๆ กับภาพที่เรากินอาหารข้างทาง ?
"อั้มชอบกินส้มตำจิ้มจุ่มมากค่ะ ดังนั้นไม่ว่าจะตรงไหน อั้มกินได้หมดค่ะ ขอแค่อากาศไม่ร้อนก็พอ ถึงไม่มีแอร์อั้มก็นั่งได้ อั้มไม่ติดหรูค่ะ"
ส่วนตัวเราคิดว่าของข้างทางอร่อยไหม ?
"อร่อยมาก...น้ำตาแทบราด อั้มกินบ่อยมาก บ่อยมากจริงๆ"
พี่แอมไปด้วยทุกที่ไหมเวลาเรากินข้างทาง ?
"พี่แอมไปทุกที่ค่ะได้หมด"
ทุกที่ที่มีเรา ?
"(หัวเราะ) สวย"