(ภาพจากเฟซบุ๊ก พระนครสาสน์ เครดิต: ดอกจาน ริมฝั่งมูล)
(13 ก.พ.) ผู้สื่อข่าวรายงานว่า ภายหลังจากที่ ศูนย์รักษาความสงบ (ศรส.) ได้เรียกตัวแทนของโรงแรมชื่อดัง 2 แห่ง ได้แก่ โรงแรมอินเตอร์คอนติเนนตัล และ โรงแรมดุสิตธานี เข้าชี้แจงแจงต่อเจ้าหน้าที่ตำรวจและพนักงานสืบสวนคดีพิเศษ (ดีเอสไอ) เมื่อวันที่ 11 ก.พ. ที่ผ่านมา เนื่องจากถูกกล่าวหาเป็นผู้ให้ที่พักพิงแก่ นายสุเทพ เทือกสุบรรณ เลขาธิการ กปปส.และ แกนนำ กปปส. เป็นผู้ต้องหาตาม หมาย ฉ.
ภายหลังจากการชี้แจง นางสุกัญญา จันทร์ชู ผู้จัดการทั่วไปโรงแรมดุสิตธานี ได้ออกมาเปิดเผยกับสื่อมวลชนว่า ทางโรงแรมได้ให้ข้อมูลตามความเป็นจริงกับเจ้าหน้าที่ ทางโรงแรมไม่ได้ให้ที่พักพิงแก่ผู้ต้องหาหรือแกนนำม็อบคนใด อีกทั้งทางโรงแรมไม่ได้ให้การสนับสนุนเรื่องทางการเมืองเช่นกัน
นางสุกัญญา ยังชี้แจงอีกว่า จากการตรวจสอบรายชื่อผู้ที่เข้าพักกับโรงแรม ไม่พบว่ามีแกนนำ กปปส. หรือ นายสุเทพ เข้าพักตามที่เป็นกระแสข่าว ส่วนหากจะมีการลงทะเบียนแบบสวมรอยชื่ออื่นหรือไม่นั้น ทางโรงแรมไม่ขอกล่าวถึงประเด็นดังกล่าว ทั้งนี้นำเอกสารย้อนหลังตั้งแต่เดือนธันวาคม 2556 มาให้กับเจ้าหน้าที่ตรวจสอบ พร้อมกับยืนยันชัดเจนว่า ยังไม่เคยมี แกนนำ กปปส. คนใดเข้ามาพักที่โรงแรม
อย่างไรก็ตาม ล่าสุดผู้สื่อข่าวรายงานว่า ในโลกโซเชียลเน็ตเวิร์กได้มีการแชร์รูปภาพ นายสุเทพ ระหว่างการพักผ่อน ซึ่งมีจุดสังเกตเป็นชุดคลุมอาบน้ำของโรงแรมชื่อดัง ซึ่งปรากฏเห็นโลโก้สัญลักษณ์ของโรงแรมอย่างชัดเจน
ทั้งนี้ ภาพดังกล่าวกำลังถูกวิพากษ์วิจารณ์ในทวิตเตอร์และเฟซบุ๊ก มีการวิเคราะห์ว่าอาจะเป็นภาพเก่าหรือนำภาพตัดต่อใส่โลโก้โรงแรม เพื่อใช้เป็นเครื่องมือทางการเมือง ซึ่งภาพดังกล่าวยังไม่มีการยืนยันอย่างชัดเจน