ตำรวจแจ้งข้อหา พนักงานรถไฟอีก 1 คน ร่วมรู้เห็น วันชัย ข่มขืนน้องแก้ม หลังสารภาพเป็นคนดูต้นทาง-คุมตัวฝากขังศาลหัวหิน ก่อนส่งตัวเข้าเรือนจำฯ
พล.ต.อ.เอก อังสนานนท์ รองผู้บัญชาการตำรวจแห่งชาติ กล่าวถึงความคืบหน้า การสืบสวนคดี นายวันชัย แสงขาว ผู้ต้องหาฆ่าข่มขืน เด็กหญิงวัย 13 ปี บนรถไฟ ว่า หลังจากคุมตัวพนักงานรถไฟ ซึ่งเป็นเพื่อนของ นายวันชัย มาสอบสวน ล่าสุด พบว่า ชายคนดังกล่าว มีส่วนรู้เห็นกับการเสียชีวิตของ น้องแก้ม
ทางด้าน พล.ต.ต.ธเนษฐ สุนทรสุข ผู้บังคับการตำรวจภูธรจังหวัดประจวบคีรีขันธ์ ระบุว่า ผู้ต้องหารายนี้ คือ นายณัฐกร หรือ หนึ่ง ชำนาญ อายุ 19 ปี เป็นพนักงานรถไฟ ทำหน้าที่ส่งของบนรถไฟ และเป็นเพื่อนของ นายวันชัย อยู่ในวงที่ร่วมกันนั่งดื่มเบียร์ ในวันเกิดเหตุด้วย ซึ่งจากการสอบปากคำ นายณัฐกร ให้การอ้างว่า ตนเองทำหน้าที่เป็นคนดูต้นทางให้ นายวันชัย ไปข่มขืนน้องแก้ม
ซึ่งภายหลังจากสอบปากคำ ตำรวจได้แจ้งข้อกล่าวหาเป็นผู้ให้การสนับสนุนให้ผู้อื่นข่มขืน พร้อมกับส่งตัว นายวันชัย ไปขออำนาจศาลจังหวัดหัวหิน เพื่อทำการฝากขัง และถูกส่งตัวเข้าเรือนจำจังหวัดประจวบคีรัขันธ์แล้ว
สำหรับความคืบหน้า เมื่อเวลา 15.30 น. รอง ผกก.สภ.ปราณบุรี ได้เปิดเผยว่า ขณะนี้ได้ควบคุมตัว หนึ่ง ณัฐกร ผู้ต้องหาอีกคนหนึ่งในคดีดังกล่าวเอาไว้แล้ว