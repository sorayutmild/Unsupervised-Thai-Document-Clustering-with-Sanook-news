วันนี้ (12 ส.ค.58) เวลา 11.00 น. ที่กองบัญชาการตำรวจนครบาล พล.ต.ต.พงษ์พันธุ์ วรรณภักตร์ ผู้บังคับการตำรวจนครบาล 1 พร้อมเจ้าหน้าที่ตำรวจ สน.ดินแดง แถลงจับกุมนายสมพร หรือ หนุ่ย อายุ 39 ปี หลังก่อเหตุฆ่านางสาวยงค์ อายุ 46 ปี ซึ่งเป็นแฟนที่เพิ่งคบหากัน หลังรู้จักกันผ่านทางเฟซบุ๊กได้เพียง 2 เดือน
โดยในวันที่ 9 สิงหาคมที่ผ่านมา นายสมพร และผู้ตาย ได้นัดเจอกันที่โรงแรมย่านพญาไท ต่อมาวันที่ 10 สิงหาคม เกิดมีปากเสียงกัน เนื่องจากความหึงหวง เพราะผู้ตายบอกเลิกนายสมพร จึงทำให้บันดาลโทสะ เข้าทำร้ายบีบคอจนเสียชีวิต ก่อนหลบหนีไป กระทั่งถูกจับกุมได้ที่จังหวัดชัยภูมิ
ด้านผู้ต้องหา รับสารภาพ ลงมือก่อเหตุจริง และอยากจะขอโทษญาติผู้เสียชีวิต เพราะไม่ได้ตั้งใจจะก่อเหตุ แต่เนื่องจากบันดาลโทสะที่ถูกนอกใจ
ขณะลูกสาวของผู้เสียชีวิตกล่าวทั้งน้ำตาว่ารู้สึกเสียใจ และไม่เชื่อคำพูดของนายสมพร ยิ่งรู้สึกเสียใจและคิดถึงแม่เนื่องจากวันนี้เป็นวันแม่ พร้อมกันนี้ยังระบุว่านายสมพรมีอาการป่วยทางประสาทอีกด้วย
