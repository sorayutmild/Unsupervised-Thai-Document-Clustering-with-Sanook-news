เจ๊ดา ดารุณี กฤตบุญญาลัย ตกบันได 11 ขั้น หัวแตกหมดสติ ระหว่างทัวร์เปิดหมู่บ้านเสื้อแดงที่อเมริกา ล่าสุดปลอดภัยแล้ว
ผู้สื่อข่าวรายงานว่า (4 เม.ย.) เว็บไซต์คนเสื้อแดง Thai E-News ได้เผยแพร่ข่าวพร้อมภาพการประสบอุบัติเหตุของนางดารุณี กฤตบุญญาลัย โดยระบุว่า เมื่อวันที่ 27 มีนาคม หลังกลับจากนิวยอร์ค นางดารุณี ได้ประสบอุบัติเหตุในบ้านพักที่ชิคาโก้ โดยตกบันได 11 ขั้น จนศีรษะแตกหมดสติ ซึ่งล่าสุดปลอดภัยดี เดินเล่นนอกบ้านได้แล้ว ขาไม่ได้หัก แต่มีรอยร้าวซึ่งสามารถเชื่อมต่อกันเองโดยธรรมชาติ
       "เจ๊ดา แดงเดือด ดารุณี กฤตบุญญาลัย ที่อยู่ระหว่างทัวร์เดี่ยวไมโครโฟนสู้ไปสวยไป เปิดหมู่บ้านเสื้อแดงในอเมริกา ต้องงดไปเดี่ยวไมโครโฟนที่เท็กซัส กับซานฟรานฯกะทันหัน เพราะประสบอุบัติเหตุที่บ้านพักในนครชิคาโก้ เมื่อวันที่ 27 มีนาคมที่ผ่านมา หลังเดินทางกลับจากมหานครนิวยอร์ก แต่ล่าสุดปลอดภัยดีแล้ว พร้อมยืนหยัดต่อสู้ต่อไป
       เจ้าตัวเล่าว่า ตอนเกิดเหตุเดินออกไปเปิดประตู เป็นประตูสองชั้นจะเข้าบ้าน เพราะเพิ่งกลับจากนิวยอร์ค แล้วก็เลยพลัดตกบันไดเอาหน้าลงไป บันไดห้องใต้ดิน 11 ขั้น ทุกอย่างเกิดขึ้นเร็วมาก พอรู้สึกตัวปรากฏว่า ก็ไปนอนอยู่บนกระเป๋าเดินทางที่หล่นลงไปด้วยกัน ศีรษะที่แตกอาจจะเป็นเพราะว่าโดนกระเป๋าเดินทางฟาด
       ตอนหล่นลงไปเหมือนมันลอย ๆ ยังไงไม่ทราบค่ะ พอได้สติก็นอนแอ้งแม้งอยู่บนกระเป๋าเดินทางของตัวเอง เหมือนมีใครมาอุ้มวางตัวพี่ดาไว้บนกระเป๋า...จากนั้นก็มีคนพาไปโรงพยาบาล"
       พี่ดากลับไปเช็คอาการอีกทีแล้วค่ะ ปลอดภัยขาไม่ได้หัก รอยร้าวที่เห็นในเอ็กเรย์นั้นตามธรรมชาติจะต่อกันเองค่ะ ส่วนแผลแตกที่ศรีษะด้านหลังเมื่อครบ 8 วันก็คงไปเอา clips ออก"
       ทั้งนี้ ก่อนหน้านี้เมื่อวันที่ 18 มี.ค. ที่ผ่านมา นางดารุณี ได้ร่วมทัวร์คอนเสิร์ตเปิดหมู่บ้านเสื้อแดงในมหานครลอสแอนเจลิส และวันที่ 24 มี.ค. ที่ชิคาโก้ มลรัฐอิลลินอยส์ สหรัฐอเมริกา
 