หลังจากสนามผู้ว่าฯ กทม. เสร็จสิ้นอย่างเป็นทางการซึ่งตอกย้ำสถานการณ์ทางการเมืองในปัจจุบันว่า เป็นกระแสระหว่าง 2 พรรคใหญ่ ระหว่างเพื่อไทยกับประชาธิปัตย์ ที่ต่างฝ่ายต่างกวาดคะแนนเสียงเหยียบล้านกว่า
ถือเป็นการตัดคะแนนของบรรดาผู้สมัครอิสระอย่าง พล.ต.อ.เสรีพิศุทธ์ เตมียาเวส ผู้สมัครอิสระที่ได้คะแนนเสียงมากที่สุดในบรรดาผู้สมัครอิสระด้วยกันแต่คะแนนที่ได้ก็มีไม่ถึง 200,000 เสียง
แต่ก็ไม่ใช่ว่าผู้สมัครอิสระจะไม่มีทางในสนามผู้ว่าฯครั้งนี้เลย โดยเฉพาะผู้สมัครอิสระที่สร้างสีสันได้อย่างมาก แม้ในช่วงหลัง ๆ ′เธอคนนี้′ จะไม่ค่อยปรากฎตัวต่อสื่อสักเท่าไหร่ นางธรณี ฤทธีธรรมรงค์ ผู้สมัครอิสระหมายเลข 21 ได้ลงสมัครเลือกตั้งผู้ว่า ฯ แล้ว 3 ครั้ง และทุกครั้งเธอคนนี้มาพร้อมกับสโลแกนที่ว่า  "ไม่เดินหาเสียง ไม่ติดป้ายรณรงค์ และไม่คาดหวังผลคะแนนปล่อยให้ทุกอย่างเป็นไปตามความเชื่อ แล้วแต่สวรรค์บัญชา"
โดยในวันที่ กกต.กทม.เปิดรับสมัครผู้ว่าฯ "ธรณี" เธอคนนี้ได้มาพร้อมกับชุด "เจ้าแม่กวนอิม" พร้อมกับเด็กชายใส่ชุดไทยสองคนขนาบข้างซึ่งเธออ้างว่าเป็น "กุมาร" ที่ชูป้ายนโยบายหาเสียง นโยบายที่สำคัญของ "คุณธรณี"ดูจะเป็น "ตั้งสภาประชาชน และดึงพื้นที่คืนจากทหาร" และใช้กลยุทธ์การหาเสียงที่"ไม่หาเสียง ไม่ติดป้าย แต่ให้สัมภาษณ์สื่อ เพราะฟ้ามีพลังผสาน" จากนโยบายและกลยุทธ์ข้างต้นดูเหมือนว่าการเลือกตั้งครั้งนี้สวรรค์จะยังไม่มีบัญชาให้เธอมาทำหน้าที่"แม่เมืองกทม." เพราะเธอได้คะแนนเสียง 922 เสียง
แต่ก็ไม่มีใครบอกได้ว่าในการเลือกตั้งผู้ว่าฯ กทม. ที่จะมีอีก 4 ปี ข้างหน้า "คุณธรณี" คนนี้จะมาสร้างสีสันให้กับสนามผู้ว่าฯ อย่างเช่นในครั้งนี้อีกหรือไม่ เพราะคงจะมีแต่สวรรค์เท่านั้นที่ตอบได้...

เกาะติด เลือกตั้งผู้ว่า กทม 2556 ที่นี่ >>