หนุ่มจ่อยิงปืนใส่แม่ สำนึกผิดยอมเข้ามอบตัวแล้ว หลังก่อเหตุและหนีไป ยอมรับทุกข้อหา อ้างโมโหจัด ล่าสุดแม่เสียชีวิตแล้ว
ความคืบหน้ากรณีลูกชายคลั่ง ทะเลาะมีปากเสียงกับแม่บังเกิดเกล้า ก่อนจะชักอาวุธปืนจ่อยิงใส่ได้รับบาดเจ็บสาหัสที่บ้านย่านสัมพันธ์วงศ์ ก่อนจะหลบหนีไปตามข่าวที่รายงานไปเบื้องต้นนั้น ล่าสุดพบว่า แม่วัย 61 ปี ได้เสียชีวิตลงแล้ว ส่วนลูกชายที่ก่อเหตุได้เข้ามอบตัวกับ สน.พลับพลาไชย 2 แล้วเช่นกัน
เหตุดังกล่าวเกิดขึ้นเมื่อช่วงบ่ายที่ผ่านมมา นางสุพลา อายุ 61 ปี ถูกนำตัวส่งโรงพยาบาลกลางอย่างเร่งด่วน เนื่องจากถูกยิงเข้าที่บริเวณขมับซ้ายทะลุขมับขวา แต่ปรากฏว่าทนพิษบาดแผลไม่ไหว ก่อนจะเสียชีวิตลงในเวลาต่อมา เจ้าหน้าที่จึงเร่งติดตามตัว นายสันติ อายุ 39 ปี ลูกชายของ นางสุพลา มาดำเนินคดี
ตามเบาะแสจากพยานที่เห็นเหตุการณ์ระบุว่า หลังเกิดเสียงดังคล้ายยิงปืนขึ้นที่ภายหลังดังกล่าว นายสันติ ได้ขับรถยนต์มาสด้า 2 สีบรอนซ์เทา ออกไปจากบ้าน ส่วนข้อมูลเบื้องต้นที่น่าจะเป็นสาเหตุของกรณีนี้ น่าจะมาจากบ้านหลังดังกล่าวทำธุรกิจเกี่ยวกับเครื่องใช้ทำครัวและถ้วยชาม แต่ นายสันติ ไม่ได้ช่วยงานอย่างจริงจังหรือมีงานประจำทำเป็นหลักแหล่ง
โดยหลังจากที่ นางสุพลา เลิกรากับสามีไป ก็มักจะมีปากเสียงกับลูกชายคนดังกล่าวบ่อยครั้ง อีกทั้งก่อนเกิดเหตุ นายสันติ เพิ่งโวยวายกับแม่ เพราะคนงานขับรถเฉี่ยวชนรถของตัวเอง เมื่อนำเรื่องไปฟ้องกลับถูกดุด่ากลับมา ทำให้เกิดอาการน้อยใจ ทำให้ตัดสินใจชักปืนมายิงใส่ดังกล่าว
อย่างไรก็ตาม ล่าสุดมีรายงานจาก สน.พลับพลาไชย 2 ระบุว่า นายสันติ ได้ติดต่อขอเข้ามอบตัว เมื่อช่วงเวลา 17.00 น. ที่ผ่านมา เบื้องต้นยอมรับว่าก่อเหตุดังกล่าวจริง เนื่องจากโมโหที่ทะเลาะกับแม่ ก่อนจะสำนึกผิดและเข้ามอบตัว
เบื้องต้นเจ้าหน้าที่ได้แจ้งข้อหาฆ่าผู้อื่นโดยเจตนา เป็นเหตุทำให้มีผู้เสียชีวิต รวมทั้งครอบครองอาวุธปืนโดยไม่ได้รับอนุญาต ก่อนจะนำตัวส่งดำเนินคดีตามกฎหมายตามขั้นตอน
ข่าวที่เกี่ยวข้อง: ตำรวจหาตัว หนุ่มทะเลาะคลั่ง ชักปืนยิงใส่แม่