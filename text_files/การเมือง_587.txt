(4 ม.ค.) จากกรณีที่สำนักงานตำรวจแห่งชาติ (สตช.) ออกหมายจับ นายเอกภพ เหลือรา หรือ ตั้ง อาชีวะ ในข้อหาหมิ่นสถาบัน หลังจากไปขึ้นเวทีการชุมนุมของคนเสื้อแดงที่สนามราชมังคลากีฬาสถาน เมื่อวันที่ 28 พฤศจิกายน ที่ผ่านมา แล้วได้ปราศรัยหมิ่นเบื้องสูงตามที่มีภาพหลักฐานปรากฏออกมาในคลิปซึ่งถูกเผยแพร่ไปทั่วสังคมออนไลน์ แต่ทางเจ้าหน้าที่ตำรวจไม่สามารถจับกุมตัวได้ เพราะมีรายงานว่า นายเอกภพ ได้หลบหนีไปยังประเทศสหรัฐอเมริกาแล้ว
ล่าสุด ในสังคมออนไลน์ได้มีการเผยแพร่ภาพของ นายเอกภพ เหลือรา ที่นั่งกินข้าวอยู่ในบ้านหลังหนึ่ง ซึ่งผู้โพสต์ระบุว่า แฟนสาวของนายเอกภพส่งมาให้ทางเฟซบุ๊ก โดยแฟนของนายเอกภพอ้างว่า นายเอกภพอยู่ที่ประเทศเลบานอน ส่วนตัวเองอยู่ที่เชียงใหม่ แต่ผู้โพสต์ภาพตั้งข้อสังเกตว่า นายเอกภพน่าจะกบดานอยู่ในประเทศไทย และอาจอยู่ที่เชียงใหม่กับแฟนสาว เพราะปรากฏภาพโทรทัศน์ที่เป็นภาพเหตุการณ์ในประเทศไทย อีกทั้งการแต่งตัวของนายเอกภพก็ไม่น่าจะอยู่ในต่างประเทศ