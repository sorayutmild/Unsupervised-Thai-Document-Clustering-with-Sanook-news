(23 เม.ย.) เจ้าหน้าที่ตำรวจกองบังคับการตำรวจภูธรจังหวัดนนทบุรี ได้เปิดแถลงข่าวจับกุมตัว นายวรรณะ จ้อยศรีเกตุ อายุ 33 ปี โชเฟอร์รถตู้โดยสารประจำทาง ก่อเหตุจี้ชิงทรัพย์ผู้โดยสาร รวมทั้งพยายามข่มขืนลามลามเหยื่อสาว พบประวัติอาชญากรรมหลายคดี
สำหรับกรณีดังกล่าวสืบเนื่องจาก เมื่อคืนวานนี้ (22 เม.ย.) เจ้าหน้าที่ตำรวจ สภ.บางใหญ่ ได้รับแจ้งความร้องทุกข์จาก น.ส.ก้อย (นามสมมติ) อายุ 26 ปี พนักงานออฟฟิศแห่งหนึ่ง ร้องเรียนว่าถูกคนขับรถตู้โดยสารประจำทางสายจตุจักร-หมู่บ้านบัวทองธานี หมายเลขทะเบียน 14-2875 กทม. ก่อเหตุชิงทรัพย์และพยายามลวนลาม
น.ส.ก้อย ให้การว่า ก่อนเกิดเหตุเพิ่งเลิกงานเมื่อเวลาประมาณ 23.00 น. ตนได้เรียกรถตู้คันดังกล่าว ขึ้นจากป้ายรถหน้าสำนักงานใหญ่ ปตท. ถนนวิภาวดีรังสิต เพื่อกลับย่านบางใหญ่ ซึ่งรถตู้คันดังกล่าวไม่มีผู้โดยสารคนอื่นเลย ตอนแรกตนก็เอะใจเล็กๆ เพราะรถตู้ออกจากท่ารถที่จตุจักรแต่ไม่มีผู้โดยสารเลย
ต่อมารถตู้ขับมุ่งหน้าไปยังที่หมายด้วยความเร็วสูง โดยไม่ได้จอดแวะรับผู้โดยสารคนอื่นๆ เลย จนกระทั่งถึงป้ายรถบริเวณหน้าหมู่บ้านเกล้ารัตนา ถนนรัตนาธิเบศร์ ตนจึงบอกคนขับรถตู้ให้จอดส่งที่ป้ายดังกล่าวพร้อมกับยื่นค่าโดยสารให้ แต่ นายวรรณะ ได้คว้าจับข้อมือตนทันที ก่อนจะกระโดดจากหน้ารถมาประชิดตัวตน พร้อมกับข่มขู่ให้ตนอยู่นิ่งๆ และใช้ผ้าขนหนูมาปิดปาก พยายามลวนลามทางเพศแต่ไม่สำเร็จ
ตนรู้สึกหวาดกลัวมาก พยายามดิ้นรนขัดขืน ก่อนจะบอกว่าตอนนี้ตนมีเงินติดตัวอยู่ 400 บาท ถ้าไม่พอจะไปกดเอทีเอ็มมาให้เพิ่ม คนร้ายจึงได้บอกให้ไปกดมาให้อีก 1,500 บาท ก่อนจะรีบชิงทรัพย์และขับหลบหนีไปในทันที
ภายหลังจากได้รับแจ้งความร้องทุกข์ เจ้าหน้าที่ตำรวจชุดสืบสวนได้ออกแกะรอยติดตามเบาะแสรถตู้โดยสารคันดังกล่าว จนพบว่าเป็นรถตู้ที่มี นายวรรณะ เป็นผู้ขับ จึงได้แสดงตัวขอเข้าจับกุมตัวมาสอบสวน เบื้องต้น นายวรรณะ ให้การยอมรับสารภาพ และจากการตรวจสอบประวัติพบเคยก่อเหตุมาแล้วหลายคดี เพิ่งพ้นโทษออกจากคุกได้ไม่นาน