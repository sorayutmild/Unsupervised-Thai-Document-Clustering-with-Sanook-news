บุญยอด เดือด ถูก จ.ส.ต.ประสิทธิ์ ส.ส.พรรคเพื่อไทย เรียกเจ๊บุญยอดกลางสภาฯ เจ้าตัวยันไม่ใช่แต๋ว สวนกลับไม่สนใจจ่าเซาะกราว
ผู้สื่อข่าวรายงานว่า ระหว่างการประชุมร่วมรัฐสภา เพื่อพิจารณาร่างแก้ไขรัฐธรรมนูญแห่งราชอาณาจักรไทย แก้ไขเพื่มเติม(ฉบับที่...) พ.ศ... ในวาระที่ 2 ในช่วงค่ำ นายบุญยอด สุขถิ่นไทย ส.ส.บัญชีรายชื่อ พรรคประชาธิปัตย์ ได้สอบถามถึง น.ส.ยิ่งลักษณ์ ชินวัตร นายกรัฐมนตรีและรัฐมนตรีคนอื่นๆ ว่าเหตุผลไม่เข้าร่วมประชุมเพราะเป็นผู้เสนอเรื่องการแก้ไขรัฐธรรมนูญ เพราะแม้นายกฯจะไปภารกิจต่างประเทศก็ตาม คณะรัฐมนตรีอื่นๆ หายไปไหน ทำไมไม่มาฟังการอภิปราย เพราะถือว่าต้องให้ความสนใจด้วย จากนั้นนายสามารถ แก้วมีชัย ในฐานะประธานกมธ.ได้ชี้แจงว่า ขนาดนี้ครม.ไม่เกี่ยวเพราะเป็นผู้เสนอมายังสภา และสภารับหลักการแล้ว วันนี้จึงเป็นเรื่องของกมธ.และสภา ถ้ามีปัญหาอะไรหรือมีการลงมติอย่างไร เป็นเรื่องของสภา ทั้งนายกฯและครม.ไม่เกี่ยว 
ทำให้ จ.ส.ต.ประสิทธิ์ ไชยศรีษะ ส.ส.สุรินทร์ พรรคเพื่อไทย ไม่พอใจ ลุกขึ้นประท้วงและกล่าวว่า "คิดอะไรอยู่นางบุญยอด จะเอาอะไรอีกเจ๊ ครม.ไม่เกี่ยว"ด้าน นายบุญยอด ก็ตอบกลับไปว่า"ผมยืนยันว่าไม่ใช่แต๋ว และสามารถพิสูจน์กันได้ ผมไม่สนใจจ่าเซาะกราว" และเข้าสู่การอภิปรายต่อไป