เมื่อเวลา 14.30น. วันที่ 17 เมษายน ที่ทำเนียบรัฐบาล พล.อ.ประยุทธ์ จันทร์โอชา นายกรัฐมนตรี และหัวหน้า คสช. ให้สัมภาษณ์ ว่า ขณะนี้ตนกำลังคิดและดำเนินการการจำหน่วยล็อตเตอร์รี่ในราคาฉบับละ 80 บาท ให้ได้โดยใช้มาตรา 44 ในรัฐธรรมนูญชั่วคราว แต่บอกไปตอนนี้เดี๋ยวก็จะมีการโวยวายออกมาอีก แต่เราจะใช้กฎหมายมาตรา 44 ไม่เช่นนั้นก็ต้องรอ พ.ร.บ.กองสลากและกฎหมายที่เกี่ยวข้อง
"ผมต้องการให้ต้นทางออกมาในราคานี้ แล้วไปรับได้สองที่ คือที่จังหวัด และที่ส่วนกลางคือที่สำนักงานสลากกินแบ่งรัฐบาล ก็ต้องไปตั้งกลุ่มจดทะเบียนให้เรียบร้อยขายบ้าง ใครจะขายปลีก ขายส่ง ไม่ต้องเข้ามาซื้อที่กรุงเทพฯเพียงอย่างเดียว" นายกรัฐมนตรี กล่าว
ผู้สื่อข่าวถามว่า คำสั่งออกมาในเรื่องของการจำกัดราคาขายล็อตเตอร์รีใช่หรือไม่ พล.อ.ประยุทธ์ กล่าวว่า สั่งการให้หน่วยงานที่เกี่ยวข้องทำให้ได้ก่อนคือการจัดตั้งกลุ่มและจดทะเบียนช่วงที่รอกฎหมาย เพราะส่วนหนึ่งจะหมดโควต้าลง ซึ่งก็จะได้ใช้ส่วนตรงนี้ไปเริ่มดำเนินการเกลี่ยใหม่ จากนั้นในเดือน กันยายนจะหมดโควต้าอีกงวดหนึ่งก็จะปรับอีกรอบซึ่งถือว่าโควต้าเดิมจะไม่เหลือแล้วก็จะมีการปรับอีกรอบ ก็มาคิดว่าทำอย่างไรจะให้ราคาขายอยู่ที่ฉบับละ 80 บาท แล้วต้นทางควรจะจำหน่ายในราคาเท่าไหร่ คนขายมีกำไรเท่าไหร่สำหรับผู้ที่เดินขาย ในต่างจังหวัดจะให้ได้กำไรฉบับละ 10 บาทได้หรือไม่
"ความจริงผมอยากบอกว่าโควต้า 5 เสือ นั้นก็ไม่ใช่โควต้าทั้งหมด เป็นเพียงโควต้าส่วนหนึ่งเท่านั้นที่ขายกันไป-มาปัญหาของเราคือข้างล่างเมื่อขายไม่หมดก็ไม่มีเงินที่จะรับซื้อรัฐมีเงินรับซื้อคืนแต่กฎหมายไม่มีก็ต้องไปแก้กฎหมายให้สามารถรับซื้อคืนได้จากรายย่อย ที่ผ่านมาผู้ค้ารายย่อยเมื่อซื้อไปขายแล้วขายไม่หมดคืนก็ไม่ได้ง่ายที่สุดก็คือขายคืนไปที่กลุ่ม 5 เสือ กลุ่ม 5 เสือก็มาตั้งราคาใหม่แล้วขายออกไปก็เกินฉบับละ 80 บาททั้งหมด" พล.อ.ประยุทธ์กล่าว
พล.อ.ประยุทธ์ กล่าวว่า ผ่านมากฎหมายปกติใช้ไม่ได้และไม่ทันต่อการแก้ไขสถานการณ์และราคาฉบับละ 80 บาท เพราะติดขัดเนื่องจากไม่มีกฎหมาย่กำหนดว่าต้องมีเงินของรัฐในการรับซื้อคืนจากผู้ค้ารายย่อย ในส่วนของผู้ค้ารายใหญนั้นมีเงินลงทุนอยู่แล้ว
"ดังนั้น เร็วๆ นี้ก็จะมีคำสั่งใหม่ออกมา โดยมีกฎหมายรองรับว่ารัฐสามารถที่จะรับซื้อคืนจากผู้ค้ารายย่อยได้ แต่จะไม่สามารถไปขายคืนกลับให้ 5 เสือได้แล้ว จะต้องมีการปั๊มให้เรียบร้อยเพื่อรู้ว่าเป็นของใคร พวกพ่อค้าปลีก สมาคม ผู้พิการถ้ามีการเอาไปขายคืนก็ต้องยึดโควต้าคืนคนต้องรักษากติกา คำสั่งที่กำลังจะออกมาใหม่ก็ให้มีการดำเนินการไปตามนี้ คนทำคือบอร์ดล็อตเตอร์รี และผู้อำนวยการกองสลากฯ"
เมื่อถามว่าจะทำได้ทันงวดต่อไปหรือไม่ พล.อ.ประยุทธ์กล่าวว่า ไม่ทัน แต่ภายในสิ้นเดือนนี้ต้องเตรียมการให้เสร็จ คาดว่าประมาณเดือนมิถุนายน จะสามารถบริหารจัดการให้สามารถจำหน่ายสลากกินแบ่งรัฐบาลได้ในราคาฉบับละ 80 บาท
ผู้สื่อข่าวถามว่าแนวคิดที่จะให้มีการจำหน่ายล็อตเตอร์รีในร้านสะดวกซื้อจะทำทันทีหรือไม่นายกรัฐมนตรีกล่าวว่ายังไม่เริ่มเพราะยังเริ่มไม่ได้ และการจำหน่ายในร้านสะดวกซื้อนั้นก็ไม่ใช่เป็นโควต้า แต่เป็นการไปจ้างขายเพื่อประชาชนจะได้มีทางเลือก รวมทั้งแนวคิดที่จะขายผ่านเครื่องอัตโนมัติด้วย