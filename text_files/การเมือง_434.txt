เผยภาพล่าสุด “สุนัย จุลพงศธร” อดีต ส.ส.เพื่อไทย ลี้ภัยการเมืองอยู่ในฝรั่งเศส ขณะยืนต่อแถวรับของบริจาคจากองค์กรการกุศล
วันที่ 24 ต.ค.62 นายจรัล ดิษฐาอภิชัย อดีตแนวร่วมประชาธิปไตยต่อต้านเผด็จการแห่งชาติ (นปช.) ที่ปัจจุบันลี้ภัยการเมืองอยู่ที่ประเทศฝรั่งเศส โพสต์รูปภาพและข้อความผ่านเฟซบุ๊ก “Jaran Ditapichai” ระบุว่า
"ส.ส.สุนัย ผู้ลี้ภัย ไปรับของบริจาคจากองค์การกุศลแห่งหนึ่ง"

โดยโพสต์ดังกล่าวเป็นภาพของนายสุนัย จุลพงศธร อดีต ส.ส.พรรคเพื่อไทย อดีตรองเลขาธิการนายกรัฐมนตรี อดีตรองโฆษกประจำสำนักนายกรัฐมนตรี และอดีตที่ปรึกษารัฐมนตรีหลายกระทรวง ซึ่งต่อมาเมื่อมีการก่อรัฐประหาร เมื่อวันที่ 22 พฤษภาคม พ.ศ.2557 คณะรักษาความสงบแห่งชาติ (คสช.) ออกคำสั่งที่ 3/2557 และคำสั่งที่ 53/2557 เรียกให้สุนัยไปรายงานตัว
แต่นายสุนัยไม่ได้ไปรายงานตัวตามคำสั่งดังกล่าว ศาลทหารจึงออกหมายจับ ก่อนที่เจ้าตัวจะลี้ภัยไปต่างประเทศ โดยมีรายงานว่านายสุนัยได้เข้าร่วมกับสมัชชาประชาชนเพื่อประชาธิปไตย เคลื่อนไหวทางการเมืองในประเทศสหรัฐอเมริกาเพื่อต่อต้านรัฐบาล คสช.