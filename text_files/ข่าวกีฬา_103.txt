"เจ้าแม็กซ์" ชัชวาล ขาวละออ สตาฟฟ์โค้ชทีมชาติ ท้าชน "น้องก้อย" รุ่งระวี ขุระสะ หลังถูกกล่าวหาว่า เป็นตัวต้นเหตุให้ลงสนามช้า ระบุอย่าประจานออกสื่อ มีอะไรให้มาพูดคุยกันตรงๆ เพื่อปรับความเข้าใจ ด้าน "น้องก้อย" ยังไม่จบง่ายๆ ขอเอาเรื่องโค้ชเชให้ถึงที่สุด
ความคืบหน้ากรณี "โค้ชเช" เช ยองซอก หัวหน้าผู้ฝึกสอนเทควันโดทีมชาติไทยชาวเกาหลีใต้วัย 40 ปี ที่ถูกลูกศิษย์ในแคมป์ของตัวเอง คือ "น้องก้อย" รุ่งระวี ขุระสะ นักเทควันโดสาวรุ่นประชาชนอายุ 23 ปี ออกมาแฉในโลกสังคมออนไลน์และผ่านสื่อต่างๆ ว่า ลงโทษเกินกว่าเหตุ   ล่าสุด "เจ้าแม็กซ์" ชัชวาล ขาวละออ  1 ใน 2 สตาฟฟ์โค้ชไทยที่ถูกกล่าวหาว่า เป็นคนสั่งให้ "น้องก้อย" นั่งรอในตรงจุดวอร์มนักกีฬาแล้วจะกลับมาเรียกตัวอีกที เปิดเผยว่า น้องก้อย เขาต้องรู้ตัวเองว่า จะต้องลงแข่งขันในคู่ที่เท่าไหร่ เวลาอะไร เพราะเล่นเทควันโดในประเทศมานานเป็น 10 ปี อีกทั้งในระดับนานาชาติก็เคยลงแข่งขันมาแล้ว 2 รายการ น่าจะรู้ดีว่า ตัวเองต้องเตรียมความพร้อมขนาดไหน เพราะทีมงานสตาฟฟ์โค้ชทุกคนทุ่มเทแรงกายและใจในการฝึกซ้อมให้ดีที่สุดแล้ว เวลาในสนามแข่งขันจึงเป็นหน้าที่ของนักกีฬาเอง เพราะตัวนักกีฬาคนนี้ไม่ใช่เด็กๆหรือประเภทเยาวชนแล้ว เป็นถึงระดับประชาชนต้องรู้ดีว่า สมควรทำอะไรบ้าง ไม่ใช่มองแต่มุมตัวเองว่า พอแพ้แล้วต้องมาหาคนผิด แถมยังมามองว่า สตาฟฟ์โค้ชไทยเป็นคนทำให้เกิดเรื่องรุนแรงดังกล่าวนี้ "ทำไมน้องเขาไม่มองมุมความผิดพลาดของตัวเองบ้างล่ะ เกี่ยวกับความไม่พร้อมในการใส่อุปกรณ์ป้องกันตัวตอนนั่งรอลงแข่งขัน แถมยังมาบอกว่า มีโค้ชไทยมาสั่งให้ถอดชุดอุปกรณ์ออกไปก่อน จึงทำให้ลงแข่งขันล่าช้า ทั้งที่จริงแล้วเรื่องแบบนี้มันเป็นสไตล์นักกีฬาแต่ละคนว่าชอบใส่อุปกรณ์ก่อนลงสนามเวลามากน้อยแค่ไหนแตกต่างกันไป หากน้องเขาใส่ใจถึงหน้าที่ของตัวเองจริงๆ ทำไมตอนคู่แข่งชาวเกาหลีใต้เดินลงไปในสนาม ตัวเองน้องก้อยเองไม่เดินตามไปล่ะ มัวนั่งทำอะไรอยู่ เพราะตัวเขาจะต้องรู้ดีว่า คู่ต่อสู้ที่จะลงแข่งขันเป็นใคร ยิ่งในเวลานั้นตัวเอง กำลังไปดูแลนักกีฬาที่ลงสนามพร้อมกันถึง 3 คน จะให้มาประกบดูแลน้องก้อยคนเดียวได้อย่างไร เพราะขนาดนักกีฬาในระดับเยาวชนยังรู้เรื่องเลย" โค้ชแม๊กซ์กล่าว  อย่างไรก็ตามเรื่องราวทั้งหมดอย่างละเอียดของ น้องก้อย ส่วนตัวจะให้ข้อมูลกับคณะกรรมการสอบสวนของสมาคมฯ ที่มี เสธ.โต” พล.ร.อ.สุรวุฒิ มหารมณ์ อดีตประธานเตรียมนักกีฬาไทย ที่มาทำหน้าที่เป็นประธาน เพื่อให้ทางผู้ใหญ่เป็นคนพิจารณาตัดสินใจอีกที และหาหนทางแก้ไขให้ดีขึ้นในอนาคต พร้อมกันนี้ก็อยากให้ น้องก้อย อย่าไปพูดอะไรออกสื่อให้มากไปกว่านี้ มีอะไรให้มาเจอตัวเองและพูดกันตรงๆ เพื่อปรับความเข้าใจและไม่ต้องการให้เรื่องนี้กลายเป็นประเด็นทางสังคมเรื่องใหญ่ อยากให้ทุกอย่างยุติโดยเร็วที่สุด  ส่วนตัวไม่อยากคิดว่า มีใครอยู่เบื้องหลังในเรื่องทั้งหมดนี้  ขณะที่ "น้องก้อย" รุ่งระวี ขุระสะ ได้กล่าวว่า แม้ว่า ในเวลานี้ โค้ชเช จะออกมาขอโทษกับเหตุการณ์ดังกล่าวที่เกิดขึ้นผ่านสื่อของเกาหลีใต้แล้วก็ตาม แต่ตัวเองขอยืนยันว่า จะดำเนินการเรื่องนี้ต่อ เพราะเวลานี้กระแสสังคมมองว่า ตัวเองเป็นคนผิด ส่วนตัวอยากให้สังคมไทยรู้ว่า โค้ชเช ได้ทำอะไรกับตัวเองลงไปบ้าง โดยเฉพาะการขอโทษผ่านสื่อในเมืองไทยยังไม่เห็นมี