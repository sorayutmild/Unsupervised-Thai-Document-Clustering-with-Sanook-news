หลักจากที่ปล่อยให้คุณสามี "ต๊อด ปิติ ภิรมย์ภักดี" ต้องออกมาเคลียร์ข่าวเม้าท์ผ่านโลกโซเชียลฯ กรณีถูกโยงว่าเป็นคู่รักเตียงหักอยู่นาน ล่าสุดนางเอกสาว "นุ่น วรนุช" ก็ได้คิวออกมาช่วยย้ำสถานะครอบครัวผ่านสื่อแบบชัดๆ แล้วว่า ชีวิตครอบครัวตลอด 6 ปี ที่ครองรักกันมาแฮปปี้มากและก็ไม่เคยมีปัญหาผิดใจถึงขั้นอยากหย่าเลยแม้แต่นิดเดียว พร้อมออกปากอีกด้วยว่าความสัมพันธ์กับคุณแม่สามีลงตัวทุกอย่าง ถึงขนาดต้องยกตำแหน่งแม่สามีแห่งชาติให้ไปครองกันเลยทีเดียว
ถามถึงกระแสข่าวที่ออกมาเลยล่ะกัน กับเรื่องท้องที่หลายคนคิดว่าเป็นครอบครัวเรา ?"ไม่ค่ะ ยังไม่ได้มีน้องค่ะ ตอนนี้ยังเลยค่ะ เอาจริงๆ มีคนส่งข่าวมาให้ดูเหมือนกันนะคะ แต่นุ่นบอกได้เลยนะคะว่านุ่นไม่ได้ท้อง และก็ไม่ได้มีแพลนเลยด้วย คือถ้ามันจะมีก็มี แต่ว่ามันไม่มีจริงๆ และชีวิตตอนนี้เราก็มีความสุขดีค่ะ"
และกับกระแสข่าวก่อนหน้านี้ที่หลายคนตีความว่าขาเตียงเราเริ่มร้าว ?"ตลกดีนะ เพราะเรื่องนี้นุ่นเองก็มองเป็นเรื่องขำๆ เหมือนกัน นุ่นอยู่วงการมานานแล้ว และเรื่องพวกนี้นุ่นก็มองเป็นเรื่องปกติด้วยเพราะมันมีมาให้เห็นอยู่ตลอด ซึ่งก็อย่างที่บอกค่ะไม่ใช่นุ่นแน่นอน เพราะเราเองก็ไม่ได้มีแพลนที่จะหย่า ไม่ได้ทะเลาะ ไม่ได้อะไรเลย และที่สำคัญคุณแม่สามีแห่งชาติค่ะ คอนเฟิร์มเลยค่ะ"
แต่เหมือนพี่ต๊อดเขาก็จะไม่ค่อยแฮปปี้กับข่าวนี้เหมือนกัน ?"คือเขาเองก็เป็นผู้ชายเนอะ นิสัยผู้ชาย แต่เขาไม่ได้โกรธอะไรหรอก"
พี่ต๊อดเขามีแพลนไหมว่าแบบจะเคลียร์ข่าว ?"ไม่หรอกค่ะ แต่เหมือนเขาเองก็ได้ใช้พื้นที่ของเขาในการปกป้องนุ่น ปกป้องคุณแม่เขา ซึ่งมันก็เป็นหน้าที่ของลูกผู้ชายที่เขาจะสามารถทำได้"
ได้มีโอกาสคุยกันถึงเรื่องนี้บ้างไหม ?"ก็ขำๆ ดีค่ะ เราคุยกันตลอดเพราะเขาก็กลับบ้านทุกวัน แต่ส่วนใหญ่แล้วจะเป็นนุ่นซะเองที่ทำงานและต้องกลับดึก ซึ่งเขาก็จะเป็นคนที่โทรตามนุ่นมากกว่าด้วย"
นอยด์ไหมที่พอมีข่าวขาเตียงร้าวที่ไรต้องมีคู่เราติดตลอด ?"ขอบคุณนะคะที่ยังนึกถึงกันอยู่ และก็ขอบคุณอีกเหมือนกันที่ยังติดตามความเคลื่อนไหว เราเองก็สนุกดีค่ะ (หัวเราะ)"
ส่วนตัวเราเองมั่นใจในตัวสามีมาขนาดไหน ?"เราแต่งงานกันมาก็ครบรอบ 6 ปีแล้วนะคะ และความรักของเรามันก็มากกว่าคำว่าสามีภรรยาแล้ว เราอยู่กันแบบเป็นเพื่อน เป็นคนที่คอยแชร์สิ่งต่างๆ ให้กันและกัน คืออนาคตนุ่นไม่รู้หรอกนะคะว่ามันจะเป็นยังไง แต่ ณ วันนี้เรามีสิ่งที่ดี เรามีความสุขต่อกันมาก ดังนั้นเราต้องรักษาและมั่นใจตรงนี้เพื่อให้มันคงไว้ค่ะ"
แสดงว่าข่าวลือไม่สามารถทำอะไรคู่เราได้แน่นอน ?"ไม่ค่ะ (ยิ้ม)"
มือที่สามไม่เคยมีเข้ามาในครอบครัวเราแน่นอน ?"อย่างที่บอกค่ะว่าครอบครัวมันคงไม่ได้สว่างไสวไปตลอด เพราะบางครั้งเวลานุ่นมีปัญหาเรื่องงาน นุ่นก็นำปัญหาไปคุยกับต๊อด คือเวลาเรามีอะไรเราก็เอามาแชร์กัน เราช่วยดูแลซึ่งกันและกันค่ะ"
เครดิตภาพประกอบจาก Instagram @nuneworanuch