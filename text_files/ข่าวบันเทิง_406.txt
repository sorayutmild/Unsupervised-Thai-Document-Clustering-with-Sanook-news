หลังจากตกเป็นประเด็นจับตามอง สำหรับรอยร้าวของครอบครัวดาราหนุ่มชื่อดัง "ปีเตอร์ คอร์ป" และ "พลอย พลอยพรรณ" ซึ่งหลายคนคาดว่าน่าจะมีปัญหาเรื่องมือที่สาม
ล่าสุด ปีเตอร์ คอร์ป ได้มาออกรายการเรื่องเล่าเช้านี้ ทางช่อง 3 เพื่อโปรโมตภาพยนตร์เรื่องละติจูดที่ 6 โดยกล่าวสั้นๆ ถึงปมร้าวในครอบครัวว่า
เรื่องที่เกิดขึ้นขอให้เป็นเรื่องส่วนตัว เป็นเรื่องที่ตนต้องรักษาคำสัญญา ไปเคลียร์กับที่บ้าน คนอื่นไม่ต้องมาช่วยเคลียร์ และเป็นเรื่องเข้าใจผิด
ส่วนภาพที่ "แอนนี่ ปริศนา" ซ้อนมอเตอร์ไซค์บิ๊กไบค์นั้น ก็เป็นการทำงาน และถ่ายรายการเกี่ยวกับรถจยย.บิ๊กไบค์ การซ้อนจยย.ต้องมีลักษณะการจับตัวกันอยู่แล้ว
โดยปีเตอร์ระบุว่าตอนนี้การวิพากษ์วิจารณ์ในโลกออนไลน์ไปกันใหญ่แล้ว เพราะมีการใช้คำที่ค่อนข้างจะรุนแรงมาก ซึ่งก็มีผู้ใหญ่แนะนำให้ตนเข้าแจ้งความ
ส่วนภาพต่างๆ ที่เกิดขึ้น ปีเตอร์บอกว่า อย่าเพิ่งโยง อย่าเพิ่งตัดสิน ทุกอย่างจะมีคำอธิบายออกมาเอง
หนุ่มปีเตอร์ กล่าวปิดท้ายว่า ถ้าตนทำอะไรที่ผิดในสายตาประชาชนตนก็ขอโทษ แต่ว่าที่เหลือตนคงต้องขอเคลียร์กับที่บ้าน
อย่างไรก็ตาม หนุ่มปีเตอร์ ไม่ได้ชี้แจงถึงกรณี น้องโบว์ หญิงสาวซึ่งอยู่ที่บุรีรัมย์ ที่มีรายชื่อปรากฏในข่าวด้วยแต่อย่างใด
ทั้งนี้ กองทัพสื่อมวลชนได้ไปดักรอทำข่าวบริเวณอาคารมาลีนนท์ตั้งแต่ช่วงเช้า ซึ่งหากหนุ่ม "ปีเตอร์ คอร์ป" ให้สัมภาษณ์ ทีมข่าวบันเทิง Sanook! News จะรายงานให้ทราบต่อไป