ตำรวจตามจับมือฆ่าข้าราชการสาวเมืองโคราช เพิ่งได้รับการบรรจุ ปาดคอลากยาวถึงแก้ม ที่แท้เป็นฝีมือแฟนเด็กกว่า 10 ปี สารภาพเพราะโดนตีตัวออกห่าง ฆ่าทิ้งทั้งที่ยังรัก
จากกรณีเหตุฆาตกรรม นางสาวเกษกนก อายุ 34 ปี ข้าราชการตำแหน่งเจ้าพนักงานพัสดุปฏิบัติงาน สังกัดสำนักงานควบคุมโรคที่ 9 นครราชสีมา ภายในบ้านเช่าเมืองนครราชสีมา สภาพศพถูกถูกปาดด้วยของมีคมจนเส้นเลือดใหญ่ขาดยาวประมาณ 6 เซนติเมตร จนถึงแก้ม และมีร่องรอยถูกแทงที่ท้องบริเวณใต้สะดือ 1 แผล และที่ใบหูด้านขวาก็ถูกแทงจนแหว่ง ตามข่าวที่รายงานไปแล้วนั้น
พล.ต.ต. วัชรินทร์ บุญคง ผบก.ภ.จว.นครราชสีมาได้สั่งการให้ พ.ต.อ.ปฏิยุทธ สิงห์สมโรจน์ ผกก. สภ.เมืองนครราชสีมา และ พ.ต.อ.นริศ ปรารถนาพร ผกก.กก.สส.ภ.จว.นครราชสีมา ร่วมกันตั้งชุดสืบสวนติดตามจับกุมคนร้ายมาดำเนินคดี
ซึ่งล่าสุดตำรวจสืบสวนทราบว่า นายกฤษฎา หรือ โน้ต อายุ 25 ปี ช่างซ่อมรถจักรยานยนต์ ผู้ต้องสงสัยได้ขับรถจักรยานยนต์ของผู้ตายไปจอดทิ้งไว้ที่สถานีขนส่งผู้โดยสารกบินทร์บุรี จ.ปราจีนบุรี แล้วขึ้นรถโดยสารหนีไปพักอาศัยอยู่กับญาติใน อ.สัตหีบ จ.ชลบุรี เจ้าหน้าที่ตำรวจภูธรนครราชสีมาจึงได้ประสานตำรวจภูธรสัตหีบและร่วมกันเข้าจับกุมตัวได้ในที่สุด
>> ฆ่าโหดข้าราชการสาว ปาดคอถึงแก้ม-แทงหูแหว่ง ล่าตัวแฟนหนุ่มอยู่ด้วยก่อนตาย
จากการสอบสวน นายกฤษฎา ให้การรับสารภาพว่า ตนกับผู้ตายคบหาดูใจกันมานาน ตั้งแต่อยู่ที่ จ.สระแก้ว แต่เมื่อผู้ตายสอบรรจุเป็นข้าราชการได้ และย้ายมาทำงานที่ อ.เมืองนครราชสีมา ตนพยายามติดต่อทางโทรศัพท์หลายครั้ง แต่ผู้ตายก็ไม่ค่อยอยากจะรับสาย จึงได้เดินทางมาหา
ก่อนจะเห็นท่าทีผิดปกติ แฟนสาวมีท่าทีจะตีตัวออกห่าง เพื่อไปมีแฟนคนใหม่ ทำให้เกิดมีปากเสียงกัน ตนจึงบันดาลโทสะใช้มีทำครัวแทงและปาดคอนางสาวเกษกนกเสียชีวิต เมื่อคืนวันที่ 27 ธันวาคม 2561 หลังจากนั้นได้นำอาวุธมีดที่ใช้ฆ่าผู้ตายทิ้งไว้ในตะกร้าผ้า ภายในห้อง พร้อมกับถอดเสื้อที่ตัวเองคลุมเอาไว้ แล้วเปลี่ยนเสื้อผ้าใหม่ เปิดโทรทัศน์เสียงดังทิ้งเอาไว้ เพื่อกลบเกลื่อนไม่ให้ห้องใกล้เคียงสงสัย
จากนั้นก็ล็อกประตูด้านในและหลบออกหลังบ้าน ก่อนจะขับรถจักรยานยนต์ของผู้ตายหลบหนีไปโดยไปจอดทิ้งไว้ที่ บขส.กบินทร์บุรี แล้วขึ้นรถยนต์โดยสารประจำทางไปหลบซ่อนตัวอาศัยอยู่ที่บ้านอาใน อ.สัตหีบ จ.ชลบุรี และมาถูกตำรวจติดตามจับกุมตัวได้ดังกล่าว เบื้องต้นได้แจ้งข้อกล่าวหา ฆ่าผู้อื่นโดยเจตนาและไตร่ตรองไว้ก่อน
ต่อมา พล.ต.ต.วัชรินทร์ บุญคง ผบก.ภ.นครราชสีมา ได้นำตัวผู้ต้องหามาแถลงข่าวพร้อมของกลาง เป็นอาวุธมีดทำครัวเปื้อนเลือด และเสื้อที่ผู้ตายใส่ในวันก่อเหตุ พร้อมกับนำตัวนายกฤษฏาไปทำแผนประกอบคำรับสารภาพที่ห้องเช่าเกิดเหตุ ท่ามกลางบรรดาไทยมุงที่มารอดูเป็นจำนวนมาก