(21 มิ.ย.) ผู้สื่อข่าวรายงานว่า วันนี้ที่ สน.ทุ่งมหาเมฆ น.ส.รัชดาภรณ์ อนัคฆมณี หรือ "จ๋า" พิธีกรรายการดาวกระจาย รายการบันเทิงชื่อดังทางโมเดิร์นไนน์ทีวี ได้เข้าแจ้งความกับเจ้าหน้าที่ตำรวจ หลังถูกหนุ่มโรคจิตใช้กล้องแอบถ่ายใต้กระโปรงตัวเอง กลางซอยละลายทรัพย์ ย่านสีลม
โดย จ๋า ดาวกระจาย เปิดเผยว่า เมื่อเวลาประมาณ 13.00 น. ตนกับทีมงานได้เดินทางไปถ่ายทำรายการที่ซอยละลายทรัพย์ ในระหว่างที่ตนกำลังเดินเลือกซื้อของอยู่นั้น มีหญิงสาวทำงานออฟฟิศคนหนึ่ง เดินมาสะกิดตนและบอกว่าถูกชายโรคจิตใช้กล้องแอบถ่ายใต้กระโปรงไปเมื่อสักครู่นี้ พร้อมกับชี้มือไปตามชายคนดังกล่าว ตนจึงตัดสินใจรีบเดินไปหาชายคนดังกล่าว และกระชากกล้องในมือของชายคนนั้น เปิดดูพบว่ามีรูปตนเองถูกแอบถ่ายจริง จึงได้ตะโกนให้ทีมงานและเจ้าหน้าที่รักษาความปลอดภัยบริเวณนั้น ช่วยกันควบคุมชายคนดังกล่าวมาที่สถานีตำรวจ
จากการสอบสวน ทราบชื่อผู้ต้องหาว่า นายภาพันธุ์ หิตะพันธุ์ อายุ 47 ปี ทำงานขับรถรับจ้างทั่วไป โดยรับสารภาพหน้าตาเฉยว่า ก่อนเกิดเหตุได้ขับรถมาส่งเจ้านาย บริเวณซอยละลายทรัพย์ จากนั้นจึงถือโอกาสเดินเล่นอยู่ภายในซอย และนำกล้องแบบพกพาถือติดมือไปด้วย จนกระทั่งเดินมาเห็นผู้เสียหาย สวมใส่กระโปรงสั้น จึงเดินปรี่ทำทีเข้าไปใกล้ๆ และรอจังหวะใช้กล้องสอดเข้าไปใต้กระโปรงและบันทึกภาพ ก่อนจะรีบเดินออกมา แต่ไม่คิดว่าจะถูกจับได้ เนื่องจากเคยก่อเหตุในลักษณะนี้มาหลาย 10 ครั้งแล้ว เมื่อถ่ายเสร็จก็จะเก็บไปดูที่บ้าน โดยไม่ได้นำไปเผยแพร่ต่ออย่างใด ถึงแม้ว่าตนจะมีภรรยาและลูกแล้ว แต่ก็ยังคงมีรสนิยมชอบดูของคนอื่นอยู่ดี
เบื้องต้นเจ้าหน้าที่ตำรวจได้ตรวจสอบภาพในกล้อง พบมีภาพหญิงสาวรายอื่นที่ถูกแอบถ่ายอีกจำนวนหนึ่ง จึงได้แจ้งข้อหา กระทำการอันขายหน้าต่อธารกำนัล หรือกระทำการลามกอนาจาร และกระทำการอันทำให้ผู้อื่นได้รับความอับอายและเดือดร้อน เปรียบเทียบปรับเป็นเงิน 500 บาท ก่อนจะสั่งให้ลบรูปภาพในกล้อง และปล่อยตัวไป
