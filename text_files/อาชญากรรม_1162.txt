หนุ่มเมืองกาญจน์ระทม โดนม่ายสาวรูปร่างหน้าตาดี มีลูกติดวัย 5 ขวบ หลอกให้แต่งงานด้วย หลังฉลองสมรสเชิดสินสอดหนี
ผู้สื่อข่าวรายงานว่า (13 ก.ย.) นายศักดิ์ดา ภาคภูมิ อายุ 35 ปี เข้าแจ้งความที่ สภ.ท่าม่วง จ.กาญจนบุรี เพื่อแจ้งความว่า เมื่อวันที่ 9 ก.ย. ที่ผ่านมา ตนถูกนางสุวดี บุญธรรม อายุ 30 ปี ซึ่งมีรูปร่างหน้าตาดี และตนทราบว่าเป็นแม่ม่ายและมีลูกติดวัย 5 ขวบ แต่ตนเองไม่เคยคิดรังเกียจ หลอกให้แต่งงานด้วย โดยเรียกสินสอดเป็นเงิน 4 หมื่นบาท ทองคำหนัก 50 สตางค์ และสร้อยข้อมือทองคำหนัก 50 สตางค์ แต่ภายหลังงานเลี้ยงฉลองสมรส หญิงดังกล่าวก็บอกว่าจะไปเก็บเสื้อผ้าก่อนเชิดสินสอดทั้งหมดหนีไป 
นายศักดิ์ดา กล่าวต่อว่า ตนไปถามหากับเพื่อนที่โรงงานซึ่งเป็นสถานที่ทำงานของนางสุวดีก็ไม่มีใครพบ อีกทั้งยังทราบจากเจ้าหน้าที่โรงงานว่า นางสุวดีเป็นคนเจ้าชู้และหลอกผู้ชายที่ทำงานมาแล้วหลายราย และยังยืมเงินเพื่อนร่วมงานไปอีกจำนวนมาก เมื่อรู้ตัวว่าถูกหลอกจึงมาแจ้งความ ขอให้เจ้าหน้าที่เอาเรื่องให้ถึงที่สุด