กลายเป็นไฟต์ที่แฟนทั่วโลกพูดถึงเป็นอย่างมากสำหรับการเจอกันของ ซุปเปอร์บอน นักชกชาวไทย กับ จอร์จิโอ เปโตรเซียน ยอดกำปั้นอิตาลี ในศึก ONE: FIRST STRIKE ที่ประเทศสิงคโปร์ เมื่อวันศุกร์ที่ 15 ตุลาคม ที่ผ่านมาโดยไฟต์ดังกล่าว นักชกชาวไทยวัย 31 ปี สามารถกระชากเข็มชัดแชมป์โลก วัน คิกบ็อกซิ่ง รุ่นเฟเธอร์เวต มาได้แบบสวยหรูด้วยการเตะก้านคอส่ง เปโตรเซียน หงายท้องลงไปให้กรรมการยุติการชกในยกที่ 2 ท่ามกลางความสะใจของแฟนกำปั้นชาวไทยอย่างไรก็ตามหลังจบไฟต์ ไมเคิ่ล สเคียเวลโล่ ผู้บรรยายของ วัน แชมเปี้ยนชิพ ที่ได้มีการพูดคุยกับ อาร์เมน เปโตรเซียน น้องชายของยอดกำปั้นชาวอิตาลี ได้เผยผ่านทางทวิตเตอร์ว่า "มีหลายคนติดต่อเข้ามาถามผมว่าอาการของ เปโตรเซียน เป็นอย่างไรบ้าง" "ซึ่งผมได้คุยกับน้องชายของเขาก่อนที่ได้รู้ว่า จอร์จิโอ เปโตรเซียน นั้นได้รับบาดเจ็บหนักถึงขั้นกรามหัก และจะต้องเข้ารับการผ่าตัดเป็นการด่วน ขอให้การผ่าตัดเป็นไปอย่างราบรื่น และขอให้พระเจ้าคุ้มครองคุณนะ จอร์จิโอ" สำหรับอาการบาดเจ็บของ "เดอะ ด็อกเตอร์" จอร์จิโอ เปโตรเซียน ตำนานนักชกวัย 35 ปี ในครั้งนี้อาจทำให้ไฟต์ที่ถูกกำหนดไว้ล่วงหน้าว่าจะพบกับ เซย์ฟูลักห์ คัมบูกาดอฟ นักชกชาวรัสเซีย ในการป้องกันแชมป์ ISKA รุ่นซูเปอร์ เวลเตอร์เวต ช่วงต้นเดือนธันวาคม นี้ อาจต้องถูกยกเลิกออกไป
