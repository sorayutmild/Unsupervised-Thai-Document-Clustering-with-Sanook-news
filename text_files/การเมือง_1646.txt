ผู้สื่อข่าวรายงานว่า (11 ธ.ค.) นายชูวิทย์ กมลวิศิษฎ์ อดีต ส.ส.ระบบบัญชีรายชื่อพรรครักประเทศไทย โพสต์ข้อความทางเฟซบุ๊ก ชูวิทย์ I'm No.5 ระบุว่า ตอนนี้หลีกหนีความวุ่นวายไปต่างจังหวัดเพื่อทบทวนตัวเอง พร้อมกล่าวว่าผมตกงานแล้ว แต่ยืนยันจะยังตีแผ่เรื่องราวความไม่ชอบมาพากล แม้ไม่ได้เป็น ส.ส. โดยข้อความทั้งหมดมีดังนี้
วันนี้ผมหลีกหนีความวุ่นวาย ปลีกวิเวกมาอยู่ท่ามกลางขุนเขาและม่านหมอกของจังหวัดหนึ่ง ทบทวนตัวเองว่าที่ผ่านมาได้ทำอะไรไปบ้าง เพื่อเก็บไว้เป็นประสบการณ์ในอนาคต
ไม่น่าเชื่อว่า 10 ปีที่ผ่านมา ชีวิตผมไม่เคยหยุดนิ่ง ไม่วิ่งก็เดิน ไม่เคยนั่งพัก ทั้งๆที่ก่อนหน้านั้นเคยสุขสบาย ชีวิตเพียบพร้อม
จนถึงวันนี้ ผมสูญเสียหลายสิ่งหลายอย่าง ทั้งเวลาให้กับครอบครัว เงินทอง และโอกาสที่จะเพิ่มพูนความมั่งคั่งให้กับตัวเอง ต้องถูกฟ้อง ขึ้นโรงขึ้นศาลแทบทุกศาล ติดคุกติดตาราง ถูกคนเขาดูหมิ่นเหยียดหยาม จนไปถึงรับตำแหน่งเชิดหน้าชูตาเป็น ส.ส. เป็นหัวหน้าพรรคการเมือง
ชีวิตผมผ่านมาทุกรูปแบบ ทั้งทำธุรกิจ จนได้มีโอกาสมารับใช้ประชาชน เคยเป็นทั้ง "อสูร" และกลับอกกลับใจเป็น "องคุลีมาล" ยืนหยัดต่อสู้กับความอยุติธรรม
คนเขาไม่เชื่อ บ้างว่าผมยังมีธุรกิจสีเทาอยู่ แต่ผมยืนยันว่าผมสละสิ้นหมดทุกอย่าง คนที่รู้ดีที่สุดคือตำรวจ
วันนี้ผมตื่นแต่เช้า หมอกยังปกคลุม เสียงเงียบสงบ มีเพียงเสียงนกร้องอยู่ที่เชิงเขา อากาศหนาวเย็น น้ำค้างยังเกาะอยู่บนยอดใบไม้
เมื่อนึกถึงเสียงตะโกนด้วยความเคร่งเครียดของเหล่าม็อบ เสียงนกหวีด บรรยากาศที่ตึงเครียดของบรรดาประชาชน ที่ต่อสู้ตามความเชื่อและอุดมการณ์ ทำให้ผมนึกถึงเรื่องราวที่ผ่านมา ชีวิตคนเรานั้นมันแปลกสิ้นดี บางครั้งเราเลือกที่จะปล่อยวางมีความสุขกับตัวเองและธรรมชาติ แต่บางครั้งเราเลือกที่จะลุกขึ้นต่อสู้
พระเจ้าประทานห้วงเวลาทั้งทุกข์และสุขให้กับเรา เพื่อไม่ให้ใครเป็นคนที่สมบูรณ์แบบบนโลกมนุษย์
ตอนนี้ ขอลาก่อนครับ ผมตกงานแล้ว หมดหน้าที่ทางการเมือง แต่ผมยังคงตีแผ่ทุกเรื่องราวความไม่ชอบมาพากลเท่าที่ผมทำได้ แม้ว่าผมไม่ได้เป็น ส.ส. แต่ผมทำในฐานะประชาชนคนไทยคนหนึ่ง
หากมีโอกาส หวังว่าจะได้ทำประโยชน์ให้บ้านเมืองต่อไป