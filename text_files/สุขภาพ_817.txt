จากข่าวในโลกออนไลน์ ที่พบผู้ชายคนหนึ่งมีอาการปวดบวมเหงือกและฟันจนเป็นก้อนโตที่แก้ม เนื่องจากมีฟันผุ และได้รับการถอนฟันจากแพทย์ถึง 4 ซี่ สุดท้ายแพทย์แจ้งว่าเป็นโรคมะเร็งในช่องปาก อันที่จริงแล้ว เหตุการณ์นี้เกิดขึ้นได้จริงหรือไม่? แล้วเราจะรู้ได้อย่างไรว่าฟันผุแบบไหนที่อันตรายถึงขั้นเป็นมะเร็ง Sanook! Health มีคำตอบค่ะ
 
มะเร็งในช่องปาก เกิดขึ้นได้อย่างไร?
มะเร็งในช่องปากมีหลายสาเหตุ ดังนี้- สูบบุหรี่- เครื่องดื่มแอลกอฮอล์- กิน หรือเคี้ยวหมาก พลู ยาฉุน ยาเส้น เป็นประจำ เนื่องจากมีสารก่อมะเร็งเจือปนอยู่- เยื่อเมือกบุช่องปากมีอาการระคายเคือง เนื่องจากมีฟันหัก ฟันบิ่น แล้วไม่ได้รับการรักษา หรือฟันผุรุนแรง จนทำให้เหงือกเป็นหนอง- ติดเชื้อไวรัสบางชนิด เช่น HPV ที่เป็นไวรัสชนิดเดียวกับที่เป็นสาเหตุของโรคมะเร็งปากมดลูก ติดต่อได้จากการมีเพศสัมพันธ์โดยใช้ปาก หรือ oral sex- มีประวัติเป็นโรคมะเร็งบริเวณศีรษะ หรือลำคอมาก่อน

อาการของโรคมะเร็งในช่องปาก

พบฝ้าขาว หรือฝ้าสีแดง ในเยื่อเมือกบุช่องปาก หรือลิ้น
มีแผลในช่องปาก ที่รักษาไม่หายเป็นระยะเวลานาน ราว 2-3 สัปดาห์ขึ้นไป
มีตุ่ม หรือก้อนขนาดใหญ่ขึ้นในช่องปาก
มีปัญหาในการเคี้ยวอาหาร หรือกลืนอาหาร เนื่องจากพบก้อนเนื้อในช่องปาก
มีเลือดออกมากผิดปกติ จากบาดแผลในช่องปาก

 

วิธีป้องกันจากโรคมะเร็งในช่องปาก
ปัจจุบันไม่มีวิธีป้องกันจากโรคมะเร็งในช่องปากอย่างชัดเจน ทำได้เพียงหลีกเลี่ยงพฤติกรรมเสี่ยงต่อการเป็นโรคมะเร็งในช่องปากทั้งหลาย เช่น

งดดื่มแอลกอฮอล์ งดสูบบุหรี่
เมื่อพบแผลในช่องปาก รีบรักษาให้หาย หากไม่หาย หรือไม่ดีขึ้นภายในเวลา 1 สัปดาห์ ให้รีบพบแพทย์
เมื่อพบฟันโยก ฟันหัก ฟันบิ่น ฟันผุ ให้รีบเข้ารับการรักษาทางแพทย์
รักษาความสะอาดของฟัน เหงือก และช่องปากเป็นประจำ แปรงฟันอย่างน้อยวันละ 2 ครั้ง เช้าและก่อนนอน และใช้ไหมขัดฟันเป็นประจำ อย่างน้อยวันละ 1 ครั้ง เพื่อดึงเศษอาหารออกจากซอกฟันได้อย่างมีประสิทธิภาพ
ตรวจฟันเป็นประจำทุก 6 เดือน - 1 ปี
