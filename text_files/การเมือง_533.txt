สลด! ด.ต.ณรงค์ ปิติสิทธิ์ ผบ.หมู่จร.ตลาดพลู ที่ถูกยิงกลางหน้าอก บริเวณประตู3 สนามกีฬาไทย ญี่ปุ่น เสียชวิตแล้วหลังยื้อชีวิตหลายชั่วโมง
จากเหตุการชุมนุมของผู้ชุมนุมบริเวณ ที่สนามกีฬาไทย-ญี่ปุ่น ดินแดง และมีการยิงแก็สน้ำตา ตลอดตั้งแต่ช่วงเช้าที่ผ่านมานั้น ล่าสุดมีรายงานว่า ด.ต.ณรงค์ ปิติสิทธิ์ ผบ.หมู่จร.ตลาดพลู ที่ถูกยิงกลางหน้าอก เสียชีวิตแล้ว ทั้งนี้ไม่ทราบที่มาของกระสุน โดยอยู่ระหว่างการสืบสวนของตำรวจ
โดย พล.ต.ท.นพ.เจตน์ อาวเจนพงษ์ ผอ.รพ.ตำรวจ เปิดเผยว่า ด.ต.ณรงค์ อายุ 45 ปี เสียชีวิตจากการถูกยิงด้วยกระสุนจริงเข้าที่บริเวณหน้าอกด้านขวา อาจจะถูกเส้นเลือดใหญ่ เสียเลือดมาก ขณะที่นำตัวส่ง รพ.มีภาวะความดันสูง และไม่สามารถจับชีพจรได้
ด้าน น.พ.พรเทพ แซ่เฮ้ง ผอ.กลุ่มงานปฏิบัติการแพทย์ฉุกเฉิน ศูนย์เอราวัณ เปิดเผยว่า การปะทะทำให้มีผู้บาดเจ็บ ณ เวลา 14.00 น. 61 ราย โดยนำส่ง ร.พ.ราชวิถี ร.พ.พระมงกุฎเกล้า ร.พ.รามาธิบดี และมีผู้บาดเจ็บส่วนหนึ่งที่ได้รับการรักษาในที่เกิดเหตุ 
โดยแบ่งเป็น ร.พ.ราชวิถี จำนวน 35 ราย ,ร.พ.พระมงกุฎเกล้า จำนวน 3 ราย ,ร.พ.รามาธิบดี จำนวน 10 ราย ,ร.พ.พญาไท1 จำนวน 1 ราย ,ร.พ.เปาโล จำนวน 2 ราย ,ร.พ.ทหารผ่านศึก จำนวน 3 ราย  และ ร.พ.ตำรวจ จำนวน 7 ราย 
ด้าน พล.ต.ต.ปิยะ อุทาโย โฆษกศูนย์อำนวยการรักษาความสงบเรียบร้อย หรือ ศอ.รส. แถลงว่า การชุมนุมที่สนามกีฬาฯ ไทย-ญี่ปุ่น (ดินแดง) ได้พยายามขัดขวางการจับสลากรับเลือกตั้ง ส.ส.ระบบบัญชีรายชื่อ ของพรรคการเมืองต่างๆ มีการทำลายประตูทางเข้า โดยใช้รถน้ำชนกระแทกเพื่อบุกรุกเข้าไปภายในอาคาร ระหว่างนั้นมีการกระทบกระทั่งกันตลอดเวลา โดยกลุ่มผู้ชุมนุมได้ขว้างระเบิดขวด ระเบิดปิงปอง อย่างต่อเนื่อง เจ้าหน้าที่จึงมีความจำเป็นต้องใช้แก๊สน้ำตา และกระสุนยาง ในระดับล่าง เพื่อเข้าคุมสถานการณ์ เป็นเหตุให้เจ้าหน้าที่ตำรวจได้รับบาดเจ็บ 3 นาย
ประกอบด้วย ส.ต.ต.ธนพล โนเปลือย ผบ.หมู่ กองร้อยที่ 2 กองกำกับการควบคุมฝูงชน 2 กองบังคับการควบคุมฝูงชน ถูกยิงด้วยอาวุธปืนเข้าบริเวณไหล่ขวา, จ.ส.ต ทวี วงษ์จันทร์ ผบ.หมู่งานป้องกันและปราบปราม สภ.บางม่วง จ.นครสวรรค์ บาดเจ็บที่ข้อเท้าขวา และ ด.ต.ปรีชา ทองเยี่ยม ผบ.หมู่ จร.สภ.บางม่วง จ.นครสวรรค์ ถูกกระบอกตีศีรษะและแขนขวา ทั้งหมดอาการปลอดภัยแล้ว
ทั้งนี้ โฆษก ศอ.รส. กล่าวยืนยัน มีหลักฐานว่า มีผู้ไม่หวังดียิงอาวุธปืนจากอาคารสูง ใกล้กับสนามกีฬาฯ ไทย-ญี่ปุ่น เข้ามาในพื้นที่ชุมนุม ซึ่งได้มอบหมายให้ พล.ต.อ.จรัมพร สุระมณี ที่ปรึกษา (สบ10) ลงพื้นที่ไปตรวจสอบแล้ว
พร้อมกันนี้ ได้เรียกร้องให้แกนนำ ควรหยุดชักจูงผู้ชุมนุมอย่าใช้ความรุนแรง ทำลายทรัพย์สินราชการ เนื่องจากสถานการณ์ขณะนี้กำลังจะคลี่คลาย และการจับสลากก็เป็นไปด้วยความเรียบร้อย แต่ยังคงมีผู้ชุมนุมปิดล้อมรอบอาคาร ซึ่งเจ้าหน้าที่ตำรวจ ทหาร จะพยายามควบคุมสถานการณ์ให้กลับสู่ปกติโดยเร็ว
 