ลูกค้าฝรั่งข่มขืนหมอนวดแผนไทย ทำร้ายสาหัส นอนเปลือยชักเกร็งในร้าน เพื่อนบ้านเอะใจเห็นน้ำสีเลือดไหลออกมาจากร้าน
(30 ก.ย. 64) มีกรณีเพจเฟซบุ๊กชื่อ “อยากดังเดี๋ยวจัดให้ รีเทิร์น Part 1” โพสต์ภาพนิ่งจากคลิปวงจรปิดร้านนวดแห่งหนึ่ง เป็นภาพชายชาวต่างชาตินั่งอยู่ภายในร้าน พร้อมข้อความระบุว่า "ใครพบเจอแจ้ง จนท.จับตัวได้เลยย #ขอนแก่น #เตือนภัย เหตุ ที่ร้านนวดดีนะ ถนนเส้นหลังอาชีวะ น้องพนักงานนวด ถูกฝรั่ง พยายามฆ่า และ ข่มขืน ท่านใดพบเห็นบุคคลในรูป ให้ระวังตัวด้วยนะครับ ตอนนี้ได้แจ้งความไว้แล้ว" 
ต่อมาผู้สื่อข่าวลงพื้นที่ไปยังร้านนวดดังกล่าว ตั้งอยู่ในเขตเทศบาลนครขอนแก่น ใกล้กับที่ว่าการอำเภอเมืองขอนแก่น เปิดเป็นร้านนวด สปา นวดแผนไทย ซึ่งในวันนี้ได้ปิดให้บริการล็อกกุญแจแน่นหนา ผู้สื่อข่าวได้สอบถามชาวบ้านที่อยู่ใกล้เคียงกับที่เกิดเหตุ ทราบว่า วันที่เกิดเหตุนั้นเป็นช่วงเช้าวันที่ 27 ก.ย.2564 ที่ผ่านมา ขณะนั้นตนเองอยู่ใกล้ๆ เห็นน้ำไหลออกมาจากหน้าร้านเป็นทางยาวลงไปที่ถนน ก่อนจะมีน้ำสีแดงๆ ไหลตามมาลักษณะเหมือนเลือดจึงได้โทรศัพท์แจ้งเจ้าหน้าที่และเจ้าของร้านให้ทราบ ซึ่งเจ้าของร้านได้เปิดกล้องวงจรปิดในร้านดูก็พบว่า พนักงานของร้านถูกชายต่างชาติในภาพกระทำการข่มขืนจนสำเร็จความใคร่และทำร้ายร่างกายจนได้รับบาดเจ็บสาหัส นอนเปลือยชักเกร็ง และกระตุกอยู่ในร้านเพียงลำพัง เจ้าของร้านจึงโทรศัพท์บอกตนเองให้พังประตู จึงเรียกคนมาช่วยและพังประตูเข้าไปนำตัวคนเจ็บส่งโรงพยาบาล
คนเห็นเหตุการณ์กล่าวอีกว่า ชายชาวต่างชาติดังกล่าวนั้นตนเองก็ไม่เคยเห็นและไม่ทราบว่าอาศัยอยู่ที่ไหน เพราะปกติก็จะมีลูกค้าแวะเวียนมาใช้บริการตามปกติ แต่ในวันเกิดเหตุนั้นชายชาวต่างชาติได้ขับรถจักรยานยนต์ที่จอดหน้าร้านออกจากร้านไป 30 นาที ก็มีน้ำไหลออกมาดังกล่าว จึงได้โทรบอกเจ้าของร้าน
จากการสอบถาม พ.ต.อ.ปรีชา เก่งสาริกิจ ผกก.สภ.เมืองขอนแก่น กล่าวว่า คดีนี้นั้นทางพนักงานสอบสวนได้รับแจ้งและรายงานมาให้ทราบในเบื้องต้นตามที่ปรากฏในโซเชียลแล้ว ซึ่งผู้บาดเจ็บเป็นหญิง อายุ 45 ปี โดยขณะนี้ได้สั่งการใช้ชุดสืบสวนลงพื้นที่นำภาพจากกล้องวงจรปิดภายในร้านและแกะรอยกล้องวงจรปิดหาเส้นทางการหลบหนีของผู้ก่อเหตุเพื่อติดตามตัวมาดำเนินคดีตามกฎหมายแล้ว ในส่วนของคนเจ็บนั้นยังพักรักษาตัวอยู่ที่โรงพยาบาลขอนแก่น โดยอาการยังน่าเป็นห่วง ในส่วนนี้ก็มีญาติซึ่งเป็นลูกชายเดินทางจากต่างจังหวัดมาดูแลแม่แล้ว เบื้องต้นนั้นเข้าข่ายฐานความผิดข้อหา ข่มขืนกระทำชำเราโดยใช้กำลังประทุษร้ายจนเป็นเหตุให้ได้รับอันตรายสาหัส 
พร้อมกันนี้ผู้สื่อข่าวสอบถามไปยังเจ้าของร้านนวดซึ่งไม่ได้อยู่ที่ขอนแก่น เล่าให้ผู้สื่อข่าวฟังว่า เหตุการณ์เกิดขึ้นเมื่อประมาณ 3 วันที่แล้ว โดยแม่บ้านได้โทรศัพท์มาบอกว่าลืมปิดน้ำ และมีสีแดงไหลตามมาจึงเช็กภาพจากกล้องวงจรปิดดู ก็เห็นเหตุการณ์ดังกล่าว ซึ่งพนักงานนอนสลบชักกระตุก และเปลือยกายอยู่ จึงได้รีบโทรกลับไปหาแม่บ้านให้รีบพังประตูเข้าไปช่วยและแจ้งเจ้าหน้าที่ ในวันเกิดเหตุนั้นพนักงานคนนี้อยู่คนเดียวและจากการสอบถามทราบว่าชายชาวต่างชาตินั้นมาชอบพนักงานคนนี้ แต่ลึกๆ ก็ไม่ทราบรายละเอียดอะไรมาก ซึ่งหลักฐานทั้งหมดทางร้านมอบให้กับทางตำรวจไปหมดแล้ว
ขณะที่แม่บ้านที่ดูแลได้เล่าเหตุการณ์ให้ฟังว่า วันเกิดเหตุตนเองได้สังเกตว่ามีน้ำไหลออกจากร้านนวดแผนไทย ทีแรกคิดว่าท่อน้ำประปาแตกแต่เมื่อเดินออกมาดูพบว่า น้ำได้ออกมาจากในร้าน และเมื่อตนเองเดินไปดูใกล้ๆพบว่ามีคราบเลือดไหลปนมา จากนั้นจึงได้ไปส่องภายในร้าน พบหมอนวด นอนในสภาพมีเลือดไหลเต็มใบหน้า จึงได้แจ้งให้คนรู้จักก่อนที่จะแจ้งหน่วยกู้ชีพเข้ามาช่วยเหลือ
