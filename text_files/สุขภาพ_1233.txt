แพทย์แผนไทยแนะ สมุนไพร 3 ชนิด ช่วยบำรุงสมอง ป้องกันการเกิดโรคอัลไซเมอร์ กรมการแพทย์แผนไทยและการแพทย์ทางเลือก แนะนำสมุนไพร 3 ชนิด ได้แก่ บัวบก พรมมิและ กลีบบัวแดง ช่วยบำรุงสมอง เพิ่มความจำป้องกันการเกิดโรคอัลไซเมอร์ และหลีกเลี่ยงพฤติกรรมเสี่ยงเพื่อให้ห่างไกลจากโรคดังกล่าว
โรคอัลไซเมอร์ (Alzheimer’s disease) คืออะไร?
โรคอัลไซเมอร์ (Alzheimer’s disease) เป็นโรคที่พบมากในผู้สูงอายุ ปัจจุบันยังไม่ทราบสาเหตุที่แน่ชัด แต่จากการศึกษาวิจัยพบว่า เกิดจากการสะสมของ amyloid plaques ในเซลล์สมอง ส่งผลให้สารสื่อประสาทอะเซติลโคลีนลดลง 
ปัจจัยเสี่ยงโรคอัลไซเมอร์

เป็นโรคหัวใจและหลอดเลือด 
เป็นโรคความดันโลหิตสูง 
เป็นโรคเบาหวาน 
เป็นโรคอ้วน
ปัจจัยด้านพันธุกรรม 

อาการเริ่มต้นของโรคอัลไซเมอร์
โรคอัลไซเมอร์ มักเป็นปัญหาต่อการใช้ชีวิตประจำวัน ไม่ว่าจะเป็นการทำงาน และการเข้าสังคม โดยอาการเริ่มต้น คือ 

การถามคำถามเดิมซ้ำๆ 
เริ่มคิดอะไรที่ซับซ้อนไม่ได้
มีความลังเล ไม่สามารถตัดสินใจเรื่องง่ายๆ ได้ ฃ
มีความวิตกกังวลมากขึ้น 
ตื่นตกใจง่าย
อาจมีอารมณ์เปลี่ยนแปลงได้ 

3 สมุนไพร บำรุงสมอง ป้องกันอัลไซเมอร์
กรมการแพทย์แผนไทยและการแพทย์ทางเลือก จึงขอแนะนำสมุนไพร 3 ชนิด ป้องกันการเกิดโรคอัลไซเมอร์ ได้แก่ 

บัวบก

บัวบก เป็นสมุนไพรที่คนไทยรู้จักกันเป็นอย่างดี นิยมนำมารับประทานเป็นอาหารและเครื่องดื่ม มีสรรพคุณช่วยบำรุงร่างกาย แก้อาการอ่อนเพลีย และแก้ช้ำใน 
จากรายงานการศึกษาวิจัย พบว่า สารสกัดจากบัวบก สามารถเพิ่มความจำและปรับสภาพ อารมณ์ในผู้สูงอายุที่มีภาวะความจำเสื่อมเล็กน้อย รวมถึงช่วยเพิ่มขีดความสามารถในการเรียนรู้ของเด็กพิการทางสมองได้ 

พรมมิ หรือ ผักมิ

พรมมิ หรือ ผักมิ เป็นสมุนไพรอีกอย่างหนึ่งที่นิยมรับประทานกันอย่างแพร่หลาย ใช้รับประทานเป็นผักลวกและจิ้มน้ำพริก ในตำราอายุรเวทของอินเดีย กล่าวว่า พรมมิ มีสรรพคุณช่วยเพิ่มความจำ บำรุงสมอง 
จากข้อมูลทางเภสัชวิทยา พบว่า พรมมิ มีสารออกฤทธิ์ที่ช่วยเพิ่มประสิทธิภาพของความจำ การตัดสินใจ ช่วยปกป้องเซลล์สมอง มีฤทธิ์ต้านความจำเสื่อม ช่วยในเรื่องการนอนหลับ และลดความวิตกกังวลได้

กลีบบัวแดง

กลีบบัวแดง จัดเป็นสมุนไพรที่มีรสหอมเย็น ที่มีสรรพคุณบำรุงหัวใจ แก้ไข้ แก้ร้อนใน กระหายน้ำ จากการศึกษาวิจัย พบว่า กลีบบัวแดงมีฤทธิ์ต้านอนุมูลอิสระ และมีฤทธิ์ยับยั้งการเกาะกลุ่มกันของโปรตีน เบต้าอะมัยลอยด์ ซึ่งมีผลช่วยป้องกันภาวะสมองเสื่อม ทั้งชนิดความจำระยะสั้นและความจำระยะยาวได้ 
กลีบบัวแดง สามารถนำมาชงเป็นชาดื่มได้โดยการนำกลีบบัวแดง ผสมกับเกสรทั้ง 5 ได้แก่ มะลิ พิกุล บุนนาค สารภี และเกสรบัวหลวง หรืออย่างใดอย่างหนึ่ง ในอัตราส่วน 1:1 ชงในน้ำร้อน ดื่มวันละ 2 ครั้ง เช้าและก่อนนอน 
วิธีลดเสี่ยงโรคอัลไซเมอร์
นายแพทย์ขวัญชัย กล่าวในตอนท้ายว่า นอกจากสมุนไพรที่แนะนำทั้ง 3 ชนิดแล้ว ท่านควรหลีกเลี่ยงปัจจัยเสี่ยงที่ทำให้เกิดโรคอัลไซเมอร์ คือ 

งดสูบบุหรี่ 
งดเครื่องดื่มแอลกอฮอล์ 
ควบคุมน้ำหนักตัวให้อยู่ในเกณฑ์ปกติ 
ออกกำลังกายอย่างสม่ำเสมอ 
ดื่มน้ำมากๆ 
พักผ่อนให้เพียงพอ

หากมีข้อสงสัยเกี่ยวกับศาสตร์การแพทย์แผนไทย หรือ การใช้ยาสมุนไพรในการรักษาโรค สามารถขอคำปรึกษาจากแพทย์แผนไทยในสถานบริการสาธารณสุขของรัฐทั่วประเทศ หรือ ติดต่อโดยตรงที่กรมการแพทย์แผนไทยและการแพทย์ทางเลือก หมายเลขโทรศัพท์ 0 2149 5678 หรือช่องทางออนไลน์ที่ เฟซบุ๊กและไลน์แอดกรมการแพทย์แผนไทยและการแพทย์ทางเลือก