"กล้านรงค์" วูบกลางห้องประชุม สนช. เคราะห์ดีเจ้าหน้าที่ช่วยปั้มหัวใจจนได้สติ ส่ง รพ.วิชัยยุทธ ตรวจอย่างละเอียดอีกครั้ง 
ความเคลื่อนไหวที่รัฐสภา วันนี้ (11 ม.ค.) ก่อนการประชุมสภานิติบัญญัติแห่งชาติ เมื่อเวลาประมาณ 09.10 น. ก่อนเปิดประชุม (สนช.) นายกล้านรงค์ จันทิก สมาชิกสภานิติบัญญัติแห่งชาติ ได้เดินทางมา เพื่อที่จะเข้าร่วมประชุมสภานิติบัญญัติแห่งชาติ แต่ปรากฏว่าเกิดอาการวูบ จนทรงตัวไม่อยู่ และล้มคว่ำลงกลางห้องประชุม สนช. ทำให้เจ้าหน้าที่หลายคนที่กำลังเตรียมความพร้อมและเอกสารต่างๆ ก่อนที่จะเริ่มการประชุมต่างตกใจ และกรูกันเข้าไปปฐมพยาบาลเบื้องต้น ซึ่งขณะนั้น นายกล้านรงค์ ไม่รู้สึกตัว
จนกระทั่งเจ้าหน้าที่พยาบาลที่ประจำอยู่ที่รัฐสภาและเจ้าหน้าที่วุฒิสภาได้ช่วยกันปั๊มหัวใจให้ นายกล้านรงค์ จึงรู้สึกตัว จากนั้นเจ้าหน้าที่จึงรีบนำนายกล้านรงค์ ไปตรวจอาการอย่างละเอียดอีกครั้งที่โรงพยาบาลวิชัยยุทธทันที ทั้งนี้ จากการตรวจสอบเบื้องต้น พบว่า นายกล้านรงค์มีโรคประจำตัวคือโรคหัวใจและโรคความดันโลหิตสูง