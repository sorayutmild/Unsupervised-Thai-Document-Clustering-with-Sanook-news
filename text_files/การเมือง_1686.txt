แฮชแท็ก #ประชุมสภา กลับมาได้รับความนิยมอีกครั้งในเว็บไซต์ทวิตเตอร์ ตลอดช่วงบ่ายถึงช่วงค่ำวันนี้ (14 ส.ค.) ซึ่งเป็นวันที่มีการประชุมสภาผู้แทนราษฎร และ ส.ส. บางคนตั้งกระทู้ถามสด พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แต่วันนี้ พล.อ.ประยุทธ์ ไม่มาปรากฏตัวที่สภาฯ

เหตุนี้ทำให้ผู้ใช้อินเทอร์เน็ตบางคนทำรูปภาพ ที่นายกรัฐมนตรีออกไปทำภารกิจเยี่ยมเยาวชนมูลนิธิช่วยคนตาบอดแห่งประเทศไทย ขณะเล่นเกมชักเย่อกับน้องๆ ที่อยู่ในความดูแลของมูลนิธิ ในวันนี้ (14 ส.ค.) ไปเทียบกับภาพของนายธนาธร จึงรุ่งเรืองกิจ ส.ส. และหัวหน้าพรรคอนาคตใหม่ ที่ศาลรัฐธรรมนูญสั่งห้ามปฏิบัติหน้าที่ชั่วคราว ที่มาร่วมระดมสมองกับ ส.ส. คนอื่นๆ ของพรรค ที่รัฐสภาเพื่อตั้งกรรมการรับฟังปัญหาของประชาชน ในวันเดียวกัน 
บางคนมองว่า เป็นเรื่องน่าแปลกใจที่ นายกรัฐมนตรี ที่มีหน้าที่มาตอบกระทู้ในสภาฯ แต่ไม่มาทำหน้าที่ แต่ขณะเดียวกัน นายธนาธร ที่ถูกศาลสั่งห้ามทำหน้าที่ กลับมาติดตามการทำงานของเพื่อน ส.ส. ในพรรค อย่างแข็งขัน
อย่างไรก็ตาม ผู้ใช้อินเทอร์เน็ตบางส่วนก็มองว่า ภารกิจที่ พล.อ.ประยุทธ์ ไปร่วมในวันนี้ (14 ส.ค.) อาจมีการนัดหมายไว้ล่วงหน้าแล้ว และมีเป็นงานที่มีความหมายต่อมูลนิธิเช่นกัน เรื่องนี้จึงไม่ควรมองด้วยอคติ
