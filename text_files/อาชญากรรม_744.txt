(9 ก.ย.) พ.ต.ท.จำนงค์ กองตาพันธ์ พนักงานสอบสวน สภ.ประตูน้ำจุฬาลงกรณ์ จ.ปทุมธานี เปิดเผยสำนักข่าว INN ว่า เมื่อเวลาประมาณ 13.20 น. ได้รับแจ้งเกิดอุบัติเหตุ ภายในห้างสรรพสินค้าชื่อดัง ย่านรังสิต จึงเดินทางไปตรวจสอบ ที่เกิดเหตุพบ ด.ญ.เอ๋ (นามสมมติ) อายุ 12 ปี ได้รับบาดเจ็บ ศีรษะติดอยู่ที่เพดาน ซอกระหว่างบันไดเลื่อน ระหว่างชั้นที่ 2 ขึ้นไปชั้นที่ 3 ศีรษะถูกหนีบทับเข้าซอกได้รับบาดเจ็บสาหัส เจ้าหน้าที่รีบนำส่ง ร.พ.ปทุมเวช เบื้องต้นอาการโคม่า
จากการสอบสวนเบื้องต้น ทราบว่า ก่อนเกิดเหตุ ด.ญ.เอ๋ ได้เดินทางมาเรียนกวดวิชากับน้องสาวและมารดา ระหว่างเกิดเหตุ ชะโงกหน้าลงไปดูชั้นล่างที่มีสินค้าจำนวนมาก ก่อนที่จะเกิดเหตุสลดดังกล่าวขึ้น อย่างไรก็ตาม เจ้าหน้าที่ตำรวจอยู่ระหว่างการสอบปากคำพยานในที่เกิดเหตุ รวมถึงเจ้าของห้างและเจ้าหน้าที่เกี่ยวข้องว่า ทางห้างสรรพสินค้ามีการวางมาตรการในการป้องกันอุบติเหตุดังกล่าวหรือไม่
ความคืบหน้าล่าสุด มารดาของเด็กหญิงที่ได้รับบาดเจ็บ ได้บอกเล่าเหตุการณ์ให้ฟังว่า ก่อนเกิดเหตุได้ขับรถพาลูกสาวมาเรียนพิเศษที่ห้างสรรพสินค้าดังกล่าว แต่เนื่องจากหาที่จอดรถไม่ได้ จึงให้ลูกสาวเข้าห้างขึ้นไปรอก่อน ต่อมาจึงมาทราบว่า ผมของลูกสาวได้ติดกับราวบันไดเลื่อนและเกิดเหตุดังกล่าว ตนถึงกับเป็นลมล้มพับทันที
สำหรับอาการบาดเจ็บล่าสุดของ ด.ญ.เอ๋ ยังไม่พ้นขีดอันตราย อาการโคม่า เพราะเด็กหญิงหยุดหายใจไปชั่วขณะและมีอาการเลือดคั่งในสมอง ขณะนี้ผู้ปกครองขอย้ายตัวไปรักษาต่อที่โรงพยาบาลกรุงเทพ-พระราม 9 แล้ว ส่วนค่ารักษาพยาบาลที่โรงพยาบาลปทุมเวช ทางห้างสรรพสินค้าได้ช่วยเหลือรับผิดชอบให้