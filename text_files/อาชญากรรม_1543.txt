(29 ส.ค.) เจ้าหน้าที่ตำรวจ สภ.กุดจับ จ.อุดรธานี ได้นำกำลังเข้าควบคุมตัว นายแทน (นามสมมติ) อายุ 25 ปี ผู้ต้องหาก่อเหตุข่มขืนกระทำชำเราน้องสาวแท้ๆ วัย 12 ปี หลังหลบหนีเข้าไปอาศัยอยู่ที่กระท่อมป่าสวนยาง ใกล้กับวัดป่าโคกขาน
สำหรับกรณีดังกล่าวสืบเนื่องจาก เมื่อช่วงเช้าวันเดียวกันนี้ เจ้าหน้าที่ได้รับแจ้งจากครูที่โรงเรียนแห่งหนึ่งว่า มีเด็กนักเรียนหญิงถูกจี้จับตัวไปจากโรงเรียน จึงได้เดินทางไปตรวจสอบ ครูประจำชั้น ป.6/1 ให้การว่า ขณะเกิดเหตุกำลังให้เด็กนักเรียนทำแบบฝึกหัดอยู่ในห้องเรียน ก่อนจะพบ นายแทน ขี่รถจักรยานยนต์เข้ามาในโรงเรียนและขึ้นไปที่ห้อง ป.6/1 ตะโกนเรียกให้ ด.ญ.กรีน (นามสมมติ) อายุ 12 ปี ซึ่งเป็นน้องสาวออกมาหา ก่อนจะใช้มีดปลายแหลมจี้ขึ้นซ้อนท้ายรถและขับออกไป
ครูประจำชั้น ป.6/1 ระบุว่า นายแทน เป็นพี่ชายแท้ๆ ของ ด.ญ.กรีน ขณะเกิดเหตุไม่มีใครกล้าเข้าไปขัดขวาง เนื่องจาก นายแทน ถืออาวุธมีดเอาไว้อยู่ จึงได้แจ้งเจ้าหนาที่ให้มาตรวจสอบ ขณะที่ระยะหลังๆ ด.ญ.กรีน มักจะขาดเรียนอยู่บ่อยครั้ง ครูเคยไปหาที่บ้านแต่ก็ไม่พบผู้ปกครอง ทราบเพียงว่า นายแทน ไม่ยอมให้น้องสาวไปโรงเรียน
ภายหลังจากได้รับแจ้งร้องทุกข์ เจ้าหน้าที่ชุดสืบสวนพยายามแกะรอยตาม นายแทน จนกระทั่งเวลาผ่านไปกว่า 2 ชั่วโมง ด.ญ.กรีน ได้กลับมาถึงบ้าน เจ้าหน้าที่จึงได้ทำการสอบถาม เด็กหญิงจึงสารภาพว่าถูกพี่ชายพาไปข่มขืนที่กระท่อมป่าสวนยาง ก่อนจะถูกปล่อยตัวกลับมา เจ้าหน้าที่จึงได้นำกำลังตามไปจับกุมได้ในที่สุด
จากการสอบสวนเบื้องต้น นายแทน ยอมรับสารภาพว่า ก่อเหตุข่มขืนน้องสาวแท้ๆ จริง ครั้งล่าสุดนี้เป็นครั้งที่ 6 เนื่องจากเพิ่งพ้นโทษออกมาจากคุก กลับบ้านมาก็โดนพ่อตำหนิทุกวัน ด่าทอว่า "ลูกไม่เอาไหน" ย้อนกลับไปหาแฟนสาวก็พบว่ามีแฟนใหม่ไปแล้ว ตนเห็นน้องสาวอยู่บ้านเพียงลำพัง จึงลงมือก่อเหตุข่มขืนน้องสาว อ้างว่าเพื่อประชดพ่อ พร้อมกับขู่ฆ่าน้องสาวหากนำเรื่องไปบอกใคร
นายแทน ยังสารภาพอีกว่า หลังจากก่อเหตุครั้งแรกก็จะไปดักรอน้องสาวระหว่างทางไปโรงเรียน ก่อนจะบังคับขู่เข็ญและพาไปข่มขืนอีกหลายครั้ง ล่าสุดเมื่อช่วงเช้าตนเพิ่งถูกพ่อด่าอีก ด้วยความโมโหจึงขับจักรยานยนต์ไปเรียกน้องสาวถึงในโรงเรียนและพาไปข่มขืน จนกระทั่งถูกจับกุมได้ในที่สุด
เบื้องต้นเจ้าหน้าที่ตำรวจได้นำตัว นายแทน ไปดำเนินคดีตามกฎหมาย ฐานก่อเหตุข่มขืนกระทำชำเราเด็กหญิงอายุไม่เกิน 13 ปี ซึ่งมิใช่ภรรยา โดยเด็กนั้นจะยินยอมหรือไม่ก็ตาม อีกทั้งยังทำการตรวจสอบประวัติอาชญากรรมของ นายแทน พบว่า เพิ่งพ้นโทษคดีทรัพย์ออกมาได้เดือนเศษ ก่อนหน้านี้เคยอยู่ในสถาานพินิจหลายครั้ง
ขอบคุณเนื้อหาข่าวจาก ข่าวสดออนไลน์