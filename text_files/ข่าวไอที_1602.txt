ราคาตัวเครื่อง ของใครถูก ของใครแพงกว่ากัน?
บทสรุป iPhone 4 ทั้ง 3 ค่าย โปรใครดี ราคาใครเด่น คุณคือผู้ตัดสิน
กว่าจะเปิดเผยข้อมูลอย่างเป็นทางการได้ ก็แทบจะต้องรอให้ถึงตอนจำหน่ายและส่งมอบเครื่องกันเลยทีเดียว หลังจากที่ผู้ให้บริการทั้ง 3 ค่ายต่างพร้อมใจกันเก็บข้อมูลแบบเงียบสนิทมานาน ทั้ง ทรูมูฟ, เอไอเอส และ ดีแทค โดยมีการเปิดจองแบบกลายๆ ไปล่วงหน้า ซึ่งไม่ได้บอกว่าเป็นการจองแบบตรงๆ อีกต่างหาก ด้วยข้อตกลงที่เข้มงวดบางอย่างระหว่างผู้ให้บริการทั้ง 3 ค่าย กับทางแอปเปิ้ลนั่นเอง ล่าสุดคืนวานนี้ทุกค่ายก็ได้จัดงานเปิดตัว iPhone 4 รวมถึงจำหน่ายเครื่องให้กับผู้ที่เข้าไปลงทะเบียนเอาไว้ล่วงหน้า อย่างเป็นทางการไปเป็นที่เรียบร้อย ซึ่งแน่นอนว่าก็ถึงเวลาที่ข้อมูลทุกอย่าง ทั้งราคาตัวเครื่อง และโปรโมชั่นการขายของแต่ละค่ายย่อมถูกเปิดเผยออกมาแบบหมดเปลือก ซึ่งเราจะนำข้อมูลทั้งหมดมาวิเคราะห์ไปพร้อมๆ กันกับผู้อ่านทุกท่าน เพื่อดูว่า ราคาเครื่อง และโปรโมชั่นต่างๆ มีหน้าตาออกมาเป็นอย่างไร โปรโมชั่นของใครดีแค่ไหน ราคาเครื่องของใครเด่นกว่าใคร จะได้รู้กันในวันนี้ตอนแรกก็เดาๆ เอาไว้เหมือนกันว่า หากดูกันเฉพาะราคาของตัวเครื่อง iPhone 4 ของแต่ละค่าย ก็ไม่น่าจะมีราคาที่แตกต่างกันมากนัก หรืออาจจะเท่ากันเลยเสียด้วยซ้ำ น่าจะไปเล่นแร่แปรธาตุกับโปรโมชั่นของตัวเองที่พ่วงมากับตัวเครื่องให้มีความน่าสนใจเสียมากกว่า ซึ่งสุดท้ายก็เป็นเช่นนั้นจริงๆ เพราะหลังจากข้อมูลอย่างเป็นทางการเปิดเผยออกมาแล้ว ราคาเครื่องของทั้ง 3 ค่ายเรียกได้ว่าเท่ากัน 100% ทั้งราคาเครื่องเปล่า และราคาเครื่องพร้อมแพ็กเกจ ซึ่งน่าจะเป็นเพราะว่าราคาเครื่องเปล่านั้นถูกกำหนดเอาไว้เรียบร้อยแล้วโดยบริษัทต้นขั้ว ก็คือ แอปเปิ้ล นั่นเอง พูดกันง่ายๆ ก็คือ หากจะซื้อเครื่องเปล่าก็คงไม่ต้องดูที่ราคาเครื่อง แต่ให้ดูที่การบริการของแต่ละค่ายจะดีกว่า รักใครชอบใครเป็นพิเศษก็เลือกเอา หรือใครที่ไม่อยากจะจ่ายเงินก้อนใหญ่ทีเดียว ก็อาจจะดูว่าค่ายไหน มีโปรโมชั่นการแบ่งจ่าย หรือการผ่อนที่ตรงใจเรามากกว่ากัน ซึ่งเราก็ได้ทำตารางสรุปราคาตัวเครื่องของทั้ง 3 ค่ายมาให้ดูกันด้วยจากราคาตัวเครื่อง iPhone 4 ข้างต้น จะเห็นได้ว่า ไม่ว่าใครจะเลือกซื้อเครื่องจากค่ายไหน ก็ต้องจ่ายเท่าๆ กัน เรียกว่าไม่มีใครได้เปรียบเสียเปรียบกันแต่อย่างใด แต่สำหรับใครที่จำเป็นต้องผ่อนชำระ แบ่งจ่ายเป็นงวดๆ ไป ก็อาจจะถูกใจกับโปรโมชั่นการผ่อนชำระของค่าย DTAC และ TrueMove มากเป็นพิเศษ ส่วนทาง AIS เท่าที่ทราบก็คือไม่สามารถผ่อนชำระได้ อย่างไรก็ตาม สิ่งที่ต้องสนใจจริงๆ น่าจะเป็น แพ็กเกจ ของแต่ละค่ายที่เปิดตัวมาพร้อมกับ iPhone 4 มากกว่า ว่าจะมีจุดเด่นที่น่าสนใจอย่างไรบ้าง ซึ่งเราจะมาติดตามกันต่อ แพ็กเกจ หรือ โปรโมชั่น ที่เลือกได้ ตอบสนองไลฟ์สไตล์เหล่าสาวกไอโฟนก็คงจะเห็นไปแล้วว่า ราคาเครื่อง iPhone 4 ของทั้ง 3 ค่ายไม่ได้แตกต่างกันแต่อย่างใด ทั้งเครื่องเปล่า หรือเครื่องพร้อมแพ็กเกจ นอกจากโปรโมชั่นการผ่อนชำระที่แตกต่างกันออกไป แต่สิ่งที่น่าสนใจกว่าก็คือ แพ็กเกจ ที่มาพร้อมกับการเปิดตัว iPhone 4 ต่างหาก ซึ่ง แพ็กเกจ หรือ โปรโมชั่น สำหรับ iPhone 4 ก็จะแตกต่างจาก โปรโมชั่น ทั่วๆ ไปบ้างไม่มากก็น้อย ด้วยไลฟ์สไตล์ของผู้ใช้ iPhone 4 ที่มักจะเน้นไปในเรื่องของการเชื่อมต่อ หรือการออนไลน์ มากเป็นพิเศษ ส่วนการโทร ก็ใช่ว่าจะไม่สำคัญ เพราะยังไงการโทรก็คือกิจกรรมพื้นฐานของโทรศัพท์มือถืออยู่แล้วนั่นเอง ซึ่งเราก็จะมาดูกันว่าแต่ละค่ายได้นำเสนอ แพ็กเกจ ของตัวเองออกมาในรูปแบบไหน และสามารถตอบสนองต่อการใช้งานจริงๆ ได้ดีเพียงใดมาเริ่มกันที่ค่าย TrueMove กันก่อน ซึ่งจะมีอยู่ทั้งหมด 4 แพ็กเกจด้วยกัน โดยแบ่งออกเป็น 2 กลุ่มใหญ่ๆ คือ กลุ่มแรกคือกลุ่มของแพ็กเกจที่มาพร้อมเครื่อง iPhone 4 ของ TrueMove เอง ได้แก่ แพ็กเกจ S, M และ L ส่วนกลุ่มที่สองคือแพ็กเกจที่สามารถนำไปใช้กับเครื่อง iPhone 4 ของค่ายใดก็ได้ นั่นคือ แพ็กเกจ Free Size โดยไฮไลท์ประจำงวดนี้ของ TrueMove ก็น่าจะเป็น โปรโมชั่น Free Size นั่นเอง เนื่องจากได้นำเสนอสิทธิประโยชน์ที่สำคัญหลายๆ อย่างที่ผู้ใช้ iPhone 4 หลายๆ คนน่าจะกำลังรอคอยอยู่ นั่นคือ ได้ใช้งานฟรีไม่จำกัด ทั้ง EDGE/GPRS, 3G และ WiFi เรียกได้ว่าไม่ต้องห่วงเรื่องค่าใช้จ่ายในการเชื่อมต่ออินเทอร์เน็ตอีกต่อไป ในราคาเพียงแค่เดือนละ 599 บาทเท่านั้น ส่วนสิทธิประโยชน์อื่นๆ ก็ถือว่าไม่เลวเลยทีเดียว ทั้งโทรฟรีทุกเครือข่ายเดือนละ 300 นาที ฟรี SMS เดือนละ 300 ข้อความ ฟรี MMS เดือนละ 50 ข้อความ และที่สำคัญคือไม่ว่าจะซื้อเครื่อง iPhone 4 มาจากค่ายไหน ก็สามารถสมัครใช้งานแพ็กเกจนี้ได้อย่างไม่มีปัญหา เรียกได้ว่าเป็นกลยุทธ์การเรียกลูกค้า iPhone 4 จากค่ายอื่นมาแบบอ้อมๆ นั่นเองส่วนอีก 3 แพ็กเกจนอกจาก Free Size ก็คือ S, M และ L ซึ่งต้องเป็นผู้ที่ซื้อเครื่อง iPhone 4 จาก TrueMove เท่านั้น โดยจุดเด่นที่แตกต่างจาก Free Size ก็คือ มีโบนัสค่าโทร และมีฟรีค่าบริการรายเดือนนั่นเอง แพ็กเกจ S ซึ่งเป็นแพ็กเกจเล็กสุดของ TrueMove นั้นจะเริ่มต้นที่เดือนละ 399 บาท หากดูจากองค์ประกอบโดยรวมแล้วน่าจะต้องอึดอัดกับการใช้งานไม่น้อย โดยเฉพาะผู้ที่ต้องการเชื่อมต่ออินเทอร์เน็ต หรือต้องออนไลน์อยู่ตลอดเวลา และคงปฏิเสธไม่ได้ว่าการใช้งานในลักษณะนี้เป็นเรื่องปกติสำหรับผู้ใช้มือถือยุคใหม่ไปแล้ว โดย แพ็กเกจ S ให้เชื่อมต่อ EDGE/GPRS กับ 3G ได้ฟรีเพียงแค่เดือนละ 200 MB เท่านั้น ซึ่งถือว่าน้อยมาก มีแนวโน้มว่าผู้ใช้ส่วนใหญ่จะใช้งานเกินค่อนข้างแน่นอน แม้ว่าจะมีฟรี WiFi ให้อีก 10 ชั่วโมงก็ตาม แต่ก็ใช่ว่าทุกๆ ที่จะมี WiFi ให้ใช้งาน โดยเฉพาะในจังหวัดที่ไม่ใช่จังหวัดใหญ่ๆ หากเป็นไปได้ก็แนะนำให้เพิ่มงบอีกนิดเป็น แพ็กเกจ M น่าจะใช้งานได้โอเคกว่า เพราะอย่างน้อยก็จะได้ใช้งาน EDGE/GPRS ได้ไม่จำกัด ถึงจะช้าหน่อย แต่ก็ใช้งานได้ทุกที่ทุกเวลาจริงๆ และสำหรับ แพ็กเกจ L แม้จะมีค่าบริการรายเดือนที่สูงที่สุดคืออยู่ที่ 799 บาท แต่ก็ขาดบางอย่างที่สำคัญไป นั่นคือการใช้ 3G ได้ไม่จำกัด ก็น่าแปลกที่ แพ็กเกจ Free Size ซึ่งมีค่าบริการเพียงแค่ 599 บาท แต่กลับมีคุณสมบัติในจุดนี้ ดังนั้นคาดว่าหลายๆ คนที่กำลังตัดสินใจเลือก แพ็กเกจ L อยู่ก็คงจะเปลี่ยนใจมากใช้ แพ็กเกจ Free Size ไม่น้อยเลยทีเดียวต่อไปเราก็จะมาลองดู แพ็กเกจ ของค่ายพี่ใหญ่อย่าง AIS กันบ้าง มาดูกันว่าครั้งแรกกับการขาย iPhone ของ AIS นั้นจะออกตัวได้แรงขนาดไหน เรียกว่าสำหรับการมาของ iPhone 4 ครั้ง AIS นั้นเป็นเครือข่ายที่ถูกจับตามองมากที่สุดก็ว่าได้ โดยสุดท้ายทาง AIS ก็ได้นำเสนอ แพ็กเกจ มาให้ทั้งหมด 3 รูปแบบ 3 ระดับด้วยกัน ได้แก่ แพ็กเกจ Mini, Medium และ Max ซึ่งดูๆ ไปแล้ว ไฮไลท์น่าจะไปอยู่ที่ แพ็กเกจ Mini ซึ่งมีค่ารายเดือนเริ่มต้นที่ถูกในสุดแล้วในบรรดาแพ็กเกจทั้งหมดของทุกค่าย ด้วยค่าบริการเดือนละ 275 บาทเท่านั้น และหากถามว่าคุ้มหรือไม่กับการโทรฟรีทุกเครือข่ายเดือนละ 150 นาที ฟรี SMS เดือนละ 100 ข้อความ ฟรี MMS เดือนละ 20 ข้อความ และฟรี EDGE/GPRS เดือนละ 150 MB เมื่อเทียบกับค่าบริการก็ถือว่าคุ้มใช้ได้ แต่ก็คงไม่เหมาะสำหรับผู้ที่ต้องใช้งานอินเทอร์เน็ตอยู่เป็นประจำ เนื่องจาก EDGE/GPRS แค่เดือนละ 150 MB คงไม่พอใช้ ทางเลือกก็อาจจะเพิ่มงบไปเป็น แพ็กเกจ Medium ที่น่าจะใช้งานเชื่อมต่ออินเทอร์เน็ต การโทรศัพท์ หรือส่งข้อความได้คล่องตัวมากขึ้น หรือหากงบเยอะ ก็จัดหนักไปที่ แพ็กเกจ Max ซึ่งสามารถใช้งาน EDGE/GPRS ได้อย่างไม่จำกัด รวมถึงการโทรศัพท์ และส่งข้อความที่ค่อนข้างเหลือเฟือสุดท้ายเรามาลองดู แพ็กเกจ สำหรับ iPhone 4 ของค่ายกังหันสีฟ้า อย่าง DTAC กันบ้าง ซึ่ง DTAC นี้ก็มีประสบการณ์ในการทำตลาด iPhone 3GS มาแล้วเช่นเดียวกันกับค่าย TrueMove ดังนั้นบรรดาผู้ที่เล็งเครื่อง iPhone 4 และแพ็กเกจจาก DTAC เอาไว้ ก็คงจะตั้งความหวังไว้ว่า DTAC คง จะนำประสบการณ์มากมายในอดีต มาศึกษา และคิดค้นโปรโมชั่นเด็ดๆ ให้ถูกใจลูกค้ามากกว่าที่เคยเป็นมา ซึ่งท้ายที่สุดแล้วก็ได้เปิดตัวออกมาทั้งหมด 3 แพ็กเกจด้วยกัน ได้แก่ S, M และ L ซึ่ง หากถามว่าเมื่อเทียบกับค่ายอื่นแล้วมีจุดเด่นที่เหนือกว่าอย่างไร จากที่ดูๆ ก็มีจุดขายอยู่บ้างเหมือนกัน เช่นหากดูที่ แพ็กเกจ ที่เล็กสุดของ DTAC ซึ่งก็คือ แพ็กเกจ S ก็จะเห็นว่า จะได้โทรฟรีทุกเครือข่าย ฟรี SMS และ ฟรี MMS ที่มากกว่าแพ็คเกจเล็กของค่ายอื่นๆ อยู่พอสมควร แม้ว่าค่ารายเดือนจะสูงกว่าก็ตาม แต่ถัวเฉลี่ยแล้ว ก็ถือว่ายังได้เปรียบอยู่ จะเสียเปรียบก็ตรงที่ได้ใช้ EDGE/GPRS แค่ 100 MB ต่อเดือนเท่านั้น ซึ่งถือว่าน้อยที่สุด หากดูที่ แพ็กเกจ ราคาประหยัดของทั้ง 3 ค่าย ดูไปแล้ว หากจะใช้ iPhone 4 ให้เต็มที่กันจริงๆ แพ็กเกจ S ก็ไม่น่าจะเหมาะซักเท่าไหร่ เพราะยังมีจุดอ่อนในเรื่องของการเชื่อมต่อ โดยส่วนตัวแล้ว มองว่า แพ็กเกจ ที่คุ้มที่สุดของ DTAC เองน่าจะเป็น แพ็กเกจ M เนื่องจากค่ารายเดือนเพียงแค่ 580 บาท ก็ได้ใช้งาน EDGE/GPRS แบบไม่จำกัดแล้ว แถมยังได้โทรฟรีทุกเครือข่าย และส่งข้อความได้ค่อนข้างเยอะอีกด้วย เรียกว่าได้เปรียบ แพ็กเกจ Medium ของ AIS แต่ก็ต้องยอมรับว่า หากนำไปเทียบกับ แพ็กเกจ M ของ TrueMove แล้ว ก็เป็นรองอยู่พอสมควร เพราะเจ้านั้นเขามีฟรี 3G เดือนละ 500 MB กับฟรี WiFi เดือนละ 20 ชั่วโมงพ่วงตามมาด้วยนั่นเองโดยสรุปแล้ว หากเปรียบเทียบ แพ็กเกจ กันทั้ง 3 เครือข่าย ทั้ง TrueMove, AIS และ DTAC ก็คงต้องบอกว่าทุกค่ายต่างมีข้อได้เปรียบเสียเปรียบที่แตกต่างกันออกไป แล้วแต่ว่าสไตล์การใช้งานของแต่ละคนนั้นจะไปแมชเข้ากับ แพ็กเกจ ไหนได้ดีที่สุด แต่สำหรับ iPhone 4 นั้น หากเราตั้งอยู่บนสมมติฐานที่ว่า ผู้ใช้ iPhone 4 ส่วนใหญ่มักจะเป็นผู้ใช้ยุคใหม่ ที่ชื่นชอบการเล่นอินเทอร์เน็ต ใช้ชีวิตแบบออนไลน์อยู่ตลอดเวลา ด้วยความสามารถของตัว iPhone 4 เองที่สามารถใช้งานในลักษณะนี้ได้อย่างสมบูรณ์แบบ โดยภาพรวมแล้วก็ต้องบอกว่า แพ็กเกจ ของ TrueMove ก็น่าที่จะตอบสนองต่อการใช้งานได้ดีที่สุด เนื่องจากมีครบวงจรทั้ง EDGE/GPRS, 3G และ WiFi นั่นเอง แต่ก็ใช่ว่าอีก 2 ค่ายจะยอมเสียเมื่อไหร่ อย่าง AIS ก็แน่นอนว่ายังเป็นเครือข่ายที่มีคุณภาพสัญญาณที่ดีที่สุด จากประสบการณ์ส่วนตัว ซึ่งก็ถือว่าเป็นเรื่องพื้นฐานที่สำคัญที่สุดสำหรับการใช้งานโทรศัพท์มือถือ ก็ว่าได้ และ แพ็กเกจ ตัวเล็กสุด หรือ แพ็กเกจ Mini นั้น เป็น แพ็กเกจ ที่มีค่าบริการรายเดือนเริ่มต้นถูกที่สุดในบรรดา แพ็กเกจ ทั้งหมดอีกด้วย ส่วนค่าย DTAC นั้นก็มีความน่าสนใจตรงที่การโทรฟรี การส่งข้อความ SMS และการส่งข้อความ MMS รวมถึง EDGE/GPRS แบบไม่จำกัดที่เริ่มต้นเพียงแค่เดือนละ 580 บาท และ แพ็กเกจ ตัวใหญ่สุด ก็อยู่ที่ 699 บาทต่อเดือนเท่านั้น เรียกว่ามาแบบกลางๆ ประกอบกับคุณภาพของการบริการ และคุณภาพเครือข่ายที่เชื่อถือได้