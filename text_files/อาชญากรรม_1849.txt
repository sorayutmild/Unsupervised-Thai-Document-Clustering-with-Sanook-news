พล.ต.ต.พิสิฏฐ์ พิสุทธิ์ศักดิ์ รองผู้บัญชาการตำรวจนครบาล เปิดเผยภายหลังลงพื้นที่ตรวจสอบที่เกิดเหตุว่า เหตุดังกล่าวนั้น เกิดขึ้นเมื่อเวลา 15.00 น. โดยได้เกิดเสียงระเบิดขึ้น 1 ครั้ง ที่บริเวณห้องพักของผู้ต้องหา ภายในซอยปรีดีพนมยงค์ 12 จากนั้นคนร้ายก็ได้ลงมาเรียกรถแท็กซี่ แต่แท็กซี่คันดังกล่าวไม่จอดรับ จึงปาระเบิดใส่แท็กซี่ ทะเบียน ทร1419 ที่บริเวณปากซอยปรีดีพนมยงค์ 31 ทำให้คนขับแท็กซี่ได้รับบาดเจ็บ
และต่อมาเจ้าหน้าที่สายตรวจ สน.คลองตัน ได้มาพบคนร้ายที่บริเวณด้านหน้าโรงเรียนเกษมพิทยา คนร้ายจึงพยายามปาระเบิดใส่เจ้าหน้าที่ แต่ระเบิดเกิดหล่นลง จึงทำให้เกิดระเบิดใส่ตัวเองได้รับบาดเจ็บแขนขาขาดดังกล่าว ขณะที่ล่าสุดเจ้าหน้าที่ตำรวจ ชุดเก็บกู้วัตถุระเบิด หรือ EOD อยู่ระหว่างการนำกำลังดำเนินการเข้าตรวจสอบ และเก็บกู้วัตถุระเบิดในจุดต่างๆ รวมไปถึงบริเวณโดยรอบ และกระเป๋าต้องสงสัยของคนร้าย ที่หล่นอยู่ในที่เกิดเหตุ ซ.ปรีดีพนมยงค์ 35 ซึ่งจากการตรวจสอบ ไม่พบสิ่งผิดปกติแต่อย่างใด แต่ก็ยังต้องทำการตรวจสอบอย่างละเอียดอีกครั้ง
ด้าน พ.ต.อ.สิทธิภาพ ใบประเสริฐ ผกก.สน.คลองตัน ระบุว่า สำหรับคนร้ายที่ก่อเหตุนั้น เป็นชายชาวตะวันออกกลาง โดยน่าจะเป็นชาวอิหร่าน โดยได้มาเช่าบ้านที่บ้านเลขที่ 66/1 ซอยปรีดีพนมยง 36  โดยในช่วงเวลา 14.00 น. ที่บ้านหลังดังกล่าวได้เกิดเหตุระเบิดขึ้น โดยขณะเกิดเหตุมีชายชาวตะวันออกกลาง อยู่ภายในบ้าน 3 คน แต่ หลบหนีไปได้ 2 คน ส่วนอีก 1 คน ได้ออกมาจากบ้านในภายหลัง และได้รับบาดเจ็บ  ก่อนที่ชายคนนี้จะพยายามโบกรถแท็กซี่ แต่แท็กซี่ไม่ยอมรับ เนื่องจากคนร้ายมีเลือดเต็มตัว สัญชัย บุญสูงเนิน คนขับแท็กซี่บาดเจ็บจากเหตุระเบิด ซ.ปรีดีฯ 31 ระบุคนร้ายโยนระเบิดใส่หน้ารถ ระยะห่าง 1 เมตร ทำรถเสียหาย ก่อนที่คนร้ายจะวิ่งหนีไปเจอตำรวจ และคว้าระเบิดเตรียมที่จะปาใส่ แต่กลับหล่นใส่เข้าตนเองจนขาขาดสองข้าง