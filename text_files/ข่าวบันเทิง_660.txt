หลังจากที่ศิลปินตลกอาวุโส "ยาว อยุธยา" ออกมาให้สัมภาษณ์ผ่านสื่อว่ากำลังปรึกษาทีมทนาย เพื่อดำเนินคดีกับตลกดาวรุ่งรุ่นลูก "แจ๊ส ชวนชื่น" กรณีนำเพลง "หนุ่มฟ้อหล่อเฟี้ยว" ซึ่งเป็นเพลงที่ตนแต่งขึ้นเพื่อใช้เปิดคณะ เมื่อปี 2541 ไปทำการดัดแปลง พร้อมตั้งชื่อใหม่ว่า "แว๊นฟ้อหล่อเฟี้ยว" โดยที่ไม่มีการเข้ามาขออนุญาตจากเจ้าตัวอย่างเป็นทางการ
แต่ในขณะเดียวกันทางด้านของตลกหนุ่ม "แจ๊ส ชวนชื่น" ก็ได้ออกมาเปิดใจกับสื่อว่า สำหรับเพลง "แว๊นฟ้อหล่อเฟี้ยว" ที่ตนนำมาทำใหม่นั้น "ดม ชวนชื่น" ผู้ซึ่งเป็นพ่อ ได้ทำการโทรศัพท์สายตรงเพื่อขออนุญาตกับคู่กรณีนานแล้ว แถมยังตกลงกันอีกว่าให้นำเหล้าไปมอบให้เพื่อเป็นการตอบแทน พร้อมกันนั้นเจ้าตัวก็ยืนยันอีกว่าตลอดระยะเวลาหลายเดือนที่ผ่านมา ตนพูดผ่านสื่ออยู่เสมอว่าต้นฉบับเพลงนี้ "ยาว อยุธยา" คือผู้ที่แต่งขึ้น!!
โดยล่าสุดช่วงบ่ายวันนี้ (17 ก.ย.) ตลกรุ่นใหญ่ ยาว อยุธยา ก็ได้ถือโอกาสตั้งโต๊ะแถลงข่าวเพื่อชี้แจงกรณีดราม่าที่เกิดขึ้นอีกครั้ง ซึ่งครั้งนี้เจ้าตัวก็ยังคงยืนยันว่า "แจ๊ส ชวนชื่น" ไม่ได้มีการโทรเข้ามาหาตนเพื่อขออนุญาตอย่างที่บอกสื่อไว้ ส่วนเรื่องการฟ้องร้องจะดำเนินคดีไปในทิศทางไหนนั้น ตนขอยกให้เป็นหน้าที่ของจัดการส่วนตัวช่วยดูแลทั้งหมด...
ความรู้สึกของเราตอนนี้เป็นยังไงบ้าง ?"น้อยใจ เพราะเขาไม่เคยเข้ามาขอให้เป็นกิจลักษณะ แบบเราก็จะได้ถ่ายรูปเก็บไว้เนอะที่มีครั้งหนึ่งตลกเคยขอมุขเราไปเล่น เรื่องเงินเรื่องทองเราไม่ได้หวังหรอกจะเอาจากลูกจากหลานไปทำไม เพียงแต่ว่าเขาไม่เคยคิดจะโทรหรือเข้ามาหาเราก็เท่านั้นเอง"
แต่เขาบอกเหมือนว่าให้พ่อดมไปคุยแล้ว ?"ผมไม่เคยเจอเขา ขนาดคุยธุระกันเขาพ่อดมเขายังไม่พูดเลยว่าจะให้หลานไปหากิน แต่มีเมื่อวานเย็นเขาให้แม่ขับรถเอาเหล้าไปให้ผมขวดหนึ่ง ผมก็เออ...มันหมายความว่าอะไร? จากคำพูดที่ผมเคยพูดกับอาไทว่า เอาเหล้ามาให้กินขวดเดียว เอาเพลงไปไม่ว่าอะไรตั้งแต่สมัยที่เขาทำเพลง คือเขามาเมื่อวานเอาเหล้ามาให้กินขวดหนึ่งคงเพื่อจะให้หมดปัญหา แต่ว่าตอนนั้นผมไม่อยู่แล้ว ผมต้องออกไปสอนเด็กเตะฟุตบอล"
สิ่งที่ติดใจคืออยากให้เขามาขอ ?"เข้ามาขอให้เป็นกิจลักษณะว่าเอาไปจากผม ถามหน่อยว่าแค่นี้จะตายไหม ผมไม่ได้จะเอาเงินเลย"
เขายกไปทั้งเพลงหรือว่ายังไง ?"ก็ไอท่อน "หนุ่มฟ้อหล่อเฟี้ยว" นั่นแหละ"
แสดงว่าเขาเอาไปแค่ท่อนฮุกท่อนเดียว ?"ผมไม่รู้ ผมรู้แต่ว่าผมร้องเพลงนี้มาก่อน"
แต่เมื่อวานเขาก็บอกว่าเขาพูดเสมอว่า เพลงนี้เอามาจากอายาว ?"ไม่เคยได้ยิน มีแต่คนโทรมาบอกว่าในรายการหม่ำโชว์เขาพูด ซึ่งผมไม่เคยได้ยิน อีกอย่างมุขนี้มันไม่ใช่มุขเบสิค แต่มันเป็นมุขที่เอามาจากทำนองเพลง จะขอก็รีบขอ"
ถ้าแจ๊สเขาจะเข้ามาหาเราจริงๆ ต้องทำยังไง ?"ก็ต้องให้เขาติดต่อกับผู้จัดการผมก่อน เพราะถ้าตั้งแต่ตอนนู้นเขาไม่มีเวลา ตอนนี้ผมก็ไม่มีเวลาด้วยเหมือนกัน"
จะมีการดำเนินคดีฟ้องร้องไหม ?"ผมยังไม่คิดถึงตรงนั้น เพียงแต่ว่าตอนนี้ผมดีใจแล้วที่สื่อมวลชนรู้ว่าเขาเอามาจากผม ไม่ใช่อยู่ดีๆ ก็โดนเด็กข้ามหัวเอาของเราไปร้องไปหากินโดยที่ไม่ขออนุญาต"
ถ้าหากเขามาคุยกับผู้จัดการเราแล้วไม่ลงตัว จะฟ้องร้องไหม ?"ไม่รู้ มันเป็นเรื่องของอนาคตแล้ว คือผมให้ท่าเขามานานมากแล้วด้วย"
เห็นว่าเขาเอาเพลงไปจดลิขสิทธิ์แล้ว ?"มันก็ต้องจดเขาก็ทำของเขาถูกแล้ว เพียงแต่วันนี้ผมดีใจที่คนรู้แล้วว่าเขาเอาไปจากผม"
ในส่วนของอายาวมีการจดลิขสิทธิ์ด้วยไหม ?"จะจดทำไมมันเป็นแค่มุขที่ตลกเล่นกัน"
แสดงว่าถ้าเขาคุยกับผู้จัดการเรารู้เรื่อง และมาขอโดยตรงก็คือจบ ?"จบ แต่เขาต้องทำต่อหน้าสื่อมวลชน ผมไม่เอาอะไรด้วย"
เพลงออกมานานแล้วแต่เราเพิ่งออกสื่อ คนเลยมองว่าเราดัง ?"ดังจะเอาไปทำอะไรได้ ตลกหากินได้เหรอ เดี๋ยวนี้ใครเขาหาตลกมั่ง เดินดูตามประกาศสิมีตลกสักงานไหม"
กลัวคนจะมองเราไม่ดีไหม ?"เรื่องของมัน แต่ผมไม่ได้ทะเลาะแน่ๆ คุณเชิญผมมาถามว่าเพลงใคร ผมก็ตอบไปตามความจริง"
ล่าสุด บอล เชิญยิ้ม ก็บอกว่าให้อาให้อภัยเด็ก ?"ก็ให้อภัยไง แต่มันมาไหมล่ะ ไม่ได้ว่าไม่ได้อะไรเลย เขาไม่เคยคุยกับผมไม่โทรมาเลย บ้านก็ไม่ได้ไกลกันมากเลยด้วย"
ชีวิตเราตอนนี้เดือดร้อนเรื่องเงินทองหรือเปล่า ?"ชีวิตนี้รวยมาก ลูกสองคนก็จบปริญญาโทอเมริกา บ้านก็มีให้ฝรั่งเช่าที่อยุธยา ไม่เดือดร้อนเรื่องเงินเลย อยู่สบายๆ ไปจนตายครับ"
สรุปก็คือแค่แจ๊สเข้ามาขอก็จบ ?"จบ ให้วงการรู้ว่าเขามาขอก็พอ อีกอย่างผมมีของดีเตรียมให้เขาแล้วด้วย"
มีอะไรอยากจะบอกแจ๊สบ้าง ?"ยังมีของดีให้อีก ถ้าเข้าตามตรอกออกตามประตู เอาลูกสาวกูไปแล้วยังไม่มาขอขมากูเลย ถ้ามามีสมบัติให้อีกดีกว่านี้ด้วย คือต้องไม่ลืมนะว่าตอนนี้รายได้เข้าบ้านมันดีกว่าเมื่อก่อนเยอะแยะ แค่มาขอเขาหน่อยเดียวจะเป็นอะไรไป"
ตอนที่แม่เขาเอาเหล้ามาให้โกรธไหม ?"โกรธสิ มีใครบ้างเอาเหล้ามาแก้บน เพราะเรื่องนี้ อาไท กลมกิ๊ก เขามาคุยกับผม ตอนที่เขาให้สอนแตะตะกร้อเพราะเขาอยากลดความอ้วน ซึ่งผมก็ไม่รู้ว่าเขาไปบอกกันหรือเปล่า แต่จนถึงป่านนี้แล้วทำไมไม่เข้ามาสักที แค่มาหาผมแค่นี้มันจะตายเลยเหรอ"