     ต้องบอกว่ามีเงินอย่างเดียวซื้อมาขับไม่ได้ สำหรับ 5 รถยนต์ระดับไฮเปอร์คาร์ที่เราจะนำเสนอในตอนนี้ เพราะต้องมีเส้นทางถนนที่ให้รถเหล่านี้ได้ทำความเร็วกันด้วย เนื่องจากนี่คือ 5 สุดยอดรถยนต์รุ่นที่แพงที่สุดในโลก ณ ปัจจุบัน ลองไปดูกันว่าแต่ละรุ่นและแพงและแรงแค่ไหนกันบ้าง

แพงอันดับ 1 : คอนิกเส็กก์ ซีซีเอ็กซ์อาร์ ทรีวิต้า (Koenigsegg CCXR Trevita) 4.8 ล้านเหรียญสหรัฐฯ (ราว 163 ล้านบาท)
     เอ่ยชื่อค่ายรถยนต์คอนิกเส็กก์ (Koenigsegg ) บริษัทรถยนต์สัญชาติสวีเดน แทบจะไม่มีใครรู้จัก แต่ใครจะรู้บ้างว่า นี่คือค่ายรถยนต์ที่ผลิตรถยนต์คันที่แพงที่สุดในโลก ได้แก่ คอนิกเส็กก์ รุ่น ซีซีเอ็กซ์อาร์ ทรีวิต้า (Koenigsegg CCXR Trevita) ความพิเศษของรถคันนี้คือมีการผลิตออกมาเพียงแค่ 3 คันเท่านั้น ซึ่ง 1 ใน 3 คันในโลกอยู่ในความครอบของ ฟลอยด์ เมเวทเธอร์ จูเนียร์ ตำนานกำปั้นชาวอเมริกันนั่นเอง
     คอนิกเส็กก์ รุ่น ซีซีเอ็กซ์อาร์ ทรีวิต้า มาพร้อมกับ เครื่องยนต์วี8 4.8 ลิตร ความแรง 1,004 แรงม้า ตัวถังภายนอกจากวัสดุคาร์บอนไฟเบอร์ที่ทั้งเบาและมีความแข็งแกร่ง สามารถทำความเร็วสูงสุดได้ ทะลุ 400 กิโลเมตรต่อชั่วโมง และมีอัตราเร่ง 0-100 กิโลเมตรต่อชั่วโมงภายใน 2.9 วินาที
 
แพงอันดับ 2 : ลัมโบร์กินี่ เวเนโน่ (Lamborghini Veneno) 4.5 ล้านเหรียญสหรัฐฯ (ราว 153 ล้านบาท)     รถยนต์ที่มีราคาแพงอันดับที่ 2 ประจำปี 2017 ได้แก่ ค่ายรถหรูจากอิตาลีอย่าง ลัมโบร์กินี่ ภายใต้ชื่อรุ่น เวเนโน่ (Lamborghini Veneno) นี่คือรถที่ครั้งหนึ่งเคยเป็นรถที่แพงที่สุดในโลก ใช้พื้นฐานด้านเครื่องยนต์และชุดเกียร์มาจากลัมโบร์กินี่รุ่น อเวนทาดอร์ แอลพี 700-4 สร้างขึ้นในโอกาสครบรอบ 50 ปีของบริษัท มาพร้อมกับเครื่องยนต์ 6.5 ลิตร วี12 ให้กำลังสูงสุด 740 แรงม้า และทำความเร็ว 0-100 กิโลเมตรต่อชั่วโมงภายใน 2.9 วินาที

 
แพงอันดับ 3 : ไลคาน ไฮเปอร์สปอร์ต (W Motors Lykan Hypersport) 3.4 ล้านเหรียญสหรัฐฯ (ราว 116 ล้านบาท)     นี่คือรถที่มีมูลค่าอันดับที่ 3 ของโลก และเป็นรถคันที่แพงที่สุดที่ถูกทำลายในการเข้าฉากขับไล่ล่าข้ามตึกในภาพยนตร์ ฟาสต์ แอนด์ ฟิวเรียส ภาค 7 ที่ผ่านมา เป็นรถจากค่ายดับเบิ้ลยู มอเตอร์ส ของประเทศเลบานอน เปิดตัวครั้งแรกในปี 2013 ผลิตออกมาเพียง 7 คันทั่วโลก ใช้เครื่องยนต์ ทวินเทอร์โบ 6 ลูกสูบ 3.7 ลิตร ตัวเดียวกับที่อยู่ในรถปอร์เช่ 911ให้กำลัง 740 แรงม้า ทำความเร็วสูงสุดได้ที่ 385 กิโลเมตรต่อชั่วโมง และเร่งอัตราเร่ง 0-100 กิโลเมตรต่อชั่วโมง ได้เพียง 2.8 วินาที
 
แพงอันดับ 4 : บูกัตติ เวย์รอน ลิมิเต็ด อิดิชั่น (Limited Edition Bugatti Veyron by Mansory Vivere) 3.4 ล้านเหรียญสหรัฐฯ (ราว 116 ล้านบาท)     สุดยอดรถยนต์ระดับไฮเปอร์คาร์จากประเทศฝรั่งเศส “บูกัตติ เวย์รอน” ขึ้นชื่ออยู่แล้วกับเรื่องของความเร็วและความแรง มาพร้อมกับเครื่องยนต์ดับเบิลวี 16 สูบ 8.0 ลิตร รีดแรงม้าสูงสุดได้ถึง 1,200 แรงม้า สามารถทำความเร็วสูงสุดได้ถึง 408 กิโลเมตรต่อชั่วโมง โดยความพิเศษของรุ่นนี้ที่เป็นลิมิเต็ดอิดิชั่นนั่นคือตัวถังที่ประดับด้วยชิ้นส่วนของคาร์บอนไฟเบอร์ พร้อมกับชุดสปอยเลอร์ใหม่ทั้งหน้าและหลัง
 
แพงอันดับ 5 : เฟอร์รารี พินินฟาริน่า เซอร์จิโอ้ (Ferrari Pininfarina Sergio) 3 ล้านเหรียญสหรัฐฯ (ราว 102 ล้านบาท)      ปิดท้ายด้วยรถที่แพงที่สุดอันดับที่ 5 จากค่ายเฟอร์รารี่ ยักษ์ใหญ่ของประเทศอิตาลี ที่มีประวัติศาสตร์อันยาวนานทางด้านรถยนต์ โดยเฟอร์รารี่รุ่น พินินฟาริน่า เซอร์จิโอ้ (Ferrari Pininfarina Sergio) นี้ นี่คือรถคันที่แพงที่สุดในโชว์รูมเฟอร์รารี่ มีการผสมผสานการออกแบบจากรถแข่งของทีมม้าลำพองในยุคปี 1960 กับรถในยุคปัจจุบัน และพัฒนาต่อยอดมาจากรุ่น 458 มาพร้อมกับเครื่องยนต์ 4.5 ลิตร วี8 ขุมกำลัง 562 แรงม้า ที่สำคัญรถรุ่นนี้ไม่ใช่ใครจะเข้าไปซื้อได้ เพราะคุณจะต้องได้รับเชิญจากทางบริษัทเฟอร์รารี่เท่านั้น
 
 ข้อมูลและภาพ digitaltrends.com
 
 
 