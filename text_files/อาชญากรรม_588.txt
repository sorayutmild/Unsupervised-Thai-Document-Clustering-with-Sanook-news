จับ"นก เชิญยิ้ม"ตลกชื่อดัง ขณะซื้อยาไอซ์จากลูกค้าย่านรามคำแหง สารภาพเครียดงานแสดงลด ขับรถไกลง่วง หันมาเสพยา 4-5ครั้ง ยกมือไหว้ขอโทษ เตือนเพื่อนนักแสดงอย่าเกี่ยวข้องยาเสพติดไม่คุ้มกับการถูกจับ
(21ก.ค.) เวลา 02.00 น. พล.ต.ต.วิชัย สังข์ประไพ ผู้บังคับการตำรวจนครบาล 1 พ.ต.ท.ศุภกฤช เดือนแจ้งรัมย์ รองผู้กำกับ กองบังคับการตำรวจนครบาล 3 ช่วยราชการ กองกำกับการสืบสวนสอบสวน กองบังคับการตำรวจนครบาล 1 (กก.สส.บก.น.1) ร่วมแถลงข่าวการจับกุม นายสุรินทร์หรือต้น สังข์ป้อม อายุ 22 ปี อยู่บ้านเลขที่ 110/9 ม.4 แขวงคลองสองต้นนุ่น เขตลาดกระบัง กทม. และ น.ส.วนิดา แสงสุข หรือ"นก เชิญยิ้ม"นักแสดงตลกหญิงชื่อดัง อายุ 39 ปี อยู่บ้านเลขที่ 365 /652 ถนนพุทธบูชา แขวงบางมด เขตทุ่งครุ กทม.พร้อมของกลาง ยาไอซ์ 2.5 กรัม กัญชาแห้ง 1 ถุง กัญชาผงผสมยาสูบบรรจุในกล่องลูกอม 1 กล่อง กัญชายัดในมวนบุหรี่ 6 มวน และอุปกรณ์การเสพจำนวน 1 รายการ
โดยสามารถจับกุมผู้ต้องหาทั้งสองคนได้เมื่อเวลา 21.30 น. วันที่ 20 กรกฎาคมท่บริเวณข้างร้านเซเว่นอีเลฟเว่น ระหว่างซอยรามคำแหง 42-44 แขวงหัวหมาก เขตบางกะปิ เบื้องต้นแจ้งข้อหา นายสุรินทร์ ว่ามียาเสพติดให้โทษประเภท 1(ไอซ์) ไว้ในครอบครองโดยผิดกฎหมาย ส่วน น.ส.วนิดา แจ้งข้อหามียาเสพติดให้โทษประเภท 1 (ไอซ์)และประเภท 5 (กัญชา)ไว้ในครอบครองโดยผิดกฎหมาย
พล.ต.ต.วิชัย กล่าวว่า สืบเนื่องจากเจ้าหน้าที่ชุดสืบสวนทราบว่านายสุรินทร์ มีพฤติกรรมจำหน่ายไอซ์ จึงวางแผนล่อซื้อในราคา 6,000 บาท และนัดส่งมอบยาเสพติดที่ข้างร้านเซเว่นอีเลฟเว่น ระหว่างซอยรามคำแหง 42-44 เมื่อถึงเวลานัดหมายพบว่านายสุรินทร์ กำลังจะส่งยาไอซ์ให้ น.ส.วนิดา ที่ยืนรอที่รถยนต์เก๋งยี่ห้อโตโยต้า แคมรี่ สีบรอนซ์ เลขทะเบียน วบ.4876 กรุงเทพมหานคร เจ้าหน้าที่จึงแสดงตัวเข้าจับกุม จากนั้นได้ค้นในตัวนายสุรินทร์พบยาไอซ์ 3 ถุง น้ำหนักประมาณ 2.5 กรัม และค้นภายในรถของ น.ส.วนิดา พบไอซ์จำนวนเล็กน้อย กัญชาแห้ง กัญชาผงผสมยาสูบ และกัญชายัดมวนบุหรี่ พร้อมอุปกรณ์เสพดังกล่าว จึงควบคุมตัวพร้อมของกลางไปดำเนินคดี
พล.ต.ต.วิชัย กล่าวว่า สำหรับ นายสุรินทร์ นั้นเคยโดนจับข้อหาเสพยาบ้า 3 ครั้ง และจำหน่ายยาบ้า 1 ครั้งในท้องที่สน.ทองหล่อ ส่วนท้องที่สน.โชคชัย ถูกจับข้อหาเสพยาบ้า ซึ่งทั้ง2 ท้องที่ศาลตัดสินแล้ว และยังโดนข้อหาครอบครองยาไอซ์เพื่อจำหน่ายในท้องที่ สน.มักกะสัน และกองปราบปราม ซึ่งอยู่ระหว่างประกันตัว โดยจากการสอบสวนนายสุรินทร์ ให้การรับสารภาพว่ารับไอซ์มาจากนายอาร์ม ย่านมีนบุรี เพื่อนำมาส่งให้ลูกค้าโดยจะมีคนโทรศัพท์มาสั่งว่าให้นำไอซ์ไปส่งให้ใครบ้าง ซึ่งตอนไปส่งให้ นก เชิญยิ้ม ก็ไม่รู้ว่าเป็นดาราตลก
ขณะที่ นก เชิญยิ้ม สารภาพว่ารู้จักนายต้นจากเพื่อนอีกต่อหนึ่ง ซึ่งตนได้เสพยาเสพติดมา 4-5 ครั้งเท่านั้น เนื่องจากเกิดความเครียดที่งานแสดงลดลง ต้องขับรถไปต่างจังหวัดบ่อยแก้ง่วงนอน จึงหันมาเสพยาแต่ตนเพิ่งนัดซื้อไอซ์จากนายต้นเพียงครั้งนี้ครั้งแรก ยอมรับว่ารู้ถึงพิษภัยของยาเสพติด แต่ตนเกิดความเครียดที่งานน้อย
นก เชิญยิ้ม ยกมือไหว้กล่าวขอโทษกับการกระทำดังกล่าวว่าหลังจากถูกจับกุมก็คิดถึงลูกและแม่ และรู้ว่าไม่คุ้ม หลังจากนี้ยืนยันว่าจะเลิกเสพยาเสพติดอย่างแน่นอน ส่วนกัญชานั้นมีไว้เสพแก้เครียด ร่วมกับคนในกองถ่าย โดยเช้าวันนี้ตนก็มีงานถ่ายละครที่ต่างจังหวัด ดังนั้นจึงอยากฝากเตือนเพื่อนดาราที่เสพยาเสพติดด้วยว่าให้เลิกเสพ เพราะเมื่อถูกจับกุมจะรู้สึกไม่คุ้มค่าเหมือนที่ตนกำลังเผชิญ
