เชื่อว่าหลายคนคงได้ยินกันมาบ้างว่าการดื่มน้ำเย็นหลังทานอาหาร ก่อให้เกิดผลเสียต่อร่างกายหลายๆ อย่าง บ้างก็ว่าอาหารไม่ย่อย หรืออาหารย่อยยาก เสี่ยงไขมันอุดตันเส้นเลือด หรือที่แย่ไปกว่านั้นคือ ถึงขั้นเสี่ยงโรคมะเร็งกันเลยทีเดียว แล้วอากาศร้อนๆ อย่างบ้านเรา ทานอาหารรสจัดมากๆ เข้า ก็ต้องหิวน้ำกันเป็นธรรมดา อากาศร้อนๆ ก็ต้องน้ำเย็น จะเลี่ยงก็คงยาก มันไม่สดชื่น แล้วนี่สุขภาพเราไม่แย่กันมาหลายปีแล้วเหรอเนี่ย
ไม่ต้องกังวลไปค่ะ เราไปหาคำตอบมาให้ชัดๆ แล้ว
 
น้ำเย็น ทำลายสุขภาพ?
การบริโภคน้ำเย็น ถึงแม้ว่าบางครั้งการดื่มน้ำเย็นจัด หรือแม้กระทั่งการทานอาหารเย็นๆ อย่างน้ำแข็ง น้ำแข็งใส ไอศกรีม ฯลฯ จะทำให้เกิดอาการ brain freeze หรืออาการปวดหัวจิ๊ดขึ้นสมอง แต่อาการนี้ไม่ได้เป็นอันตรายอะไรกับสมองจริงๆ หรอกค่ะ เป็นอยู่แปบเดียวก็หายเป็นปกติ
 
น้ำเย็น ทำให้ไขมันจับตัวแข็งเป็นก้อน?
ทีนี้มาถึงเรื่องของสุขภาพช่องท้องกันบ้าง น้ำเย็นก็ไม่ได้ถึงขั้นทำให้ไขมันในอาหารที่เราทานเข้าไปมันแข็งตัว จนเกาะตามผนังลำไส้ได้หรอกค่ะ เพราะความเย็นของน้ำเย็นไม่ได้เย็นจัดถึงกับทำให้ไขมันจับตัวกันเป็นก้อนได้นานขนาดนั้น อย่างมากก็ทำให้ไขมันในอาหารเป็นไขๆ อยู่ชั่วคราว แต่เมื่อเจอกับความร้อนในอุณหภูมิร่างกายเราตามปกติ มันก็อุ่นเท่ากับอุณหภูมิในร่างกายของเรานั่นแหละ และสุดท้ายร่างกายก็ระบายไขมันออกไปเป็นน้ำมัน

น้ำเย็น ทำให้ไขมันเกาะติดผนังลำไส้?
ถึงแม้ว่าจะมีโอกาสที่มีสิ่งตกค้างไปเกาะตัวอยู่ตามผนังลำไส้ (เขาถึงแนะนำให้ดีท็อกซ์ลำไส้ด้วยการทานผักผลไม้ที่มีกากใยอาหาร เพื่อกวาดเอาสิ่งตกค้างตามลำไส้ออกไปด้วย) แต่น้ำเย็นไม่ได้ทำให้ไขมันแข็งตัว จับตัวกับผนังลำไส้ได้ หรือถึงแม้จะมีไขมันตกค้างอยู่ที่ผนังลำไส้บ้าง ก็ไม่ได้เกาะติดอยู่ไปตลอด เพราะโดยธรรมชาติของลำไส้จะมีการผลัดเซลล์ทุกๆ 3-7 วันอยู่แล้ว ต่อให้มีสารอาหารใดๆ มาเคลือบ ก็หลุดลอกออกมาได้ในเวลาต่อมาอยู่ดี
นอกจากนี้ ยังไม่มีรายงานการแพทย์ที่ระบุว่าพบเจอไขมันเกาะตามผนังลำไส้ในทางเดินอาหารมาก่อน
 
น้ำเย็น ทำให้ร่างกายไม่ย่อยไขมัน?
อันนี้ก็ไม่เป็นความจริงค่ะ เพราะไขมันจากอาหารจะถูกเอนไซม์มาช่วยย่อยไขมันโดยเฉพาะ ดังนั้นถึงแม้ว่าเราจะดื่มน้ำเย็น ร่างกายของเราก็ยังย่อยไขมันได้อยู่ดี
 
ดังนั้นเรายังสามารถดื่มน้ำเย็นได้ ไม่ได้มีโทษต่อสุขภาพใดๆ แต่ควรดื่มเฉพาะช่วงที่มีสุขภาพแข็งแรงสมบูรณ์ดีเท่านั้น เพราะหากอยู่ในช่วงภูมิคุ้มกันต่ำ ไม่สบาย มีไข้ เจ็บคอ ควรดื่มน้ำอุ่นเพื่อรักษาสุขภาพช่องคอ และรักษาอุณหภูมิในร่างกายให้อบอุ่น เพื่อที่จะไม่เป็นอาการหนักกว่าเดิมค่ะ