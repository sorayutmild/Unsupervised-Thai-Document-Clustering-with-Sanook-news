"บุ๋มบิ๋ม" ชัชชุอร โมกศรี ผู้เล่นดาวรุ่งของทีมวอลเลย์บอลหญิงทีมชาติไทย เปิดใจถึงกรณีที่ไปมีปัญหากับเจ้าหน้าที่รักษาความปลอดภัยสนามของประเทศจีน ว่า รู้สึกกลัวและตกใจ เนื่องจากถูกกระชากบัตรไอดีการ์ด และโดนตะคอก"น้องบุ๋มบิ๋ม" ได้รับหน้าที่จากหัวหน้าโค้ชทีมชาติไทย ให้ไปเอายาดมมาให้รุ่นพี่ และน้ำดื่มมาให้โค้ช แต่กลับโดนเจ้าหน้าที่รักษาความปลอดภัยสนามของจีน กระชากไอดีการ์ด และไล่ออกจากสนาม"โค้ชเขาใช้ให้ไปเอายาดมมาให้พี่เขา และเอาน้ำมาให้ ตนก็เลยเดินไปหยิบให้ และพอเดินไป อยู่ดีๆ การ์ดก็เดินมากระชากไอดีการ์ดออก และไล่ให้ไปอยู่ข้างนอก โดยที่ไม่ถามอะไรเลย พร้อมกับไล่ให้ไปอยู่ข้างนอก ตนเลยบอกว่าเป็นคนไทย และเหมือนกับเขาก็ฟังไม่รู้เรื่อง และตะคอกใส่ ตนเลยไปยืนข้างนอก""ประมาณ 5-10 นาที พี่คนไทยก็มาเรียก และเข้ามาในห้องพักนักกีฬา แต่ยังไม่กล้าเข้าไปในสนามแข่งขัน เพราะยังกลัว เลยขออยู่ในห้อง แต่พอเขาขอโทษก็คิดว่าไม่เป็นไร"ด้าน "โค้ชอ๊อต" เกียรติพงษ์ รัชตเกรียงไกร หัวหน้าผู้ฝึกสอนของทีมวอลเลย์บอลหญิงทีมชาติไทย กล่าวถึงกรณีนี้ว่า "สิ่งที่เกิดขึ้นเราตกใจ และคาดไม่ถึง เรื่องนี้เคยเกิดขึ้นเมื่อ 4-5 วันที่แล้ว กับนักข่าว-ช่างภาพ เอวีซี ที่เป็นคนไทย เราก็ตกใจแล้ว ไม่คาดคิดว่าเรื่องนี้จะเกิดขึ้น""ตนได้เข้าไปคุยกับฝ่ายจัดการแข่งขัน ว่าทำไมทั้งที่เป็นวันสุดท้าย ทำไมยังเกิดเรื่องแบบนี้ขึ้น ประธานจัดการแข่งขันก็เข้ามาขอโทษ และบอกว่าเจ้าหน้าที่ก็ทำตามหน้าที่ แต่คิดว่าทำเกินเหตุไป ไม่รู้จักแยกแยะว่าเป็นนักกีฬา มีไอดีการ์ดชัดเจน และทำรุนแรงไปกับนักกีฬา พร้อมกับถอดไอดีการ์ด และไล่นักกีฬาเราออกข้างนอก""ทางประธานฝ่ายจัดการแข่งขันก็เข้ามาขอโทษแล้ว และเจ้าหน้าที่ที่ไล่น้องออกก็เข้ามาขอโทษแล้ว และเราก็ให้อภัย เพราะเราเป็นนักกีฬา ต้องรู้แพ้ รู้ชนะ ที่สำคัญที่สุดคือรู้ให้อภัย เขาทำผิด ยอมรับผิด เราก็ให้อภัย""ตนคิดว่าการประชุมทุกครั้งของฝ่ายรักษาความปลอดภัยก็น่าจะพูดคุยกันตลอดก็เข้าใจว่าเขาทำตามหน้าที่เพราะวันนี้ก็มีผู้นำระดับสูงของจีนมาชมเกมกันมาก ทั้งรองประธานาธิบดี และรัฐมนตรีกีฬา แต่ว่าก็ต้องเข้าใจเราด้วยว่า เราเป็นนักกีฬา และอยู่ในโซนนักกีฬา ไม่ได้อยู่ในโซนคนดูทั่วไป เขาต้องแยกแยะ ซึ่งเป็นความผิดพลาดของเขา และไม่อยากให้เรื่องขึ้นเกิดขึ้นอีก ไม่ว่ากับใครก็ตาม"