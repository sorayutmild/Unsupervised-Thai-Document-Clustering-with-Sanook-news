จับตาศาลรัฐธรรมนูญพิจารณารับหรือไม่รับคำร้องให้การเลือกตั้ง 2 ก.พ. เป็นโมฆะ
เช้าวันนี้ (12 ก.พ.) คณะตุลาการศาลรัฐธรรมนูญ จะมีการประชุมเพื่อพิจารณาคำร้องของทีมกฎหมายพรรคประชาธิปัตย์ ที่ขอให้ศาลพิจารณาวินิจฉัยตามรัฐธรรมนูญ มาตรา 68 มีคำสั่งให้การเลือกตั้งเมื่อวันที่ 2 กุมภาพันธ์ 2557 เป็นโมฆะ พร้อมทั้งขอให้ยุบพรรคเพื่อไทย และตัดสิทธิกรรมการบริหารพรรคเพื่อไทย 5 ปี
นอกจากนี้ ศาลจะพิจารณาคำร้องว่า ร่าง พ.ร.บ.ให้อำนาจกระทรวงการคลังกู้เงิน 2 ล้านล้านบาท ขัดรัฐธรรมนูญหรือไม่ โดยเชิญผู้เชี่ยวชาญเข้าให้ปากคำในฐานะพยานด้วย
ล่าสุด เมื่อเวลา 14.25 น. ศาลรัฐธรรมนูญมีมติไม่รับคำร้องให้การเลือกตั้งเมื่อวันที่ 2 ก.พ.เป็นโมฆะ ชี้คำร้องยังไม่มีมูลที่จะเป็นการกระทำเพื่อให้ได้มาซึ่งอำนาจในการปกครองประเทศ โดยวิธีการซึ่งไม่ได้เป็นในวิถีทางที่บัญญัติไว้ในรัฐธรรมนูญ จึงไม่เป็นไปตามหลักเกณฑ์ของรัฐธรรมนูญในมาตรา 68 วรรค 1 ที่ศาลรัฐธรรมนูญจะรับคำร้องไว้พิจารณาวินิจฉัยได้ ศาลรัฐธรรมนูญจึงมีคำสั่งไม่รับคำร้องไว้พิจารณาวินิจฉัย
นอกจากนี้ ยังไม่รับคำร้องของ นายพร้อมพงษ์ นพฤทธิ์ โฆษกพรรคเพื่อไทย ที่ขอให้ศาลรัฐธรรมนูญวินิจฉัยว่า นายสุเทพ เทือกสุบรรณ กับพวกรวม 10 คน กระทำการเพื่อล้มล้างการปกครอง โดยเห็นว่า การชุมนุมของกลุ่ม กปปส. เป็นการใช้สิทธิเสรีภาพ โดยมีเหตุผลเริ่มต้นมาจากการต่อต้าน ร่าง พ.ร.บ.นิรโทษกรรมและความไม่ไว้วางใจในการบริหารงานของรัฐบาล จึงยังไม่มีมูลในการล้มล้างการปกครองสำหรับความผิดทางอาญา เป็นเรื่องที่ผู้รับผิดชอบในกระบวนการยุติธรรมทางอาญา จะดำเนินการ 
ขณะที่คำร้องของ นายทนายเสือธนพล สุขปาน และสมาคมรัฐธรรมนูญเพื่อสังคม ศาลรัฐธรรมนูญก็ไม่รับคำร้อง เพราะเป็นกรณีเดียวกัน แม้จะมีการร้องว่าขัดขวางการเลือกตั้งด้วยก็ตาม เพราะถือว่าการชุมนุมเป็นสิทธิเสรีภาพ
 
