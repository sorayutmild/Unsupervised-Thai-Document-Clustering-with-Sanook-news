กระทรวงการคลัง เล็งเปิดลงทะเบียนบัตรสวัสดิการแห่งรัฐ บัตรคนจน ปลายเดือน ม.ค. 64 จ่อปรับเกณฑ์รายได้เป็นครัวเรือน คาดผู้มีสิทธิน้อยกว่า 14.6 ล้านคน
น.ส.กุลยา ตันติเตมิท รักษาการผู้อำนวยการสำนักงานเศรษฐกิจการคลัง (สศค.) กล่าวถึงความคืบหน้าในการเปิดลงทะเบียนบัตรสวัสดิการแห่งรัฐ หรือบัตรคนจนรอบใหม่ คาดว่าจะเห็นรายละเอียดชัดเจนอีกครั้งในช่วงต้นปี 2564 แต่ยังกำหนดกรอบเวลาที่ชัดเจนไม่ได้ เนื่องจากกระทรวงการคลังอยู่ระหว่างดำเนินโครงการต่างๆ เช่น คนละครึ่งเฟส 2 การเพิ่มวงเงินบัตรสวัสดิการแห่งรัฐ บัตรคนจน 500 บาท นาน 3 เดือน ให้กับผู้มีสิทธิเดิมกว่า 14 ลล้านคน โดยขณะนี้ทาง สศค. กำลังหารือเพื่อสรุปหลักเกณฑ์อีกครั้งพร้อมประเมินว่าอาจจะต้องพิจารณารายได้รายครอบครัวด้วย
รายงานข่าวจากกระทรวงการคลัง คาดว่าการลงทะเบียนบัตรสวัสดิการแห่งรัฐ บัตรคนจนรอบใหม่ จะเปิดในช่วงปลายเดือน ม.ค. 64 โดยผู้ที่ได้รับสิทธิจะพิจารณารายได้เป็นรายครัวเรือนอาจทำให้ผู้ได้รับสิทธิสวัสดิการแห่งรัฐน้อยลงกว่า 14.6 ล้านคน หากได้ข้อสรุปแล้วจะเสนอเข้าสู่ที่ประชุม ครม. เพื่อขออนุมัติต่อไป
ทั้งนี้ การเปิดลงทะเบียนบัตรสวัสดิการแห่งรัฐ บัตรคนจนรอบใหม่ ไม่เกี่ยวกับการเพิ่มวงเงิน 500 บาท ให้ 3 เดือน ของคนถือบัตรฯ กลุ่มเดิม แต่เป็นสิ่งที่กระทรวงการคลังต้องดำเนินการในต้นปี 2564 เพื่อทบทวนผู้ที่มีบัตรฯ และคนที่จะเข้ามาสมัครใหม่ด้วยซึ่งปัจจุบันมีผู้ถือบัตรคนจนเหลืออยู่ 13.8 ล้านคน จากทั้งหมด 14.6 ล้านคน เพราะมีบางส่วนได้เสียชีวิตไปแล้ว