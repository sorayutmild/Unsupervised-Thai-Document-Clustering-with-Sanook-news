พล.อ.ต.นพ.อิทธพร คณะเจริญ รองเลขาฯแพทยสภา โพสต์เฟชบุ๊คยกย่อง ผู้ที่อยู่เบื้องหลัง การช่วยเหลือผู้บาดเจ็บจากเหตุระเบิดเมื่อคืนที่ผ่านมา โดยมีข้อความว่า
ฮีโร่" ยามรัตติกาล
คืนที่ผ่านมาเป็นคืนที่ยาวนานของ คนหลายคนทั้งผู้ประสบภัย ทั้งครอบครัวผู้สูญเสีย ซึ่งรอคอยความหวังว่าจะรักษา ญาติพี่น้องให้กลับมาเหมือนเดิมได้ และ คืนที่ยาวนานของแพทย์ พยาบาลจำนวนมากที่ช่วยเหลือ กู้ชีพคนป่วยทุกคน :โดยผู้ในหน้าที่อยู่เวรทุกโรงพยาบาล เป็นที่ทราบดีว่ามีน้อยเกินกว่าจะดูแลผู้ประสบภัยจำนวนมากพร้อมๆกัน
แต่มีแพทย์อีกกลุ่มหนึ่ง ที่หลังสิ้นเสียงระเบิดมุ่งตรงไปยังห้องฉุกเฉินโรงพยาบาลของตนเองทั้งที่ไม่ได้ถูกร้องขอ ไม่ได้อยู่เวร เพื่อเข้าไปช่วยกันดูแลคนไข้ ด้วยจิตอาสา ในยามที่คนไข้มากมายโกลาหล ราวจราจลด้วยคนจำนวนมาก ทั้งผู้ป่วย ญาติ จนท. ผู้สื่อข่าว ตำรวจ ท่ามกลางเสียงร้องเจ็บปวด เสียงโหยหวน อาลัย ร่ำไห้เสียใจการจากไปของคนรัก เสียงตามหาญาติตนเองที่หายไป..บรรยากาศน่าหดหู่ใจยิ่งนัก
แพทย์อาสาเหล่านี้ทำให้แทบทุกโรงพยาบาลมีคนทำงานพอ มีจำนวน"หมอ"มากกว่าคนไข้ และยังช่วยกันคนละไม้ละมือ ปั้มหัวใจ ปั้มเลือด คุมเครื่องช่วยหายใจ ส่งสารพัดแล็บ เจาะท้อง เจอะปอด จนส่งคนไข้ไปผ่าตัด หรือเข้าตึก หลายคนต้องนั่งปั้มเลือดสู้กับช๊อกถึงเช้า เพียงให้คนไข้อยู่รอด บ้างก็นั่งเฝ้าคนไข้อาการหนักปรับตามอาการทุก15นาที บางส่วนต้องไปผ่าตัด และดมยาสลบในห้องผ่าตัดทั้งที่ไม่มีเวร จนถึงใกล้รุ่งเช้า สถานการณ์เริ่มเข้าสู่ปกติและคนเหล่านี้ก็ สลายตัวไปเมื่อแสงอรุณมา เตรียมกลับไปทำงานในหน้าที่ของตนเองต่อ โดยหลายคนไม่ได้นอน และไม่ต้องการเป็นข่าวใดๆ
ผมขอขอบคุณ พี่ๆน้องๆหมอกลุ่มนี้ครับ ถ้าไม่มีท่านเป็นเงาเบื้องหลัง ห้องฉุกเฉินต่างๆคงไม่สามารถรับคนไข้หนักจำนวนมาก เช่นเมื่อคืนได้แน่นอน ขอไปเอารูปบางร.พ.ที่ท่านถ่ายกันตอนจบภารกิจแอบมาลงนะครับ แต่คงไม่ครบทุกคนและไม่ได้ทุกโรงพยาบาล เพียงยืนยันว่าที่กล่าวมามีตัวตนจริง
ท่านคือ "ฮีโร่"ยามรัตติกาลของ"คนไข้"
ขอบคุณทุกน้ำใจทุกแพทย์อาสาไทยครับและขอบคุณพยาบาลและทุกๆวิชาชีพที่ช่วยเหลือกันครับ แพทย์คงช่วยเหลือใครไม่ได้ถ้าไม่มีทุกท่านในทีมร่วมใจกัน ขอบคุณ ขอบคุณ "เหล่าอเวนเจอร์" ทุกๆคนในทุกโรงพยาบาลครับ