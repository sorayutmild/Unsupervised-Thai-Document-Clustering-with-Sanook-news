"ซิโก้" เกียรติศักดิ์ เสนาเมือง กับวาทะเด็ด ที่ทำเอาหลายคนในโลกโซเชี่ยล ตามหานักเตะ ที่นายใหญ่ทีมช้างศึกต้องพูดแบบมีเลศนัย อดีตหัวหอกจอมตีลังกาทีมชาติไทย ที่เน้นย้ำเรื่องระเบียยบวินัยของทีมมาตลอด ได้ให้สัมภาษณ์หลังจากจบศึกฟุตบอลคิงส์คัพ ครั้งที่ 43 โดยระบุว่า "กฎเหล็ก 4 ข้อของทีมชาติคือ ห้ามดื่มเหล้า, ห้ามสูบบุหรี่, ห้ามหนีเที่ยว, ห้ามเล่นการพนัน""ใครที่ทำผิดกฎดังกล่าว ตนรู้เป็นอย่างดี หากในการแข่งขันรายการต่อไปไม่มีชื่อติดทีมชาติ ก็จะมาว่ากันไม่ได้""กฎนี้ตั้งไว้สำหรับทุกคน หากมีผู้เล่นอื่นมาเสริมแล้วไม่สามารถทำตามกฎนี้ได้ ไม่ว่าจะมีผีเท้าเก่งมากมายขนาดไหน ก็คงไม่สามารถร่วมงานกันได้" นายใหญ่ทีมชาติไทยกล่าว ทันทีที่บทสัมภาษณ์ครั้งนี้ถูกเปิดเผยออกไป ทำให้มีแฟนบอลในโลกโซเชียล ต่างวิจารณ์ไปในด้านต่างๆ บ้างก็ระบุว่ากฎเหล็กแบบนี้ เป็นสิ่งที่ดีมากๆ และน่าจะเป็นแนวทางไปสู่ความสำเร็จของทีม "ช้างศึก" ได้อย่างแน่นอน ขณะที่อีกด้าน ก็มีแฟนบอลหลายต่อหลายคน ที่พยายามตามล่าหานักเตะทีมชาติคนดังกล่าว ที่ทำให้กุนซือทีมชาติไทยออกมาพูดแบบนี้  ทั้งนี้ทีมชาติไทยภายใต้การคุมทัพของ เกียรติศักดิ์ เสนาเมือง มีภารกิจใหญ่ 3 รายการในปีนี้ ไล่ตั้งแต่ ฟุตบอล ปรีโอลิมปิก, ฟุตบอลซีเกมส์ ที่สิงคโปร์  และ ฟุตบอลโลก 2018 รอบคัดเลือก ขณะที่โปรแกรมอุ่นเครื่องกับทีมชาติสิงคโปร์ ในวันที่ 26 มีนาคมนี้ ซึ่งคาดว่าเกมดังกล่าวนี้ "ซิโก้" จะเรียกผู้เล่นอย่าง ธีรศิลป์ แดงดา และ ธีราทร บุญมาทัน รวมถึง ประทุม ชูทอง กลับมาติดทีมชาติอีกครั้ง 