(18 เม.ย.) จากกรณีมีผู้ถูกยิงเสียชีวิต 3 ราย ในบ้านย่านบางบัวทอง จ.นนทบุรี ที่เกิดเหตุชั้นล่างพบผู้เสียชีวิตชาย 1 ราย มีบาดแผลที่ขมับขวาทะลุซ้าย ทราบชื่อคือ นายนิพนธ์ อายุ 56 ปี  ที่ต้นขาขวาพบอาวุธปืนขนาด .38 ส่วนที่ชั้นสามหน้าห้องนอนพบผู้เสียชีวิต 2 รายเป็นชายและหญิง
ผู้เสียชีวิตชายมีบาดแผลที่ถูกยิงที่ท้อง รักแร้ ใบหน้าและศีรษะ ทราบชื่อคือ นายจำนงค์ อายุ 60 ปี เจ้าของบริษัทขายปุ๋ยแห่งหนึ่ง ส่วนผู้เสียชีวิตผู้หญิงนอนอยู่ที่พื้น มีบาดแผลถูกยิงที่ท้องและแก้มขวา ทราบชื่อคือ น.ส.รุจิกาญจน์ อายุ 38 ปี เป็นภรรยานายจำนงค์
จากการสอบถาม นายแสวง อายุ 73 ปี เพื่อนบ้าน ทราบว่าเมื่อเวลาประมาณ 10.00 น. วันนี้ได้ขี่รถจักรยานปั่นผ่านหน้าบ้านเกิดเหตุเพื่อไปหาลูกปลามาเป็นเหยื่อตกปลา เมื่อขี่เลยหน้าบ้านเล็กน้อยตนได้ยินเสียงปืนประมาณ 5-6 นัด จึงได้หยุดรถและกดกริ่งหน้าบ้านแต่ไม่มีคนออกมาเปิด ตนจึงตะโกนถามจากนั้นได้ยินเสียงปืนอีก ตนจึงได้หลบออกมาแต่ไม่กล้าแจ้งความเพราะเนื่องจากคิดว่าเจ้าของบ้านยิงปืนเล่น ตนไม่อยากมีปัญหา
ด้าน พ.ต.อ.อรรณพ นวมนาคะ ผกก.สภ.บางบัวทอง เปิดเผยว่า จากการสอบสวนพบว่าเมื่อเวลา 09.00 น. ผู้ก่อเหตุอยู่ที่บ้านที่มีนบุรี คาดว่าน่าจะเกิดเหตุประมาณ 10.00 น. เบื้องต้นเจ้าหน้าที่พิสูจน์หลักฐานได้เก็บหลักฐานเขม่าดินปืนและวิถีกระสุนการยิง คาดว่าน่าจะขัดแย้งกันภายในครอบครัว
จากการตรวจสอบที่เกิดเหตุและสอบปากคำญาติคาดว่า นายนิพนธ์ใช้อาวุธปืนขนาด 9 ม.ม. ยิงนายจำนงค์ซึ่งเป็นพี่ชายแท้ๆ และน.ส.รุจิกาญจน์ ภรรยานายจำนงค์ จนเสียชีวิตคาที่ จากนั้นลงมาที่ชั้นล่างแล้วใช้ปืนกระบอกเดียวกันยิงเข้าที่ขมับด้านขวาตัวเอง 1 นัดจนเสียชีวิต 
ผู้สื่อข่าวรายงานว่า จากการสอบถามญาติของผู้ตายทราบว่า นายจำนงค์เป็นเจ้าของโรงงานผลิตปุ๋ยยี่ห้อดัง นายนิพนธ์ได้เข้ามาช่วยดูแลธุรกิจ ต่อมานายจำนงค์ได้อยู่กินกับ น.ส.รุจิกาญจน์ จนตั้งท้องได้ประมาณ 3-4 เดือน
ตลอดระยะเวลาหนึ่งปีที่ผ่านมา นายนิพนธ์และ น.ส.รุจิกาญจน์ มักมีปากเสียงกันเป็นประจำ เนื่องจากนายนิพนธ์มักจะถูกพี่สะใภ้ ต่อว่าเรื่องที่เข้ามาเกี่ยวข้องกับธุรกิจของนายจำนงค์ จึงทำให้เกิดปัญหาสะสมมานาน เวลามีเรื่องทะเลาะกันนายจำนงค์ก็จะเข้าข้างภรรยาตัวเองตลอด เชื่อว่าน่าจะเป็นสาเหตุทำให้นายนิพนธ์ลงมือก่อเหตุสลดในครั้งนี้