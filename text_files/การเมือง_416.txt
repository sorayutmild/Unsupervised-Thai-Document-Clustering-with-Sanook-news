วันทิพย์ หิรัญธนาอังกู ผู้สมัคร ส.ส. เขต 3 จ.นครปฐม ของพรรคเสรีรวมไทย ยอมรับเขียนเอง จบวุฒิ ป.6 แต่ กกต.ก็ผิดพลาดที่ไม่ตรวจสอบเอกสารอื่นๆ 
จากกรณีที่ เอกสารชวนเชิญไปเลือกตั้ง ของคณะกรรมการการเลือกตั้ง (กกต.) มีการพิมพ์วุฒิการศึกษาของ นางสาววันทิพย์ หิรัญธนาอังกูร ผู้สมัคร ส.ส. เขต 3 จ.นครปฐม ว่าเธอเรียนจบระดับชั้นประถมศึกษาปีที่ 6 ทั้งที่ความจริงเรียนจบปริญญาตรี และกำลังศึกษาต่อระดับปริญญาโท
>> เสรีรวมไทยแฉ กกต. พิมพ์การศึกษาผู้สมัคร ส.ส. ผิด! แถมรีดเงินค่าแก้
(13 มี.ค.) ในโลกออนไลน์ได้มีการแชร์เอกสารที่ น.ส.วันทิพย์ ผู้สมัครรับเลือกตั้งเป็น ส.ส.เขต 3 จ.นครปฐม พรรคเสรีรวมไทย ยื่นต่อผู้อำนวยการการเลือกตั้งประจำเขตในวันที่ 4 ก.พ. พบว่า น.ส.วันทิพย์ ได้เขียนด้วยลายมือลงในเอกสารว่าวุฒิการศึกษาสูงสุด ป.6 
ล่าสุด น.ส.วันทิพย์ ได้โพสต์ชี้แจงผ่านเฟซบุ๊ก โดยระบุว่า ยอมรับว่าเอกสารดังกล่าวตนเองเป็นผู้กรอกวุฒิการศึกษาด้วยตนเอง และตนทราบเรื่องที่วุฒิการศึกษาผิดมานานแล้ว จึงได้ให้ทีมงานไปแจ้งทาง กกต. ว่าจะแก้ไขทางไหนได้บ้าง
อย่างไรก็ตาม น.ส.วันทิพย์ คิดว่า ถ้าแก้ไขเอกสาร 1 ฉบับ แล้วส่งไปให้ชาวบ้านใหม่ ชาวบ้านอาจจะไม่ทราบว่าแก้ไขเรื่องอะไร จึงคิดว่าไม่ต้องแก้ก็ได้ และอาศัยการลงพื้นที่เพื่อพูดคุยทำความเข้าใจกับชาวบ้านจะดีกว่า
ซึ่งหลังจากกลายเป็นข่าวดังในโลกโซเชียล น.ส.วันทิพย์ จึงต้องการออกมาโพสต์ชี้แจงว่า กกต.ก็มีส่วนผิดพลาด ที่พิมพ์วุฒิการศึกษาเพียงแค่หน้าที่ตนเองเขียน โดยไม่ตรวจสอบก่อน เพราะเอกสารหลายๆ หน้าที่แนบไปด้วยก็มีข้อมูลเขียนเอาไว้
อย่างไรก็ตาม น.ส.วันทิพย์ ซึ่งขณะนี้นอนพักรักษาตัวอยู่ที่โรงพยาบาล เนื่องจากไวรัสลง ระบุว่า พรุ่งนี้ตนเองจะรีบไปที่ กกต.เพื่อตรวจสอบข้อมูลโดยเร็วที่สุด และขอจบเรื่องราวที่เกิดขึ้น เพื่อเอาเวลาไปทำประโยชน์ส่วนอื่นๆ มากกว่า 

ทั้งนี้ หลังจากมีการโพสต์ชี้แจง ก็มีผู้เข้ามาแสดงความคิดเห็นหลากหลาย ทั้งให้กำลังใจ และตั้งข้อสงสัยว่า น.ส.วันทิพย์ จบการศึกษาที่วุฒิอะไรกันแน่ ขณะที่บางรายมองว่าการเขียนวุฒิการศึกษาผิด หากเป็นการมาสมัครงานถือว่าไม่รอบคอบอย่างมาก 

