
     ถ้าจะพูดถึงรถซีดานที่ฮอตฮิต และได้รับความนิยมมากในประเทศไทย คงมีอยู่เพียงไม่กี่รุ่นที่เรียกได้ว่าเป็นตำนาน และหนึ่งในนั้นคงจะหนีไม่พ้น ฮอนด้า ซีวิค รถยนต์ในฝันของวัยรุ่น และใครหลายๆคน เพราะด้วยรูปทรงที่สปอร์ต โฉบเฉี่ยว ทันสมัย ไม่ว่าเวลาผ่านไปนานแค่ไหนก็ยังดูสวยงามโดนใจอยู่ ถือว่าเป็นรถอีกรุ่นหนึ่งของฮอนด้าที่ประสบความสำเร็จอย่างล้นหลาม
     และล่าสุด ฮอนด้าได้เผยโฉมรถต้นแบบล่าสุดที่ใช้ชื่อว่า  Honda Civic Concept

     ซึ่งฮอนด้าจะโชว์ดีไซน์ใหม่ของฮอนด้า ซีวิค และจะยึดเอาดีไซน์นี้ไปพัฒนารุ่นย่อยออกมาตามความต้องการของตลาดโลก­ทั้ง รุ่นซีดาน, คูเป้, เอสไอ (Si), แฮทช์แบ็ค และซีวิคไทป์ อาร์ (Civiv Type R) รุ่นต่อไป รถต้นแบบคันนี้มีการเปลี่ยนแปลงรูปลักษณ์ตัวถังเยอะอยู่ ทั้งมิติรถที่ทั้งกว้างและยาวขึ้น พร้อมฐานล้อที่ยาวขึ้น กระจังหน้าออกแบบเน้นความโฉบเฉี่ยวพร้อมไฟหน้าแบบ LED สวยงาม
     รถต้นแบบคันนี้เป็นรถคูเป้ 2 ประตู เส้นสายโฉบเฉี่ยวลงตัว ซึ่งคาดว่าฮอนด้าจะนำเส้นสายแบบคูเป้นี้มาใส่ในตัวถังซีดาน­ด้วย เพราะถ้าฮอนด้านำเข้ามาเปิดตัวในบ้านเราจริง คงจะเป็นแบบซีดาน 4 ประตู จุดเด่นของคันนี้อยู่ที่ไฟท้ายที่สวยงาม แปลกตา และเฉียบคมรับกับรูปทรงของรถได้ดี


     ฮอนด้าระบุว่าเจ้าคันนี้ใช้ เครื่องยนต์เบนซิน V-TEC เทอร์โบ ขนาด 1,500 ซีซี รุ่นใหม่ล่าสุด จับคู่กับเกียร์ธรรมดา 6 สปีด และเกียร์อัตโนมัติ CVT ได้อย่างลงตัว ส่วนระบบความปลอดภัยก็จัดให้อย่างครบถ้วน แต่เครื่องยนต์ถ้าเข้ามาบ้านเราก็คงได้แต่ลุ้นว่าอย่าเปลี่ยนเอาเครื่องอื่นมานะ กลัวใจเหลือเกินที่จะไม่เอาเครื่องเทอร์โบลูกนี้มาขาย คงต้องลุ้นต่อไป


     ฮอนด้า ซีวิค รุ่นปี 2016 คาดว่าน่าจะเปิดตัวอย่างเป็นทางการครั้งแรกของโลกภายในปลายปี 2015 ส่วนในประเทศไทยนั้นคาดว่าจะได้พบกันอย่างเร็วที่สุดภายในต้นปี 2016 แต่น่าจะยากอยู่ เอาเป็นว่าเรามารอลุ้นไปพร้อมกันว่าจะเข้ามาขายในบ้านเราเมื่อไหร่ ราคา และเครื่องยนต์จะโดนใจหรือไม่ ปูเสื้อรอเลยครับ ได้ข่าวเมื่อไหร่จะรีบแจ้งให้ทราบทันที 

เรื่อง : ณัฐพล เดชสิงห์
ภาพ : http://autos.columnpk.net/ 
เรียบเรียงข้อมูลโดย www.gpinews.com 
ติดตามข่าวสาร ยานยนต์ รถจักรยานยนต์ รถใหม่ ได้ที่ www.grandprix.co.th
 
 