ถือเป็นกระแสในโลกออนไลน์ที่แฟนๆ พูดถึงเป็นอย่างมากกับการพลิกบทบาทจากนักมวยไทย จับไมค์ขึ้นเวทีร้องเพลงของ "ดำดอทคอม" บัวขาว บัญชาเมฆ กำปั้นขวัญใจชาวไทย ครั้งล่าสุดกำปั้นวัย 38 ปี ทำเซอร์ไพรส์ "กระแต อาร์สยาม" ลูกทุ่งสาวสุดเซ็กซี่ ด้วยการไปร่วมรายการ ร้องข้ามกำแพง (The Wall Song) ทางช่อง workpoint23 เมื่อวันพฤหัสบดีที่ 1 เมษายน ที่ผ่านมาซึ่ง บัวขาว บัญชาเมฆ ขึ้นร้องเพลง "มือปืน" ของ พงษ์สิทธิ์ คำภีร์ อีกหนึ่งตำนานเพลงเพื่อชีวิตของเมืองไทย ที่ทำเอาผู้ร่วมรายการ และแฟนๆ ทางบ้านถึงกับต้องตะลึงในพลังเสียงของเจ้าตัว โดยคลิปที่ไปออกรายการดังกล่าวมีแฟนติดตามชมย้อนหลังมากกว่า 2 ล้านวิวเข้าไปแล้ว แม้ที่ผ่านมา "ดำดอทคอม" จะเคยผ่านผลงานการแสดง และงานในวงการบันเทิงมาอย่างมากมาย แต่กับหนนี้ถือเป็นไวรัลจำนวนมากในโลกโซเชียล นอกจากนี้ ยอดมวยไทย ยังมีผลงานเพลงแรกในชีวิตของเจ้าตัวที่มีชื่อว่า "เจ็บแท้เด้" สามารถทำยอดวิวในยูทูบ (youtube) ได้ทะลุเกิน 1 ล้านวิวเป็นที่เรียบร้อย หลังเปิดตัวไปในวันแห่งความรัก 14 กุมภาพันธ์ ที่ผ่านมารวมถึงยังมีการทำเรื่องราวมินิซีรีส์ของเพลงนี้ออกมาด้วยความยาวกว่า 13 นาที ให้แฟนคลับได้รับชมอย่างจุใจ โดยมี "น้องจ๋า" อุไรพร บุญส่ง พยาบาลสาวมาร่วมเล่นในมิวสิควิดีโอนี้ด้วยสำหรับ บัวขาว บัญชาเมฆ ถือเป็นนักกีฬาที่ครองใจแฟนกีฬาทั่วประเทศ จากผลสำรวจสวนดุสิตโพล เจ้าตัวสามารถคว้าอันดับ 1 มาครองได้ถึง 4 ปีด้วยกัน (ปี 2555, ปี 2558, ปี 2559 และ ปี 2560) นอกจากนี้ยังติดทำเนียบของ 1 ใน 3 นักกีฬาชาย ที่ประชาชนชื่นชอบมากที่สุดตลอดช่วงกว่า 10 ปีที่ผ่านมา
