     การเดินทางด้วย “เครื่องบิน” คือคำตอบของความรวดเร็ว และ ทันสมัยที่โลกใบนี้มี แต่เชื่อว่าถ้าการเดินทางโดยรถโดยสารประจำทาง คำตอบคือ บขส. หรือ รถร่วมบขส.
     หลายเดือนก่อน คุณอาจรู้จักบัสโฮสเตจ กับคลิปอันลือลั่น ถึงสิ่งที่ทำให้หลายคนรู้จักว่า “มันมีบริการอย่างนี้จริงหรือบนรถโดยสารประจำทางของเมืองไทย”
     คำตอบคือจริงแท้แน่นอน!
 

 
     “เมริษา สุริเตอร์” คือชื่อของเธอคนนี้ บนรถทัวร์ชื่อดังของ “นครชัยแอร์” 
     ล่าสุด ผู้บริหารนครชัยแอร์ ก็ได้มอบประกาศนียบัตรพร้อมช่อดอกไม้ให้แก่ นางสาวเมริษา สุริเตอร์ ในฐานะเป็นผู้ปฏิบัติหน้าที่ด้วยความตั้งใจในงานบริการ จนได้รับการชื่นชมในวงกว้าง สร้างชื่อเสียงให้แก่บริษัทฯ สมควรได้รับการยกย่องชมเชยให้เป็นพนักงานดีเด่น
     ทีนี้ เราลองมาดูว่านอกเหนือจากสิ่งที่เราเห็นบนรถทัวร์ ในทุกวันนี้ แตกต่างจากเมื่อก่อนมากน้อยแค่ไหนกัน 
     สมัยก่อนหากใครได้ใช้บริการของรถทัวร์ไทย ไม่ว่าจะยุคไหน เชื่อว่าคงไม่ได้รู้สึกว่า “ว้าว” อะไรมากมาย
     เพราะด้วยรูปแบบของบริการ มันเป็นอะไรที่คนที่ได้เจอะเจออาจไม่ประทับใจอะไรมากมาย
 

 
     มาวันนี้หลายสิ่งหลายอย่างเปลี่ยนไป รถทัวร์ไทย ขยับเข้าสู่ความเป็น “มาตรฐานแบบจริงๆ เสียที”
     ตัวอย่างถึงความเป็น ”มาตรฐาน” ที่เราเห็นได้ชัดคือคำว่า “บริการ” 
     คลิปของเมริษา ทำเอาหลายคนที่ไม่ทราบว่า ทุกวันนี้มันมีแบบนี้บนรถทัวร์ไทยแล้วหรือ ได้สร้างความแปลกใหม่ให้กับคนที่ไม่เคยพบเจอ
 

 
     “นครชัยแอร์” คือบริษัทที่โด่งดังและมีชื่อเสียงมาอย่างยาวนาน แน่นอนว่าความเจ๋งของเจ้าแห่งรถทัวร์ไทย 
     นครชัยแอร์ที่บริการหลักอยู่ทาง ภาคอีสาน และ ภาคเหนือ หากเอ่ยปากถามนักเดินทางสายนี้ เชื่อว่าไม่มีใครไม่รู้จัก “นครชัยแอร์” 
     ด้วยจำนวนการเดินทางถึง 300 กว่าเที่ยว ต่อ 1 วัน บริการของนครชัยแอร์ จึงยึดบัลลังก์เบอร์หนึ่งแห่งการเดินทางรถโดยสารมาตลอดกว่าๆ 10 ปี
    ทีเด็ดล่าสุดของพวกเขาคือการนำรถรุ่นใหม่ “Mercedes-Benz ความยาว 15 เมตร ในรุ่น NCA First Class”  
 

 
     ด้วยจำนวน 30 ที่นั่ง ที่มาพร้อมกับความหรูหราสะดวกสบาย เบาะโดยสารรูปทรงใหม่ รองรับสรีระร่างกายได้ดียิ่งขึ้น พร้อมเพิ่มความสะดวกด้วยถาดวางอาหารบริเวณด้านหน้า ที่นั่งเป็นลักษะแคบซูล สามารถปรับเอนนอนได้โดยไม่รบกวนผู้โดยสารรอบข้าง
     การทำงานบนเบาะเป็นระบบไฟฟ้าสะดวกสบาย ต่อการใช้งาน และรับชมความบันเทิงผ่าน TV ส่วนตัวระบบทัชสกรีนทุกที่นั่ง   มีห้องสุขภัณฑ์ภายในรถ แยกส่วนห้องเตรียมของบริการ และห้องพนักงานขับรถออกจากห้องโดยสาร โอ้ว้าวววววว…..นี่มันเกรดระดับเครื่องบินเลยทีเดียว
 
     เอาละ…..แค่ภาพอย่างเดียวคงไม่พอ
     หากใครได้มีโอกาสใช้บริการ คงจะได้นึกภาพออกว่า “รถทัวร์ระดับเครื่องบินมันเป็นอย่างไร” 
 





 
     ที่มาภาพ นครชัยแอร์
 
 