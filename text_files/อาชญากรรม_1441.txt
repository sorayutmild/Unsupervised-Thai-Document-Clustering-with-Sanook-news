น้องชาย "ภาวนา ชนะจิต" เผยขอสู้ในชั้นศาลเรื่องทรัพย์สมบัติของพี่สาวถึงที่สุด หลังสามีใหม่บอกมีส่วนในทรัพย์สินด้วย ด้านผู้การนครปฐม ชี้หลักฐานนิติเวชยันเป็นลมจมน้ำตาย คาดสรุปคดีได้ในสัปดาห์นี้นายไวพจน์ เหล่าแสงทอง น้องชายของอดีตดาราดัง "ภาวนา ชนะจิต" เปิดเผยกับ สำนักข่าว ไอ.เอ็น.เอ็น. ว่า การเสียชีวิตของพี่สาว ยืนยีนว่ายังมีเงื่อนงำที่น่าสงสัยเหมือนที่กล่าวไว้ตั้งแต่ต้น และเรื่องที่น่าวุ่นวาย หลังจากงานศพของพี่สาวเสร็จสิ้น น่าจะอยู่ที่กรณีทรัพย์สมบัติของพี่สาว ที่มีจำนวนไม่น้อย ว่าจะแบ่งสรรกันอย่างไร เนื่องจากทางญาติเห็นว่าทรัพย์สมบัติทั้งหมดเป็นของพี่สาวคนเดียว และน่าจะตกอยู่กับบุตรบุญธรรมที่จดทะเบียนไว้
ส่วนสามีใหม่ที่มีปัญหากันอยู่นี้ ไม่ได้จดทะเบียนสมรสกัน จึงพูดลำบากว่าเป็นสินสมรสหรือไม่ เรื่องนี้คาดว่าหากมีการต่อสู้ในชั้นศาล ก็อีกยาวกว่าจะจบ แต่ส่วนตัวคิดว่าฝ่ายสามีใหม่มีการเตรียมตัวเรื่องการแบ่งทรัพย์สมบัติมาอย่างดี ทางญาติอาจจะต่อสู้ในชั้นศาลไม่ได้เต็มที่ เพราะไม่ทราบข้อมูลอะไรมากนัก แต่ก็จะขอพิสูจน์ในชั้นศาล หากมีการฟ้องร้องเกิดขึ้นจริง ส่วนช่วงนี้ขอจัดงานศพของพี่สาวให้เรียบร้อยก่อน
ตร.ชี้'ภาวนา'จมน้ำตาย-คาดสรุปคดีสัปดาห์นี้
พล.ต.ต.เพชรรัตน์ แสงไชย ผู้บังคับการตำรวจภูธรจังหวัดนครปฐม เปิดเผยความคืบหน้า ในคดีที่ น.ส.อรัญญาภรณ์ เหล่าแสงทอง หรือ นางภาวนา ชนะจิต อายุ 69 ปี อดีตนางเอกดัง เสียชีวิตปริศนาริมบ่อน้ำภายในบ้านพัก อ.นครชัยศรี จ.นครปฐม ว่า หลังจาก นิติเวชโรงพยาบาลตำรวจ ได้ทำการตรวจสอบสภาพศพเสร็จสิ้นแล้ว ผลที่ออกมานั้น แนวทางในการทำคดีค่อนข้างชัดเจนแล้วว่า สาเหตุการตายเนื่องจากหมดสติแล้วจมน้ำเสียชีวิต ส่วนกรณีที่ญาติของ นางภาวนา ยังติดใจสาเหตุการเสียชีวิต ว่า อาจเป็นการฆาตกรรมนั้น เป็นหน้าที่ของตำรวจ ที่จะตอบข้อสงสัย ผลทางวิทยาศาสตร์สามารถยืนยันได้ อย่างไรก็ตาม หากญาติยังไม่เชื่อ ก็สามารถส่งศพไปตรวจที่อื่น เพื่อนำมายืนยันได้
ทั้งนี้ หลังจากได้ตรวจสอบบ่อน้ำที่ นางภาวนา จมน้ำเสียชีวิตอย่างละเอียด โดยมีการวิดน้ำออกแล้วก็ไม่พบหลักฐาน ที่บ่งชี้ว่าเป็นการฆาตกรรม รวมทั้งตอนนี้ก็มีผลทางวิทยาศาสตร์ที่ตรวจสาเหตุการตายมายืนยันตรงกัน คาดว่าจะสามารถสรุปสำนวนได้ภายในสัปดาห์นี้