หากใครเป็นคนที่ไม่เคยทาครีมกันแดดออกจากบ้านเลย อาจจะอ้างว่า “ไม่เป็นไร ไม่กลัวดำ” หรือ “ดำอยู่แล้ว” ล่ะก็ บอกเลยว่าคุณคิดผิดแล้ว เพราะอันตรายจากแสงแดดไม่ได้มีแค่เพียงทำให้สีผิวคล้ำขึ้น มีกระ ฝ้า หรือมีริ้วรอยเหี่ยวย่นเพิ่มขึ้นแล้ว ยังเสี่ยงต่อ “มะเร็งผิวหนัง” อีกด้วย
มะเร็งผิวหนัง มีกี่ประเภท?
มะเร็งผิวหนังไม่ได้มีประเภทเดียว แต่มีด้วยกันถึง 3 ประเภท ได้แก่ Basal Cell Carcinoma, Squamous Cell Carcinoma และ Malignant Melanoma โดยแต่ละประเภทจะมีลักษณะของอาการที่เห็นแตกต่างกันไป
>> ทำความรู้จักประเภทของ "มะเร็งผิวหนัง"
อาการของโรคมะเร็งผิวหนัง
อาการที่เราสามารถสังเกตเห็นได้อย่างชัดเจน มีดังนี้

เป็นแผลเรื้อรังที่ไม่หาย หรืออาการไม่ดีขึ้นเลยไม่ว่าจะทำความสะอาดแผลอย่างไร มากกว่า 2 อาทิตย์
แผลมีเลือดออก หรือมีสะเก็ดแผลตรงกลางคล้ายหนูแทะ
มีผื่นแดงอักเสบเรื้อรัง และมีอาการคัน หรือเจ็บแสบ
มีตุ่มมันวาว นูน ขอบยกม้วน อาจมีสีดำหรือน้ำตาล หรือเป็นสีผิวปกติได้
มีผื่นเหมือนแผลเป็นสีขาวเหลืองมันเงา ขอบเขตไม่ชัดเจน ซึ่งเป็นบริเวณที่ไม่เคยมีแผลบาดเจ็บมาก่อน
พบก้อนประหลาดที่จู่ๆ ก็เกิดขึ้นบนผิวหนัง สีผิวปกติ หรือแดงเล็กน้อย มีความแข็ง และขอบไม่ชัดเจน
ตุ่มหรือก้อนที่เกิดขึ้นมีความขรุขระ อาจมีขุย และอาจขยายวงกว้างขึ้นเรื่อยๆ จนเป็นแผล มีสะเก็ด เลือดออก และมีกลิ่น
พบตุ่มหรือก้อนสีดำเข้ม หรือ แดง เทา น้ำตาล ที่ขึ้นมาใหม่
ตุ่ม หรือแผลที่เกิดขึ้น พบได้ในบริเวณศีรษะ ใบหนา ลำคอ จมูก หนังศีรษะ แขน หน้าอก และบริเวณอื่นๆ ที่อาจจะโดนแสงแดดบ่อยๆ หรือไม่ก็ได้

 
ผู้ที่มีคนในครอบครัวมีประวัติเป็นโรคมะเร็ง รวมถึงโรคมะเร็งผิวหนัง ควรหมั่นสำรวจผิวหนังของตัวเองอยู่เป็นประจำ หากพบว่ามีบาดแผลที่รักษาไม่หาย มีลักษณะเหมือนแผลสดมีเลือดออกตลอดเวลา หรือมีสะเก็ดแต่เหมือนรอยหนูแทะ รวมถึงตุ่มหรือก้อนที่ผิดปกติ ควรพบแพทย์โดยเร็วที่สุด