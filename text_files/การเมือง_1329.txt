นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ได้รับเสียงวิจารณ์อย่างหนักจากผู้ใช้อินเทอร์เน็ตในวันนี้ (22 ก.พ.) หลังจากโพสต์แนะนำให้คนว่างงาน แบ่งเวลา 2 ชั่วโมงขายสินค้าออนไลน์ เพื่อหารายได้ให้ตัวเอง
"ตัวเลขที่น่าตกใจ คนว่างงานในไทยใช้โทรศัพท์มือถือ 11 ชม.ต่อวัน ซึ่งหากเปลี่ยนเวลา 11 ชม.นั้นมาทำงานออนไลน์ เช่น ขายของ 2 ชม.ต่อวัน ก็จะสร้างรายได้ให้คนที่ว่างงานได้ ผมเชื่อมั่นว่าคนไทยปรับตัวได้เสมอ ทางกระทรวงดิจิทัลฯ และหน่วยงานที่เกี่ยวข้องพร้อมสนับสนุนอย่างเต็มที่ #บีพุทธิพงษ์" นายพุทธิพงษ์ โพสต์

ผู้ใช้อินเทอร์เน็ตหลายราย มองว่า เศรษฐกิจที่ค้าขายฝืดเคืองเช่นนี้ จะขายสินค้าให้ใครได้ เพราะผู้ซื้อเองก็มีแนวโน้มประหยัดเงิน และคิดถี่ถ้วนมากขึ้นก่อนจับจ่ายสินค้า
ขณะเดียวกัน บางความเห็นบอกตรงกันว่า สาเหตุที่ตกงาน ก็เพราะเศรษฐกิจไม่ดีไม่ใช่หรือ รัฐบาลควรทำให้เศรษฐกิจดี ซึ่งเป็นการแก้ไขที่ตรงจุด มากกว่าบอกให้ประชาชนช่วยเหลือตัวเองแบบนี้
นอกจากนี้ ความเห็นบางความเห็น เล่าว่า ตนขายของออนไลน์อยู่ แต่เศรษฐกิจที่ย่ำแย่แบบนี้ ทั้งยังต้องเผชิญกับผลกระทบจากการระบาดของไวรัสโคโรนาสายพันธุ์ใหม่ 2019 ทำให้การขายสินค้าไม่ว่าจะออนไลน์หรือหน้าร้านย่ำแย่ไม่ต่างกัน รัฐมนตรีไม่ควรนั่งนึกเอาจากห้องทำงาน ควรมาสัมผัสปัญหาจริงก่อนโพสต์
ความเห็นอีกความเห็นก็น่าสนใจ ระบุว่า แพลตฟอร์มขายสินค้าออนไลน์ทุกวันนี้ เปิดโอกาสให้ผู้ค้าต่างชาติขายสินค้าให้คนไทยได้มากขึ้น ขณะเดียวกันกลับไม่เห็นถึงมาตรการที่ช่วยเหลือผู้ค้าชาวไทยของรัฐบาลเลย จึงไม่แน่ใจว่าการโพสต์เช่นนี้เป็นการแนะนำอย่างจริงใจหรือไม่