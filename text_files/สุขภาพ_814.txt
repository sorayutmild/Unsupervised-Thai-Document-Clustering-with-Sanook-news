“ปวดคออ่ะ สงสัยเมื่อคืนนอนตกหมอน” เคยได้ยินเพื่อนร่วมงานบ่นแบบนี้ไหมคะ นอกจากนอนตกหมอนแล้ว ท่านอนประหลาดๆ รวมไปถึงลักษณะของหมอน ตำแหน่งที่วางระหว่างศีรษะของเรากับหมอน ก็มีส่วนในความสบายยามหลับนอนของเราด้วยเหมือนกัน ลองสังเกตตัวเองดูนะ ว่าตัวเองกำลังนอนผิดท่าอยู่หรือเปล่า ถึงทำให้ปวดเมื่อยไปทั้งวัน
 
1. หัวทิ่มไปด้านหลัง เพราะหมอนแบนเกินไป
เราเองเป็นคนหนึ่งที่นอนหมอนสูงไม่ได้เลย นอนปุ๊บเมื่อยคอปั๊บ เลยจะชอบหมอนแบนๆ ยิ่งแบนยิ่งดี แต่หารู้ไม่ว่าหากหมอนแบนจนเกินไป ก็ทำให้ปวดคอด้วยเหมือนกัน ลองนอนหงายตรงๆ ดูสิ เห็นช่องว่างระหว่างศีรษะ กับคอไหม นั่นแหละคือจุดที่หมอนต้องเข้าไปรองรับให้พอดี
 
2. คางติดอก เพราะหมอนสูงเกินไป
กรณีเดียวกับหมอนแบน ที่คราวนี้หมอนหนุนบริเวณคอด้านหลังสูงเกินไป จนทำให้เราต้องนอนเหมือนท่าก้มหัวลงตลอดเวลา จะไม่ให้เมื่อยได้ยังไงจริงไหม หมอนแบนหมอนสูงแบบนี้ นอนท่าไหนก็เมื่อย
 
3. นอนหงายแล้วปวดหลัง
หากเป็นคนเจ้าเนื้อหน่อย มีเนื้อก้นเยอะ อาจทำให้เมื่อเรานอนหงาย จะมีช่องว่างระหว่างก้น กับหลังค่อนข้างมาก (บริเวณเอวด้านหลัง) เลยทำให้ในหลายๆ คน ท่านอนหงายธรรมดาๆ ที่ควรจะเป็นท่านอนที่สบายที่สุด กลับทำให้เมื่อยหลัง ปวดหลังได้เหมือนกัน ดังนั้น ลองหาหมอนแบนๆ หรือพับผ้าห่มผืนเล็กๆ มาหนุนบริเวณปลายต้นขาถึงข้อเข่าเล็กน้อย จะช่วยให้ท่านอนหงายของเราสบายขึ้น ลดช่องว่างระหว่างเตียงกับหลังเอวได้มากขึ้น
 
4.  นอนตะแคง ขาตรง
ท่านอนตะแคง เป็นท่านอนที่เราชอบที่สุด เพราะว่านอนสบายที่สุดในความคิดของเรา แต่หากคุณนอนตะแคงขาตรง อาจทำให้คุณมีอาการปวดหลัง เอว หรือสะโพกด้วย วิธีลดอาการปวดในบริเวณดังกล่าว คือ การงอเข่าลงเล็กน้อย นอนก่ายหมอนข้างแบนๆ หรือจะเอาหมอนแบนๆ วางไว้ระหว่างขา ก่อนจะงอเข่าเล็กน้อย จะช่วยถ่ายน้ำหนักลงบริเวณขา ลดอาการปวดหลัง เอว สะโพกได้
 
5. นอนคว่ำ
หากคุณเหนื่อยมากๆ มาถึงเตียงแล้วก็พุ่งตัวลงไปทันที คุณอาจจะได้ท่านอนคว่ำที่ (คิดว่า) สบายที่สุด แต่อันที่จริงแล้วท่านอนคว่ำ นอกจากจะทำให้หายใจลำบากขึ้นแล้ว การที่คุณต้องเอียงคอไปด้านใดด้านหนึ่งเป็นเวลานาน อาการปวดคอปวดบ่าถามหาแน่ๆ แล้วขอบอกว่าท่านอนคว่ำ น้ำลายไหลเปียกชุ่มหมอนได้ง่ายๆ เลยด้วยนะ เพราะฉะนั้นถ้าหลีกเลี่ยงได้ นอนหงาย หรือนอนตะแคงจะดีกว่าค่ะ
 
เราใช้เวลานอนหลายชั่วโมง เพื่อการพักผ่อน ฟื้นฟูชาร์จแบตให้กับร่างกายอย่างเต็มที่ เพื่อการใช้ชีวิตที่สดใสในวันใหม่ หากต้องตื่นมาพร้อมกับอาการเจ็บปวดไปตลอดทั้งวันคงไม่ดีแน่ เพราะฉะนั้นใส่ใจกับการนอน และอุปกรณ์บนเตียงนอนให้มากขึ้นอีกเล็กน้อย จะช่วยให้ชีวิตมีความสุขเพิ่มขึ้นอีกเยอะ อย่างที่คุณเองก็คาดไม่ถึงแน่นอนค่ะ