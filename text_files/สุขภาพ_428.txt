คุณผู้หญิงทั้งหลาย เมื่อถึงช่วงวัยหนึ่งที่เรียกว่า “วัยทอง” โดยเฉพาะช่วงระหว่างและหลังจากหมดประจำเดือน อาจจะเกิด อาการร้อนวูบวาบ ขึ้นมา แบบทันทีทันใดโดยที่ไม่ได้ทันตั้งตัว ซึ่งอาการร้อนวูบวาบที่ว่านี้ แม้จะไม่ได้รุนแรงจนถึงขั้นเป็นอันตรายร้ายแรงต่อชีวิต แต่ก็นับว่าเป็นปัญหากวนใจใครหลายๆ คน เพราะอาจทำให้เสียสมาธิในระหว่างวันได้ Hello คุณหมอ ขอพาคุณผู้หญิงทุกท่านมารู้จักกับอาการ ร้อนวูบวาบ กันดีกว่าค่ะ
อาการร้อนวูบวาบ คืออะไร?
อาการร้อนวูบวาบ (Hot Flashes) คืออาการที่ร่างกายรู้สึกอุ่นไปจนถึงร้อนแบบฉับพลัน ทั้งใบหน้า ลำคอ หน้าอก ผิวจะมีรอยแดงขึ้นคล้ายกับมีอาการหน้าแดง อาการร้อนวูบวาบยังมีผลให้ร่างกายมีเหงื่อออกมากขึ้น และเมื่อร่างกายสูญเสียความร้อนไปมากแล้ว ก็จะเริ่มรู้สึกได้ว่าเนื้อตัวเริ่มเย็น โดยทั่วไปอาการนี้มักพบในผู้หญิงโดยเฉพาะผู้หญิงที่อยู่ในช่วงวัยทอง ระหว่างหมดประจำเดือนหรือหลังหมดประจำเดือน
สาเหตุของอาการร้อนวูบวาบ
ยังไม่เป็นที่แน่ชัดว่า อาการร้อนวุบวาบ เกิดขึ้นจากอะไร ซึ่งเป็นไปได้ว่าอาจเกิดจากสาเหตุที่แตกต่างกัน ดังนี้

การเปลี่ยนแปลงของฮอร์โมนในร่างกาย
ปัญหาสุขภาพหรือสภาวะของโรคที่เป็นอยู่ในปัจจุบัน เช่น โรคเบาหวาน โรคอ้วน
ปัญหาเกี่ยวกับระบบเผาผลาญ
การเปลี่ยนแปลงในหลอดเลือด ได้แก่ การขยายหรือหดตัวของหลอดเลือดอย่างเฉียบพลัน เพราะมีผลต่อการเพิ่มขึ้นหรือลดลงของกระบวนการไหลเวียนเลือด
อาหารรสเผ็ด
คาเฟอีน
ควันบุหรี่
อากาศร้อน

อาการร้อนวูบวาบ เป็นอย่างไร?
อาการร้อนวูบวาบ อาจมีอาการดังต่อไปนี้

รู้สึกร่างกายอุ่นหรือร้อนแบบเฉียบพลันตั้งแต่ใบหน้า ลำคอ ไปจนถึงหน้าอก
ผิวมีสีแดงเป็นด่างๆ 
หัวใจเต้นเร็ว
เหงื่อออกมาก
รู้สึกเย็นขึ้นหลังจากที่ร่างกายเกิดอาการร้อนวูบวาบไปแล้ว

อาการร้อนวูบวาบ จะเกิดขึ้นราวๆ 2-4 นาที แต่สามารถที่จะเกิดขึ้นตอนใดก็ได้ และอาการอาจแย่ลงหากเป็นช่วงสภาวะอากาศร้อน มีความเครียด หรือวิตกกังวล อาการนี้อาจทำให้เสียสมาธิ รบกวนการทำงาน และอาจรบกวนการนอนหลับได้หากเกิดขึ้นในตอนกลางคืน
วิธีบรรเทาและป้องกันอาการร้อนวูบวาบ
โดยทั่วไปอาการร้อนวูบวาบจะเกิดขึ้นเพียงไม่กี่นาทีแล้วหายไปเอง และไม่มีแนวทางการรักษาใดที่สามารถการันตีได้ว่าจะหายขาดจากอาการดังกล่าว แต่ถ้าหากรู้ว่า อาการร้อนวูบวาบ เกิดจากสาเหตุใด ก็สามารถที่จะจัดการกับต้นตอที่เป็นสาเหตุเพื่อป้องกันไม่ให้เกิดอาการร้อนวูบวาบ

ปรับเปลี่ยนไลฟ์สไตล์ 

ปรับเปลี่ยนรูปแบบการใช้ชีวิตบางประการที่จะทำให้รู้สึกสะดวกสบายและไม่ทำให้อาการแย่ลงหากเกิดอาการร้อนวูบวาบ 

ดื่มน้ำ

การดื่มน้ำ โดยเฉพาะน้ำเย็นจะช่วยให้ร่างกายเย็นขึ้นหากเกิด อาการร้อนวูบวาบ พยายามดื่มน้ำบ่อยๆ เพื่อรักษาอุณหภูมิในร่างกายให้เย็นอยู่เสมอ

รักษาอุณหภูมิในห้อง

สถานที่อยู่อาศัย ควรมีการดูแลเรื่องของอุณหภูมิให้เย็นกำลังดี หากเกิด อาการร้อนวูบวาบ ขึ้น อาการก็จะไม่แย่ลงมากเพราะไม่ได้อยู่ในที่ที่มีอากาศร้อน

ระมัดระวังความร้อน

อากาศร้อนเป็นอีกหนึ่งสาเหตุที่ทำให้เกิดอาการร้อนวูบวาบ และอาการร้อนวูบวาบก็ยิ่งจะทำให้อาการแย่ลงอีกด้วย ดังนั้นพยายามอยู่ในที่ที่มีอากาศถ่ายเท เย็นสบาย

หลีกเลี่ยงอาหารเผ็ดร้อน

ยิ่งเป็นวัยทองก็ยิ่งต้องใส่ใจกับอาหารการกินเป็นพิเศษ โดยเฉพาะอาหารเผ็ด เพราะจะยิ่งทำให้รู้สึกเผ็ดร้อน มีอาการหน้าแดง ผิวแดงได้ง่าย

การบำบัดด้วยฮอร์โมน

ฮอร์โมนเป็นอีกหนึ่งสาเหตุของ อาการร้อนวูบวาบ การดูแลและรักษาระดับของฮอร์โมนในร่างกายให้สมดุลอยู่เสมอ จะช่วยลดโอกาสที่จะมีอาการร้อนวูบวาบได้

รักษาตามสภาพอาการ

อาการร้อนวูบวาบ ที่เป็นอยู่อาจมีสาเหตุมาจากอาการทางสุขภาพในปัจจุบันของแต่ละบุคคล ควรมีการรักษาสภาวะของโรคที่เป็นอยู่ให้หายดีก่อน ก็อาจจะเป็นอีกหนึ่งหนทางที่จะลดความเสี่ยงของอาการร้อนวูบวาบได้