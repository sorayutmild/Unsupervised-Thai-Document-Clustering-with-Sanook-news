ผู้สื่อข่าวรายงานว่า (17 ก.ค.) เมื่อเวลา 19.30 น. สภ.บางบัวทอง จ.นนทบุรี ได้รับแจ้งเหตุชายใช้อาวุธปืนยิงตัวเองได้รับบาดเจ็บสาหัส ที่หมู่บ้านแห่งหนึ่ง หมู่ที่ 4 ต.บางบัวทอง อ.บางบัวทอง จ.นนทบุรี 
ที่เกิดเหตุเป็นตึกที่ 22 ชั้น 3 ห้องเลขที่ 222/24 พบนายโสภณ อายุ 26 ปี สวมเสื้อเชิ้ตสีดำ กางเกงยีนส์ขายาว ที่ขมับด้านขวามีร่องรอยถูกยิงด้วยอาวุธปืน นอนจมกองเลือดหายใจรวยรินอยู่บนที่นอน อาการสาหัส เจ้าหน้าที่กู้ชีพทำการเร่งปั๊มหัวใจช่วยเหลือ พร้อมนำส่งรพ.บางบัวทอง และเสียชีวิตในเวลาต่อมา
ในที่เกิดเหตุพบอาวุธปืนขนาด 11 มม. และจดหมายลาตาย 1 แผ่น มีข้อความว่า "ผมขอโทษทุกคนด้วย ผมขอฝากทุกคนดูแลลูก สเก็ต สกาย ของผมด้วย ผมมันไม่ดีพอที่จะดูแลลูกของผมได้หรอก และอีกอย่างทุกคนอย่าตีลูกของผมด้วย
ผมรู้ตัวของผมเองว่าผมมันไม่ดี ผมเลยต้องหยุดตัวเอง และผมเคยสัญญากับแป้งว่า ผมจะดูแลแป้งและเราจะอยู่ด้วยกันตลอด และจะตายด้วยกัน นัดรักแป้งและลูกสเก็ต สกาย ตี้รักแม่หล้า แม่หลวง พี่ใหม่ น้องกอล์ฟ ผมขอโทษทุกคนด้วยละกันที่ทำตัวไม่ดี"
จากการสอบสวน น.ส.สโรชา อายุ 27 ปี พี่สาวผู้ก่อเหตุ ทราบว่านายโสภณ เป็นน้องชายของตนมีอาชีพค้าขาย มีบุตรชาย 2 คน อายุ 4 ปี กับ 5 ปี ก่อนหน้านี้ประมาณ 2 เดือนน้องชายได้ขับรถประสบอุบัติเหตุ ทำให้ภรรยาที่นั่งไปด้วยเสียชีวิต จึงเกิดอาการเครียดมาตลอด ประกอบกับหลังจากเกิดเหตุไม่ได้ไปขายของ ทำให้ไม่มีรายได้มีแต่รายจ่าย จึงน่าจะเป็นสาเหตุทำให้คิดสั้น
เบื้องต้น เจ้าหน้าที่ตำรวจได้รวบรวมหลักฐานในที่เกิดเหตุ พร้อมทั้งสอบสวนพยานในขณะเกิดเหตุเพื่อหาสาเหตุของการยิงตัวตายต่อไป