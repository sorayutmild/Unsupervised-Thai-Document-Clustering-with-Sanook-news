นักเรียนขาสั้นถูกฟันคอหวิดขาดเสียชีวิตคาที่ ขณะซ้อนท้ายรถจักรยานยนต์กลับบ้านกับเพื่อน ซ้ำมือมีดยังก่อเหตุกับนักเรียนอีกกลุ่ม ที่อยู่ห่างไป 500 เมตร

เมื่อคืนวานนี้ (15 ก.พ.) เจ้าหน้าที่ตำรวจ สภ.บางแก้ว จ.สมุทรปราการ และเจ้าหน้าที่มูลนิธิป่อเต็กตึ๊ง เข้าตรวจสอบสภาพศพ นายเบิ้ล อายุ 15 ปี นักเรียนชั้น ม.3 โรงเรียนชื่อดังแห่งหนึ่งใน จ.สมุทรปราการ หลังถูกคนร้าย 2 คน ซ้อนท้ายรถจักรยานยนต์ตามมาฟันเข้าที่ลำคอด้านขวา บาดแผลลึกเข้าถึงหลอดลม เป็นเหตุทำให้เสียชีวิตคาที่
จุดเกิดเหตุอยู่บริเวณปากซอยบุญประชา ถ.หนามแดง-บางพลี ต.บางแก้ว อ.บางพลี จ.สมุทรปราการ โดยพบอาวุธมีดยาวประมาณ 30 เซนติเมตร ตกอยู่ใกล้ที่เกิดเหตุ 1 เล่ม ซึ่งไม่มีใครรับเป็นเจ้าของ ขณะที่เพื่อนผู้ตายอีก 5 คน ที่เรียนโรงเรียนเดียวกัน เปิดเผยว่า ขณะที่นายเบิ้ลกับเพื่อนๆ รวม 6 คน ขับขี่รถจักรยานยนต์มา 2 คัน ซ้อนคันละ 3 คน เดินทางมาจากทางวัดหนามแดง มุ่งหน้าไปทางถนนศรีนครินทร์
นายเบิ้ลนั่งซ้อนท้ายอยู่ด้านหลังสุดของรถจักรยานยนต์คันหลังที่ขับตามกันมา เมื่อมาถึงที่เกิดเหตุ มีชาย 2 คน ขี่รถจักรยานยนต์ ฮอนด้า เวฟ ไม่ทราบสีและทะเบียนตามมา เมื่อตามมาถึงคนที่นั่งซ้อนท้ายมาก็ชักอาวุธมีดดาบยาวประมาณ 60 เซนติเมตรออกมาฟันไปที่ลำคอของนายเบิ้ลทันที ทำให้นายเบิ้ลเสียชีวิตทันที
จากนั้นกลุ่มผู้ก่อเหตุได้ขี่รถจักรยานยนต์ หลบหนีออกไปทางถนนศรีนครินทร์ และระหว่างทางห่างจากจุดเกิดเหตุเพียง 500 เมตร กลุ่มผู้ก่อเหตุก็ได้ใช้อาวุธมีดดาบไล่ฟันกลุ่มนักเรียนซ้ำอีกกลุ่มหนึ่ง ซึ่งเป็นคนละกลุ่มของผู้เสียชีวิต ที่กำลังขี่รถจักรยานยนต์อยู่บนถนนเช่นกัน เหตุดังกล่าวมีผู้บาดเจ็บไปอีก 3 ราย ในจำนวนนี้ ได้รับบาดเจ็บสาหัส เพราะถูกฟันเข้าที่ศีรษะและแขน ซึ่งทางเจ้าหน้าที่กู้ภัยช่วยกันนำส่งโรงพยาบาล อาการปลอดภัยแล้ว
ในเบื้องต้นทางเจ้าหน้าที่เทน้ำหนักไปที่เรื่องความขัดแย้งต่างสถาบัน อย่างไรก็ตาม ทางเจ้าหน้าที่จะนำกลุ่มเพื่อนของผู้เสียชีวิตทั้งหมดไปทำการสอบสวน เพื่อหาสาเหตุว่าเคยมีความขัดแย้งกับใครหรือนักเรียนต่างสถาบันหรือไม่ เพื่อติดตามมือมีดโหดรายนี้มาดำเนินคดีต่อไป