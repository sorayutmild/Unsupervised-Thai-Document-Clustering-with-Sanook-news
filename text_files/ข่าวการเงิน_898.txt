"อภิศักดิ์"เร่งรัดกรมสรรพสามิต สรุปปลดล็อกโครงการรถยนต์คันแรก ลดถือครองเหลือ 3 ปี จากเดิม 5 ปี หวังกระตุ้นยอดขายรถยนต์ใหม่ปลายปี ลุ้นผล ก.ย.นี้ มีรถได้ประโยชน์ 7 แสนคัน และเพิ่มขายรถใหม่อีก 10% ด้านสรรพสามิตยืนยันชง ครม.ขอมติปิดโครงการ
แหล่งข่าวจากผู้ประกอบการรถยนต์เปิดเผยว่า เมื่อวันที่ 31 สิงหาคม นายสมชาย พูลสวัสดิ์ อธิบดีกรมสรรพสามิต เรียกผู้ประกอบการรถยนต์ทุกค่าย หารือถึงแนวทางการปลดล็อกโครงการรถยนต์คันแรก จากข้อกำหนดเดิมที่ให้ถือครอง 5 ปี จึงขายได้ ซึ่งเอกชนเสนอให้ปลดล็อกการถือครองสิทธิเหลือ 3 ปี เพื่อกระตุ้นยอดขายรถยนต์ใหม่
เนื่องจากปีนี้ ยอดขายรถยนต์ในประเทศตกต่ำมากและมียอดขายเพียง 7 แสนคัน จากปกติเคยขายได้ 1 ล้านคัน หากลดถือครองเหลือ 3 ปี จะมีรถยนต์ 6-7 แสนคันได้รับประโยชน์ และทำให้ผู้ที่ถือครองขายรถเก่ามาซื้อรถยนต์ใหม่ประมาณ 10% หรืออีก 6-7 หมื่นคัน จะช่วยกระตุ้นยอดขายรถยนต์ในประเทศช่วงปลายปีนี้ได้มาก
แหล่งข่าวจากกระทรวงการคลังกล่าวว่า นายอภิศักดิ์ ตันติวรวงศ์ รัฐมนตรีว่าการกระทรวงการคลัง ได้ทวงถามเรื่องปลดล็อกรถยนต์ให้เหลือ 3 ปี กับกรมสรรพสามิตว่ากรมดำเนินการไปถึงไหนแล้ว ทำให้กรมสรรพสามิตต้องเรียกหารือผู้ประกอบการรถยนต์โดยด่วน คาดเสนอให้นายอภิศักดิ์พิจารณาเดือนกันยายนนี้ พร้อมกันนี้นายอภิศักดิ์ยังให้กรมสรรพสามิตดูเรื่องรถยนต์มือ 2 ว่าจะดำเนินการอย่างไร และส่งออกได้หรือไม่
นายสมชายกล่าวว่า จะสรุปผลเสียและผลดีการปลดล็อกรถยนต์คันแรกไปยังกระทรวงการคลังตัดสินใจ ซึ่งผู้ประกอบการไม่ขัดข้องลดถือครอง 3 ปี หรือคงไว้ 5 ปี ส่วนการปิดโครงการรถยนต์คันแรก กรมยืนยันและส่งเรื่องไปยังคณะรัฐมนตรี (ครม.) ขอให้มีมติปิดโครงการรถยนต์คันแรก เนื่องจากมีการปรับคณะรัฐมนตรีใหม่ คาดจะมีการพิจารณาใน ครม.เร็วๆ นี้ โดยกรมกำหนดให้มารับรถยนต์ถึง 30 กันยายน 2558 และหลังจากนั้นต้องถือครองรถยนต์ 1 ปี เพื่อรับเงินคืนภายในวันที่ 30 กันยายน 2559
โดยในปีงบ 2559 กรมได้ของบเพื่อคืนเงินให้ผู้ใช้รถยนต์คันแรกเพียง 2 ล้านบาทเท่านั้น ล่าสุดมีผู้ที่ขอใช้สิทธิในโครงการแต่ไม่มารับรถยนต์คันแรก 1 แสนราย จากใช้สิทธิ 1.259 ล้านราย เป็นเงินต้องคืน 9.28 หมื่นล้านบาท โดยมีการรับรถยนต์แล้ว 1.12 ล้านราย และคืนเงินแล้ว 1.1 ล้านราย เป็นเงินกว่า 8.1 หมื่นล้านบาท
นายสมชายกล่าวว่า โครงการรถยนต์คันแรกเริ่ม 16 กันยายน 2554 โดยจะคืนเงินภาษีของรถยนต์ให้คันละไม่เกิน 1 แสนบาท ช่วงแรกได้รับความสนใจจากประชาชนค่อนข้างมากจนผลิตรถยนต์ไม่ทันกับความต้องการ จึงเสนอ ครม.ลักษณะปลายเปิด คือไม่กำหนดเวลารับรถยนต์ แต่ช่วงนี้กรมเห็นว่าโครงการผ่านมาเกือบ 4 ปีแล้ว รถยนต์ที่จองซื้อไว้ตกรุ่นแล้ว ผู้ที่ไม่มารับรถยนต์น่าจะเปลี่ยนใจแล้ว และแต่ละเดือนมีผู้ขอใช้สิทธิไม่กี่ราย กรมเห็นว่าควรเสนอ ครม.ให้ปิดโครงการได้แล้ว