     โตโยต้า มอเตอร์ ประเทศไทย เขย่าตลาดเก๋งเล็ก เปิดตัวอีโคคาร์ใหม่ “โตโยต้า ยาริส” ด้วยการออกแบบรูปลักษณ์ใหม่หมด ชูจุดเด่นตัวถังขนาดใหญ่ เหนือกว่าคู่แข่งในตลาดอีโคคาร์และซับคอมแพ็กต์ วางเครื่องยนต์เบนซินใหม่ Dual VVT-i ขนาด 1.2 ลิตร 86 แรงม้า พัฒนารองรับตลาดไทยโดยเฉพาะ เบื้องต้นมีเฉพาะเกียร์อัตโนมัติ Super CVT-i วางขายทั้งหมด 4 รุ่นย่อย ราคาเริ่มต้น 4.69-5.99 แสนบาท

                    วิเชียร เอมประเสริฐสุข รองกรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด กล่าวว่า ยาริส ใหม่ นี้ มาพร้อมกับความหลากหลายที่ครบครัน พร้อมตอบโจทย์ทุกความต้องการของลูกค้า โดยเราได้ใช้แนวความคิดในการโฆษณา ยาริส ใหม่ นี้ว่า “All New YARIS...THAT’S RIGHT!” ซึ่งจะเริ่มโฆษณาผ่านสื่อต่างๆ ให้ลูกค้าได้รับทราบอย่างเต็มรูปแบบตั้งแต่วันที่ 22 ตุลาคมนี้เป็นต้นไป และยังมีการจัดกิจกรรมการเปิดตัวยาริสใหม่อย่างเป็นทางการ ที่โชว์รูมโตโยต้าทั่วประเทศในวันที่ 26 - 27 ตุลาคมนี้ รวมถึงกิจกรรมโร้ดโชว์ในจังหวัดต่างๆ ซึ่งเราได้จัดเตรียมรถทดลองขับไว้ให้ลูกค้าทุกท่านได้สัมผัสประสบการณ์ขับขี่กันอย่างทั่วถึง
      “ยาริส ใหม่ มีให้เลือกถึง 4 รุ่น 7 สี ด้วยราคาเริ่มต้นเพียง 469,000 บาท ซึ่งถือเป็นราคาที่คุ้มค่าอย่างมาก และจากผลิตภัณฑ์ที่โดดเด่นและแผนการตลาดที่เข้มข้น เรามีความมั่นใจเป็นอย่างยิ่งว่า ยาริส ใหม่ จะสามารถบรรลุเป้าหมายการขายที่ 4,000 คันต่อเดือน พร้อมสร้างสีสันให้กับตลาดรถยนต์ของไทยและเป็นทางเลือกที่ดีที่สุดสำหรับลูกค้าอย่างแน่นอน” วิเชียรกล่าว

        ภายนอก…สปอร์ต ภายใน... กว้างขวางสะดวกสบาย               โตโยต้า ยาริส ใหม่ ออกแบบใหม่ในทุกมุม ทั้งด้านหน้า ด้านข้าง และด้านหลัง ตามหลักอากาศพลศาสตร์ มิติตัวรถมีความกว้างใหญ่มากยิ่งขึ้น ในขณะที่ความสูงถูกปรับลดต่ำลง รูปลักษณ์ดีไซน์สปอร์ตรอบคัน กระจังหน้าเชื่อมต่อกันชนหน้าด้วยลายเส้นรูปทรงสี่เหลี่ยมคางหมูแบบใหม่ อันเป็นเอกลักษณ์เฉพาะตัว ชุดไฟหน้า-หลังดีไซน์ใหม่ที่ดูเรียวงามคมเข้ม ตลอดจนคิ้วกันกระแทกด้านข้าง คิ้วฝากระโปรงท้าย และสปอยเลอร์หลังคา ซึ่งทุกอย่างผสมผสานกันได้อย่างลงตัว ให้อารมณ์สปอร์ตโฉบเฉี่ยว และความรู้สึกที่ปราดเปรียว คล่องตัว      ภายในของห้องโดยสารถูกออกแบบให้มีความกว้างขวางสะดวกสบาย เปี่ยมอรรถประโยชน์ใช้สอยสูงสุด โดยมีขนาดใหญ่กว่ารุ่นเดิมในทุกมิติ (ดูภาพประกอบ) และทำให้มีปริมาตรความจุถึง 326 ลิตร สามารถเก็บสัมภาระได้มากกว่าเดิม ห้องโดยสารภายในโทนสีดำให้อารมณ์สปอร์ต มีการเลือกใช้วัสดุตกแต่งภายในที่มีคุณภาพ ดูหรูหราทันสมัย ดีไซน์ใหม่ทั้งหมด อาทิ แผงคอนโซลหน้าแบบสปอร์ตสี Dark Silver พวงมาลัยดีไซน์ใหม่ มาตรวัดแบบสปอร์ต แผงปรับอากาศดีไซน์ใหม่พร้อมระบบปรับอากาศอัตโนมัติ ตลอดจนอุปกรณ์อำนวยความสะดวกอื่นๆอีกมากมายที่ครบครัน

        ขุมพลังใหม่ประหยัดน้ำมัน-ควบคุมขับขี่ดีขึ้น               เครื่องยนต์ที่วางในโตโยต้า ยาริส ใหม่ เป็นขนาด 1200 ซีซี 86 แรงม้า ที่ถูกพัฒนาขึ้นสำหรับเมืองไทยโดยเฉพาะ โดยมีระบบวาล์วอัจฉริยะ Dual VVT-i ซึ่งจะปรับจังหวะเปิด - ปิดวาล์วไอดีและไอเสียแบบแปรผัน ให้สอดคล้องกับการทำงานของเครื่องยนต์ ส่งผลให้เครื่องยนต์ทำงานได้อย่างสมบูรณ์แบบ มีอัตราเร่งที่ดี ประหยัดน้ำมันและช่วยลดมลพิษ ผ่านมาตรฐานไอเสีย ยูโร 4 ประสานงานอย่างลงตัวร่วมกับระบบเกียร์อัตโนมัติแบบ Super CVT-I ที่ทำให้การเปลี่ยนเกียร์ต่อเนื่อง ให้อัตราเร่งที่นุ่มนวลราบรื่น พร้อมปรับระดับความเร็วรอบของเครื่องยนต์ให้คงอยู่ในรอบต่ำ แม้ในขณะเร่งความเร็ว (ดูสเปกจากภาพประกอบ)
      ในส่วนของการควบคุมบังคับนั้น พวงมาลัยพาวเวอร์ไฟฟ้า EPS (Electric Power Steering) จะช่วยปรับเปลี่ยนน้ำหนักของพวงมาลัยอัตโนมัติให้เหมาะสมกับทุกความเร็ว ทำให้ควบคุมง่ายและแม่นยำในทุกสภาพการขับขี่ จึงประหยัดน้ำมันได้มากกว่า ประกอบกับการออกแบบตามหลักอากาศพลศาสตร์ โดยการปรับลดความสูงของตัวรถแบบรถสปอร์ต และการติดตั้ง “Fin” หรือ “ครีบ” ที่บริเวณกระจกมองข้างและไฟท้าย ช่วยทำให้กระแสลมที่ไหลผ่าน บริเวณด้านข้างตัวรถขณะกำลังวิ่ง สามารถไหลผ่านได้ดียิ่งขึ้น ขณะที่ระบบช่วงล่างที่นุ่มนวลและมั่นคง ควบคุมได้ดั่งใจ ด้วยระบบกันสะเทือนหน้าแบบ แม็คเฟอร์สันสตรัทพร้อมเหล็กกันโคลง และระบบกันสะเทือนหลังแบบ ทอร์ชั่นบีมพร้อมเหล็กกันโคลง
               
          ระบบมาตรฐานความปลอดภัยครบครันทุกรุ่น               ยาริสใหม่ผลิตภายใต้โครงสร้างนิรภัย GOA ให้ความปลอดภัยมาตรฐานระดับโลก จึงทำให้โครงสร้างห้องโดยสารที่แข็งแกร่ง ช่วยเพิ่มประสิทธิภาพการดูดซับแรงกระแทกจากการชน และยังติดตั้งอุปกรณ์ความปลอดภัยครบครัน ไม่ว่าจะเป็นถุงลมเสริมความปลอดภัยคู่หน้า SRS, ระบบเบรกป้องกันล้อล็อก (ABS), ระบบกระจายแรงเบรก (EBD), ระบบเสริมแรงเบรก (BA) ช่วยเพิ่มแรงเบรกให้มากขึ้นในกรณีเบรกกระทันหัน เพื่อให้หยุดรถได้ในระยะที่สั้นกว่า               นอกจากนี้เข็มขัดนิรภัยคู่หน้า พร้อมระบบกลไกดึงกลับและผ่อนแรงดึงอัตโนมัติ เบาะนั่งคู่หน้าแบบ WIL (Whiplash Injury Lessening) ช่วยลดการบาดเจ็บของกระดูกต้นคอเมื่อเกิดการชนจากด้านหลัง และกุญแจป้องกันการโจรกรรม Immobilizer ป้องกันกุญแจเลียนแบบไม่ให้สามารถสตาร์ทเครื่องยนต์ได้หากรหัสของกุญแจและเครื่องยนต์ไม่ตรงกัน รวมถึงระบบป้องกันการโจรกรรม TDS (Theft Deterrent System) ส่งสัญญาณเสียงเตือนภัย เมื่อมีการบุกรุก

      โตโยต้า ยาริส โฉมใหม่ มีทั้งหมด 7 สี รวม 3 สีใหม่ ให้คุณโฉบเฉี่ยว ไม่เหมือนใคร ได้แก่ สีส้ม..Orange Metallic ใหม่, สีแดง..Red Mica Metallic ใหม่, สีฟ้า..Frozen Blue Metallic ใหม่, สีเทา..Gray Metallic, สีขาว..Super white, สีเงิน..Silver Metallic และ สีดำ..Attitude Black Mica โดยมีให้เลือก 4 รุ่นย่อย
 เบื้องต้นทำตลาดเฉพาะ เกียร์อัตโนมัติ Super CVT-i เริ่มจากรุ่น 1.2G A/T, รุ่น 1.2E A/T, รุ่น 1.2J A/T และ 1.2J ECO A/T
 
ราคาจำหน่าย Toyota Yaris 2014 ใหม่ มีดังนี้
   รุ่น 1.2 J Eco  ราคา  469,000 บาท
   รุ่น 1.2 J  ราคา  519,000 บาท
   รุ่น 1.2 E  ราคา  549,000 บาท
   รุ่น 1.2 G  ราคา  599,000 บาท
 
 
 