ความเชื่อผิดๆ เกี่ยวกับ “ทุเรียน” ที่หลายคนอาจเข้าใจผิด
ทุเรียน เป็นหนึ่งในผลไม้ที่เป็นที่นิยมของคนไทยและต่างชาติมาอย่างช้านาน ถึงแม้จะขึ้นชื่อว่าเป็นผลไม้น้ำตาลสูงที่มีการย้ำเตือนว่ากินเยอะแล้วจะอ้วนได้อยู่เสมอ แต่ก็แอบมีความเชื่อหลายอย่างที่ส่งต่อๆ กันมาและเป็นความเชื่อเกี่ยวกับทุเรียนที่ไม่จริง

หยุดแชร์! “ทุเรียน” ลดเบาหวาน เสี่ยงน้ำตาลในเลือดสูง

“ทุเรียน” กับความเชื่อผิดๆ ต่อสุขภาพ

ทุเรียนมีคอเลสเตอรอลสูง

ทุเรียนเป็นพืช เป็นผลไม้ ส่วนคอเลสเตอรอลที่พบจากอาหารมาจากไขมันอิ่มตัว เช่น เนื้อสัตว์ ไขมันจากสัตว์ เครื่องใน อาหารทะเล และอาหารที่ทำจากนมทั้งหลาย ดังนั้นที่บอกว่าทุเรียนมีคอเลสเตอรอลสูงนั้นไม่จริง แต่ทุเรียนมีไขมันไม่อิ่มตัวเชิงเดี่ยว และมีน้ำตาลสูง น้ำตาลเป็นองค์ประกอบหลักของทุเรียน
นอกจากนี้ ระดับคอเลสเตอรอลในเลือดไม่ได้ขึ้นอยู่กับปริมาณอาหารเพียงอย่างเดียว แต่ขึ้นอยู่กับพลังงานโดยรวมด้วย เมื่อเรารับพลังงานมากเกินไปร่างกายก็จะสะสมและสร้างคอเลสเตอรอลให้สูงขึ้นได้ เพราะทุเรียน 100 กรัม ให้พลังงานถึง 100-120 กิโลแคลอรี ซึ่งโดยปกติผลไม้ทั่วไปจะอยู่ที่ 60-70 กิโลแคลอรีในปริมาณที่เท่ากัน ดังนั้นการกินทุเรียนมากเกินไป จึงอาจเพิ่มพลังงานให้ร่างกายมากเกินไป เลยอ้วนง่ายนั่นเอง
และแน่นอนว่า ถึงแม้ทุเรียนจะไม่มีคอเลสเตอรอล ก็ไม่ได้หมายความว่ากินทุเรียนแล้วจะช่วยลดคอเลสเตอรอลในร่างกายด้วยเช่นกัน

ห้ามกินทุเรียนกับแอลกอฮอล์

การกินทุเรียนในช่วงเวลาเดียวกันกับที่ดื่มแอลกอฮอล์ ส่งผลต่อร่างกายจริง แต่ไม่อันตรายถึงชีวิต โดยทุเรียนจะไปส่งผลให้เอนไซม์ Aldehyde Dehydrogenase ลดลง และเนื่องจากเอนไซม์ดังกล่าวมีหน้าที่เปลี่ยนสารแอลดีไฮด์ (Aldehyde) สารพิษที่เกิดจากกระบวนการเผาผลาญแอลกอฮอล์ไปเป็นพลังงานให้กลายเป็นสารอื่นแล้วกำจัดออกจากร่างกายไป เมื่อกำจัดได้น้อยลงจึงทำให้สารแอลดีไฮด์สะสมภายในร่างกาย เกิดอาการหน้าแดง ชา วิงเวียน และอาเจียน นอกจากนี้ยังอาจทำให้เกิดอาการท้องอืด อาหารไม่ย่อยได้อีกด้วย

ทุเรียนช่วยในการขับถ่าย เป็นยาระบายอ่อนๆ

จากความเชื่อที่ว่า ทุเรียน มีสารกำมะถันค่อนข้างสูง สามารถฆ่าเชื้ออ่อนๆ ได้ ช่วยในการขับถ่าย และฆ่าพยาธิ และทุเรียนก็เป็นผลไม้ที่มีกากใยอาหารอยู่บ้างก็จริง แต่การกินเพื่อให้ได้ประโยชน์ในการเป็นยาระบายอ่อนๆ หรือช่วยให้ระบบขับถ่ายดีขึ้นนั้น ในทางการแพทย์แผนปัจจุบันยังไม่มีการวิจัยออกมาชัดเจนเกี่ยวกับเรื่องนี้ หากรับประทานผลไม้เพื่อช่วยให้ระบบการขับถ่ายดีขึ้น ควรเลือกผลไม้กากใยอาหารสูง น้ำตาลต่ำ อย่าง แอปเปิล ฝรั่ง มะละกอ แคนตาลูป แตงโม เป็นต้น จะดีกว่า
กินทุเรียนอย่างไรให้ปลอดภัยต่อร่างกาย
เราสามารถกินทุเรียนโดยไม่ต้องกลัวถึงโทษของมันได้ เพียงเราเลือกรับประทานในปริมาณที่พอเหมาะ ไม่มากจนเกินไป จำไว้ง่ายๆ ว่าทุเรียนเป็นผลไม้ที่มีปริมาณน้ำตาลสูง ให้พลังงานสูง จึงควรจำกัดจำนวนการบริโภคให้เหมาะสม ไม่กินมากเกินไปในครั้งเดียว รวมถึงไม่กินติดต่อกันนานๆ หลายวันหลายสัปดาห์ เลือกรับประทานช่วงเวลากลางวันที่ร่างกายยังใช้พลังงานอยู่ รวมถึงออกกำลังกายอย่างสม่ำเสมอ เท่านี้เราก็สามารถรับประทานทุเรียนที่รักได้อย่างปลอดภัย แต่หากใครมีโรคประจำตัวที่เกี่ยวข้องกับระดับน้ำตาลในเลือด เช่น เบาหวาน โรคอ้วน ควรลดหรือปรึกษาแพทย์ถึงปริมาณที่เหมาะสมก่อนรับประทาน