ความดันโลหิต เป็นเรื่องสำคัญที่วัยรุ่นและวัยทำงานหลายคนอาจมองข้าม เพราะยังไม่ปรากฏอาการเท่าไรนัก แต่หากเริ่มก้าวเข้าวัย 30+ เมื่อไร ความดันสูงอาจเริ่มเป็นเรื่องใกล้ตัว และควรรีบรักษา เพราะอาจเสี่ยงโรคร้ายอันตรายถึงชีวิตหลายโรค
ความดันโลหิตสูง เกิดขึ้นได้อย่างไร ?
เมื่อผนังหลอดเลือดแดงของเราหนาขึ้น จากการที่มีไขมันที่ไม่ดีไปเกาะตัวอยู่ จะทำให้ช่องทางในการส่งเลือดจากหัวใจไปเลี้ยงอวัยวะต่าง ๆ เล็กลง ทำให้ส่งเลือดได้น้อยลง และเพื่อให้ยังสามารถส่งเลือดไปเลี้ยงอวัยวะต่าง ๆ ของร่างกายได้ตามปกติ หัวใจของเราจึงต้องเพิ่มแรงดันในเลือดให้มากขึ้น เพื่อให้เลือดสามารถไหลผ่านช่องเล็ก ๆ แคบ ๆ เหล่านี้ไปได้ แรงดันในการส่งเลือดที่เพิ่มขึ้นนั่นเอง ที่เรียกกันว่า ความดันโลหิตสูง
สภาวะเช่นนี้ จะทำให้หัวใจของเราต้องทำงานหนักอยู่ตลอดเวลา และส่งผลให้การทำงานของอวัยวะต่างๆ ผิดปกติไปอีกด้วย และเมื่อร่างกายแบกรับความผิดปกตินี้ไม่ไหวอีกแล้ว ภาวะแทรกซ้อนร้ายแรงต่างๆ ก็จะปรากฏตัวออกมาให้ได้เห็นกัน


ความดันโลหิตสูง ฆาตกรเงียบ สาเหตุโรคอันตราย ที่คร่าชีวิตคนไทยนับไม่ถ้วน


ระดับความดันโลหิตสูง-ต่ำ จากสมาคมโรคหัวใจสหรัฐอเมริกา (American Heart Association)

ต่ำกว่า หรือเท่ากับ 120/80 มิลลิเมตรปรอท = ปกติ


120-129/ต่ำกว่า 80 มิลลิเมตรปรอท = ความดันโลหิตสูงเล็กน้อย


130-139/80-89 มิลลิเมตรปรอท = ความดันโลหิตสูงระดับ 1


มากกว่า 140/90 มิลลิเมตรปรอท = ความดันโลหิตสูงระดับ 2


มากกว่า 180/120 มิลลิเมตรปรอท = ความดันโลหิตในระดับอันตราย ควรพบแพทย์ทันที

กลุ่มเสี่ยงความดันโลหิตสูง

กรรมพันธุ์ มีคนในครอบครัวมีอาการความดันโลหิตสูง


ไขมันในเลือดสูง (คอเลสเตอรอลในเลือดสูง)
น้ำหนักตัวเกินมาตรฐาน หรือเป็นโรคอ้วน
สูบบุหรี่
ดื่มแอลกอฮอล์
กินเค็ม
นอนดึก

ความดันโลหิตสูง อันตรายต่อร่างกายอย่างไรบ้าง ?
ผศ. นพ. พิสนธิ์ จงตระกูล โรงพยาบาลจุฬาลงกรณ์ สภากาชาดไทย ให้ข้อมูลว่า ความดันโลหิตสูง อาจเป็นสาเหตุของอาการผิดปกติในร่างกายหลาย ๆ อย่าง ดังนี้

เส้นเลือดในสมองตีบ ตัน แตก เสี่ยงอัมพฤกษ์ อัมพาต
กล้ามเนื้อหัวใจทำงานไม่ไหว ทำให้หัวใจโต หอบเหนื่อยง่าย เรียกภาวะนี้ว่า ภาวะหัวใจล้มเหลว ซึ่งปัจจุบันมีแนวโน้มว่าพบในคนอายุน้อยลงเรื่อย ๆ
หลอดเลือดหัวใจตีบ อุดตัน ทำให้เจ็บหน้าอก กล้ามเนื้อหัวใจตาย ช็อก เรียกภาวะนี้ว่า ภาวะหัวใจวาย
ไตวาย ไตเสื่อม จนอาจต้องฟอกไต เสี่ยงต้องเข้าโรงพยาบาลเพื่อฟอกไตตลอดชีวิต

 


ความดันโลหิตสูง กระทบสุขภาพอะไรบ้าง?


วิธีรักษาความดันโลหิตสูง
เมื่ออยู่ในภาวะเสี่ยงความดันโลหิตสูง หรือมีความดันโลหิตสูงในระยะเริ่มต้น แพทย์อาจแนะนำให้ปรับพฤติกรรมในการใช้ชีวิตด้วยตัวเองก่อน เช่น ออกกำลังกาย ลดอาหารที่มีไขมันสูง ลดอาหารเค็ม พักผ่อนให้เพียงพอ และลดน้ำหนักให้อยู่ในเกณฑ์ที่ได้มาตรฐาน
หากแพทย์พิจารณาแล้วว่า ผู้ป่วยมีภาวะความดันโลหิตสูงในระยะอันตราย แพทย์อาจสั่งยารักษาภาวะความดันโลหิตสูงให้รับประทาน ผู้ป่วยควรรับประทานยาตามที่แพทย์สั่งอย่างเคร่งครัด ไม่หยุดยาเองเด็ดขาด และพบแพทย์เพื่อรับการตรวจติดตามอย่างต่อเนื่อง เพื่อป้องกัน และชะลอภาวะไตวาย ไตเสื่อม


วิธีลดความดันโลหิต


กินอย่างไร ช่วยลด “ความดันโลหิตสูง” ?

