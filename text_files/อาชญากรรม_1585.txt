(ภาพประกอบไม่เกี่ยวกับเนื้อหาข่าว)
เกิดอุบัติเหตุเก๋งป้ายแดง เสียหลักพุ่งชนเด็กแว้น เจ็บนับ 10 คน สาหัส 2 บนถนนพระราม 2 (ขาออก) ช่วงลงสะพานข้ามแม่น้ำท่าจีน
พนักงานสอบสวน สภ.เมืองสมุทรสาคร จ.สมุทรสาคร รับแจ้งเกิดอุบัติเหตุรถเก๋ง พุ่งชนรถจักรยานยนต์ซิ่ง 6 คัน มีผู้ได้รับบาดเจ็บหลายคน จึงพร้อมด้วยเจ้าหน้าที่กู้ภัยรุดตรวจที่เกิดเหตุ บริเวณช่องทางด่วนถนนพระราม 2 (ขาออก) ช่วงทางลงสะพานข้ามแม่น้ำท่าจีน มุ่งหน้ากรุงเทพมหานคร พบรถเก๋งมาสด้า 3 สีขาว ป้ายแดง สภาพด้านหน้าพังเสียหาย ใกล้เคียงพบรถจักรยานยนต์พลิกคว่ำหลายคัน และมีผู้ได้รับบาดเจ็บประมาณ 10 คน ซึ่งในจำนวนนี้มีผู้ได้รับบาดเจ็บสาหัส 2 คน จึงรีบให้การช่วยเหลือนำผู้บาดเจ็บทั้งหมดส่งโรงพยาบาลสมุทรสาคร
เบื้องต้น จากการสอบสวน พยานเห็นเหตุการณ์ ทราบว่า ก่อนเกิดเหตุกลุ่มรถจักรยานยนต์ได้มารวมตัวกันบริเวณไหล่ทาง เพื่อเตรียมแข่งรถ แต่ระหว่างนั้นรถเก๋ง ที่ลงมาจากสะพานข้ามแม่น้ำท่าจีน ได้เกิดเสียหลักพุ่งเข้าชนกลุ่มรถจักรยานยนต์ซิ่ง จนเป็นเหตุให้มีผู้ได้รับบาดเจ็บจำนวนมากดังกล่าว
ขณะที่เจ้าหน้าที่ยังไม่มีการแจ้งข้อกล่าวหากับบุคคลใด เนื่องจากต้องรอสอบปากคำผู้ได้รับบาดเจ็บที่พักรักษาอาการอยู่ที่โรงพยาบาลสมุทรสาคร ก่อน แล้วจึงจะรวบรวมพยานหลักฐาน พร้อมแจ้งข้อหากับผู้กระทำผิดได้ ทั้งนี้ มีรายงานว่าบริเวณจุดเกิดเหตุนั้น มักจะมีกลุ่มรถจักรยานยนต์ซิ่ง ออกมาแข่งรถกันเป็นประจำ โดยเฉพาะ คืนวันศุกร์ วันเสาร์ และวันอาทิตย์