สาวบุกประชิดตัว "ณัฐวุฒิ" ขณะกล่าวปราศรัยบนเวทีวงเวียนใหญ่ การ์ดไล่จับระทึก ตร.คาดมีอาการป่วยทางจิต
(29 มิ.ย.) วานนี้ (28 มิ.ย.) เมื่อเวลา 20.45 น. ผู้สื่อข่าวรายงานว่า เกิดเหตุหญิงอายุประมาณ 25 ปี บุกขึ้นบนเวทีประชิดตัวนายณัฐวุฒิ ใสยเกื้อ รมว.เกษตรและสหกรณ์ ระหว่าง กำลังกล่าวปราศรัยบนเวที "เพื่อไทยพบประชาชน" ที่พระบรมราชานุสาวรีย์พระเจ้าตากสินฯ วงเวียนใหญ่ แต่การ์ดเสื้อแดงสามารถสกัดเอาไว้ได้ทัน ก่อนที่หญิงรายนี้จะเข้าถึงตัวนายณัฐวุฒิ ท่ามกลางมวลชนเสื้อแดงนับร้อยคนที่อยู่บริเวณใกล้เคียง ซึ่งต่างพากันตะโกนด่าด้วยถ้อยคำหยาบคาย และมีบางส่วนพยายามเข้าทำร้ายหญิงคนดังกล่าว
ด้านพล.ต.ต.ประหยัชว์ บุญศรี ผู้บังคับการนครบาล 8 กล่าวว่า เบื้องต้นคาดว่าหญิงคนดังกล่าวอาจมีอาการป่วยทางจิต จึงได้ส่งตัวไปสอบสวนที่ สน.บุปผาราม ยืนยันว่าทางเจ้าหน้าที่ตำรวจดูแลความปลอดภัยด้านนอกเป็นอย่างดี แต่บริเวณเวทีนั้นทางการ์ดคนเสื้อแดงขอเป็นฝ่ายจัดการเอง