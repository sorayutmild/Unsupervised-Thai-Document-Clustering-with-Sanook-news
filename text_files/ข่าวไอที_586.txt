
รีวิว Samsung Galaxy Nexus
Samsung Galaxy Nexus - หลังจากที่ได้ประกาศเปิดตัวไปเมื่อปลายเดือนตุลาคม Samsung Galaxy  Nexus มือถือน้องใหม่ในครอบครัว Nexus  ซึ่งเป็นตระกูลมือถือที่กูเกิลเลือกที่จะมีส่วนร่วมในขั้นตอนการออกแบบ  โดยมีจุดประสงค์ที่จะเป็นอุปกรณ์กำหนดมาตรฐานให้กับผู้ผลิตมือถือที่จะใช้ ระบบปฏิบัติการ Android เวอร์ชั่นหลักตัวใหม่
ในครั้งนี้ซัมซุงได้ถูกเลือกให้เป็นผู้ผลิตมือถือตระกูล Nexus  ให้กับกูเกิลอีกครั้ง หลังจากที่เคยผลิต Nexus S ให้กับกูเกิลเมื่อปลายปี  2010 มาแล้ว โดยในครั้งนี้ ซัมซุงได้ตัดสินใจที่จะมอบชื่อ Galaxy  ตระกูลสมาร์ทโฟนชื่อดังของซัมซุงให้เจ้ามือถือตัวนี้ด้วย ตามสโลแกนแล้ว  Galaxy Nexus เป็นมือถือที่ "ดีกว่าด้วยการเอาสองสิ่งที่ดีอยู่แล้วมาปนกัน"  คือเมื่อสมาร์ทโฟนคุณภาพของตระกูล Galaxy มาเจอกับระบบปฏิบัติการใหม่  Android 4.0 หรือที่เรียกกันว่า Ice Cream Sandwich  ก็เปรียบเสมือนกับการกินโอรีโอ้แล้วจุ่มนม  หรือการอ่านหนังสือพิมพ์ไปกับการจิบกาแฟร้อน ๆ ซักแก้ว
*หมายเหตุ:  รีวิวนี้ผมตัดสินใจเขียนขึ้นโดยเน้นจะให้ข้อมูลตามความรู้สึกจากการใช้งาน จริงมากกว่าข้อมูลทางเทคนิค  และอธิบายในสิ่งที่ผมไม่เห็นรีวิวจากเว็บอื่นเน้นหรือพูดถึงไปแล้ว  โดยผมขอแนะนำให้เข้าไปอ่านข่าวเก่า หรือรีวิวจากเว็บ Engadget และ The Verge ที่มีรูปสวย ๆ และวีดีโอการใช้งานให้ดูครับ  (และต้องขออภัยเรื่องรูปภาพไม่ครบในส่วนของฮาร์ดแวร์  เดี๋ยวจะขอกลับไปแก้ตัวอีกครั้งตอนกลางวันด้วยกล้องจริงตอนกลางวันอีกที)
ในตอนนี้ Galaxy Nexus วางขายแล้วในยุโรป  เครื่องที่ใช้ในการรีวิวนี้มาจากประเทศอังกฤษ ราคาประมาณ 21,800  บาทสำหรับรุ่นความจุ 16GB รวมค่าขนส่งและภาษีแล้ว  สำหรับประเทศไทยก่อนหน้านี้มีรายงานว่าก่อนสิ้่นปีนี้มีขายแน่นอน (และคงถูกกว่านี้ด้วย T^T)

ฮาร์ดแวร์
เมื่อเห็นหน้าตาของ Galaxy Nexus แล้วจะบอกได้เลยว่าแทบจะไม่ต่างจาก  Nexus S ที่ถูกรถทับแบนมา หน้าตาโดยรวมใกล้เคียงกับ Nexus S มาก  (เพราะมันบางกว่าแต่กว้างและยาวขึ้น) หน้าจอขนาด 4.65  นิ้วที่มากับเครื่องเป็นหน้าจอ HD Super AMOLED  ของซัมซุงที่ให้สีสันสดใสแต่ไม่เกินจริงเหมือนกับ Galaxy S II

ด้านหน้าของตัวเครื่องไม่มีปุ่มใด ๆ ทั้งสิ้น  ปุ่มทั้งหมดกลายเป็นส่วนหนึ่งของหน้าจอแสดงผลแทน คล้าย ๆ  กับแท็ปเล็ตที่รันระบบปฏิบัติการ Android 3.0 หรือ Honeycomb  บริเวณกระจกด้านหน้าของตัวเครื่องไม่ใช่ Gorilla Glass อีกต่อไป แต่เป็น  "กระจกแข็ง" ที่สามารถกันรอยขีดข่วนได้มากกว่ากระจกธรรมดาแต่ไม่มียี่ห้อ  "Gorilla" ติดแล้วเท่านั้น บริเวณพื้นที่ว่างด้านล่างของหน้าจอจะมีไฟ LED  เพื่อใช้ในการแจ้งเตือน ซึ่งมีประโยชน์มาก  โดยเฉพาะอย่างยิ่งเมื่อเราสามารถกำหนดสีของไฟในการแจ้งเตือนในแต่ละแอพ  (ผมใช้โปรแกรม Light Flow)

ตำแหน่งของปุ่มต่างบริเวณขอบด้านข้างของตัวเครื่องได้แก่ปุ่มเพิ่ม-ลด ระดับเสียงที่จะอยู่ขอบด้านซ้ายบน ปุ่ม Sleep/Wake จะอยู่ด้านขวา  ส่วนช่องเสียบสาย micro USB จะอยู่ตรงกลางบริเวณก้นของตัวเครื่อง  โดยมีช่องเสียบหูฟังอยู่เยื้องไปทางขวา
ฝาด้านหลัง มีไมโครโฟนตัวที่สองอยู่ด้านขวาบนเพื่อการตัดเสียงรบกวนขณะสนทนา (เป็นรูเล็ก ๆ อาจจะมองหายากในภาพนี้)

ภายในฝาด้านหลัง ถาดใส่ซิมการ์ดขนาดปกติ และแบตเตอรี่ที่มีเสาอากาศ NFC ติดมาด้วย

โดยรวมแล้ววัสดุภายนอกต่าง ๆ ที่ถูกนำมาใช้ไม่ได้มีปัญหาอะไร  แต่เมื่อเปรียบเทียบกับวัสดุที่คู่แข่งอย่าง HTC หรือ Nokia N9  เอามาใช้แล้วจะรู้สึกว่าด้อยกว่าอย่างชัดเจน แต่เมื่อลองถือในมือจริง ๆ  แล้วจะรู้สึกได้ว่าตัวเครื่องมีความแข็งแรงทนทานแม้ว่ามันจะบางและเบา
เปรียบเทียบขนาดกับ HTC Sensation (กลาง) และ iPhone 4 (ขวา/ล่าง)
 
