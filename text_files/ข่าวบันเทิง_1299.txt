ในที่สุดก็ยอมออกมาเปิดปากชี้แจงกรณีคลิปหลุดขณะประกบปากชายหนุ่มปริศนาที่ถูกแชร์ว่อนในโลกโซเชียลสักที สำหรับอดีตนักร้องบอยแบนด์ชื่อดัง "เขื่อน ภัทรดนัย เสตสุวรรณ" หรือ "เขื่อน เคโอติก" หลังจากที่ปล่อยให้คาใจใครหลายคนอยู่นานสองนาน!!
โดยงานนี้หนุ่มเขื่อนเองก็ได้ออกมายอมรับว่า ชายในคลิปดังกล่าวนั้นคือตนเองจริง และสิ่งที่เห็นเป็นเพียงการแสดงเท่านั้น พร้อมยืนยันคลิปหลุดดังกล่าวไม่ใช่วิธีการโปรโมทภาพยนตร์ของทีมงานอย่างแน่นอน...
ขออนุญาตถามถึงเรื่องคลิปหลุดที่ออกมาเพราะหลายคนมองว่าเป็นเรา ?"ก่อนอื่นผมต้องขอโทษด้วยนะครับที่ผมเลี่ยงไม่ให้คำตอบในช่วงแรก เพราะผู้ใหญ่ทางค่ายพระนครเขายังไม่ไฟเขียว อีกอย่างคลิปที่หลุดออกมามันก็เป็นฉากสำคัญในหนังเรื่องสตรีเหล็กซึ่งเกิดจากมีคนในกองเขาถ่ายไว้และเอาไปส่งต่อไปครับ"
พอมันเป็นคลิปในหนังแบบนี้คนก็อาจจะมองว่าเป็นการปล่อยคลิปเพื่อโปรโมทหนังหรือเปล่า ?"ยืนยันครับว่าไม่ใช่แน่นอน เพราะวิธีการนี้มันเป็นเหมือนดาบ 2 คม ถ้าหากทำเพื่อให้ได้กระแส มันก็คงเป็นการได้ที่ไม่คุ้มเสีย"
เพราะอะไรเราถึงตัดสินใจเล่นฉากหวือหวาขนาดนั้น ?"คือตอนนี้ผมได้พี่พจน์เข้ามาช่วยดูแลเรื่องงานเป็นเหมือนผู้ปกครองอีกคน ดังนั้นถ้าหากพี่พจน์ให้ผมทำอะไรผมก็พร้อมทำให้หมดครับ ยินดีเสมอ"
หลังจากที่มีคลิปหลุดออกมาคนรอบข้างเขามาสอบถามเราเยอะไหม ?"เยอะมากครับ ซึ่งมันก็ถือเป็นการดีเหมือนกันนะครับ เพราะมันก็ทำให้เราได้รู้ว่าใครบ้างที่เป็นห่วงเราจริง ๆ"
พอมีคลิปจูบปากกับผู้ชายออกมาคนก็อาจจะมองว่าเราไม่แมนแล้ว ?"ผมยังเป็นผู้ชายครับผม กับแฟนผมที่เป็นผู้หญิงเราก็ยังคบอยู่นะครับ ทุกอย่างยังโอเค แต่ผมไม่ขอพูดอะไรเรื่องแฟนมากละกันเพราะครั้งที่แล้วก็โดนยำซะสนุกเลย (ยิ้ม)"
สำหรับแฟนเราคนนี้มีตัวตนจริงหรือเปล่าเพราะเหมือนเราไม่ค่อยอยากพูดหรืออยากลงรายละเอียดสักเท่าไหร่ ?"(หัวเราะ) วันนี้ก็มานะครับ แต่ขอเก็บไว้ละกัน ถ้าหากเปิดตัวมันก็คงไม่เหมาะ"
แต่ก่อนหน้านี้ก็มีคนเห็นนะว่าเราไปเดินห้างกับผู้ชายแต่พอเจอนักข่าวก็รีบเดินหนีไป ?"(หัวเราะ) ไม่ต้องห่วงนะครับ ข่าวควงผู้ชาย ข่าวเที่ยวบาร์เกย์ มีมาตลอด แต่ผมยืนยันนะครับว่าไม่เคยเลยสักครั้ง"
สรุปก็คือเรายืนยันนะว่ายังชอบผู้หญิงเหมือนเดิม ?"ยืนยันครับชอบผู้หญิงครับ"