นางสาวพรรณิการ์ วานิช หรือ ช่อ โฆษกพรรคอนาคตใหม่ โพสต์เมื่อช่วงเที่ยงวันศุกร์ที่ผ่านมา (15 มี.ค.) บอกเล่าเรื่องราวขณะไปหาเสียงที่ ต.ท่าชี อ.บ้านนาสาร จ.สุราษฎร์ธานี ว่า ระหว่างหาเสียง มีชาวสวนยางนำน้ำยางมามอบให้ 1 ถัง พร้อมกล่าวกับว่า ตนขอฝากอนาคตไว้ที่พรรคอนาคตใหม่
"มาปราศรัยย่อยที่ท่าชี เขต 3 สุราษฎร์ธานี ชาวสวนยางมามอบน้ำยางให้ 1 ถังใหญ่ พร้อมพูดประโยคกินใจ 'อนาคตชาวสวนยางฝากไว้ที่พรรคอนาคตใหม่นะครับ'" นางสาวพรรณิการ์ โพสต์

แต่แล้วเมื่อเวลา 20.47 น. ของวันเดียวกัน (15 มี.ค.) หม่อมเจ้าจุลเจิม ยุคล หรือที่หลายคนรู้จักในชื่อ ท่านใหม่ โพสต์สั้นๆ ว่า "เหรอ" โดยไม่มีต้นสายปลายเหตุ จึงทำให้ชาวเน็ตหลายคนมองว่า หม่อมเจ้าจุลเจิมอาจตั้งข้อสงสัยต่อสิ่งที่นางสาวพรรณิการ์โพสต์ก็ได้

ชาวเน็ตพลิกวิกฤติเป็นโอกาสด้วยการเล่นต่อเพลง
อย่างไรก็ตาม แทนที่จะทำให้ชาวเน็ตตั้งคำถามคล้อยตามกัน บางคนกลับคิดว่า หม่อมเจ้าจุลเจิม อาจต้องการมีส่วนร่วมในโพสต์ด้วยการโพสต์เนื้อเพลง เหรอ ของนักร้องสาววงซาซ่า ก็ได้ จึงตัดสินใจเข้าไปโพสต์เนื้อเพลงต่อจากหม่อมเจ้าจุลเจิม โดยเริ่มจากท่อนที่ร้องว่า "ตอนนี้ฉันยังไม่มองใคร" จากนั้นชาวเน็ตอีกคนโพสต์ต่อไปว่า "โสดแบบนี้กำลังสบาย"
ยังไม่จบเท่านั้น ชาวเน็ตคนต่อมา โพสต์ว่า "ไม่รู้จะมีแฟนทำไม" และอีกคนยังต่อไปอีกด้วยเนื้อร้องที่ว่า "ทิ้งเบอร์เอาไว้ก็ดีนะ" หลังจากนั้น ชาวเน็ตยังคงต่อเพลงไปเรื่อยๆ และคาดว่าขณะนี้ได้ต่อกันจนจบเพลงแล้ว 

เหตุนี้ทำให้โพสต์ของนางสาวพรรณิการ์มีผู้รีทวีตออกไปกว่า 18,100 ครั้ง และมีผู้กดหัวใจให้กว่า 4,200 ครั้ง