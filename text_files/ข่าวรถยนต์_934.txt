     รถยนต์ยิ่งใช้งานยิ่งมีแต่เสื่อมสภาพลงทุกวัน ซึ่งเมื่อถึงจุดหนึ่งก็จะหมดสภาพ ไม่คุ้มที่จะซ่อมแซมและบำรุงรักษาเพื่อใช้งานต่อไป Sanook! Auto ขอแนะ 4 สัญญาณเตือนที่บ่งบอกว่าคุณควรซื้อรถใหม่ได้แล้ว

1.ควันขาวออกจากท่อไอเสีย
     เครื่องยนต์เป็นจุดหนึ่งที่ต้องได้รับการซ่อมแซมอยู่บ่อยครั้งตลอดช่วงอายุการใช้งานของรถ แต่หากเกิดควันสีขาวออกจากปลายท่อไอเสีย นั่นแปลว่าเครื่องยนต์ผ่านการใช้งานมาอย่างยาวนานจนกระทั่งเกิดอาการหลวม จนทำให้น้ำมันเครื่องเล็ดลอดเข้าไปยังลูกสูบและถูกเผาไหม้จนกลายเป็นควันขาวออกมา และจะเกิดอาการน้ำมันเครื่องหายตามมาด้วย
     หากว่ากันตามจริง อาการเครื่องยนต์หลวมสามารถซ่อมแซมได้ แต่เป็นการยกเครื่องครั้งใหญ่ที่ต้องเปลี่ยนทั้งลูกสูบ, กระบอกสูบ, แหวนลูกสูบ ฯลฯ จนกลายเป็นว่าซ่อมไม่คุ้ม และไม่รู้ว่าปัญหาจะจบหรือไม่ ดังนั้น หากสภาพคล่องในกระเป๋าเอื้ออำนวย ก็แปลว่าถึงเวลาเปลี่ยนรถใหม่ได้แล้วล่ะ
2.เกียร์กระตุก/ไม่เปลี่ยน
     ชุดเกียร์เป็นอีกหนึ่งอะไหล่ที่มีราคาสูง ซ่อมยาก แม้ว่าจะเปลี่ยนถ่ายน้ำมันเกียร์ตามระยะอยู่แล้ว แต่อย่างไรก็หนีไม่พ้นความเสื่อมถอยตามอายุการใช้งาน ดังนั้น หากรถเกิดอาการกระตุกอย่างรุนแรงขณะเปลี่ยนเกียร์, เกียร์ข้าม หรือเกียร์ไม่เปลี่ยน ทางออกคือการยกเกียร์ลูกใหม่มาวาง ซึ่งก็มักมีราคาสูงพอที่จะดาวน์รถคันใหม่ได้เลย

3.เกิดสนิมที่ตัวถัง
     หากตัวถังรถเกิดสนิมในชั้นสี เนื่องจากมีรอยถลอกหรือบุบจากการชน อันนี้ไม่น่าเป็นห่วงเท่าไหร่นัก แต่เมื่อใดก็ตามที่เกิดสนิมขึ้นกับเหล็กโครงสร้างตัวถัง ก็จะเสี่ยงต่อการผุตามมา แถมยังเป็นอาการที่ลุกลามบานปลายได้ตลอดเวลา ดังนั้น หากพบว่ารถเกิดอาการผุ ก็มักจะซ่อมไม่จบ เกิดการผุลุกลามไปอยู่เรื่อยๆ นอกจากจะทำให้รถไม่สวยเท่าที่ควรแล้ว ยังเพิ่มความเสี่ยงในกรณีเกิดอุบัติเหตุอีกต่างหาก เพราะตัวถังที่เกิดสนิมจะมีประสิทธิภาพในการดูดซับและกระจายแรงกระแทกน้อยลง
4.ถูกดัดแซสซีส์/ตัดต่อตัวถัง
     รถที่เกิดอุบัติเหตุจนกระทั่งต้องดัดแซสซีส์ หรือตัดต่อตัวถัง ไม่ควรนำมาใช้งานอีกต่อไป เพราะแม้จะมีสภาพเหมือนใหม่ แต่การขับขี่มักแย่ลงกว่าเดิม เนื่องจากจุดเชื่อมต่างๆ เปลี่ยนแปลงไป ตัวถังอาจเกิดอาการเบี้ยวแม้วิ่งทางตรง เสถียรภาพในการขับขี่ลดลง และยังก่อให้เกิดความเสียหายมากกว่าเดิมในกรณีเกิดอุบัติเหตุซ้ำ
     หากรถของคุณผู้อ่านท่านใดเข้าข่ายใน 4 กรณีนี้ ก็ถึงเวลาแล้วที่ควรจะพิจารณารถยนต์คันใหม่ เพื่อความปลอดภัยในชีวิตและทรัพย์สินของคุณเองครับ
 