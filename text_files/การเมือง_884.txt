ทีมงานหาเสียงพรรคเพื่อไทย โดนคุณหญิงตบหน้า เหตุไม่สบอารมณ์เสียงโทรโข่งทำความรำคาญใจ เสียงดังหนวกหู
(25 พ.ค.) นางอุดมลักษณ์ จันทร์มา อายุ 49 ปี ทีมงานหาเสียงของ นายพงษ์พิสุทธิ์ จินตโสภณ ผู้สมัครรับเลือกตั้งแบบแบ่งเขต พรรคเพื่อไทย (พท.) เขต 3 ยานนาวา-บางคอแหลม พา น.ส.ญาณี โมฮำมัสอีสสมาอีล อายุ 24 ปีเข้าแจ้งความที่ สน.วัดพระยาไกร กรณีถูกทำร้ายร่างกายขณะกำลังหาเสียงและแจกใบปลิว เหตุเกิดบริเวณตลาดสดกิ่งจันทร์ แขวงวัดพระยาไกร เขตบางคอแหลม กทม.
นางอุดมลักษณ์ เปิดเผยถึงเหตุการณ์ว่า เมื่้อช่วงเวลา 07.30 น. ทีมงานของ นายพงษ์พิสุทธิ์ ในนามของ พรรคเพื่อไทย ได้นำรถติดเครื่องขยายเสียงมาลงพื้นที่บริเวณตลาดสดกิ่งจันทร์ ระหว่างที่ทำการประชาสัมพันธ์หาเสียงมีผู้หญิงคนหนึ่ง ทราบชื่อภายหลังคือ คุณหญิงพวงทอง เกตุอังกูร อายุ 62 ปี มีบ้านพักอยู่บริเวณดังกล่าว ได้ออกมาต่อว่าด้วยคำพูดหยาบคาย จังหวะนั้น น.ส.ญาณี ได้ทำหน้าที่ถ่ายภาพเก็บข้อมูลจึงลงไปถ่ายรูปคุณหญิงพวงทอง ปรากฏว่าเมื่อเห็นคุณหญิงคนดังกล่าวเห็นจึงเข้ามาคว้ากล้องและบอกให้ลบรูปออก แต่ น.ส.ญาณี ไม่ยอม คุณหญิงจึงใช้ฝ่ามือตบเข้าที่แก้มด้านซ้าย ทีมงานจึงเข้ามาห้ามและพา น.ส.ญาณีมาแจ้้งความดังกล่าว
เบื้องต้นทางเจ้าหน้าที่ได้เชิญตัวคู่กรณีทั้ง 2 คน มาสอบปากคำและไกล่เกลี่ยเพื่อให้เรื่องยุติลง ด้านคุณหญิงพวงทองยอมรับว่าเป็นผู้ลงมือกระทำจริง เนื่องจากทนเสียงของเครื่องขยายเสียงไม่ไหว พร้อมกับบอกว่าไม่ได้เป็นพวกใครหรือชื่นชอบพรรคใด แต่ที่กระทำไปเพราะทนเสียงดังไม่ไหวเท่านั้น
 
 