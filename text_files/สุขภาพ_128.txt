ไม่ว่าใคร อายุเท่าไร เพศอะไร ก็ปวดหัวได้ ปัจจัยที่จะทำให้เกิดอาการปวดหัวก็มีมากมายหลายประการ จนคุณอาจไม่ทราบแน่ชัดว่าเกิดจากสาเหตุอะไร
นอกจากความเครียด พักผ่อนไม่เพียงพอ หรือปวดศีรษะจากอาการไม่สบาย เป็นไข้แล้ว ยังมีอีกหลายสาเหตุที่ทำให้เกิดอาการปวดหัว และอาการปวดหัวก็มีหลายแบบเสียด้วย แบบไหนอันตรายถึงขั้นพาราเซตามอลก็ไม่ช่วยอะไร มาดูกันค่ะ 
สาเหตุของอาหารปวดหัว ที่สามารถรักษาให้หายได้ด้วยตัวเอง

เครียด วิตกกังวล ทำงานหนักจนเกินไป
ใช้สายตาเพ่งจ้องสิ่งใดสิ่งหนึ่งมากเกินไป เช่น จ้องคอมพิวเตอร์ โทรศัพท์มือถือ แท็บเล็ต หรือแม้กระทั่งโทรทัศน์
อ่านหนังสือ ใช้งานคอมพิวเตอร์ โทรศัพท์มือถือ แท็บเล็ตในที่ๆ มีแสงสว่างไม่เพียงพอ
รับคาเฟอีนมากเกินไป อาจมาจากการดื่มกาแฟมากเกินไป (มากกว่า 2 แก้วต่อวัน)
พักผ่อนไม่เพียงพอ นอนดึกตื่นสาย
ปวดหัวจากการมีไข้ ไม่สบาย

โดยอาการปวดหัวจากสาเหตุตามด้านบน จะเป็นอาการปวดหัวตื้อๆ จนรบกวนการใช้ชีวิตประจำวันเล็กน้อย เช่น ทำงานต่อไม่ได้ คิดอะไรไม่ออก แต่ยังสามารถทนอาการได้ ทานยาแก้ปวดอย่างพาราเซตามอล หรือแอสไพริน และนอนพักผ่อนสักพักก็หายเป็นปกติ 
แต่หากมีอาการปวดหัวตามลักษณะนี้ อาจมีความปกติที่จำเป็นจะต้องพบแพทย์

ปวดหัวมาก อาจจะปวดหัวข้างเดียว ลามไปถึงกระบอกตา หน้ามืดสาเหตุ อาจมาจากปวดหัวไมเกรน หรือต้อหินเฉียบพลัน
ปวดหัวหลายครั้งจนเกินไป มากกว่า 1 ครั้งใน 1 อาทิตย์ และปวดต่อเนื่องเป็นเดือนๆสาเหตุ อาจมีปัญหาเกี่ยวกับระบบประสาท
ปวดหัวรุนแรงแบบทนอาการไม่ได้ พร้อมด้วยอาการคลื่นไส้อาเจียน ตาพร่ามัวสาเหตุ เป็นไปได้หลายอย่าง อาจจะมีเลือดออกในสมอง เยื่อหุ้มสมองอักเสบ หรือมีความผิดปกติอย่างใดอย่างหนึ่งในสมอง
ปวดหัวหลังตื่นนอนตอนเช้า ปวดหัวจนต้องสะดุ้งตื่นสาเหตุ นอกจากความเครียดแล้ว ยังอาจเป็นเนื้องอกในสมอง
ปวดหัวรุนแรง พร้อมอาการคอแข็งสาเหตุ การมีอาการติดเชื้อในระบบประสาท เช่น ติดเชื้อที่เยื่อหุ้มสมอง
ปวดหัว และมีอาการมึนงง สับสน พูดไม่รู้เรื่อง ดูไม่มีสติ หรือหมดความรู้สึกไปสาเหตุ อาจเป็นโรคหลอดเลือดสมองอักเสบ
ปวดหัวหลังจากศีรษะได้รับความกระทบกระเทือนสาเหตุ อาจมีอาการเลือดคั่งในสมองจากอุบัติเหตุ
ไม่ค่อยปวดหัว แต่จู่ๆ ก็ปวดหัวขึ้นมา และมีอาการรุนแรงสาเหตุ อาจมีปัญหาในระบบประสาทและสมองเฉียบพลัน

อย่างไรก็ตาม หากรู้สึกว่าอาการปวดหัวลุกลาม หรือรบกวนการใช้ชีวิตประจำวันมากจนเกินไป ควรรีบพบแพทย์โดยไม่ต้องรอให้เกิดอาการปวดหัวจะดีกว่าค่ะ เพราะอาการปวดหัวเป็นอาการเริ่มต้นของโรคภัยไข้เจ็บต่างๆ มากมาย เป็นสัญญาณเตือนจากร่างกายอันดับต้นๆ ดังนั้นอย่ารอจนสายเกินไปนะคะ 
ขอบคุณข้อมูลบางส่วนจาก khonkaenclinic.com, หมอชาวบ้าน ภาพประกอบจาก istockphoto