ถือเป็นอีกหนึ่งสาวสวยที่ใครหลายคนยกให้เป็นไอดอลเลยก็ว่าได้ สำหรับ "อ้น ศรีพรรณ ชื่นชมบูรณ์" เพราะนอกจากจะเก่งทั้งการแสดง การร้อง การเอนเตอร์เทนแล้ว ชีวิตรักของเจ้าตัวกับสามีหนุ่มรุ่นใหญ่ "เอ อนันต์ บุนนาค" ที่ถึงแม้จะผ่านมานานกว่า 10 ปี ก็ยังคงดูน่ารักกรุ้มกริ่มจนทำให้แฟนๆ เผลออมยิ้มไปตามๆ กัน
ซึ่งล่าสุดทีมข่าว Sanook! News ได้มีโอกาสเจอกับสาวอ้นขณะเดินทางมาร่วมโชว์ฝีมือปลายจวักในงาน "แม็คโคร โฮเรก้า" ก็เลยต้องขอเข้าไปล้วงลึกชีวิตรักของเจ้าตัวสักหน่อยว่า ตลอดระยะเวลา 10 ปีที่ผ่านมากับคุณสามี "เอ อนันต์" เป็นยังไงบ้าง และที่สำคัญแพลนมีเจ้าตัวน้อยของทั้งคู่ตอนนี้คืบหน้าไปถึงไหนแล้ว....
ความรักตลอดระยะเวลา 10 ปีที่ผ่านมาของเรากับสามีเป็นยังไงบ้าง ?"ราบรื่นดีค่ะ จริงๆ ตอนนี้ก็ 10 ปีนิดๆ แล้วนะ ซึ่งนับตั้งแต่วันแรกจนถึงวันนี้เราก็ยังมีความสุขกันดีมากๆ เหมือนเดิม และก็มีความสุขกันเพิ่มมากขึ้นทุกวัน แต่ถามว่ามีทะเลาะมีปากมีเสียงกันบ้างไหม เอ่อ...เอาจริงๆ แล้วก็แทบจะไม่มีเลยนะ เพราะเราผ่านช่วงปรับช่วงไม่เข้าใจกันมาหมดแล้วไง ดังนั้นชีวิตหลังจากนี้คือเราก็ต้องอยู่กันไปอีกยาว"
มีเคล็ดลับอะไรเป็นพิเศษบ้างไหมเพราะคู่เราก็ดูน่ารักกุ๊งกิ๊งกันตลอด ?"เคล็ดลับก็คือเราต้องเข้าใจคู่ครองของเราค่ะ เราอยู่กันแบบเข้าใจกันในทุกๆ เรื่อง พฤติกรรมไหนของใครที่มันแตกต่างกันเราก็ต้องนึกไว้เสมอว่าไม่มีใครทำอะไรให้ถูกใจใครได้เต็ม 100 เปอร์เซ็นต์หรอก อีกอย่างถ้าเราสองคนรักกันมากพอไม่ว่ายังไงเราก็ต้องอยู่ด้วยกันได้ค่ะ"
ความรักก้าวเข้าสู่เลข 10 แล้ว คู่เรามีของขวัญอะไรให้กันบ้างหรือเปล่า ?"ไม่มีเลยค่ะเพราะเราเป็นคู่รักที่ไม่เคยคาดหวังไง อย่างตัวพี่เองขอแค่ให้มีลุงอยู่ข้างๆ พี่ก็มีความสุขมากกว่าของขวัญต่างๆ ที่จะได้รับแล้ว"
ถามถึงเรื่องลูกเหมือนก่อนหน้านี้เราเองก็เคยพูดว่ากำลังคิดที่จะมีน้อง ตอนนี้เป็นยังไงบ้าง ?"สำหรับเรื่องลูกตอนนี้ก็ชะลอๆ ผลัดไปเรื่อยๆ ค่ะ นี่ก็น่าจะประมาณ 7 - 8 ปีแล้ว (หัวเราะ) คือเอาตรงๆ สำหรับอ้นเลยนะอ้นรู้สึกว่าแค่มีเราสองคนตอนนี้มันก็พอแล้ว"
กังวลไหมว่าถ้าหากในอนาคตเราอยากมีขึ้นมา เรื่องของอายุจะทำให้มีน้องยากตามไปด้วย ?"คุณหมอก็บอกนะคะว่าอายุอ้น 37 แล้ว ซึ่งมันก็อาจจะยากกว่าสาวๆ สักหน่อยในเรื่องของการมีน้อง แต่ถามว่ามีได้ไหม คือแน่นอนค่ะมีได้แค่เราอาจจะต้องฝ่าฟันขั้นตอนต่างๆ เยอะหน่อยกว่ามันจะสำเร็จ"
ในส่วนของพี่เอเขาเคยบอกเราไหมว่าเขาอยากมีลูก ?"ลุงอยากมีมากค่ะ มากๆ ตลอดเวลา (ลากเสียงยาว) ลุงบอกว่าถ้าลุงท้องเองได้ลุงท้องแล้ว คือเขาอยากมีมากๆ ไง แต่อ้นก็แบบตอบเขาผลัดๆ ไปว่าขอเวลาอีกนิดหนึ่ง ซึ่งลุงเขาก็กลัวไงว่าถ้าถึงตอนที่มีลูกแล้วเขาอยู่ได้อีก 3 ปี มันจะไม่คุ้มกันอะไรประมาณนั้น (ยิ้ม)"
แสดงว่าแพลนที่จะมีลูกตอนนี้ก็คือยังไม่ล้มเลิก แค่เรายังหาเวลาไม่ได้ ?"ใช่ค่ะ แต่อาจริงๆ ตัวอ้นเองก็เป็นคนรักเด็กนะ ชอบเล่นกับหลานกับลูกๆ ของพี่ๆ เพื่อนๆ ในวงการนี่แหละ เพราะเราสามารถคืนแม่เขาได้ไง แต่ถ้าเป็นลูกของเราเองเมื่อไหร่มันจะต้องมีโหมดที่แบบว่า "อย่าวิ่ง" "อย่าหยุดๆๆๆๆๆ" ซึ่งมันยังไม่พร้อมตรงจุดนั้นจริงๆ (หัวเราะ)"
ทางฝั่งของคุณพ่อคุณแม่เราเขาไม่บ่นเหรอว่าอยากอุ้มหลาน ?"พี่เอเขาก็ไปกล่อมคุณพ่อคุณแม่ให้มาเร่งเราค่ะ ทำงานกันเป็นขบวนการ (หัวเราะ) แต่ว่าไม่ต้องกล่อมหรอกเพราะถ้าเมื่อไหร่อ้นพร้อมอ้นมีให้แน่นอน เพราะใจอ้นเองก็อยากมี แค่มันยังติดตรงที่เราคิดว่าเราจะเป็นแม่ที่ทำงานไปด้วยได้ยังไง ก็เท่านั้นเอง เพราะเราทำไม่เป็น (ยิ้ม)"
แบบนี้เราคิดที่จะเอาไข่ไปฝากไว้ก่อนบ้างหรือเปล่า เผื่อถึงเวลาอยากมีจะได้ไม่วุ่นวาย ?"คิดนะ แต่อายกระบวนการไข่ฝากมาก เพราะมันจะต้องมีการไปอ้าไปหุบอะไรหลายอย่างเนอะ (หัวเราะ) เขินกันไปหมดทุกขั้นตอน แต่เอาเป็นว่าขอกลับไปศึกษาก่อนละกัน ส่วนเรื่องที่จะมีธรรมชาติอันนี้อ้นบอกได้เลยว่ามันคงยาก เพราะถ้าจะมีจริงๆ คงจูงมือกันไปหาคุณหมอเลยทีเดียว (หัวเราะ)"
เครดิตภาพประกอบจาก Instagram @ohnsri1000