ในช่วงที่ผ่านมานั้นหลายคนคงได้เห็นการเปิดตัวเกมใหม่ๆมากมาย ไม่ว่าจะทั้งบน PC, PlayStation 5 เเละ Xbox Series เชื่อว่าเพื่อนๆหลายคนคงตัดสินใจลำบากว่าตัวเองควรจะซื้อเกมไหนมาเล่นกัน เพราะขนาดผู้เขียนเองยังรู้สึกเลยว่ามันน่าเล่นทุกเกมจริงๆ โดยวันนี้จึงเป็นโอกาสดีที่ผู้เขียนจะมาสรุปให้เพื่อนๆได้ตัดสินใจกันว่าในปี 2021 นั้นมีเกมอะไรที่น่าเล่นบ้าง ซึ่งความคิดเห็นอาจจะไม่ต้องกับเพื่อนๆบ้าง เเต่บอกเลยว่ามีเเต่เกมเจ๋งๆเเน่นอน โดยจะมีเกมไหนบ้างไปดูกันเลย
อันดับ 10 Hogwarts Legacy วางจำหน่ายภายในปี 2021
ผลงานเกมจาก Warner Bros. Interactive Entertainment และทีมพัฒนาอย่าง Avalanche Software ตัวเกมนั้นจะพาผู้เล่นไปสัมผัสความอัศจรรย์ของโลกเวทมนตร์ในจักรวาล Harry Potter ที่ผู้เล่นสามารถสร้างตัวละครของตัวเองขึ้นมาและได้ใช้ชีวิตในโรงเรียน Hogwarts เรียกได้ว่าเป็นอีกเกมที่น่าเล่นสุดๆ

อันดับ 9 GhostWire:Tokyo วางจำหน่ายภายในปี 2021
ถ้าหากคุณเป็นแฟนเกมของ Shinji Mikami นี้คืออีกหนึ่งผลงานชิ้นโบว์แดงที่ควรค่าแก่การซื้อมาเล่น โดยเกมนี้จะพาผู้เล่นไปพบเจอกับสถานะการณ์ลึกลับในเมืองโตเกียว ที่ผู้คนหายไปอย่างไร้ร่องรอย ซึ่งจะได้เจอกับความน่ากลัวแบบไหนจากเกมนี้ต้องรอพิสูจน์กันในปี 2021 ครับ

อันดับ 8 Dying Light 2 วางจำหน่ายภายในปี 2021
อีกหนึ่งผลงานภาคต่อจากทีมพัฒนาอย่าง Techland เรียกได้ว่าเป็นอีกหนึ่งเกมซอมบี้ที่หลายคนจับตามองอย่างมาก ด้วยระบบการเล่นที่ทันสมัย เกมเพลย์สุดมันส์ ตัวซอมบี้ภายในเกมนี้ก็ทำออกมาได้หลากหลายรูปแบบและน่ากลัวสุดๆ จึงกลายเป็นเกมซอมบี้อันดับต้นๆในใจผู้เขียนที่ต้องเล่นเลยล่ะครับ

อันดับ 7 Shadow Warrior 3 วางจำหน่ายภายในปี 2021
เป็นอีกเกมที่มีเกมเพลย์เอกลักษณ์ชัดเจนอย่างมากด้วยการผสมผสานระหว่าง Hack & Slash และ Shooting โดยจะเป็นเรื่องราวของ Lo Wang นักฆ่าสุดปั่นที่จะได้ไปต่อสู้กับเหล่าปีศาจมากมาย ใครที่ชื่นชอบเกมมันส์ๆ โหดเลือดสาด บอกเลยว่าเป็นเกมที่ไม่ควรพลาดอย่างยิ่ง

อันดับ 6 Horizon Forbidden West วางจำหน่ายภายในปี 2021
ผลงานเกมภาคต่อที่หลายคนต้องรู้จักกันดี หลังจากที่ภาคแรกนั้นได้รับการยอมรับว่าเป็นเกมที่ เนื้อเรื่องดี เกมเพลย์สนุกงานภาพก็จัดอยู่ในระดับ Hi-End ซึ่งในภาคนี้ตัวเอกนั้นจะต้องพบเจอกับอะไรบ้าง ปริศนาเกี่ยวกับแม่ของเธอนั้นจะถูกเฉลยไหมในภาคนี้ก็ต้องมารอติดตามกันครับ


อัลบั้มภาพแนะนำ


อันดับ 5 Sniper:Ghost Warrior Contracts 2
เอาใจคนชอบเล่นเกมแนวซุ่มยิงกันบ้าง กับเรื่องราวของ Reaper มือสังหารมากความสามารถ ที่ในภาคนี้เขาจะต้องไปทำภารกิจในดินแดนทะเลทรายอันร้อนระอุ เป็นอีกเกมที่มีเอกลักษณ์โดดเด่นอย่างมาก เหมาะสำหรับแฟนเกมที่ชื่นชอบความท้าทาย เพราะการสังหารแต่ละเป้าหมายนั้นจะมีระยะที่ไกล ถ้าหากคุณชอบอะไรที่ท้าทายตัวเองเกมนี้บอกเลยว่าตอบโจทย์แน่นอน

อันดับ 4 Hitman 3 วางจำหน่าย 20 มกราคม 2021
เป็นอีกผลงานแฟรนไชส์ที่อยู่คู่สถาบันเกมนักฆ่ามานานหลายปี Hitman 3 นั้นจะเป็นเรื่องราวบทสุดท้ายของ Agent47 ด้วยการที่ตัวเกมเป็นภาคสุดท้ายแล้ว มันจึงเป็นอะไรที่น่าคาดหวังอย่างมาก ว่าเกมนี้จะทิ้งทายความน่าประทับใจให้กับแฟนๆมากน้อยแค่ไหน

อันดับ 3 Far Cry 6 วางจำหน่าย 18 กุมภาพันธ์ 2021
ถ้าหากพูดถึงเกมบุกป่าเผากระท่อมหลายคนคงรู้จักกันดีกับแฟรนไชส์ Far Cry โดยภาคใหม่นี้จะพาเพื่อนๆไปสัมผัสกับการเมืองรูปแบบเผด็จการ แน่นอนว่าเราจะได้รับบทเป็นผู้ต่อต้านที่จะมาทำลายระบบเผด็จการนี้ ซึ่งตัวร้ายภาคนี้ก็โดดเด่นไม่แพ้ภาคไหนๆ ได้นักแสดงอย่าง Giancarlo Esposito จาก breaking bad เข้ามาสร้างสีสัน และจะต้องจดจำบทบาทใหม่ของเขาได้อย่างขึ้นใจ

อันดับ 2 Resident Evil Village วางจำหน่ายภายในปี 2021
หลังจากการเปลี่ยนแปลงครั้งใหญ่ในภาคที่ผ่านมา ด้วยการยกระดับกราฟิกด้วย RE Engine หลายคนเองก็คงจะค้างคาใจกับตัวอย่างเกมที่ปล่อยออกมา มีหลายคำถามที่ต้องการคำตอบกันไม่น้อย โดยในภาคนี้จะพาผู้เล่นไปสัมผัสบรรยากาศที่น่าสยองขวัญ โดยภาคนี้จะเล่นกับความเชื่อ ลัทธิแม่มด และสิ่งลี้ลับ เรียกได้ว่าเป็น Resident Evil ภาคที่คุณจะต้องรู้สึกแปลกใหม่กว่าเดิมอย่างแน่นอน

อันดับ 1 God of War:Ragnarok วางจำหน่ายภายในปี 2021
สงครามของทวยเทพยังไม่จบลงง่ายๆ หลังจากที่เราได้สัมผัสความยิ่งใหญ่ของ God of War ในปี 2017 แล้ว แน่นอนว่าตอนจบของเกมนั้นยังทิ้งปมต่างๆไว้มากมายและบอกใบ้ถึงสงคราม Ragnarok ซึ่งตามความเชื่อนั้นสงครามนี้จะเป็นการสิ้นสุดของพระเจ้า ถ้าให้พูดเข้าใจง่ายๆมันคือการทำลายเพื่อสร้างใหม่ โดย Kratos นั้นจะมีบทบาทอะไรกับสงคราม Ragnarok ลูกชายของเขาอย่าง Loki จะทำสิ่งที่เราได้เห็นคำใบ้บนผนังกำแพงหรือไม่ ? ต้องมารอลุ้นไปด้วยกันในปีหน้า
