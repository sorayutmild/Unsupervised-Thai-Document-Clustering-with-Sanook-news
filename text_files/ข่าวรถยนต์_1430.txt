     หลังจากที่รอคอยกันมาพักใหญ่ บริษัท ฮอนด้า ออโตโมบิล (ประเทศไทย) จำกัด ก็ได้เปิดตัว 'Honda HR-V' ใหม่ รถครอสโอเวอร์ระดับพรีเมี่ยม เคาะราคาเริ่มต้น 8.9 แสนบาท

     ฮอนด้า เอชอาร์-วี ใหม่ ถูกเปิดตัวเป็นครั้งแรกในประเทศญี่ปุ่นในชื่อ 'Vezel' โดยได้รับการตอบรับเหนือความคาดหมาย ด้วยยอดจำหน่ายกว่า 1 แสนคันภายในระยะเวลาเพียง 1 ปี ตามมาด้วยประเทศจีนและไทย ซึ่งไทยถือเป็นประเทศแรกในอาเซียนที่ผลิตและจำหน่าย Honda HR-V นี้
     Honda HR-V เป็นรถยนต์สปอร์ตครอสโอเวอร์ ที่ได้รับการพัฒนาบนพื้นฐานของเอสยูวี ผสมกับความปราดเปรียวในสไตล์รถคูเป้ ภายนอกติดตั้งไฟหน้าแบบ LED พร้อม Daytime Running Light รับกับกระจังหน้าที่ออกแบบภายใต้แนวคิด Solid Wing Face เสริมโทนสีดำ ติดตั้งไฟท้าย LED แบบ Tube พร้อมหลังคาซันรูฟไฟฟ้า Panoramic Sunroof
 

     ห้องโดยสารภายในถูกออกแบบให้โปร่งโล่ง พื้นที่ห้องโดยสารกว้างขวาง ติดตั้งคอนโซลกลางแบบ 2 ชั้น ล้ำสมัยด้วยเครื่องเสียงหน้าจอสัมผัส Advanced Touch ขนาด 7 นิ้ว รองรับการสั่งงานด้วยเสียง Siri, ช่องเชื่อมต่อ USB 2 จุดและ HDMI, ระบบปรับอากาศอัตโนมัติ, หน้าปัทม์เรืองแสงเปลี่ยนสีได้ 7 สี พร้อมจอ MID, ระบบกุญแจอัจฉริยะพร้อมปุ่มสตาร์ท One Push, เบาะนั่งปรับได้ 3 แบบ ได้แก่ Utility Mode, Tall Mode และ Long Mode ตอบรับทุกการใช้งาน
 

     ฮอนด้า เอชอาร์-วี ติดตั้งเครื่องยนต์เบนซินขนาด 1.8 ลิตร i-VTEC ที่ให้กำลังสูงสุด 141 แรงม้า (PS) ที่ 6,500 รอบต่อนาที แรงบิดสูงสุด 172 นิวตัน-เมตร ที่ 4,300 รอบต่อนาที ส่งกำลังด้วยเกียร์อัตโนมัติ CVT เทคโนโลยี EarthDreams รองรับเชื้อเพลิงแบบ E85 ได้ พร้อมปุ่มควบคุมเกียร์ที่พวงมาลัย 8 สปีด และระบบควบคุมความเร็วอัตโนมัติ
     ครบครันด้วยอุปกรณ์ความปลอดภัยในทุกรุ่น ได้แก่ เบรกมือไฟฟ้าพร้อมระบบ Auto Brake Hold, ระบบป้องกันล้อล็อค ABS พร้อมระบบกระจายแรงเบรค EBD, ระบบควบคุมการทรงตัวขณะเข้าโค้ง VSA, ระบบช่วยออกตัวบนทางลาด HSA, สัญญาณไฟฉุกเฉินเมื่อเบรคกะทันหัน, กล้องส่องภาพด้านหลังปรับมุมมองได้ 3 ระดับ, ถุงลมนิรภัยและม่านถุงลมรวม 6 ตำแหน่ง
 

     นายสมภพ ปฏิภานธาดา ผู้จัดการทั่วไปส่วนการตลาด บริษัท ฮอนด้า ออโตโมบิล (ประเทศไทย) จำกัด เปิดเผยถึงแผนการสื่อสารการตลาดว่า “ฮอนด้า เอชอาร์-วี ใหม่ มาด้วยคอนเซปต์การสื่อสารการตลาด Premium x Sport Crossover ผสานสิ่งที่ดีที่สุดเพื่อกำเนิดใหม่แห่งยนตรกรรมสปอร์ตครอสโอเวอร์ระดับพรีเมียม ตอบสนองคนรุ่นใหม่ที่มีไลฟ์สไตล์การใช้ชีวิตอันหลากหลาย และกำลังมองหาทางเลือกใหม่ของรถยนต์ในระดับคอมแพคท์เซ็กเมนต์ โดยตั้งเป้าการจำหน่ายรถยนต์รุ่นนี้ไว้ที่ 20,000 คันภายในหนึ่งปี
     ฮอนด้า เอชอาร์-วี ใหม่ ให้เลือก 5 สี ได้แก่ สีดำคริสตัล (มุก) สีขาวออร์คิด (มุก) และสีเงินอลาบาสเตอร์ (เมทัลลิก) และ 2 สีใหม่ คือ สีเทารูสแบล็ค (เมทัลลิก) สีน้ำเงินมอร์ฟโฟ (มุก)
 

 
     ราคาจำหน่ายและรุ่นย่อย Honda HR-V 2015 ใหม่มีดังนี้

1.8 S ราคา 890,000 บาท
1.8 E ราคา 975,000 บาท
1.8 EL ราคา 1,045,000 บาท

 
 