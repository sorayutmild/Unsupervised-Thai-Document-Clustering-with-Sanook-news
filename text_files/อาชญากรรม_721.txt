หนุ่มโรงงานลวง ด.ญ.วัย 11 ปี ไปข่มขืน ขู่จะฆ่าให้ตายถ้าบอกใคร บอกอีกถ้าแนะนำเพื่อนให้ 500 บาท เหยื่อดิ้นรนโทรหาพ่อแม่ให้ช่วยแต่ไม่สำเร็จ
ผู้สื่อข่าวรายงานว่า (28 พ.ย.) พ่อแม่ของเด็กหญิงวัย 11 ปี นักเรียนชั้นประถมปีที่ 5 โรงเรียนแห่งหนึ่งในจังหวัดชลบุรี เข้าแจ้งความว่าลูกสาวถูกชายล่อลวงไปละเมิดทางเพศแถมยังขู่ฆ่าไม่ให้บอกใคร โดยพ่อแม่ของ ด.ญ.พลอย (นามสมมุติ) กล่าวว่า ลูกสาวโทรศัพท์มือถือเข้ามาหาหลายครั้งแต่ไม่ได้พูดอะไร และลูกสาวหายตัวไปหลังเลิกเรียน ต่อมาก็ ด.ญ.พลอย ก็โทรมาให้ไปรับที่ร้านสะดวกซื้อที่ อ.ศรีราชา จ.ชลบุรี 
โดย ด.ญ.พลอย เล่าให้ฟังว่า ถูกชายคนหนึ่งขับรถปิคอัพเข้ามาถามว่า จะพาหลานมาสมัครเรียนให้พาไปห้องผ.อ.โดยให้ ด.ญ.พลอยและเพื่อนอีกคนขึ้นรถ แต่ปรากฎว่าชายคนดังกล่าว ได้ขับรถออกนอกโรงเรียนและจอดรถพลักเพื่อนลงจากรถ จากนั้นก็ขับรถพาไปไร่มันสำปะหลัง ขู่ให้ตนถอดเสื้อผ้าให้หมด แต่ชายคนดังกล่าวเปลี่ยนใจ ขับรถออกมากดตู้เอทีเอ็ม พาตนไปเปิดห้องที่โรงแรมปิคนิค และข่มขืนตนจนสำเร็จความใคร่ ระหว่างถูกข่มขืน ตนพยายามใช้เท้ากดโทรศัพท์หาพ่อแม่หลายครั้งแต่ไม่สามารถพูดได้เพราะกลัวคนร้ายจะรู้ หลังจากนั้นตนได้ร้องขอชีวิตและรับปากจะไม่บอกใคร คนร้ายจึงยอมพามาปล่อยตัว พร้อมบอกว่าถ้าเอาเรื่องไปบอกใครจะตามฆ่าให้ตาย และให้ติดต่อเพื่อนผู้หญิงให้ มีค่าตอบแทนคนละ 500 บาท เมื่อลงจากรถตนรีบโทรหาพ่อแม่ทันที
ทั้งนี้ เมื่อเจ้าหน้าที่ตำรวจทราบเรื่องได้ติดตามไปที่โรงแรมดังกล่าวทันที พบคนร้ายนอนหมดแรงในสภาพเปลือยกายสวมเพียงผ้าขนหนู ทราบชื่อนายศิริพงศ์ ผ่องสวัสดิ์ อายุ 33 ปี อาชีพ พนักงานโรงงานแห่งหนึ่ง จากการสอบปากคำนายศิริพงศ์ไม่รับยอมรับว่าข่มขืน ด.ญ.พลอย โดยบอกว่าเพียงแค่กอดจูบเท่านั้น เพราะความมึนเมา แต่ตำรวจไม่เชื่อ พร้อมกันนี้จะส่งตัว ด.ญ.พลอย ไปตรวจร่างกายที่โรงพยาบาลเพื่อหาร่องรอยการถูกข่มขืนต่อไป