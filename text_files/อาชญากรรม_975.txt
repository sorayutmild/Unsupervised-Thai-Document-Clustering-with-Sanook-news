สืบเนื่องจากเมื่อวันที่ 5 ก.ค.62 ที่ผ่านมา นายน้อม อายุ 60 ปี พร้อมด้วยญาติเข้าแจ้งความกับพนักงานสอบสวน สภ.ภูเรือ จ.เลย ว่า นายจ่อย อายุ 89 ปี บิดาได้หายออกจากบ้าน ญาติตามหานานกว่าสองเดือนก็ไม่พบตัว ญาติสงสัยว่าตาจ่อยน่าจะจมสระน้ำที่สวนแก้วมังกร ทางตำรวจพร้อมด้วยชุดประดาน้ำทีมตอบโต้สาธารณภัยและภัยพิบัติ  จ.เลย จึงได้มีการงมหาร่างแต่ไม่พบ
จนกระทั่งลูกๆ ได้เชิญพระมาประกอบพิธีดูทางในว่า ตาจ่อยได้จมสระน้ำในสวนตัวเอง เรียกร้องขอให้ญาติช่วยกันงบร่างขึ้นมาจากสระน้ำเพราะหนาวมาก ทางญาติประสานไปยัง นางวิเทียน อายุ 62 ปี ลูกสาวคนโตของตาจอย แต่นางวิเทียนไม่อนุญาตให้ญาติมางบหาร่างที่สระน้ำเด็ดขาด จนเกิดข้อครหาจากญาติพี่น้องว่านางวิเทียน ซึ่งเป็นพี่สาวคนโตจากพี่น้องทั้งหมด 4 คน รู้เห็นการหายตัวของพ่อ จนในที่สุดยอมให้ค้นหา 3 จุดในสระน้ำแต่ไม่พบ
ส่วนนางวิเทียน ก็ได้สาบานว่าตนเองก็รักพ่อ พ่อหายจากบ้านก็ตามหาจนถึงวันนี้ และไม่รู้ไม่เห็นไม่เกี่ยวข้องการหายตัวของพ่อ ส่วนญาติพี่น้องจะว่าตนรู้เห็นการหายตัวของพ่อก็แล้วแต่ใครจะพูด เพราะตนบริสุทธิใจ ส่วนสาเหตุคาดว่ามาจากเรื่องที่ดิน
>> ศึกสายเลือด! น้องๆ 3 คนกล่าวหาพี่สาว รู้เห็นการหายตัวไปของพ่อ นาน 2 เดือน
มาวันนี้ (5 ก.ย.62) เมื่อเวลา 12.00 น. ลูกหลานตาจ่อยพร้อมด้วยญาติจำนวนหนึ่ง และชมรมตอบโต้เผชิญเหตุและสาธารณภัย จ.เลย ได้ค้นหาบริเวณถ้ำภูคั่งในเขตป่าสงวนฯ รอยต่อบ้านบวมหก-บ้านปลาบ่า ต.หนองบัว อ.ภูเรือ จ.เลย ซึ้งอยู่ห่างจากสระน้ำของบ้านพี่สาวคนโต ไปประมาณ 1 กม. และสูง 1 ก.ม. หลังมีคนไปหาเห็ดแล้วเจอย่ามของตาจ่อยอยู่บริเวณบนยอดภูคั่ง เมื่อไปถึงพบย่ามสีฟ้าของตาจ่อยแขวนอยู่ที่ต้นไม้ ในย่ามมีผักจำนวนหนึ่ง และมะม่วง 1 ลูก อยู่ในสภาพที่เน่าแล้ว และบริเวณดังกล่าวยังได้กลิ่นเน่าเหม็นคล้ายศพ จึงได้เดินค้นหามาจนถึงถ้ำพบร่างของตาจ่อยในสภาพนอนหงายไม่สวมเสื้อ สวมกางเกงในสีดำตัวเดียวในซอกเขาในถ้ำลึก 4 เมตร ร่างกายเหลือแต่หนังหุ้มกระดูก บริเวณโดยรอบไม่พบรองเท้า เสื้อผ้าของตาจ่อย คาดเสียชีวิตมาแล้วประมาณ 2 เดือน จึงได้ประสานไปยัง ตำรวจ สภ.ภูเรือ แพทย์ รพ.ภูเรือ มาชันสูตรพลิกศพที่เกิดเหตุ
จากการสอบถาม นางชไมพร อายุ 53 ปี ญาติของตาจ่อย เปิดเผยว่า เมื่อวานนี้ช่วงบ่าย ลูกชายพร้อมเพื่อนอีก 2 คนไปเก็บเห็ดที่ยอดภูคั่ง ไปเจอถุงย่ามสีฟ้าของตาจ่อยแขวนอยู่ที่ต้นไม้ แต่ไม่เห็นตาจ่อย จึงโทรมาบอก จึงสั่งให้กลับไปดูอีกรอบนึง เมื่อไปถึงไม่กล้าไปแตะต้องย่ามที่แขวนอยู่แต่ถ่ายรูปลงมา จนมาเช้าวันนี้ทางญาติพร้อมด้วย เจ้าหน้าที่ชมรมตอบโต้เผชิญเหตุและสาธารณภัย จ.เลย ขึ้นไปดูและค้นหาจนพบศพตาจ่อยอยู่ที่ภูคั่ง ศพไม่สวมเสื้อ สวมแต่กางเกงในตัวเดียว
ส่วนการเสียชีวิตของตาจ่อยไม่เชื่อว่าตาจ่อยจะขึ้นไปเก็บเห็ดแล้วตกลงไปในซอกเขา เพราะแกอายุมากแล้วเดินยังไม่ไหว ขนาดพวกเราเดินขึ้นเขาไปก็ยังแทบจะไม่ไหวอยู่แล้ว ทางญาติเชื่อว่าการพบศพครั้งนี้ น่าจะเป็นการฆาตกรรมอำพรางศพ