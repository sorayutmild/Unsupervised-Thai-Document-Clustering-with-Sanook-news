ผู้สื่อข่าวรายงานว่า (11 มิ.ย.) เมื่อเวลา 10.30 น. สภ.บางบัวทอง รับแจ้งเหตุมีผู้ถูกยิงเสียชีวิตภายในห้องเช่าแห่งหนึ่ง ถนนเรียบคลองผู้ใหญ่พวง หมู่ 5 ต.บางคูรัด อ.บางบัวทอง จ.นนทบุรี
ที่เกิดเหตุภายในห้อง 1/4 พบศพหญิงเสียชีวิตอยู่บนเตียงนอน ทราบชื่อภายหลังว่า นางฐิติพร อายุ 42 ปี มีบาดแผลถูกยิงเข้าที่หน้าผาก กระสุนทะลุศีรษะด้านหลัง เลือดไหลเต็มที่นอน บนหัวเตียงพบปืนขนาด 11 มม. และกระสุนปืน 1 ปลอก
จากการสอบสวน ด.ต.อำนาจ ผบ.หมู่งานสายตรวจ 3 กก.1 บก.จร อายุ 46 ปี ให้การว่า ตนและนางฐิติพรได้คบหาและอยู่กินกันมานานกว่า 3 ปี โดยที่นางฐิติพรมีสามีและบุตรอยู่แล้ว แต่ทราบว่าได้มีการเลิกรากัน แต่ยังอยู่ด้วยกันเพราะผู้เสียชีวิตสงสารบุตรชาย
ก่อนเกิดเหตุเมื่อเวลา 02.00 น. ที่ผ่านมา ผู้ตายได้ร้องไห้มาหาตนที่ห้องพัก และบอกว่าทะเลาะกับสามีมา ตนจึงต่อว่าว่าจนขนาดนี้แล้วยังมีเรื่องทะเลาะกันอีกหรือ จนเกิดมีปากเสียงกันขึ้น ถึงขั้นบอกเลิก
ก่อนที่นางฐิติพรจะเก็บเสื้อผ้า ไปขึ้นรถของตนที่จอดอยู่ด้านนอก และย้อนกลับมาภายในห้อง ตนได้ยินเสียงดังก๊อกแก๊กข้างหลังจึงหันมา เห็นนางฐิติพรถือปืนของตนที่วางอยู่หัวเตียง หันเข้าจ่อหน้าผากของตัวเอง จึงได้เข้าแย่งแล้วเกิดลั่นใส่จนเสียชีวิต
หลังจากนั้นตนก็ทำอะไรไม่ถูก จับร่างของผู้ตายนอนบนเตียง ส่วนตนนั่งอยู่บนเตียงจนกระทั่งเช้า ได้โทรหาผู้บังคับบัญชาแต่ไม่รับสาย จึงโทรหาเพื่อนร่วมงานให้ทราบเหตุ จากนั้นจึงได้แจ้งเหตุไปที่ สภ.บางบัวทอง
จากการตรวจสอบที่เกิดเหตุ เจ้าหน้าที่วิทยาการ ภ.จว.นนทบุรี ได้เก็บหลักฐานในที่เกิดเหตุ วิถีกระสุน เก็บเขม่าดินปืนที่ศพผู้เสียชีวิต และ ด.ต.อำนาจ เพื่อรอผลการชันสูตร โดยจะรวบรวมพยานแวดล้อม ว่าสาเหตุเกิดจากอะไรกันแน่
ด้านญาติของผู้เสียชีวิต เมื่อทราบข่าวต่างทยอยมาดูที่เกิดเหตุ และไม่เชื่อว่านางฐิติพรฆ่าตัวตาย เพราะใกล้วันที่ลูกชายจะบวช
ทั้งนี้ ภายหลังเจ้าหน้าที่ได้นำตัว ด.ต.อำนาจ ออกจากที่เกิดเหตุอย่างเร่งด่วน เพราะญาติของผู้ตายเดินทางมาดูที่เกิดเหตุเป็นจำนวนมาก โดยหวั่นว่าจะถูกรุมทำร้าย