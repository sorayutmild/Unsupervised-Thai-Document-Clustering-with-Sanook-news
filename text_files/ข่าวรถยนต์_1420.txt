     การซื้อรถยนต์สักคันหนึ่งนั้น ถือเป็นภาระติดตัวไปอีกกว่า 3-5 ปีหรือมากกว่านั้น และเป็นภาระที่ต้องจ่ายอย่างสม่ำเสมออีกด้วย จะขอผลัดไปก่อนแบบยืมเงินพ่อ-แม่ไม่ได้นะจ๊ะ
     ดังนั้น Sanook!Auto จึงอยากแนะนำเทคนิคที่ควรทำก่อนซื้อรถยนต์ในอีก 3 เดือนล่วงหน้า มีวิธีอย่างไร?
 

     ค่าใช้จ่ายต่อการซื้อรถยนต์ 1 คัน มีอะไรบ้าง?
     นอกเหนือจากเงินดาวน์ และค่างวดต่อเดือนที่จะต้องผ่อนชำระแล้ว ผู้ซื้อยังมีค่าใช้จ่ายอย่างอื่นตามมาอย่างหลีกเลี่ยงไม่ได้ ซึ่งค่าใช้จ่ายก้อนใหญ่ ได้แก่ ค่าน้ำมัน, ค่าดอกเบี้ย (รวมอยู่ในค่างวด), ค่าประกันภัย, ค่าซ่อมบำรุงรักษาตามระยะทาง
     นอกจากนั้นยังมีค่าใช่จ่ายที่จำเป็น ได้แก่ ภาษีประจำปี, พ.ร.บ., ค่าปรับจราจร รวมถึงค่าบำรุงรักษา เช่น ล้างรถ, เคลือบสีรถ, ฯลฯ ซึ่งหากลองรวมดูทั้งปีแล้ว ก็ตกเป็นจำนวนเงินไม่น้อยเลยทีเดียว
 

     สิ่งที่ควรทำล่วงหน้า 3 เดือนก่อนออกรถ คืออะไร?
     เพื่อประเมินภาระของตนเองว่าสามารถผ่อนชำระได้อย่างสม่ำเสมอหรือไม่นั้น ให้ลองเก็บเงินเท่าจำนวนค่างวดที่ต้องผ่อนชำระต่อเดือน ไปไว้ในบัญชีธนาคารหรือจะเป็นที่ใดก็ตามแต่ โดยไม่หยิบมาใช้จ่ายเลย หากสามารถเก็บสะสมไว้ได้ถึง 3 เดือนติดต่อกัน โดยไม่ประสบปัญหาชักหน้าไม่ถึงหลังแล้วล่ะก็ ยินดีด้วย! คุณมีกำลังจ่ายพอที่จะซื้อรถที่ต้องการได้แล้ว
     นอกจากนั้น หากคุณยังสามารถปฏิบัติได้ตามนี้แล้วล่ะก็ คุณก็จะมีเงินสำรองไว้ใช้ล่วงหน้าถึง 3 เดือน หรืออาจใช้เป็นค่าใช้จ่ายอื่นๆในวันออกรถได้ด้วย
 

     หากเก็บเงินไม่ได้ จะทำอย่างไร?
     ก่อนอื่นต้องดูว่า คุณดึงเงินที่กันไว้ดังกล่าวออกมาเป็นจำนวนเท่าไหร่ ยอดคงเหลือต่อเดือนเท่าไหร่ หากคุณนำเงินออกมาจำนวนไม่มากในแต่ละเดือน ให้นำยอดคงเหลือแต่ละเดือนมารวมกันแล้วหารด้วย 3 ผลลัพท์ที่ได้ คือความสามารถในการผ่อนชำระต่อเดือนของคุณนั่นเอง โดยอาจใช้วิธีหันมาดูรถยนต์รุ่นที่มีราคาถูกกว่า ยอดผ่อนต่อเดือนไม่เกินกำลังจ่ายของคุณ
     แต่หากยอดคงเหลือมีน้อยเกินกว่าจะซื้อรถได้นั้น คงต้องยอมรับว่าคุณยังไม่พร้อมที่จะซื้อรถจริงๆ
 
 
     ขอบคุณข้อมูลจาก Springnews
 