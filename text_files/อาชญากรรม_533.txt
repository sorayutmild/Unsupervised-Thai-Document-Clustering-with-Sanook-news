"มือปืนส่ายก้น" ยิงโหดใส่ว่าที่เจ้าสาว-แม่ยายดับ รับสารภาพหมดเปลือก อ้างแม่ยายกดดัน เรียกสินสอด 2 ล้าน สั่งให้ซื้อรถให้แฟน
(12 ส.ค.) จากกรณีที่เจ้าหน้าที่ตำรวจสามารถติดตามจับกุมตัว นายยศพล แหก้าน อายุ 30 ปี ผู้ต้องหาก่อเหตุยิง น.ส.เกวลิน หงส์ทอง และ นางวิมล หงส์ทอง อายุ 53 ปี ว่าที่เจ้าสาวและแม่ยาย จนเสียชีวิตอย่างโหดเหี้ยม ล่าสุดได้มีการนำตัวมาแถลงข่าวการจับกุม โดยผู้ต้องหาให้การรับสารภาพ
นายยศพล ให้การรับสารภาพว่า ก่อเหตุใช้อาวุธปืน 9 มม. จ่อยิง น.ส.เกวลิน แฟนสาว กับ นางวิมล ว่าที่แม่ยาย จริง เนื่องจากขณะเกิดเหตุมีการนัดพูดคุยที่ร้านร้าน พี.เอส.โมดิฟายด์ ร้านประดับยนต์ ซึ่งเป็นที่ทำงานของแฟนสาว โดยก่อนหน้านี้ตนจับได้ว่า น.ส.เกวลิน แอบคุยกับผู้ชายอื่นในเฟซบุ๊ก ทั้งที่มีกำหนดแต่งงานกัน วันที่ 28 สิงหาคมที่จะถึงนี้
นายยศพล ยังเปิดเผยอีกว่า ว่าที่แม่ยายมักพูดจายุยงสั่งให้ลูกสาวเลิกกันตนอยู่บ่อยๆ อีกทั้งตนยังรู้สึกว่าถูกสวมเขาหลอกให้แต่งงาน เพื่อจะเอาทรัพย์สินที่ว่าที่แม่ยายเรียกสินสอด 2 ล้านบาท และถูกกดดันให้ซื้อรถมือสองให้ น.ส.เกวลิน จึงตัดสินใจก่อเหตุยิงทั้ง 2 จนเสียชีวิต ส่วนเหตุที่ไม่ยิงใส่ นายไพศาล และ น.ส.กัญญานัฐ งามสุวรรณ เจ้าของร้านประดับยนต์ที่อยู่ด้วยในที่เกิดเหตุนั้น เนื่องจากเห็นว่าเป็นเพื่อน และยินดีหากทั้ง 2 จะเป็นพยานให้ตำรวจ
ภายหลังจากก่อเหตุ นายยศพล เปิดเผยว่า ได้ขับรถไปจอดทิ้งไว้ที่ห้างสรรพสินค้าบิ๊กซี เมืองชลบุรี แล้วขึ้นจักรยานยนต์รับจ้างไปเยี่ยมพ่อแม่ ก่อนจะเข้ามาที่กรุงเทพฯ เพื่อต่อรถไปกลบดานอยู่ที่รีสอร์ตแห่งหนึ่งใน จ.เพชรบุรี และตัดสินใจหาทางหลบหนีออกไปประเทศกัมพูชา ผ่านบริเวณด่านผี ชายแดน จ.สระแก้ว แต่ก็มาถูกจับกุมได้ในที่สุด ส่วนอาวุธปืนที่ใช้ก่อเหตุได้นำเอาทิ้งข้างๆ โรงงานกระดาษแห่งหนึ่ง
อย่างไรก็ตาม ภายหลังจากการสอบสวนเจ้าหน้าที่ได้ควบคุมตัวไปกุมขังและเลื่อนการทำแผนประกอบคำรับสารภาพออกไปก่อน เนื่องจากหวั่นผู้ต้องหาจะได้รับความอันตราย ทั้งนี้จากการตรวจสอบประวัติของ นายยศพล พบว่ามีส่วนเกี่ยวข้องกับคดียาเสพติดและคดีครอบครองอาวุธปืน