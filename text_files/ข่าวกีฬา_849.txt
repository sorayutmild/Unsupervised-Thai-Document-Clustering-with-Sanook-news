"ซิโก้" เกียรติศักดิ์ เสนาเมือง กุนซือใหญ่ทัพช้างศึก เผยสาเหตุที่ไม่ใช้ผู้เล่นต่างชาติในไทยลีก ติดทีม ออลสตาร์ ในเกมอุ่นเครื่องนัดพิเศษกับ "แชมป์พรีเมียร์ลีก" เชลซี โดยยันจะใช้แข้งทีมชาติไทยชุดคัดเลือกฟุตบอลโลกยกชุด เพื่อประโยชน์สูงสุดต่อทีมซึ่งก่อนหน้านี้ในปี 2013 พลพรรค "สิงห์บลูส์" ภายใต้การคุมทีมของ โชเซ่ มูรินโญ่ เคยยกทัพมาเตะอุ่นเครื่องกับทีมออลสตาร์ไทยแลนด์มาแล้ว โดยตอนนั้นมีผู้เล่นต่างชาติหลายรายที่ถูกเรียกตัว แต่ในครั้งนี้ "ซิโก้" ออกมายืนยันว่าจะใช้ทัพนักเตะทีมชาติไทยทั้งหมดแทนแน่นอน"สำหรับเกมอุ่นเครื่องกับเชลซี ผมจะใช้ทีมชุดลุยศึกฟุตบอลโลก รอบคัดเลือก นัดที่สองทั้งหมด เพราะต้องการให้ทุกคนได้รับประสบการณ์ใหม่ๆในครั้งนี้""ในส่วนเรื่องนักเตะต่างชาติในลีก ผมขอปฏิเสธ เพราะมองว่ามันไม่ได้ประโยชน์ใดๆเลย ไหนๆทีมอย่างเชลซีมาเยือนแล้ว ก็คิดว่าอยากให้ทีมชาติไทยได้รับประโยชน์มากที่สุด" ซิโก้ กล่าวสำหรับการตัดสินใจครั้งนี้ เชื่อว่าน่าจะเป็นที่พอใจของทุกฝ่าย ทั้งทีมงานสต๊าฟฟ์โค้ชทีมชาติไทย และสโมสรต่างๆในไทยลีก เพราะถือเป็นการเลี่ยงความเสี่ยงที่พ่อค้าแข้งต่างชาติตัวเก่งของทีมอาจได้รับบาดเจ็บนั่นเองอนึ่ง ทีมชาติไทย มีโปรแกรมพบกับ เชลซี วันที่ 30 พฤษภาคม ก่อนจะบุกไปเยือน ทีมชาติไต้หวัน วันที่ 16 มิถุนายน ในศึกฟุตบอลโลก รอบคัดเลือก รอบสอง นัดที่สอง ต่อไป