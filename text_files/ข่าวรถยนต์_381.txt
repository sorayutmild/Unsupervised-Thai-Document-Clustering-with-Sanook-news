หลังจากที่เมื่อกลางปีที่ผ่านมา "มิชลิน อัพทิส" (Michelin Uptis) ได้เปิดตัวสู่สายตาชาวโลก พร้อมทั้งเป็นการสั่นสะเทือนวงการยานยนต์ ด้วยการเป็นยางรถเส้นแรกที่ไม่ต้องเติมลม ถือเป็นนวัตกรรมที่โดดเด่นทั้งด้านความปลอดภัย และการเคารพต่อสิ่งแวดล้อม
สำหรับเจ้ายาง "มิชลิน อัพทิส" ข้อดีของมันคือไม่ต้องเติมลมยาง และสามารถรับแรงกระแทกจากวัตถุต่างๆ ได้ดีกว่ายางธรรมดาทั่วไป สามารถเหยียบของมีคมอย่างตะปูได้ ซึ่งแน่นอนด้วยการที่มันไม่มีลมยางทำให้ไม่ต้องกังวลกับการบาดตำจนยางแตกหรือรั่วซึม

โดยล่าสุดแม้จะเป็นเพียงแค่ยางไร้ลมต้นแบบ แต่ก็กวาดรางวัลถึง 3 รางวัล ประกอบด้วย Golden Steering Wheel Award ประจำปี 2562 จากกลุ่มนิตยสารยานยนต์ Auto Bild ในเยอรมนี, COYOTE Automobile Award ประจำปี 2563 จาก European Community Coyote ในฝรั่งเศส และ AVT ACES Award ประจำปี 2563 จากนิตยสารสัญชาติอเมริกัน Autonomous Vehicle Technology
ทั้งนี้ ยาง "มิชลิน อัพทิส" ได้รับรางวัลประเภทนวัตกรรม (Innovation) และยางรถยนต์แห่งปี (Tire of the Year) ด้วยจุดเด่นเรื่องความก้าวหน้าทางเทคโนโลยีเหนือระดับ มิชลินเปิดตัวยางรุ่นนี้เป็นครั้งแรกเมื่อเดือนมิถุนายน ที่ผ่านมาในงาน Movin’On Summit ประจำปี 2562 ซึ่งมุ่งเน้นเรื่องการสัญจรอย่างยั่งยืน โดยยางไร้ลมเป็นนวัตกรรมที่โดดเด่นทั้งด้านความปลอดภัยและการเคารพต่อสิ่งแวดล้อม

ด้าน ฟลอรองต์ เมอเนโกซ์ (Florent Menegaux) ประธานกลุ่มมิชลิน เปิดเผยว่า "รางวัลอันทรงเกียรติทั้ง 3 รางวัลเป็นความภาคภูมิใจของพวกเราทุกคนที่มิชลิน เนื่องจากเป็นรางวัลที่ยกย่องนวัตกรรมระดับปฏิวัติวงการของอุตสาหกรรมยางรถยนต์ ทั้งยังสะท้อนให้เห็นถึงความพยายามและทุ่มเทของมิชลินในด้านนวัตกรรมและการสัญจรอย่างยั่งยืน"
สำหรับเจ้ายางต้นแบบรุ่นนี้มาพร้อมเทคโนโลยีนวัตกรรมระดับปฏิวัติวงการซึ่งส่งผลให้ปลอดความเสี่ยงต่อการถูกบาดตำจนยางแตกรั่วซึม ทำให้มีข้อได้เปรียบอย่างมาก โดยช่วยให้ผู้ขับขี่รู้สึกปลอดภัย ช่วยให้เจ้าของธุรกิจเดินรถขนส่งและนักขับรถมืออาชีพมีผลิตภาพทางธุรกิจเพิ่มขึ้น ทั้งยังช่วยลดการใช้วัตถุดิบซึ่งนำไปสู่การลดขยะและส่งเสริมให้เกิดการสัญจรอย่างยั่งยืน

อย่างไรก็ตามเหล่าบรรดานักขับทั้งหลายคงต้องรอกันต่อไป เพราะทาง มิชลิน ยังต้องการที่จะทำการวิจัยเพิ่มเติม และพัฒนายางรถยนต์รุ่นนี้ให้สมบูรณ์พร้อมสำหรับวงการยานยนต์ในอนาคต โดยมีกำหนดเตรียมผลิต "มิชลิน อัพทิส" ออกวางจำหน่ายจริงได้ภายในปี 2024