สะเทือนใจแฟนๆ นักแสดงยุคเก่า สำหรับข่าวร้ายการจากไปอย่างไม่มีวันกลับของ เจน นาทภูมิ อดีตนักแสดงชื่อดัง ที่เสียชีวิตลงในวัย 62 ปี โดยเพจ ดาราภาพยนตร์ ได้โพสต์แจ้งข่าวร้ายดังกล่าวข้อความว่า "เรื่องเศร้าคนบันเทิง เจน นาทภูมิ อดีตนักแสดงจอแก้วคนดัง เสียชีวิตอย่างสงบ ที่บ้านเกิดจังหวัดนครสวรรค์ สิริอายุได้ 62ปี
นายปองพบ อิ่มเขียว หรือชื่อในการแสดงว่าเจน นาทภูมิ อดีตนักแสดงคนดังของจอแก้วมีผลงานมากมาย อาทิเช่น ตี๋ใหญ่ ซีอุย ไม้ตะพด ไอ้ซอใจซื่อ ตุ๊กแกผี เจน นาทภูมิ ถือได้ว่าเป็นศิษย์เอกของนักแสดงและผู้กำกับชั้นครู ป้าต้อย-สุพรรณ บูรณพิมพ์ และ ครูฉลวย ศรีรัตนา เสียชีวิตอย่างสงบ เมื่อคืนวันอังคารที่ 11 กุมภาพันธ์ เวลาประมาณ 4 ทุ่ม ด้วยปัญหาด้านสุขภาพที่ป่วยเรื้อรังมานานหลายโรค
โดยมีกำหนดสวดพระอภิธรรม วันที่12 -15 กุมภาพันธ์ ณ วัดใหม่หนองกรด อ.บรรพตพิสัย จ.นครสวรรค์ และจะมีพิธี ฌาปนกิจ ในวันเสาร์ ที่ 15 กุมภาพันธ์ เวลา 15.00 น. ณ เมรุวัดใหม่หนองกรด" sanook.com ขอแสดงความเสียใจกับครอบครัวมา ณ ที่นี้