ฆ่าโบกปูนผู้รับเหมา หมกใต้คฤหาสน์หรู 10 วัน ตอนแรกหาไม่เจอ แต่หมอดูทักว่าศพอยู่ในบ้านหลังนี้ ล่าสุดจับผู้ต้องสงสัยแล้ว 3 ราย หลบหนี 1 ราย
วานนี้ (17 ก.ค.64) เวลา 17.00 น. ตำรวจ สน.บางเสาธง กทม. รับแจ้ง พบศพถูกฆ่าโบกปูน ภายในคฤหาสน์หรูแห่งหนึ่ง ย่านบางเชือกหนัง เขตตลิ่งชัน
จากการตรวจสอบ พบศพ นายสิทธิโชค หรือ ช่างสน อายุ 42 ปี นอนหงายอยู่ใต้พื้นบ้าน สวมผ้าขาวม้าผืนเดียว กางเกงในสีแดง ถูกห่อด้วยผ้าม่านสีครีม ร่างถูกปิดบังด้วยแผ่นคอนกรีต โบกปูนทับ เจ้าหน้าที่ ช่วยกันนำศพออกมา อย่างทุลักทุเล สภาพศพ ใบหน้าถูกตีจนเละ กระโหลกศีรษะเปิด หน้าแข้งซ้ายเป็นแผลฉกรรจ์ ในตัวไม่พบทรัพย์สินมีค่า คาดว่า เสียชีวิตมาแล้วไม่ต่ำกว่า 9 วัน
เมื่อตำรวจ สอบถาม นายสุวิทย์ อายุ 40 ปี น้องชายผู้ตาย เล่าว่า พี่ชายเป็นผู้รับเหมาต่อเติมบ้าน เป็นคน จ.กระบี่ แต่ได้ย้าย ไปอยู่กินกับ ภรรยา ที่ จ.กาญจนบุรี ปกติพี่ชายจะโทรหาญาติๆ ที่กระบี่ทุกวัน แต่จู่ๆ ติดต่อไม่ได้ ตั้งแต่วันที่ 8 ก.ค. ที่ผ่านมา ซึ่งพี่ชาย บอกตลอดว่า กำลังทำงานที่บ้านหลังพบศพ จนวันที่ 15 ก.ค. 64 มาแจ้งความไว้ที่ สน.บางเสาธง หลังตำรวจ ได้รับแจ้ง จึงเข้าไปตรวจสอบที่บ้าน หลังนั้นแต่ไม่พบความผิดปกติ เพียงแต่ได้กลิ่นเน่า โชยมาเป็นระยะ
จนกระทั่ง วันที่ 16 ก.ค. 64 ญาติบอกว่า หมอดูทักบอกจุดพบศพอยู่ในบ้านหลังนั้น เมื่อตำรวจไปตรวจสอบอีกครั้ง ปรากฎว่าได้กลิ่นเน่าเหม็น โชยออกมาอย่างแรง และมีแมลงวัน บินมาเกาะปูน เมื่อตำรวจใช้ค้อนทุบ ถึงกับผงะ พบศพถูกฆ่าโบกปูน

ตำรวจลงพื้นที่ สืบจากกล้องวงจรปิด ภายในบ้าน พบว่า วันที่เกิดเหตุ คาดว่าเป็นวันที่ 8 ก.ค. 64 ช่วงกลางคืน เวลา 22.16 น. คนงาน 2 คน ชื่อ นายรุ่ง กับ นายพงษ์ เดินไปชวนผู้ตาย ออกมานั่งดื่มเหล้า ทั้งๆที่ ผู้ตายเข้าห้องนอนไปแล้ว ตั้งแต่ 3 ทุ่ม แต่ในจุดที่นั่งดื่มเหล้าไม่มีกล้องวงจรปิด มีคนงานในเหตุการณ์ เพิ่มอีก 2 คน ชื่อ นายโย และ นายวัฒน์
ต่อมา วันที่ 9 ก.ค. 64 นายรุ่ง และ นายพงษ์ ได้เบิกเงินกับผู้รับเหมาไป 5,000 บาท กลับ จ.เชียงราย ซึ่งตำรวจติดตามตัวผู้ต้องสงสัย กลับมาได้แล้ว 3 คน เบื้องต้นสอบปากคำ ทั้งหมดให้การปฎิเสธ ตอนนี้ เหลือผู้ต้องสงสัย อีก 1 คน ยังหลบหนี
ความคืบหน้า ล่าสุดวันนี้ 18 กรกฎาคม 2564 พล.ต.ต.ปิยะ ต๊ะวิชัย รอง ผบช.น. เผยว่า ในคดีนี้ ผู้ตาย และ ลูกน้อง มีปากเสียงทะเลาะกัน ซึ่งมีผู้ร่วมก่อเหตุ ทั้งหมด 3 คน แบ่งเป็น คนไทย 2 คน ทำหน้าที่ ฝังอำพรางศพและชาวไทใหญ่ อีก 1 คน เป็นผู้ก่อเหตุ ใช้อาวุธมีดแทงผู้ตาย ยังหลบหนีอยู่ทางภาคเหนือ ทางตำรวจ สน.บางเสาธง จะขอศาลอนุมัติหมายจับภายในวันนี้