ผู้สื่อข่าวรายงานว่า (1 ต.ค.) เมื่อเวลา 01.30 น. ร.ต.อ.อาณกร ถานอาจนา รอง สวป. สภ.เมืองพัทยา จ.ชลบุรี รับแจ้งเหตุทำร้ายร่างกาย เหตุเกิดที่ห้องพักรายวันไม่มีชื่อ ริมถนนพัทยาสายสอง ต.หนองปรือ อ.บางละมุง จ.ชลบุรี 
ที่เกิดเหตุบริเวณหลังเคาท์เตอร์ พบหญิงสาวชาวไทย ชื่อ น.ส.ส้ม (นามสมมุติ) อายุ 34 ปี อยู่ในสภาพนุ่งผ้าขนหนู ร้องห่มร้องไห้ และมีอาการหวาดผวา รอขอความช่วยเหลือกับตำรวจ
จากการสอบถามเบื้องต้นได้ใจความว่า ได้ถูก นายสน (นามสมมุติ) อายุ 44 ปี ที่เพิ่งได้รู้จักกันมาไม่นาน โดยทำร้ายร่างกาย ชกท้อง จับหัวโขกกับกำแพงห้อง จนได้รับบาดเจ็บ
ต่อมา เจ้าหน้าที่ตำรวจ ได้ขึ้นไปตรวจสอบห้องพักเกิดเหตุ พบนายสน อยู่ในสภาพเปลือยกายนอนอยู่บนเตียง ตำรวจจึงสั่งให้สวมเสื้อผ้า ก่อนเชิญตัวลงมาสอบถามถึงเหตุการณ์
เมื่อฝ่าย นายสน เดินลงมานั้น น.ส.ส้ม ได้วิ่งปรี่เข้าไปตบหน้า นายสน ด้วยความโมโห จนเจ้าหน้าที่ตำรวจต้องห้ามปราบ พร้อมกับควบคุมตัวคู่กรณีมาสงบสติอารมณ์ที่ สภ.เมืองพัทยา 
จากการสอบถามถึงสาเหตุการทำร้ายกัน เกิดขึ้นเมื่อในระหว่างที่ทั้งสองคนกำลังพลอดรักอยู่ในห้องพัก ปรากฏว่าเกิดเหตุไม่คาดฝันสำหรับ ฝ่าย น.ส.ส้ม เนื่องจากเห็นว่าอวัยวะเพศของนายสนมีการฝังมุกจำนวน 2 เม็ด
จึงทำให้ น.ส.ส้ม รู้สึกหวาดกลัวจึงปฏิเสธการหลับนอน จึงทำให้นายสนเกิดโมโหและเกิดการทำร้ายร่างกายกันขึ้น จน น.ส.ส้ม วิ่งลงมาขอความช่วยเหลือดังกล่าว
เบื้องต้น เจ้าหน้าที่ตำรวจได้ตรวจสารเสพติดในร่างกาย พบว่า นายสน มีสารเสพติดในปัสสาวะ จึงแจ้งข้อกล่าวหาเสพยาเสพติดและทำร้ายร่างกาย ก่อนควบคุมตัวส่งพนักงานสอบสวนดำเนินคดีตามกฎหมายต่อไป