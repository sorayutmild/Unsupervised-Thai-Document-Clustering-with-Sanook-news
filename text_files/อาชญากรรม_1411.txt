กองปราบปราม เผยคลิปเบื้องหลังปฏิบัติการจับกุมคนร้ายก่อเหตุยิงประชาชนที่ จ.นครราชสีมา ทะลุ 3 ล้านวิวเพียงข้ามคืน ยกย่องทั้งภาครัฐ เอกชน รวมถึงประชาชน อยู่ภายใต้ทีมเดียวกันคือ “ทีมประเทศไทย”
(10 ก.พ.) เมื่อเวลา 20.30 น. แฟนเพจเฟซบุ๊กกองปราบปราม ได้เผยแพร่คลิปวิดีโอเบื้องหลังปฎิบัติการณ์ จับกุม จ.ส.อ. อายุ 32 ปี ที่ใช้อาวุธสงครามกราดยิงในพื้นที่ จ.นครราชสีมา ก่อนเข้าไปก่อเหตุภายในห้างสรรพสินค้าเทอร์มินอล 21 นครราชสีมา เหตุเกิดเมื่อวันที่ 8 ก.พ.ที่ผ่านมา ซึ่งท้ายที่สุดคนร้ายได้ถูกเจ้าหน้าที่วิสามัญในช่วงสายของวันที่ 9 ก.พ. ซึ่งทำให้มีผู้เสียชีวิตทั้งหมด 30 คน ผู้บาดเจ็บ 58 ราย (ข้อมูลจากโรงพยาบาลมหาราชนครราชสีมา เวลา 15.20 น. วันที่ 9 ก.พ )
โดย ทางเพจ กองปราปราม ระบุข้อความว่า "ปฏิบัติการจับกุมคนร้ายก่อเหตุยิงประชาชนที่ จ.นครราชสีมา เสร็จสิ้นลงได้ เพราะทุกภาคส่วนร่วมมือกัน ทั้งภาครัฐ เอกชน รวมถึงประชาชน ภายใต้ทีมเดียวกัน ทีมที่ชื่อว่า ทีมประเทศไทย พวกเราขอเป็นกำลังใจให้ชาวโคราชเข้มแข็งอีกครั้ง และขอขอบคุณคนไทยที่ไม่เคยทิ้งกัน เราขอสัญญาว่าจะอยู่เคียงข้างประชาชนตลอดไป #ทีมประเทศไทย #WeAreThailand #KoratStrong"
ในคลิปเผยให้เห็นเบื้องหลังการเข้าแผนปฏิบัติการ ขั้นตอน เคลียร์ตัวประกันออกจากห้างสรรพสินค้าเทอร์มินอล 21 โคราช เริ่มตั้งแต่เวลา 17.30 น. ที่ได้รับแจ้งวาคนร้ายเข้าไปในห้าง เวลา 22.11 น. พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) เข้าบัญชาสถานการณ์ จนกระทั่งเวลา 09.02 น. ซึ่งเสร็จสิ้นภารกิจ
ทั้งนี้ คลิปดังกล่าวล่าสุด เมื่อเวลา 08.24 น. มียอดผู้เข้ามาชมแล้วเกิน 3 ล้านครั้ง และผู้มีเข้ามาแสดงความคิดเห็นและชื่นชมการทำงานของเจ้าหน้าที่มากมาย 

 