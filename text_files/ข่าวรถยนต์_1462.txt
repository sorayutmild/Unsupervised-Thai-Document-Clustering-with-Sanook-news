     ฮอนด้า ออโตโมบิล (ประเทศไทย) เผยโฉมครั้งแรก "ฮอนด้า บีอาร์-วี" แอคทีฟสปอร์ตครอสโอเวอร์ใหม่ ร่วมกับรถฮอนด้ารุ่นอื่นอีกกว่า 12 รุ่น ในงานมอเตอร์เอ็กซ์โป 2015

     นายพิทักษ์ พฤทธิสาริกร ประธานเจ้าหน้าที่บริหารปฏิบัติการ บริษัท ฮอนด้า ออโตโมบิล (ประเทศไทย) จำกัด กล่าวว่า “ในปีนี้ฮอนด้านำเสนอบูธภายใต้แนวคิด “Ignite Your Drive” หรือ “จุดประกายความเร้าใจแห่งการขับขี่ในแบบที่เป็นคุณ” เพื่อให้ทุกท่านได้สัมผัสกับยนตรกรรมอันล้ำสมัยและมีเอกลักษณ์จากฮอนด้าที่ครอบคลุมทุกความต้องการและตอบโจทย์ทุกการใช้ชีวิตได้อย่างลงตัวในแบบที่เป็นคุณ ซึ่งไฮไลต์สำคัญในงานนี้ ได้แก่ ยนตรกรรมสปอร์ตอเนกประสงค์ที่นำเสนอได้ครอบคลุมยิ่งขึ้นในทุกระดับ"
 

     "ล่าสุด ฮอนด้า บีอาร์-วี ยนตรกรรมแอคทีฟสปอร์ตครอสโอเวอร์ใหม่ ที่พร้อมตอบโจทย์ไลฟ์สไตล์ที่ไม่หยุดนิ่งของคนรุ่นใหม่ โดยเฉพาะในกลุ่มลูกค้าระดับคอมแพคท์และซับคอมแพคท์ โดดเด่นด้วยรูปลักษณ์ที่แข็งแกร่งสไตล์สปอร์ต พร้อมช่วงล่างยกสูงตอบรับทุกเส้นทางท้าทาย ทั้งยังเป็นรถเอสยูวีรุ่นแรกในระดับนี้ที่นำเสนอเบาะนั่ง 3 แถว 7 ที่นั่ง ซึ่งทุกท่านจะได้สัมผัสเป็นครั้งแรกภายในงานนี้ ก่อนการเปิดตัวอย่างเป็นทางการในต้นปีหน้า”
     BR-V ออกแบบสไตล์สปอร์ตด้วยไฟหน้าแบบโปรเจคเตอร์พร้อมไฟหรี่แบบ LED และไฟท้ายแบบ LED รูปตัว C พร้อมล้ออัลลอยใหม่ ขนาด 16 นิ้ว
 

     ขุมพลังเป็นเครื่องยนต์ขนาด 1.5 ลิตร SOHC i-VTEC 4 สูบ 16 วาล์ว 117 แรงม้า ที่ 6,000 รอบต่อนาที แรงบิดสูงสุด 146 นิวตัน ที่ 4,700 รอบต่อนาที ส่งกำลังด้วยระบบเกียร์อัตโนมัติ CVT ที่พัฒนาภายใต้เทคโนโลยีเอิร์ธดรีม รองรับพลังงานทางเลือก E85
 

     ห้องโดยสารภายในกว้างขวาง มีให้เลือกทั้งแบบเบาะนั่ง 3 แถว 7 ที่นั่ง ที่ปรับพับได้หลากหลายรูปแบบ และเบาะนั่ง 2 แถว 5 ที่นั่ง ให้พื้นที่เก็บสัมภาระด้านท้ายพร้อมตอบโจทย์การใช้งานได้ในทุกรูปแบบ พร้อมระบบปรับอากาศสำหรับผู้โดยสารด้านหลังที่ติดตั้งอยู่ระหว่างเบาะนั่งแถวที่ 1 และแถวที่ 2 เพื่อกระจายความเย็นได้อย่างทั่วถึง
     ติดตั้งระบบความปลอดภัยครบครัน อาทิ ระบบถุงลมคู่หน้า  ระบบป้องกันล้อล็อก (ABS) ระบบกระจายแรงเบรก (EBD) ระบบควบคุมการทรงตัว (VSA) และระบบช่วยการออกตัวขณะอยู่บนทางลาดชัน (HSA)
 

     Honda BR-V เตรียมเปิดตัวอย่างเป็นทางการพร้อมราคาจำหน่ายอีกครั้งช่วงต้นปี 2016 นี้
 
 