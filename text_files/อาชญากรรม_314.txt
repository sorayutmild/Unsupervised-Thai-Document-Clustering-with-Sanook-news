
พล.ต.อ.จักรทิพย์ ชัยจินดา ผู้บัญชาการตำรวจแห่งชาติ เปิดแถลงข่าวกรณีคดีหวย 30 ล้านบาท ระหว่าง ครูปรีชา ใคร่ครวญ และ ร.ต.ท.จรูญ วิมูล ทั้งคดีอาญาและคดีแพ่ง ณ ห้องประชุมศรียานนท์ ชั้น 2 อาคาร 1 สำนักงานตำรวจแห่งชาติ 
โดย ผบ.ตร.เกริ่นนำว่า ที่ผ่านมาเคยมีคดีในลักษณะนี้เกิดขึ้นในประเทศไทยราวๆ 5 คดี และหวังว่าคดีนี้จะเป็นคดีสุดท้ายและเป็นคดีตัวอย่างที่จะเกิดขึ้น
สำหรับกรณีที่เกิดขึ้นทั้ง 2 ฝ่าย จากการสอบสวน ลุงจรูญ ไม่มีพยานหลักฐานใดๆ ที่ยืนยันได้ แต่ขณะที่ ครูปรีชา มีพยานต่างๆ ให้สอบสวน แต่ปรากฏว่าคำกล่าวอ้างที่ออกมานั้น ไม่ตรงกับหลักฐานทางวิทยาศาสตร์ใดๆ ทำให้การฟ้องร้องของคดีนี้ ต้องให้ทั้งคู่ไปฟ้องร้องกันเอง เจ้าหน้าที่ไม่มีหน้าที่เกี่ยวข้อง หรือชี้ชัดว่าใครเป็นเจ้าของหวยหรือเป็นผู้ครอบครอง
พล.ต.อ.จักรทิพย์ ได้ยกข้อฎีกามาชี้แจงว่า สลากกินแบ่งรัฐบาลมิใช่ทรัพย์สินมีทะเบียน ทำให้ไม่สามารถเจาะจงผู้ครอบครองได้ชัดเจน แม้กระทั่งทำการซื้อมาแล้ว ก็ยังสามารถขายต่อให้ผู้อื่นได้โดยไม่ต้องขออนุญาต ทำให้ไม่สามารถระบุได้ว่าสลากฯ เป็นของใคร เพราะเป็นอำนาจของศาลเท่านั้นที่จะเป็นผู้ชี้ขาด