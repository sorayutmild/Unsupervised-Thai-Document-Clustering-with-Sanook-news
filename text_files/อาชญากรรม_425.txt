(23 ต.ค.) หมายเลขโทรศัพท์สุดท้ายที่โทรหา "เอ็กซ์ จักรกฤษณ์" คือเบอร์ของนักแสดง "โด่ง สิทธิพร นิยม" คุยเรื่องเงินใช้หนี้ ก่อนถูกยิง 1 ชั่วโมง
ความคืบหน้าจากกรณีคนร้ายขี่จักรยานยนต์ประกบยิงนายจักรกฤษณ์ พณิชย์ผาติกรรม อดีตนักกีฬายิงปืนทีมชาติไทยเมื่อค่ำวันที่ 19 ต.ค.ที่ผ่านมา ขยายผลการสืบสวนพบหมายเลขโทรศัพท์สุดท้ายที่ผู้ตายคุยด้วยคือ นายสิทธิพร นิยม หรือโด่ง นักแสดงชื่อดัง สอบถามทราบว่า นายจักรกฤษณ์โทรคุยกับนายสิทธิพรเรื่องโอนเงินใช้หนี้ เป็นเงินจำนวน 20,000 บาท
นายสิทธิพรกล่าวว่าสนิทกับนายจักรกฤษณ์มา 3-4 ปีแล้ว เพราะชอบเล่นกีฬายิงปืนด้วยกัน แต่ไม่ได้ลงลึกมากเพราะทราบว่าเขามีเรื่องเยอะ ไม่อยากเข้าไปข้องเกี่ยว และได้ให้นายจักรกฤษณ์ยืมเงินไปทั้งหมด 50,000 บาท ตั้งแต่สมัยถูกตำรวจควบคุมตัว ตอนแรกตั้งใจยกให้ไปเลย แต่นายจักรกฤษณ์บอกจะคืนให้
ต่อมาวันที่ 19 ต.ค. เวลา 17.00 น.ผู้ตายได้โทรหาพร้อมขอเลขที่บัญชีธนาคาร จากนั้นจึงได้โอนเงินมาให้ 20,000 บาท แล้วบอกว่าที่เหลือจะคืนให้ทีหลัง จากนั้นเวลาประมาณ 18.00 น. นายจักรกฤษณ์ก็ถูกยิง โดยหมายเลขโทรศัพท์ของตนเป็นหมายเลขสุดท้ายที่โทรหานายจักรกฤษณ์
นายสิทธิพรระบุว่าถูกบุคคลลึกลับโทรศัพท์มาด้วยน้ำเสียงข่มขู่ สอบถามเรื่องเงินนายจักรกฤษณ์โอนให้ ในทำนองว่า เงินที่นายจักกฤษณ์โอนมานั้นมาจากไหน และถามว่านายสิทธิพรมีส่วนรู้เห็นหรือได้ส่วนแบ่งกับเงินที่ผู้ตายเพิ่งได้มาหรือไม่ ซึ่งนายสิทธิพรสงสัยว่าคนที่โทรมารู้เรื่องนี้ได้อย่างไร เพราะเรื่องนี้ทราบเฉพาะตนเองกับนายจักรกฤษณ์เท่านั้น 
โดย พล.ต.ต. ประยนต์ ลาเสือ ผบก.สส.บช.น. เรียกนายสิทธิพรเข้าไปสอบปากคำ จากเรื่องที่หมายเลขโทรศัพท์ปรากฏในโทรศัพท์ของนายจักรกฤษณ์เป็นหมายเลขสุดท้าย พร้อมกันนี้เจ้าหน้าที่นำโทรศัพท์มือถือของนายสิทธิพรไปตรวจสอบ ซึ่งก็จะมีหลักฐานชัดเจนว่าติดต่อระหว่างนายจักรกฤษณ์และนายสิทธิพร
นายสิทธิพรกล่าวว่า เรื่องการยืมเงินตั้งแต่อยู่ในคุกซึ่งเงินจำนวนดังกล่าวที่นำมาใช้หนี้นั้น ไม่ทราบว่าผู้ตายนำเงินมาจากไหน จึงอยากออกมาชี้แจงว่าไม่อยากให้คนที่โทรหา เข้าใจผิดว่ามีส่วนรู้เห็นกับที่มาที่ไปของเงินดังกล่าว