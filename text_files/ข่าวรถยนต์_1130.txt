     Honda Shuttle และ Shuttle Hybrid 2015 เจเนอเรชั่นใหม่ล่าสุด ถูกเปิดตัวอย่างเป็นทางการแล้วที่ประเทศญี่ปุ่น เมื่อวันที่ 15 พฤษภาคมที่ผ่านมา เคาะราคาจำหน่ายเริ่มต้นที่

     Honda Shuttle เป็นรถสเตชั่นแวกอนรุ่นล่าสุดที่พัฒนาต่อจาก 'Fit Shuttle' รุ่นเดิมที่เปิดตัวไปตั้งแต่ปี 2011 โดยใช้พื้นฐานช่วงล่างและตัวถังร่วมกันกับ Fit/Jazz ที่วางจำหน่ายในบ้านเรานั่นเอง
     Shuttle 2015 ถูกออกแบบให้ใช้งานง่าย ให้การประหยัดเชื้อเพลิงเป็นเยี่ยม แต่ยังคงไว้ซึ่งสมรรถนะเครื่องยนต์และการขับขี่ ด้านท้ายถูกเติมด้วยตัวถังแบบสเตชั่นแวกอน ที่สามารถปรับพับเพื่อเพิ่มพื้นที่ภายในห้องโดยสารให้กว้างขวางยิ่งขึ้น ซึ่งฮอนด้าระบุว่าพื้นที่เก็บสัมภาระด้านหลังของ Shuttle มีขนาดใหญ่ที่สุดในรถกลุ่มเดียวกัน
 

     ห้องโดยสารของ Shuttle ถูกออกแบบให้รองรับผู้โดยสารจำนวน 5 ที่นั่ง มาพร้อมพื้นที่เก็บสัมภาระด้านหลังความจุ 570 ลิตร แต่หากต้องการพื้นที่เพิ่มขึ้น ก็สามารถพับเบาะหลังราบลงเพื่อขยายความจุเป็น 1,141 ลิตร พร้อมพื้นที่ที่มีความยาวถึง 184 เซนติเมตร
     Shuttle ใหม่ มีทั้งเครื่องยนต์ไฮบริด 'Sport Hybrid i-DCD' เครื่องยนต์เบนซินความจุ 1.5 ลิตร DOHC i-VTEC ไดเร็คอินเจคชั่นพร้อมมอเตอร์ไฟฟ้า และเครื่องยนต์เบนซิน 1.5 ลิตรปกติให้เลือก ส่งกำลังผ่านเกียร์อัตโนมัติ DCT 7 สปีด มีอัตราสิ้นเปลืองต่ำเพียง 34 กม./ลิตร (ในรุ่นไฮบริด, ตามมาตรฐาน JC08)
 

     อีกทั้งยังมาพร้อมระบบขับเคลื่อนแบบสี่ล้อ ซึ่งนับเป็นครั้งแรกของฮอนด้าที่ติดตั้งเครื่องยนต์ไฮบริดพร้อมระบบขับเคลื่อนสี่ล้อในรถแบบสเตชั่นแวกอน ขณะที่ระบบ 4WD ถูกออกแบบให้มีน้ำหนักเบา ช่วยเพิ่มสมรรถนะการทรงตัวบนถนนลื่นหรือบนหิมะ
     ดีไซน์ด้านหน้ายังคงออกแบบภายใต้คอนเซ็พท์ 'Solid Wing Face' พร้อมไฟหน้าแบบ LED ที่ตกแต่งด้วยโครเมี่ยมภายใน พร้อมด้วยไฟท้ายแบบ LED เช่นกัน
 

     ราคาจำหน่าย Honda Shuttle 2015 เริ่มต้นที่ 4.73 แสนบาทเท่านั้น 
 
 