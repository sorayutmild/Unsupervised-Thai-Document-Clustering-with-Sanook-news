“นอกจากงานเพลงกับวง UHT ในอดิต และงานละครมากมายแล้ว หนุ่มอารมณ์ดีคนนี้ ดร.รัฐศาสตร์ กรสูต หรือ “พี่เปปเปอร์” ก็ยังเป็นผู้เชี่ยวชาญและอาจารย์สอนในมหาวิทยาลัยด้านคอมพิวเตอร์ธุรกิจอีกด้วย และเราก็พึ่งได้กระทบไหล่เลยขอนำเรื่องราวเกี่ยวกับรถคู่ใจของเค้ามาฝากกัน” 
                "จริงๆ เมื่อก่อนก็ขับรถทั่วๆไป นี่แหละครับ" พี่เปปเปอร์ออกตัวอย่างสุภาพเมื่อ เริ่มพูดถึงเรื่องรถที่พาหนะคู่ใจเขาคนนี้เท่ห์เสียไม่มีกับรถยนต์สปอร์ตสายพันธุ์หรูจากค่ายรถยนต์  Nissan กับ Nissan Fairlady แถมยังเป็นเวอร์ชั่นที่สามารถเปิดประทุนท้าลมท้าแดด หากอารมณ์ต้องการความชิวในการขับขี่
รถดารา 
                พี่เปปเปอร์เล่าว่า รถคันนี้ถือเป็นแรงบันดาลใจหนึ่งที่ได้มาจากตอนไปเรียนหนังสือที่ประเทศอเมริกา ซึ่งตอนนั้นก็มีรถคู่ใจเป็น  Nissan 240 SX ตอนนั้นยอมรับว่าซื้อเพราะความอยากและก็มีหลายคนไม่สนับสนุน เนื่องจาก Nissan ขึ้นชื่อเรื่องเป็นรถเจ้าปัญหา แต่ระหว่างเรียน 2 ปี ที่อเมริกาก็ขับใช้งานปกติ ไม่มีปัญหาก็เลยติดใจ แต่ต้องขายก่อนกลับเมืองไทยก็เลยหวังว่าจะได้มีโอกาสขับอีกครั้ง

                ความคิดที่อยากได้ Nissan 350Z นั้นจริงๆ เริ่มที่ครั้งหนึ่งมีโอกาสไปเดินไชน่าทาวน์ก็พบกับรถรุ่นนี้จอดอยู่ แต่เป็นเวอร์ชั่นธรรมดา รถสีขาวเบาะส้มคล้ายคันนี้ยอมรับว่าสวยมาก จนขอยืนดูหน้าคนขับรถคันนี้ สักพักก็มีอาซิ้มกับอาแป๊ะคู่หนึ่งเดินมาขึ้นรถขับออกไป ก็ชื่นชอบตั้งแต่นั้นมา เช่นเดียวกับที่เรามักจอดติดไฟแดงกับรถสปอร์ตต่างๆ อย่างเฟอร์รารี่ พอหันไปเห็นคนขับ ก็คิดว่าอย่ารอให้ตัวเองเป็นขนาดนั้นเลย ก็เลยเป็นที่มาของการซื้อรถคันนี้
                ทีแรกที่กลับมาเมืองไทยด้วยความว่ารถสปอร์ตแพงมากก็เลยขับ BMW อยู่สักประมาณ 5-6 ปี แล้วเก็บหอมรอมริบมาเรื่อยๆ จนพอมีโอกาสก็เลยตัดสินใจซื้อรถคันนี้ โดยรถที่ผมขับเป็น Nissan Fairlady 350Z Roadster แต่ผมก็ไม่ได้แต่งอะไรเพิ่ม เพราะชอบความเดิมของรถมากกว่าแต่ไปไหนก็มักมีคนทักประจำว่าให้เปลี่ยนแม็กบ้างอะไรบ้าง แต่ผมมองว่า "เราไม่ใช่วัยรุ่น" อีกประการวิศวกรเขาต้องคิดมาดีแล้วในการสร้างรถแต่ละคัน
                ที่สำคัญคือ " การขับรถเป็นการเดินทางไปสุ่จุดหมายปลายทางอย่างปลอดภัย" จะช้าจะเร็วอย่างไรก็ย่อมต้องปลอดภัยไว้ก่อน  รถมีไว้เพื่อเดินทางครับ ซึ่งถ้าเราไม่ซีเรียสอะไรนัก ความจริงแล้วรถอะไรก็ได้  ใช้รถแบบรถไฟฟ้าก็ได้เพราะรถเป็นเพียงสิ่งที่ทำให้ไปถึงที่หมายมากกว่าอย่างอื่น
 
รถดารา 
                แล้วคันต่อไป... จริงๆ ตอนนี้ผมมีโครงการว่าจะซื้อรถอีโค่คาร์อยู่เหมือนกัน ด้วยส่วนหนึ่งเวลาไปเล่นดนตรีต้องพกทั้งกีตาร์และแอมป์ไปรถคันนี้ก็ไม่ค่อยสะดวกนัก แล้วนี่ก็เพิ่งขาย BMW ออกไป เพราะมันมีความสปอร์ตเหมือนกันก็เลยเก็บไว้เพียงคันเดียว แต่ก็ยังไมได้ตัดสินใจว่าจะซื้อรุ่นไหน
            สุดท้ายนี้พี่เปปเปอร์ฝากถึงเพื่อนๆชาว Sanook!  Auto ว่า ให้ติดตามผลงานใหม่ที่จะออกมาในไม่ช้ากับวง Much More โดยพี่เปปเปอร์ทำงานร่วมกับศิลปินมากมาย พร้อมมือกลองจากญี่ปุ่น  โดยคาดว่าอัลบั้มเพลงใหม่นี้จะออกในช่วงกลางปีนี้อย่างเป็นทางการ ยังไงใครที่ชื่นชอบหนุ่มคนนี้ อย่าลืมติดตามได้นะครับ ...
 
 
 