ผู้เสียหายร้องกองปราบ ถูกเพื่อนเชิดเงินลอตเตอรี่ รางวัลที่ 1 กว่า 30 ล้านบาท หลังหุ้นกันซื้อเลขชุด 5 คู่
นายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม นำ นางเรวดี หาแก้ว และ นางวิไลพร รัตนะติสร้อย เข้าร้องทุกข์กับพนักงานสอบสวนกองปราบปราม หลังถูกเพื่อนยักยอกสลากกินแบ่งรัฐบาล ที่ถูกรางวัลที่ 1 จำนวน 5 คู่ รวมเป็นเงิน 30 ล้านบาท
นางเรวดี เล่าว่า เมื่อวันที่ 28 มีนาคม ที่ผ่านมา ตนกับ นางวิไลพร และ นางสุดารัตน์ (สงวนนามสกุล) ซึ่งทั้งหมดเป็นเพื่อนอยู่บ้านใกล้กัน ได้ร่วมกันซื้อสลากฯ เลข 066720 ประจำงวดวันที่ 1 เมษายน 2559 จำนวน 5 คู่ เป็นเงิน 500 บาท โดยตนเป็นคนออกเงินทั้งหมดให้ก่อนและเซ็นชื่อสลักหลังสลากฯ 2 คู่ และให้ นางสุดารัตน์ เป็นผู้เก็บสลากฯ ทั้งหมดไว้ เมื่อถูกรางวัลที่ 1 ตนจึงติดต่อเพื่อขอสลาก 2 คู่ ในส่วนของตนไปขึ้นรางวัล จำนวนกว่า 12 ล้านบาท แต่กลับถูก นางสุดารัตน์ อ้างว่าไม่ได้ซื้อเลขดังกล่าว ขณะที่ นางวิไลพร เผยว่า ตนหุ้นซื้อสลากเลขเดียวกัน 1 คู่ เป็นจำนวนเงิน 6 ล้านบาท ก็ถูก นางสุดารัตน์ บ่ายเบี่ยงเช่นเดียวกัน
ทั้งนี้ ในช่วงบ่ายวันนี้ นายอัจฉริยะ จะนำผู้เสียหายไปที่สำนักงานสลากกินแบ่งรัฐบาล เพื่อขอตรวจสอบสลากกินแบ่งรัฐบาลที่กลุ่มผู้ถูกกล่าวหานำไปขึ้นเงินด้วยว่ามีข้อพิรุธหรือไม่