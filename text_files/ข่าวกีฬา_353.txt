หลังจากที่ "น้องเมย์" รัชนก อินทนนท์ ต้องอกหัก ได้แค่ตำแหน่งรองแชมป์ในรายการ "อินเดีย โอเพ่น 2015" เมื่อวันอาทิตย์ที่ผ่านมาแต่การที่แฟนแบดมินตัน ได้เห็นฟอร์มการเล่นของน้องเมย์ ที่ใกล้จะกลับมาเป็น "เมย์คนเดิม" เหมือนตอนที่ได้แชมป์โลกเมื่อ 2 ปีก่อน เริ่มใกล้เขามาเต็มทีตลอดการเล่นตั้งแต่รอบแรก จนถึงรอบชิงชนะเลิศ สาวน้อยมหัศจรรย์จากเมืองไทย ยังคงอุดมไปด้วยการเล่นที่สวยงาม แม้ว่าบทสรุปสุดท้าย เธอจะได้ชวดแชมป์ก็ตาม แต่สิ่งที่ทำให้แฟนลูกขนไก่ทั้งโลกที่ไม่ใช่เฉพาะแค่คนไทย สุดประทับใจ

ดูจังหวะดังกล่าว เวลาเริ่มต้นที่ 44.54 
 และมีการพูดถึงไปทั่ว ทั้งในโลกโซเชียล นั่นคือ การที่ "น้องเมย์" เป็นนักแบดที่มีความนอบน้อมมากที่สุดของโลก!  สิ่งที่ปรากฏต่อสายตาทั้งคนที่อยู่ในสนาม และ จากการชมถ่ายทอดสดผ่านจอทีวี คือวัฒนธรรมการ "ไหว้แบบไทยๆ" ที่น้องเมย์ปฏิบัติทุกครั้งยามอยู่ในสนามการไหว้คู่แข่ง ไหว้คนดู ไหว้ผู้ตัดสิน รวมถึง ไหว้แม้กระทั่งคนเช็ดพื้นสนาม!  
น้องเมย์
น้องเมย์
เกมรอบรองชนะเลิศ ในรายการนี้ น้องเมย์ ได้ใจแฟนๆไปแบบเต็มๆ จากความนอบน้อมถ่อมตน โดยเกมดังกล่าวนักแบดมือ1 ทีมชาติไทย ได้บรรจง "ยกมือไหว้ขอบคุณเจ้าหน้าที่" ที่ทำหน้าที่เช็ดพื้นสนาม ก่อนจะได้รับเสียงปรบมือดังกึกก้อง จากแฟนแบดมินตันชาวอินเดียเอาง่ายๆ ในเกมนั้น แฟนขนไก่เจ้าถิ่นแบ่งใจเชียร์ แคโลไรนา มาริน ดีกรีแชมป์โลกชาวสเปน และ น้องเมย์ของเรา แบบเท่าๆกัน แต่หลังจากที่น้องเมย์ แสดงออกถึงสุดยอดแห่งการนอบน้อม ด้วยการไหว้คนเช็ดพื้น ด้วยการไม่รู้สึกว่า "ฉันคือนักกีฬาชื่อดัง" หรือ  "ฉันคือผู้มีชื่อเสียง" ทันใดนั้นเอง กองเชียร์ชาวอินเดีย ก็หันมาเชียร์น้องเมย์กันหมดทั้งหมด จนผลการแข่งขันทำให้น้องเมย์ เอาชนะ มาริน พร้อมกับผ่านเข้าไปชิงชนะเลิศ ได้สำเร็จ  และทันทีที่จบเกม น้องเมย์ ยังถึงขั้นก้มลงกราบแฟนๆในสนามอีกด้วย
นี่ไม่ใช่ครั้งแรก ที่ยอดนักแบดขวัญใจชาวไทย ได้ทำสิ่งที่น่าสรรเสริญเฉกเช่นนี้ ที่ผ่านมา ตลอดการแข่งขันในทุกๆครั้ง ตั้งแต่สมัยลงแข่งขันในระดับเยาวชน "รัชนก อินทนนท์" ได้ทำเรื่องดีๆแบบนี้อย่างสม่ำเสมอ และเธอเอง ก็ไม่เคยที่จะทำแบบเคอะเขิน แต่เธอทำด้วยความรู้สึกที่ออกมาจากใจโดยแท้ มันออกมาโดยอัตโนมัติ ซึ่งนี่แหละ คือการบ่งชัดว่าภายในจิตใจเราเป็นคนเช่นไร ในเวทีกีฬาระดับนี้ จะมีสักกี่คนที่ไม่ว่าจะทำอะไรในสนาม เธอจะยกมือไหว้หมด แม้กระทั่งการขอลูกใหม่เธอยังยกมือไหว้ในทุกๆครั้งเลย เกมรอบรองฯ กับ นักแบดชาวสเปน น้องเมย์ ได้เอาชนะทั้งในเกมและนอกเกม  
ทัวร์นาเมนต์ ที่แดนภาราตะ แม้สุดท้ายสาวน้อยจากเมืองไทย จะพลาดแชมป์ด้วยการปราชัยต่อเจ้าถิ่นอย่าง ไซน่า เนห์วาล ว่าที่มือ 1 ของโลก แต่สิ่งที่ "น้องเมย์" ยิ่งกว่าได้แชมป์คือการประกาศให้โลกรู้ ว่าแม้จะอยู่ในสถานะไหน แต่การรักษาวัฒนธรรมที่ดีงามแบบไทยๆ ให้ทั่วโลกได้เห็นมันช่างเป็นอะไรที่น่าชื่นชม และคุณค่าของมันยิ่งกว่าการได้แชมป์เสียอีก อย่าลืมว่าการอ่อนน้อมถ่อมตน เป็นจุดกำเนิดที่จะช่วยนำพาให้คนเราประสบความสำเร็จในชีวิตไม่แปลกใจเลย ทุกวันนี้ทำไมผู้คนในวงการแบดมินตันระดับโลก ถึงมีแต่คนรัก "น้องเมย์" รัชนก อินทนนท์  
 เรื่องโดย : บ.ส้มซิ่ง
<< ประมวลภาพน่ารักๆ ของ "น้องเมย์" รัชนก อินทนนท์  >>
ภาพจาก เฟซบุ๊คเพจ Ratchanok Intanon (รัชนก อินทนนท์)
