เป็นที่ฮือฮาในวงการมวยไม่น้อย เมื่อ "อองตวน ปินโต้" นักมวยหน้าหล่อลูกครึ่งไทย-ฝรั่งเศส โพสต์ข้อความลงอินสตาแกรมส่วนตัว พาดพิงถึงนักมวยคนอื่น ใช้คำว่า "ฮีโร่ไทย" ว่าได้รับการยกย่องมากไป ดังเกินจนทำให้แฟนมวยตาบอดโดยข้อความจากอินสตาแกรม antoine_pinto ระบุว่า "ต่อให้เราชนะนักมวยที่เป็นแชมป์และเก่งขนาดไหน สุดท้ายบางคนก็ต้องมาว่า "ต่อยกับหมู"โดยที่ไม่ให้เกียรตินักชกคนนั้นเพื่อจะทำร้ายเรา แต่ที่ฮีโร่ไทยต่อยกับมวยไม่ค่อยเก่ง ชกมาแค่ 20 ครั้งมีแต่คนชม ตลกดีเนาะ ความดังทำให้คนตาบอดหรือเปล่า ศักดิ์ศรีทำให้คนตาบอดหรือเปล่า #ฮีโร่ไทย #ความคิดเห็นส่วนตัวนะจ๊ะ #หรือว่าผมผิดที่เกิดมาหน้าไม่เหมือนคนอื่น #จัดมา"
 
ซึ่งหลังจากนั้นก็มีแฟนคลับและผู้ติดตาม ได้เข้าไปร่วมแสดงความคิดเห็นกันเป็นจำนวนมาก ทั้งฝ่ายให้กำลังใจและตำหนิว่าไม่เหมาะสม โดยมีการคาดเดากันว่า ฮีโร่ไทย ที่นักชกรูปหล่อพาดพิงคือ "บัวขาว บัญชาเมฆ" ซุปตาร์รุ่นพี่นั่นเองและหลังจากเป็นกระแสไปทั่วโซเชี่ยล ล่าสุดทางเพจ Banchamek Gym ของบัวขาว ได้ออกมาโพสต์ทำนองว่า ไม่ได้สนใจอะไร และจะทำหน้าที่ของตนให้สมกับเป็นคนไทยต่อไปเท่านั้น

อย่างไรก็ดี เมื่อช่วงสายของวันนี้ (13 ม.ค. 2559) อองตวน ก็ได้เคลื่อนไหวอีกครั้งผ่านทางอินสตาแกรมอีกครั้ง โดยได้ออกมาโพสต์ว่า "ยิ้มรับคำติและชมที่ทำให้เราเติบโต ขอโทษถ้าพูดไม่เหมาะสมและทำร้ายความรู้สึกบางคน อันนั้นเป็นความคิดเห็นส่วนตัวของผมครับขอบคุณคนที่ให้กำลังใจแต่ไม่ต้องไปต่อสู้กับคนที่ไม่เห็นด้วยกับเรา ทุกคนมีสิทธิ์ที่จะคิดไม่เหมือนกัน แต่ผมไม่อยากเห็นคนไทยทะเลาะกันเองเพราะว่าผม #ขอให้ว่าผมคนเดียวนะครับและให้คำแนะนำผมในรูปนี้รูปเดียวนะครับ" 
