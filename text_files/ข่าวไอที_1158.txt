Samsung Galaxy S5 อัพเดทสเปค ข้อมูล และราคาล่าสุด [20-พ.ย.-56] : เผยข้อมูล Samsung Galaxy S5 (S V) มาพร้อมหน้าจอ 5.3 นิ้ว ความละเอียด 2560x1440 พิกเซล
อัพเดทข่าว Samsung Galaxy S5 (S V) โดยทีมงาน techmoblog ในวันนี้ กับควันหลงงาน Samsung Analyst Day เมื่อช่วงต้นเดือนพฤศจิกายนที่ผ่านมา นอกจากจะมีข่าวว่า ซัมซุง จะเปิดตัว มือถือหน้าจอความละเอียด 560 ppi แล้ว ยังมี ข้อมูลเกี่ยวกับ Samsung Galaxy S5 เผยออกมาด้วยครับ

โดยงานดังกล่าวนั้น ผู้สื่อข่าวไม่ได้รับเชิญให้เข้าร่วมงาน ฉะนั้น ข้อมูลที่หลุดออกมานี้ มาจากกลุ่มนักวิเคราะห์ที่เข้าร่วมงานนั่นเอง ซึ่งรายละเอียดสำคัญ เกี่ยวกับงานประชุมดังกล่าวนี้ เผยว่า Samsung Galaxy S5 จะมาพร้อมหน้าจอขนาด 5.3 นิ้ว ความละเอียด 2560 x 1440 พิกเซล ครับ และคงจะเป็น สมาร์ทโฟนรุ่นแรก ที่มีความละเอียดหน้าจอที่ 560 ppi อีกด้วย
แน่นอนครับว่า ข้อมูลดังกล่าวนี้ แม้จะมาจาก กลุ่มนักวิเคราะห์ ที่เข้าร่วมงานโดยตรง แต่ก็ยังไม่สามารถสรุปได้ 100% ได้ว่า Samsung Galaxy S5 จะมาพร้อมหน้าจอขนาด 5.3 นิ้วจริงหรือไม่ จนกว่าจะได้รับการยืนยันจาก ซัมซุง ครับ - phonearena.com
Samsung Galaxy S5 มาพร้อม RAM 4GB
สื่อไอทีแห่งหนึ่งในเกาหลีใต้ ได้เผยว่า Samsung Galaxy S5 จะมาพร้อม สเปค ที่แรงถึงใจอย่างแน่นอนครับ เพราะนอกจากจะใช้ชิปเซ็ตตัวใหม่ Exynos 6 แล้ว ยังมาพร้อม RAM ขนาด 4GB เลยทีเดียว
โดยชิป Exynos 6 ตัวนี้ จะเป็นชิปแบบ 64-bit ที่ทำงานพร้อมกันทั้งหมด 8 คอร์ ต่างจากชิป Exynos 5 ที่แยกกันทำงาน และน่าจะเป็น สมาร์ทโฟนรุ่นแรก ทีมาพร้อม RAM 4GB อีกด้วย (ถ้าหากไม่มีแบรนด์อื่นเปิดตัวตัดหน้าไปเสียก่อน)
ส่วนกำหนดการเปิดตัว Samsung Galaxy S5 คาดว่า น่าจะเป็นช่วงต้นปีหน้าครับ - phonearena.com
Samsung Galaxy S5 สามารถกันน้ำ กันฝุ่นได้ [ข่าวลือ]

แหล่งข่าว ET News ในประเทศเกาหลีใต้ เผยว่า Samsung Galaxy S5 จะเพิ่มคุณสมบัติในการกันน้ำ กันฝุ่น และกันกระแทกครับ
ก่อนหน้านั้น มีรายงานว่า Samsung Galaxy S5 จะใช้ชิป Exynos 6 แบบ 64-bit ที่ช่วยประหยัดพลังงานได้ดีกว่า ชิปรุ่นปัจจุบันถึง 2 เท่า เลยทีเดียว
ในระยะหลัง สมาร์ทโฟนแบบกันน้ำ กันฝุ่นได้ เริ่มมีบทบาทมากขึ้นในวงการสมาร์ทโฟนครับ นำโดยแบรนด์โซนี่ ที่ชูจุดเด่นของ สมาร์ทโฟนระดับไฮเอนด์ อย่าง Sony Xperia Z หรือ Sony Xperia Z1 กับความสามารถในการกันน้ำ กันฝุ่น ส่วนของซัมซุงเอง ก็มี Samsung Galaxy S4 Active ที่เป็นสมาร์ทโฟนพันธุ์อึดเหมือนกัน ซึ่งแหล่งข่าวเผยว่า Samsung Galaxy S5 ที่เพิ่มคุณสมบัติ กันน้ำ กันฝุ่น เข้ามานั้น จะไม่มีการดาวน์เกรดสเปคลง เหมือน Samsung Galaxy S4 Active ครับ
อย่างไรก็ดี ข้อมูลดังกล่าว ยังไม่ได้รับการยืนยันจากซัมซุง แต่อย่างใด - androidcritics.com
Samsung Galaxy S5 มาพร้อมชิป Exynos 6

แหล่งข่าว DDaily ในเกาหลีใต้ ได้อ้างข้อมูลวงใน ซึ่งระบุว่า Samsung galaxy s5 นั้น จะมาพร้อมชิปประมวลผลแบบใหม่ Exynos 6 ซึ่งรองรับการประมวลผลแบบ 64-bit นอกจากนี้ ยังผลิตที่สถาปัตยกรรม 14 นาโนเมตร อีกด้วย
โดยชิป Exynos 6 นั้น เป็นหน่วยประมวลผลแบบ big.LITTLE Octa-Core ซึ่งประกอบด้วยซีพียูทั้งหมด 2 ตัวด้วยกัน ได้แก่ Cortex-A53 และ Cortex-A57 ซึ่งประหยัดพลังงานได้ดีกว่า ชิป Exynos 5 ที่ใช้กับ มือถือระดับไฮเอนด์ของซัมซุงรุ่นปัจจุบัน นอกจากนี้ ยังทำงานพร้อมกันทั้ง 8 คอร์อีกด้วยครับ
ก่อนหน้านั้น เคยมีข่าวออกมาว่า ชิปรุ่นถัดไปของซัมซุง จะผลิตที่สถาปัตยกรรม 20 นาโนเมตร (ชิป Exynos 5 ผลิตที่สถาปัตยกรรม 28 นาโนเมตร) ซึ่งถือว่า เป็นการข้ามขั้นเลยทีเดียว
โดย Samsung Galaxy S5 คาดว่า น่าจะเปิดตัวตอนต้นปี 2014 ครับ - gsmarena.com
Samsung Galaxy S5 เปิดตัว เดือนมกราคม ปี 2014

สื่อจากเกาหลีใต้ ได้เผยข้อมูลวงในว่า Samsung Galaxy S 5 จะเปิดตัวในเดือนมกราคมปีหน้าครับ
ถ้าหากข้อมูลดังกล่าวเป็นความจริง จะถือว่า Samsung Galaxy S5 จะเปิดตัวเร็วกว่า Samsung Galaxy S4 ประมาณ 2 เดือน (Galaxy S4 เปิดตัวเดือนมีนาคม) โดยวงในเผยว่า สาเหตุที่ต้อง เปิดตัว Samsung Galaxy S5 เร็วขึ้น เป็นเพราะยอดขาย Samsung Galaxy S4 ไม่เป็นไปตามเป้านั่นเอง
สำหรับ สเปคแบบไม่เป็นทางการของ Samsung Galaxy S5 ก็คือ ใช้ชิป Exynos 5430 ซึ่งเป็นแบบ 64-bit และกล้องด้านหลัง ความละเอียด 16 ล้านพิกเซล ซึ่งปรับปรุงเซ็นเซอร์แบบใหม่ ทำให้สามารถถ่ายภาพในที่แสงน้อยได้คมชัดมากขึ้น และมีระบบกันสั่นดีกว่า กล้องดิจิตอล เสียอีก
อย่างไรก็ดี ข้อมูลดังกล่าวข้างต้น ยังไม่ได้รับการยืนยันจากทางซัมซุงครับ - gsmarena.com
Samsung Galaxy S5 (S V) มาพร้อมชิปประมวลผลแบบ 64-bit เหมือน iPhone 5s

หลังจากที่ Apple ได้ประกาศเปิดตัว iPhone 5S (ไอโฟน 5S) ที่มาพร้อมชิปประมวลผลแบบ 64-bit แล้ว ล่าสุด ทางซัมซุงเอง ก็ได้ประกาศออกมาครับว่า Samsung Galaxy S5 (S V) จะใช้ชิปประมวลผลแบบ 64-bit ด้วยเช่นเดียวกัน
โดย JK Shin ซีอีโอของ ซัมซุง ได้ให้สัมภาษณ์ว่า มือถือ Samsung Galaxy รุ่นถัดไป จะมาพร้อมกับหน่วยประมวลผลแบบ 64-bit อย่างแน่นอน ซึ่งถึงแม้ว่า JK Shin จะยังไม่ระบุว่า เป็นรุ่นใด แต่คาดกันว่า น่าจะเป็น samsung galaxy s 5 ครับ
และเมื่อถูกถามถึงกำหนดการเปิดตัว สมาร์ทโฟน 64-bit จากซัมซุง ก็ได้รับการตอบกลับมาสั้นๆ ว่า "ยังไม่ใช่เร็วๆ นี้"
ซึ่งคำพูดของ JK Shin นั้น ไม่ใช่เรื่องที่น่าแปลกใจแต่อย่างใด เนื่องจากทั้ง Apple กับ ซัมซุง เป็นคู่แข่งกันมานานหลายปีแล้ว และเมื่อ Apple เปิดตัว iPhone 5s แบบ 64-bit ออกมา จึงเป็นเหตุให้ซัมซุง ต้องเร่งพัฒนาชิปเซ็ตเพื่อให้มีความเท่าเทียมกับคู่แข่ง อย่างไรก็ดี JK Shin ยังไม่ได้เผย ฟีเจอร์อื่นๆ ของ samsung galaxy s 5 แต่ได้เน้นในเรื่องการทำตลาด ที่ประเทศจีน กับ ญี่ปุ่นก่อน เนื่องจากในตอนนี้ Apple เริ่มที่จะบุกตลาดจีนแล้วเช่นกัน - cnet.com
Samsung Galaxy S5 ตัวเครื่องทำมาจากโลหะ [ข่าวลือ]


เว็บไซต์ ET News ในประเทศเกาหลีใต้ ได้รายงานข่าว เกี่ยวกับ Samsung Galaxy S5 (กา แลคซี่ เอส 5) ครับว่า จะเป็นมือถือรุ่นแรกของซัมซุง ที่มาพร้อมตัวเครื่องแบบโลหะ โดยจะใช้ แมกนีเซียม ผสมกับอะลูมิเนียม และโลหะ แทนที่วัสดุประเภท โพลีคาร์บอเนต ซึ่ง ซัมซุง ใช้ผลิตมือถือในปัจจุบัย
นอกจากนี้ รายงานข่าว ยังเผยอีกว่า ขณะนี้ทาง ซัมซุง กำลังออกแบบ Samsung Galaxy S5 ดีไซน์ใหม่ พร้อมกับทดสอบคุณภาพของวัสดุแล้ว ในเกาหลีใต้ และส่งตัวอย่างบางส่วน ให้กับทีมงานที่อยู่ในประเทศเวียดนาม เพื่อทดสอบว่า ถ้าหากเปลี่ยนวัสดุเป็นโลหะ จะส่งผลกระทบต่อการรับสัญญาณมากน้อยแค่ไหน
อย่างไรก็ดี ข้อมูลดังกล่าว ยังเป็นเพียงแค่ข่าวลือเท่านั้นครับ - phonearena.comช่าว และ บทความ ที่เกี่ยวข้อง
Samsung Galaxy S5 (S IV) มาพร้อมกล้องความละเอียด 16 ล้านพิกเซล และระบบกันภาพสั่น OIS (ข่าวลือ)
สนับสนุนเนื้อหา: www.techmoblog.com  