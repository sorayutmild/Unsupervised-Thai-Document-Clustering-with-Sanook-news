ดวงชะตาปี พ.ศ. 2564 ราศีเมถุน หรือ ผู้ที่เกิดระหว่างวันที่  15 มิถุนายน – 15 กรกฎาคม
 
ปี พ.ศ.2564 ที่อาจเป็นก้าวสุดท้าย จุดจบของการเริ่มต้น ที่จะบอกได้ว่าจะสามารถเดินหน้าได้ไปต่อ หรือ จะสะดุดหยุดลงแค่นี้ กับชีวิตที่ถูกโชคชะตากำหนดให้ต้องเปลี่ยนแปลง
มกราคม รายได้อยู่ในเกณฑ์ดี ที่อาจมาจากผลกำไร ดอกเบี้ย เงินปันผล โบนัส  หรือ จากมรดก หากมีหนี้ ก็มีโอกาสที่จะจ่ายชำระอย่างเต็มที่ แต่เสี่ยงโชค เก็งกำไร มีเกณฑ์ขาดทุนสูงมาก ในเรื่องงาน หากเป็นเจ้าของคิดจะขยายกิจการ ก็อาจเจออุปสรรคจนไปต่อไม่ได้ เรื่องความรัก เงินทอง ก็อาจทำให้ทะเลาะกับคู่ครองหรือมิตรสหายได้ คนโสด จากงานสังสรรค์ พบเพื่อนเก่าๆ สมัยเรียน ก็อาจทำให้พบรัก เจอเนื้อคู่
กุมภาพันธ์ งานที่ติดต่อ สัมพันธ์กับต่างประเทศ หรือ จะเสนอขายงานเขียนนิยายรัก โรแมนติค จะอยู่ในเกณฑ์ดี นอกจากจะทำให้มีรายได้มากขึ้น  ยังอาจมีชื่อเสียงตามมา แต่ควรระวังหากจะทำสัญญา ลงนามใดๆ ถ้าไม่รอบคอบจะเสียรู้ เสียเปรียบได้ เรื่องความรัก เติมความหวานให้กันมากขึ้น ถึงจะทำให้ยังรักษารักให้รื่นรมย์ไว้ได้ คนโสด ทั้งจากสื่อออนไลน์ หรือ เดินทางท่องเที่ยว ก็จะมีโอกาสพบรักที่แสนโรแมนติค
มีนาคม ใส่ใจเรื่องรับ-จ่ายเงินให้มากขึ้น เพราะการใช้จ่ายไม่จำเป็น  อาจสร้างภาระหนี้สินระยะยาว ในเรื่องงาน ธุรกิจ งานด้านการศึกษา ศาสนา วัฒนธรรม จะอยู่ในเกณฑ์ดีมากขึ้น แต่เรื่องความรักไม่ค่อยสดใสนัก ควรระวังปัญหาเรื่องเงินทอง การใช้จ่ายไม่สมควร หรือ รักซ้อน ซ่อนรัก อาจทำให้สัมพันธ์รักมีปัญหามากขึ้น แต่คนโสด จะอยู่ในเกณฑ์ดี หากขยันเข้าสังคม เข้าร่วมกิจกรรมตามความเชื่อศรัทธา ก็อาจได้พบรัก เจอเนื้อคู่ได้ แต่ควรดูให้ดี ๆ เพราะเขา/เธอคนนั้นอาจทำให้คุณเป็น “ชู้”
เมษายน น้ำขึ้นให้รีบตัก! จากกิจการ งานที่ทำประจำ รวมถึง การได้ติดต่อ สัมพันธ์กับต่างประเทศ  ก็อาจทำให้ได้ทั้งเงินทั้งความเจริญก้าวหน้า หรือหากเป็นนักเขียน เสนอขายนิยายโรแมนติค หวานๆ ก็จะมีโอกาสมากขึ้น แต่ควรระวังการหาลาภผลทางทุจริต ก็จะทำให้ชีวิตพินาศได้ เรื่องความรัก อยู่ในเกณฑ์ดีที่จะได้พบรัก เจอเนื้อคู่ แต่ควรยั้งใจกับรักวูบวาบ ที่ผ่านเข้ามาอย่างรวดเร็ว เพราะอาจวูบหายอย่างรวดเร็วเช่นกัน
พฤษภาคม แพ้ภัยตัวเอง ที่อาจเกิดขึ้นจากการพูด เขียน โต้เถียงเพื่อเอาชนะ ก็มีเกณฑ์นำไปสู่การวิวาท พ่ายแพ้และสูญเสียระยะยาวอีกด้วย ด้านการงานก็ยังอยู่ในเกณฑ์ดีอย่างต่อเนื่อง และจากความรอบรู้ที่มี ก็อาจโน้มน้าวใจให้ผู้อื่นเชื่อถือศรัทธาได้โดยง่าย แต่ควรหลีกเลี่ยงการวิ่งเต้น ใช้เส้นในทางที่ไม่สุจริต ก็อาจทำให้สิ่งดีๆ ที่จะมีเข้ามา..หายหมด! ด้านการเงิน ควรระวังมิตรสหายอาจพาให้จน ทั้งชวนร่วมหุ้น ลงทุน หรือ ขอกู้ยืม หากจะเสี่ยงโชค เก็งกำไร ระยะสั้นจะอยู่ในเกณฑ์ดีมากกว่า
มิถุนายน จากความเชื่อถือ ศรัทธาที่ผู้อื่นมอบให้ ยังอยู่ในเกณฑ์ดีที่จะทำให้ตัวเองเจริญรุ่งเรือง ก้าวหน้าได้ หากยังต้องการเอาชนะ หรือ หาลาภผลทางไม่สุจริต ก็ยังอยู่ในเกณฑ์แพ้ภัยตัวเองต่อเนื่อง เรื่องเงิน ควรระวังรายจ่ายจากรักใคร่เสน่หา จะพาให้ตัวเองวอดวายได้ เรื่องความรัก ควรระวังอารมณ์รักตัวเองมากเกินไป ก็อาจทำร้ายคู่ครองจนห่างหาย แต่คนโสด จากการศึกษา หรือ เดินทาง ก็อยู่ในเกณฑ์ดีที่จะพบรัก เจอเนื้อคู่
กรกฎาคม คลาดเคลื่อน ล่าช้า จนถูกปฏิเสธ อย่าประมาท หากจะมีนัดเรื่องเงินๆ ทองๆ ที่อาจทำให้การเงินมีปัญหาได้ ควรระวังเรื่องเงินอาจเป็นจุดอ่อนให้ศัตรู คู่อรินำมาโจมตีที่จะทำให้เสื่อมเสียทั้งชื่อเสียง และ งาน โดยเฉพาะที่เกี่ยวกับตัวตนที่คนเชื่อถือ ศรัทธา ควรระวังให้มากเป็นพิเศษ เรื่องความรัก ใส่ใจคนรัก คู่ครองให้มากพอ ๆ กับงาน เงิน ถึงจะรักษาสัมพันธ์รักไว้ได้ คนโสด หากเป็นกลางเดือนไปแล้ว การเดินทางท่องเที่ยว ญาติพี่น้อง ก็อาจทำให้พบรัก เจอรักที่ทำให้หลงใหล คลั่งไคล้
สิงหาคม รักโรแมนติค พิศวาสจนไหลหลง ยังอาจเกิดขึ้นได้อย่างต่อเนื่อง แต่หากมีคู่ครองอยู่แล้ว ก็อาจทำให้ทะเลาะวิวาทจนแตกหัก คนโสด เสน่ห์รุนแรง ก็อาจทำให้พบรัก มีเพศตรงข้ามมาหลงใหล คลั่งไคล้ แต่ดูให้ดีๆ เพราะมีเกณฑ์เป็นแค่รักในมุมมืด แอบซ่อนเร้น เท่านั้น ในเรื่องงาน กิจการ งานที่ทำประจำ งานบริการ งานฟรีแลนซ์จะอยู่ในเกณฑ์ดี หากเป็นมนุษย์เงินเดือนที่ว่างงาน หากหางานก็จะมีโอกาสมากขึ้น แต่ควรระวัง อย่าประมาท หากจะเดินทาง ก็อาจมีอุปสรรคจนถึงอันตรายได้
กันยายน ปากเป็นเอก ทั้งการพูด เขียน ก็จะทำให้เจริญก้าวหน้า มั่นคง ผู้ใหญ่สนับสนุน เชิดชู หากจะซื้อขายบ้าน ที่ดิน รวมถึงเป็นนายหน้าก็จะมีโอกาสมากขึ้น แต่กลางเดือนไปแล้ว ก็ควรสงบปาก สงบคำ ไม่ขัดแย้ง ทะเลาะวิวาทใดๆ  เพราะอาจทำให้มีปัญหาได้ ด้านความรัก คำพูดหวานๆ แค่เลื่อนลอย ไม่จริงจัง ทำไม่ได้ ก็ควรระวังเพราะอาจทำให้ คู่ครอง หรือ เพศตรงข้ามที่ใกล้ชิด เบื่อหน่าย  หมดความเชื่อถือ
ตุลาคม อย่าประมาท กับการเปลี่ยนแปลงครั้งใหญ่ในองค์กร ที่ทำงาน ที่อาจทำให้ถูกโยกย้าย เปลี่ยนหน้าที่ หรือ หากไม่มีคุณภาพพอก็ออกจากงานเลย ในเรื่องเงิน หมุนเวียนได้ดี ยังรับจ่ายได้คล่องมือ  ในเรื่องรัก ควรระวังเรื่องบุตร-ธิดา รวมถึงการใช้จ่ายฟุ่มเฟือยก็อาจทำให้มีปัญหากันได้ คนโสด หว่านเงินเต็มที่ ก็อาจได้พบรัก เจออารมณ์หวานๆ ที่ซื้อได้ด้วยเงิน ซึ่งหากเงินหมด เขา/เธอก็จรจากลา ระวัง ญาติผู้ใหญ่จะเจ็บป่วย ไม่สบายด้วย
พฤศจิกายน ใส่ใจดูแลสุขภาพให้มากขึ้น โดยเฉพาะการมีเพศสัมพันธ์โดยไม่ได้ป้องกันหรือการอักเสบบริเวณอวัยวะเพศ ที่อาจเกิดขึ้นได้เฉียบพลัน ด้านการงาน หากจะให้สำเร็จ ก็ต้องตามติดไม่คลาดสายตา แค่ควรระวังการใช้คำพูด เขียนรุนแรงใดๆ ก็อาจเกิดเหตุ/ภัยทั้งกับองค์กรและตัวเองได้  เรื่องเงิน อย่าประมาท การติดต่อ สัมพันธ์ทั้งกับหุ้นส่วน คู่รัก จนถึง คู่ความ คู่อริ คู่ศัตรู จะเป็นตัวแปรทำให้การเงินติดขัด มีปัญหา
ธันวาคม อย่าวางใจใคร! ด้วยเสน่ห์เล่ห์กลมายาของเขา/เธอ ที่อาจเป็นคู่สัญญา คู่รัก หรือ คู่ความ ก็อาจทำให้สูญเสีย เสียรู้ เสียเปรียบ โดยเฉพาะจากการเซ็นสัญญาลงนามใดๆ เรื่องสุขภาพ ยังอยู่ในระยะต่อเนื่องที่ควรดูแลเป็นพิเศษ และควรคิดให้ดี ๆ หากจะลงทุน เสี่ยงโชค หรือ ร่วมหุ้น ลงทุนทำธุรกิจกับมิตรสหาย คนรัก เพราะมีเกณฑ์สูงที่จะสูญเสีย ทะเลาะวิวาทอย่างเดียว และควรใส่ใจบุตร-ธิดาให้มากเป็นพิเศษ รวมถึงสตรีมีครรภ์ ก็ไม่ควรประมาท ดูแลตัวเองให้ดีๆ
 
อัญมณี/สีที่เสริมสิริมงคล....พลอยสีม่วง สีม่วงหรือสีดอกตะแบก
อัญมณี/สี ที่เป็นอริ มรณะ ... ทับทิม สีชมพู สีม่วงแดง, นิล สีดำหรือ สีเขียวแก่
วันที่ดีที่สุดในสัปดาห์...วันพุธ   เลขที่ต้องชะตา...3 4 7
ราศีแห่งมิตรที่ต้องชะตา .....เมษ สิงห์ ตุลย์ และ กุมภ์