     นอกจากการดูแลรถยนต์ให้อยู่ในสภาพสมบูรณ์พร้อมใช้งานตลอดเวลาแล้ว บางทีทริคเล็กๆ น้อยๆ เกี่ยวกับรถยนต์ ก็ถือว่าช่วยในการดูแลรถได้มากทีเดียว ซึ่งครั้งนี้เราจะมาดูกันในเรื่องของ การจอดรถทิ้งไว้สักครู่ก่อนดับเครื่องยนต์ ว่าควรทำหรือไม่
     การจอดรถทิ้งไว้สักครู่ก่อนดับเครื่อง หรือเรียกอีกอย่างว่า คูลล์ดาวน์ ถือเป็นเรื่องที่ถกเถียง และพูดถึงกันอยู่เสมอ ว่ามันมีประโยชน์ หรือไม่มีประโยชน์กันแน่ ซึ่งหลายๆ คนอาจยังไม่รู้ด้วยซ้ำ ว่าทำไมรถบางคันถึงต้องจอดทิ้งไว้สักพักแล้วค่อยดับเครื่องยนต์ บางคนอาจคิดว่า ดับแล้วกลัวสตาร์ทไม่ติด บางคนอาจคิดว่าจอดแป๊ปเดียวเดี๋ยวก็ไปแล้ว หรือบางคนอาจกลัวเปลืองน้ำมันเพราะต้องสตาร์ทบ่อยๆ ฯลฯ
     จริงๆ แล้วการจอดรถทิ้งไว้ 3 - 5 นาที ก่อนดับเครื่อง จะมีประโยชน์กับรถที่ติดเทอร์โบอย่างมาก เช่น รถกระบะ รถอเนกประสงค์ ฯลฯ เนื่องจากรถพวกนี้จะมีแรงบิดมากกว่ารถไม่มีเทอร์โบ (N/A) และด้วยเหตุนี้จึงทำให้ตัวเทอร์โบต้องทำงานอยู่ตลอดเวลา เพราะต้องอัดอากาศเข้าไปที่ห้องเผาไหม้มากขึ้น เพื่อให้เครื่องยนต์มีกำลังเพิ่มขึ้น ด้วยการนำเอาไอเสียจากเครื่องยนต์ส่วนหนึ่งกลับมาใช้ใหม่ และเมื่อคุณเร่งรอบสูงๆ นานๆ โข่งไอเสียฝั่งขาออกจะร้อนจัดจนมองเห็นเป็นสีแดงอ่อนๆ ทางผู้ออกแบบรถยนต์จึงทำให้น้ำมันเครื่องส่วนหนึ่ง วิ่งเข้าไปเลี้ยงแกนเทอร์โบ เพื่อช่วยหล่อลื่น และระบายความร้อน แต่สำหรับรถบางรุ่นอาจใช้น้ำจากหม้อน้ำมาช่วยอีกแรง (มีเฉพาะบางรุ่นเท่านั้น)
 
     แต่ถ้าอยู่ๆ คุณจอดรถเสร็จปุ๊บแล้วดับเครื่องปั๊บ เทอร์โบที่มีความร้อนสะสมอยู่มาก จะส่งผลทำให้น้ำมันเครื่องที่ค้างอยู่ในแกนไหม้ได้ เนื่องจากระบบไม่หมุนเวียน เพราะดับเครื่องยนต์ไปแล้ว ซึ่งการทำแบบนี้จะทำให้เทอร์โบชำรุดเสียหาย และพังไวขึ้น แต่หากไม่อยากให้เกิดเหตุการณ์แบบนี้ขึ้น หลังจากจอดรถเสร็จ ทิ้งรถไว้ให้รอบเดินเบาทำงานสัก 3- 5 นาที เพื่อทำให้อุณหภูมิความร้อนของเทอร์โบลดลง จากนั้นจึงค่อยดับเครื่อง เท่านี้ก็สามารถรักษาเทอร์โบให้อยู่กับคุณไปได้นานๆ แล้ว
     สำหรับในกรณีที่ทางบ้านไม่สะดวก พื้นที่ไม่อำนวยในการติดเครื่องทิ้งไว้ หรือจำเป็นต้องดับเครื่องยนต์ทันที ฯลฯ ก่อนถึงที่หมายประมาณ 5 - 10 นาที ให้ใช้ความเร็วต่ำ หรือลดความเร็วลง (60 - 80 กม./ชม.) และเปลี่ยนไปใช้เกียร์สูง (เกียร์ 4 - 5) เมื่อถึงที่หมายก็สามารถดับเครื่องได้ทันที เพราะเทอร์โบมีอุณหภูมิที่ลดลงแล้วนั่นเอง
     สุดท้ายนี้ รถที่ไม่มีเทอร์โบก็ไม่ต้องห่วงอะไร ไม่จำเป็นต้องติดเครื่องทิ้งไว้ ต่อให้จะใช้งานมาหนัก หรือจะขับมาหลายชั่วโมงก็ตาม คุณสามารถดับเครื่องยนต์ได้ทันที เพราะระบบระบายความร้อนถูกออกแบบมาดีอยู่แล้ว แต่ถ้าจะทำเพื่อความสบายใจก็ได้ ไม่ว่ากัน และถ้ารถติดเทอร์โบขับมาไม่นาน ไม่ได้ใช้งานหนักมาก ไม่ได้ตะบี้ตะบันเหยียบ ก็สามารถดับเครื่องทันทีได้เช่นกัน แต่ขอแนะนำอีกนิด หากไม่อยากเสียเวลารอดับเครื่อง ให้ไปหาซื้อ เทอร์โบ ไทม์เมอร์ (Turbo Timer) มาติดตั้ง ซึ่งราคามีตั้งแต่หลักร้อยถึงหลักพัน เพื่อเอามาใช้ในการหน่วงเวลาดับเครื่องยนต์ก็ได้ครับ
 
 