นางสาวสุทธิรัตน์ รัตนโชติ อธิบดีกรมบัญชีกลาง ระบุว่า กรมบัญชีกลางพร้อมจ่ายเงิน ให้ผู้ถือบัตรสวัสดิการแห่งรัฐ บัตรคนจน ตามมาตรการสนับสนุนค่าใช้จ่ายในช่วงปลายปีให้แก่ผู้มีรายได้น้อย จำนวน 500 บาทต่อคน เข้ากระเป๋าเงินอิเล็กทรอนิกส์ (e-Money) ให้กับผู้ที่มีบัตรสวัสดิการแห่งรัฐจำนวน 11.4 ล้านคน ระหว่างวันที่ 8 – 10 ธันวาคม 2561 ซึ่งกรมบัญชีกลางจะแบ่งการจ่ายเงินตามเลขที่บัตรประจำตัวประชาชน ดังนี้

วันที่ 8 ธันวาคม 2561 จะจ่ายให้กับผู้มีสิทธิที่มีเลขบัตรขึ้นต้นด้วยเลข 32  33 และ 34 มีจำนวน 4,080,325 ราย
วันที่ 9 ธันวาคม 2561 จะจ่ายเงินให้กับผู้มีสิทธิที่มีเลขบัตรขึ้นต้นด้วยเลข 31  35  36  37  38 และ 39 มีจำนวน 4,230,491 ราย
วันที่ 10 ธันวาคม 2561 จะจ่ายเงินให้กับผู้มีสิทธิที่มีเลขบัตรขึ้นต้นด้วยเลข 1  2  4  5 และ 8 มีจำนวน 2,964,325 ราย

สำหรับผู้มีสิทธิที่ลงทะเบียน บัตรสวัสดิการแห่งรัฐ บัตรคนจน เพิ่มเติม ภายใต้โครงการไทยนิยม ยั่งยืน ในกลุ่มผู้พิการ ผู้ป่วยติดเตียง ผู้สูงอายุ หรือที่ไม่สามารถเดินทางมาลงทะเบียนได้ในปี 2560 ขณะนี้กรมบัญชีกลางส่งข้อมูลผู้มีสิทธิที่ผ่านคุณสมบัติรอบแรกให้กับธนาคารกรุงไทย จำกัด (มหาชน) ดำเนินการผลิตบัตร จำนวน 3.04 ล้านใบ ซึ่งจะจัดส่งบัตรไปยังสำนักงานคลังจังหวัดทั้ง 76 แห่งทั่วประเทศและศาลาว่าการกรุงเทพมหานคร เพื่อส่งต่อไปยังผู้มีสิทธิ ได้รับบัตรฯ ผ่านทีมไทยนิยมยั่งยืน จนถึงระดับอำเภอ ตำบล เทศบาลเมือง เทศบาลนคร และเมืองพัทยา ในส่วนภูมิภาค และระดับเขต แขวง ในกรุงเทพมหานคร เพื่ออำนวยความสะดวกให้แก่ผู้มีสิทธิกลุ่มดังกล่าว โดยจะเริ่มแจกบัตรฯ ให้กับผู้มีสิทธิได้ตั้งแต่วันที่ 21 ธันวาคม 2561 จนถึงสัปดาห์สุดท้ายของเดือนธันวาคม 2561 เพื่อจะเริ่มใช้ได้ตั้งแต่วันที่ 1 มกราคม 2562 เป็นต้นไป
โดยสิทธิในกระเป๋าวงเงิน ประกอบด้วย

วงเงินซื้อสินค้าอุปโภคบริโภคในร้านธงฟ้าประชารัฐ 200 บาทต่อคนต่อเดือน (ผู้มีรายได้เกินกว่า 30,000 บาทต่อปี) และ 300 บาทต่อคนต่อเดือน (ผู้มีรายได้ไม่เกิน 30,000 บาทต่อปี)
ส่วนลดค่าซื้อก๊าซหุงต้มจากร้านค้าที่กระทรวงพลังงานกำหนด 45 บาทต่อคนต่อ 3 เดือน
ค่าโดยสารรถองค์การขนส่งมวลชนกรุงเทพ หรือ ขสมก. ระบบ e-ticket/รถไฟฟ้า 500 บาทต่อคนต่อเดือน
ค่าโดยสารรถ บริษัท ขนส่ง จำกัด หรือ บขส. 500 บาทต่อคนต่อเดือน
ค่าโดยสารรถไฟ 500 บาทต่อคนต่อเดือน 

>> เปิด 4 สิทธิประโยชน์เพิ่มเติมใน "บัตรสวัสดิการแห่งรัฐ" รับปีใหม่
นอกจากนี้ ในวันที่ 5 มกราคม 2562 จะได้รับเงินตามมาตรการสนับสนุนค่าใช้จ่ายในช่วงปลายปี 500 บาทต่อคน เงินชดเชยให้แก่ผู้มีรายได้น้อยผ่านบัตรสวัสดิการแห่งรัฐ บัตรคนจน โดยใช้ข้อมูลจากภาษีมูลค่าเพิ่มที่ผู้มีรายได้น้อยได้ชำระราคาสินค้าอุปโภคบริโภค ข้อมูลภาษีมูลค่าเพิ่มจากการใช้จ่ายดังกล่าวจะนำมาประมวลผลเพื่อจ่ายเงินชดเชย 6% ไม่เกิน 500 บาทต่อเดือน (5% โอนเงินเข้ากระเป๋าเงินอิเล็กทรอนิกส์ (e-Money) เพื่อใช้จ่ายต่อไป และ 1% โอนเงินเข้าบัญชีเงินฝากธนาคารของผู้มีสิทธิเพื่อการออม กำหนดจ่ายทุกวันที่ 15 ของเดือนถัดไป) ซึ่งเป็นสิทธิเช่นเดียวกับกลุ่มผู้มีสิทธิ 11.4 ล้านคน ข้างต้น
ทั้งนี้ ผู้ที่ไม่ผ่านการพิจารณาคุณสมบัติในรอบแรกและได้ยื่นอุทธรณ์ไว้ หากผ่านการพิจารณาอุทธรณ์แล้วมีสิทธิได้รับบัตรฯ จะดำเนินการผลิตบัตรฯ และแจกให้แก่ผู้มีสิทธิอีกจำนวน 2 รอบ คือ ภายในเดือนมกราคม และกุมภาพันธ์ 2562 ซึ่งกรมบัญชีกลางจะยกยอดวงเงินสวัสดิการทุกประเภทให้ไปใช้ต่อได้อีก 1 เดือน และจะโอนเงินตามมาตรการสนับสนุนค่าใช้จ่ายในช่วงปลายปีให้แก่ผู้มีรายได้น้อย จำนวน 500 บาท ให้ในวันที่ 1 กุมภาพันธ์ 2562
อธิบดีกรมบัญชีกลาง มั่นใจว่า กรมบัญชีกลางได้ดำเนินการในเรื่องนี้อย่างเต็มที่ เพื่อช่วยแบ่งเบาภาระค่าใช้จ่ายให้กับผู้มีรายได้น้อย รวมถึงสนับสนุนให้นโยบายเรื่อง e-Payment ของรัฐบาลเกิดผลเป็นรูปธรรม และยั่งยืนต่อไป
>> เว็บตรวจผลลงทะเบียนบัตรคนจน 3 เว็บ แค่พิมพ์เลขบัตรประชาชน 13 หลัก
>> ถือ “บัตรสวัสดิการแห่งรัฐ” เข้าบิ๊กซี - โลตัส ได้เลย