นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี พรรคพลังประชารัฐ ไลฟ์สดในเฟซบุ๊กวันนี้ (28 พ.ค.) คาดว่ากล่าวถึงนางสาวพรรณิการ์ วานิช ส.ส.แบบบัญชีรายชื่อ และโฆษกพรรคอนาคตใหม่ ด้วยถ้อยคำที่ค่อนข้างรุนแรง และจะขอสอนนางสาวพรรณิการ์เกี่ยวกับมารยาทและวิธีปฏิบัติตัวระหว่างการประชุมสภาผู้แทนราษฎรอีกด้วย
"พวกนักเลงคีย์บอร์ดเนี่ยนะ มันแจ๋วจริงๆ เลย แต่ว่ามาเจอกันแบบ... ในไลฟ์สดแมะ ฝากไปบอก 'อีช่อ' (เน้นเสียง) ด้วยนะ ว่า... มาเจอกันในไลฟ์สดหน่อยมั้ย นะเพราะว่า... แบบว่า... เดี๋ยวจะสอนว่าเวลาประชุมสภาเนี่ยเขาต้องทำกันยังไง นะ จะได้รู้ระเบียบข้อบังคับในการประชุม รู้จักมารยาทนะคะ โอเคนะคะ บ๊ายบาย" นางสาวปารีณา กล่าว

ชี้ "พรรคสีส้ม" ไม่ใกล้ชิดชาวบ้าน-ขำธนาธรจะเป็นนายกฯ
ในคลิปนี้ นางสาวปารีณา ยังอ้างว่า ผู้สมัคร ส.ส. พรรคสีส้มพรรคหนึ่ง ไม่ได้ลงพื้นที่ใกล้ชิดกับประชาชน เหมือนพรรคอื่นๆ แต่จะใช้วิธีหาเสียงในโซเชียลมีเดียแทน
"ไอ้พรรคสีส้มเนี่ยนะ เวลาเขาหาเสียงเนี่ย เขาไม่อยู่กับชาวบ้าน ตัวแทนของเขาในเขตเลือกตั้งเนี่ยนะ เขาไม่เคยอยู่กับชาวบ้าน เขาไม่เคยไปงานไปการใคร เขาไม่เคยช่วยเหลือใคร ลองเรียกไปทำบุญที่วัดสักวัดดิ จะไปหรือเปล่าก็ยังไม่รู้เลย แต่วิธีการหาเสียงของเขาคือการใช้โซเชียลมีเดีย" นางสาวปารีณา กล่าว
นอกจากนี้ ส.ส. จ.ราชบุรี รายดังกล่าวยังหัวเราะให้กับแนวคิดที่จะเสนอชื่อ นายธนาธร จึงรุ่งเรืองกิจ หัวหน้าพรรคอนาคตใหม่ เป็นนายกรัฐมนตรี โดยระบุว่าจะเป็นไปได้อย่างไร พร้อมแนะนำให้ผู้สนับสนุนแนวคิดดังกล่าวติดตามข่าวสารบ้านเมืองบ้าง
>> ปารีณา ไกรคุปต์ ส.ส.สาวฝีปากกล้า แต่ทรัพย์สินเยอะไม่ธรรมดา บอกเลย!
#ปารีณาค้าอาวุธ ติดเทรนด์ในทวิตเตอร์
หลังจากไลฟ์สดได้ไม่นาน แฮชแท็ก #ปารีณาค้าอาวุธ ถูกพูดถึงอย่างมากในเว็บไซต์ทวิตเตอร์ จนทำให้ค่อยๆ ไต่อันดับขึ้นมาเป็นแฮชแท็กที่ผู้ใช้เว็บไซต์ดังกล่าวพูดถึงมากที่สุดแฮชแท็กหนึ่งเมื่อช่วงค่ำวันนี้ (28 พ.ค.) โดยหลายคนขุดประวัติเธอ และแชร์ข่าวเก่าๆ ที่นางสาวปารีณาถูกกล่าวหาว่ามีส่วนเกี่ยวข้องกับการค้าอาวุธสงคราม
>> ส.ส.ปารีณา ไกรคุปต์ แจ้งจับญาติแท้ๆ ใช้แม็กกาซีนปืนข่มขู่

ทั้งนี้ นางสาวปารีณา เป็นตัวแทนของประชาชน อ.จอมบึง และ อ.โพธาราม (ยกเว้นตำบลบ้านฆ้อง ตำบลบ้านสิงห์ และตำบลดอนทราย) ใน จ.ราชบุรี ซึ่งชนะมาด้วยคะแนน 46,409 คะแนน ก่อนหน้านั้นเธอมีกลยุทธ์ในการขอเสียงประชาชนที่หลากหลาย หนึ่งในนั้นคือการขี่จักรยานยนต์บุกไปตามบ้านชาวบ้าน
>> เลือกตั้ง 2562: ผู้สมัครสาว ส.ส.เขต 3 ราชบุรี งัดลูกอ้อน "แว้น จยย." ขอคะแนนเสียงชาวบ้าน