สุวิทย์ คุณกิตติ พรรคกิจสังคม ส่อได้เป็น ส.ส. ส้มหล่น ลุ้นกกต.ฟันหัวหน้าพรรคประชาธิปไตยใหม่พ้นปาร์ตี้ลิสต์ เนื่องจากถูกศาลสั่งให้เป็นบุคคลล้มละลาย
(17 ก.ค.) เมื่อวันที่ 16ก.ค.ที่ผ่านมา แหล่งข่าวจาก กกต.แจ้งว่าจากกรณีที่นายสุรทิน พิจารณ์ หัวหน้าพรรคประชาธิปไตยใหม่ ผู้สมัครส.ส.บัญชีรายชื่อ ลำดับที่ 1 ถูก กกต.ไม่ประกาศให้เป็นผู้สมัครลงรับเลือกตั้งในบัญชีรายชื่อ เนื่องจากตรวจคุณสมบัติแล้วพบว่าถูกศาลสั่งให้เป็นบุคคลล้มละลายไปตั้งแต่ปี 2552 แต่นายสุรทิน ได้ไปร้องต่อศาลฎีกาสั่งให้ กกต.ประกาศเป็นผู้สมัคร แต่ศาลฎีกายกคำร้องไปเพราะเห็นว่าการที่ กกต.ไม่ประกาศให้เป็นผู้สมัครนั้นชอบแล้ว
ทั้งนี้อนุกรรมการไต่สวนจะนำเรื่องดังกล่าวเสนอต่อที่ประชุมกกต.ในวันที่ 19 ก.ค. นี้ โดยในเบื้องต้นเห็นว่าถ้านายสุรทิน ขาดคุณสมบัติไม่สามารถส่งผู้สมัครได้จะส่งผลให้คะแนนเสียงในระบบบัญชีรายชื่อ 125,784 คะแนนของพรรคประชาธิปไตยใหม่ 125,784 ต้องเสียไป และจะต้องมาดูการปัดเศษส.ส.ในระบบบัญชีรายชื่อใหม่ว่าจะมีพรรคใดได้ส.ส.เพิ่มขึ้น ซึ่งอาจจะตกอยู่ที่พรรคการเมืองใหญ่หรือพรรคเล็ก เช่น พรรคกิจสังคมที่อยู่ในลำดับต่อจากประชาธิปไตยใหม่ ที่ได้คะแนนในระบบบัญชีรายชื่อรวมทั้งสิ้น 81,880 คะแนน 
โดยพรรคกิจสังคม มีนายสุวิทย์ คุณกิตติ เป็นผู้สมัครส.ส.บัญชีรายชื่อลำดับที่ 1 ทั้งนี้ การคำนวณคะแนนบัญชีรายชื่อใหม่จะไม่ทำให้พรรคที่ได้ ส.ส. ระบบบัญชีรายชื่อไปแล้ว มีจำนวนส.ส.ในระบบดังกล่าวลดลงแต่อย่างใด แต่ทั้งนี้ทั้งนั้นก็ต้องขึ้นอยู่ที่คณะอนุกรรมการไต่สวนพิจารณาข้อกฎหมาย และให้ กกต.มีมติก่อนว่าจะมีความเห็นเป็นอย่างไร 
