เกมออนไลน์แต่ละเกมไม่ได้เพอร์เฟ็กต์สมบูรณ์แบบหมดจรดเสมอไป  แม้ว่าบางเกมอาจจะมีกราฟิกที่ดี มีเนื้อหาของเกมที่ดี  และมีระบบการเล่นที่ยอดเยี่ยม แต่ก็อาจมีปัญหาเกี่ยวอื่นๆ  เกิดขึ้นกับเกมในระหว่างเปิดให้บริการ  และกลายเป็นปัจจัยสำคัญที่ทำให้ความนิยมของเกมเสื่อมถอยลงได้  วันนี้เราจะพูดถึง 3  สิ่งที่ไม่พึงประสงค์ของทั้งผู้ให้บริการเกมและผู้เล่นบางส่วน 3  เรื่องนี้รับรองได้เลยว่าหากเกมไหนไม่ให้ความสำคัญกับการแก้ปัญหา  ผู้เล่นก็จะพากันเลิกเล่นอย่างแน่นอน
โปรแกรมช่วยเล่นอัตโนมัติ (บอท)
เราไม่นับเกมที่มีบอทแบบฝังมาในระบบของเกมอย่างเกมจีนหลายๆ ตัว  แต่การมีผู้เล่นใช้บอทปะปนกับผู้เล่นที่เล่นด้วยวิธีปกติมันสร้างความอึดอัด ใจให้กับผู้เล่นโดยทั่วไปอย่างมหาศาล  แน่นอนว่าการเล่นเกมนั้นผู้เล่นจะเอาความรู้สึกสนุกเป็นที่ตั้งอยู่แล้ว  และเมื่อผู้เล่นเกิดความรู้สึก "ถูกเอาเปรียบ" จากผู้เล่นที่ทำ "ผิดกติกา" เขาก็จะเกิดความรู้สึกเบื่อหน่ายเข้ามาแทนที่ความสนุก
บอท โกง 
บอท โกง
บอทตัวเป็นๆ
ปฏิเสธไม่ได้ว่าบอทก็เกิดจากผู้เล่นบางส่วนนำมันมาใช้ แต่ผมเชื่อเหลือเกินว่าการตั้งหน้าตั้งตาปราบปรามไอดีที่ใช้บอทอย่างจริงจังของผู้ให้บริการเกมจะสามารถทำให้ปัญหานี้มันดีขึ้นมาได้ และยิ่งถ้าผู้ให้บริการทุกค่ายทำหน้าที่อย่างเข้มข้นและจริงจังเหมือนๆ กัน ก็น่าจะได้ผลในวงกว้าง ซึ่งเป็นสิ่งที่ทุกคนอยากเห็น
โปรแกรมโกง
หลายคนลงความเห็นตรงกันว่าโปรแกรมโกงนั้นหนักกว่าบอทหลายเท่า  เพราะอย่างน้อยบอทก็ยังดำเนินการเล่นไปบนพื้นฐานของการเล่นปกติ  แต่แค่เล่นเหมือนคนไม่หลับไม่นอนเท่านั้น  แต่โปรแกรมโกงมีอำนาจทำลายล้างที่สูงกว่า ยกตัวอย่างเช่น เกม Casual  ที่ต้องแข่งขันเพื่อทำคะแนนกัน  หากเจอพวกใช้โปรแกรมโกงไปก็อาจหงายเงิบเลิกเล่นกันไปเลยทีเดียว
บอท โกง
ดูดมอนสเตอร์มารวมไปที่ข้าคนเดียว โหดไปไหม
เกมบาสเก็ตบอลอย่าง FreeStyle  ที่โปรแกรมโกงทำได้ถึงขนาดชู้ตแล้วลงทุกลูกไม่ว่าคุณจะอยู่ตรงไหนของสนาม  หรือเกม MMORPG อย่าง Dekaron  ที่โปรแกรมโกงโหดจัดทำให้ผู้เล่นสามารถดูดมอนสเตอร์ทั้งแผนที่เข้ามาหาตัว เองได้ (แถมตัวเองยังเดินทะลุไปในขอบแผนที่ได้อีก) หรือถ้าโกงแบบเห็นๆ  ในเกมวิ่งแข่ง TalesRunner ก็เคยมีโปรแกรมโกงประเภท Speedhack  ที่ทำให้ตัวละครวิ่งเร็วราวกับเป็นซุปเปอร์ฮีโร่  วิ่งไม่กี่วินาทีก็เข้าเส้นชัยไปเลย ยังมีโปรแกรมโกงอื่นๆ อีกมากมายที่เป็นเหมือนไวรัสทำลายเกมออนไลน์ และทำให้ผู้เล่นดีๆ หันหลังแล้วเดินไปเลือกเกมใหม่
สิ่งที่เราต้องเข้าใจร่วมกันก็คือโปรแกรมเหล่านี้มันป้องกันได้  ปัญหานี้มันแก้ได้ แต่ต้องให้ความสำคัญและจริงจังกับมันมากๆ  ที่สำคัญต้องทำอย่างต่อเนื่อง หากปล่อยให้ลุกลามไป  จากหนึ่งไอดีและกลายเป็นสอง จากสองกลายเป็นสี่  และจะมีโปรแกรมโกงท่วมเซิร์ฟเวอร์ในที่สุด
โรลแบ็ค (Rollback)
โรลแบ็คคืออาการที่เซิร์ฟเวอร์ย้อนข้อมูลในเกมไปเป็นช่วงเวลาในอดีต  เป็นหนึ่งใน Bug  และปัญหาของตัวเกมทางด้านเซิร์ฟเวอร์หรือบางทีก็เป็นที่ซอฟต์แวร์  มักจะเกิดขึ้นในช่วงที่มีการเปิดเซิร์ฟเวอร์ใหม่หรืออัพเดตแพตช์ใหม่  บางเกมโรลแบ็คไปเพียงไม่กี่นาทีก็ยังพออธิบายให้เข้าใจกันได้  ในขณะที่บางเกมโรลแบ็คไปเป็นวัน  ซึ่งการที่ข้อมูลของผู้เล่นถูกย้อนเวลากลับไป 1 วันเป็นเรื่องใหญ่  มันทำให้เหตุการณ์สำคัญที่เกิดขึ้นสูญหายไปโดยไร้ร่องรอย  เช่นหากคุณไปล่าบอสได้ของโคตรของโคตรแรร์มา แล้วมันโรลแบ็คกลับไป 1 วัน  คุณคงเสียดายจนไม่รู้จะเสียดายยังไง
บอท โกง
จะเกิดอะไรขึ้นถ้าเพื่อนๆ ไปล่าลอสมาแล้วโดนโรลแบ็ค
ปัญหาการโรลแบ็คอาจจะ ป้องกันได้ยากกว่าปัญหาอื่นๆ เพราะมันเป็น Bug  ซึ่งแปลว่าทั้งผู้ให้บริการเกม ผู้เล่น ตลอดจนผู้พัฒนาเกม  ไม่มีใครอยากให้เกิด และไม่มีใครรู้ว่ามันจะเกิด กว่าจะรู้ก็โรลแบ็คไปแล้ว  แต่สามารถทำให้ปัญหาเบาลงได้ด้วยการเร่งแก้ไขสถานการณ์กับผู้พัฒนาเกม  และมีการชดเชยความสูญเสียโอกาสของผู้เล่นอย่างเหมาะสมและเป็นธรรม
ทั้ง 3  เรื่องนี้มันไม่ใช่เรื่องใหม่  อ่านจบแล้วผู้อ่านบางท่านอาจจะคิดว่าผมเอามาเขียนทำไมเรื่องเก่าๆ ทั้งนั้น  แต่จริงๆ  แล้วผมว่ามันเป็นเรื่องสำคัญที่ทั้งผู้เล่นและผู้ให้บริการเกมควรจะเห็นตรง กันว่าปัญหาเหล่านี้มันแก้ได้ด้วยทั้ง 2 ฝ่าย เพียงเอาใจเขามาใส่ใจเรา  ผู้ให้บริการเกมเอาใจของผู้เล่นมาเป็นที่ตั้ง  ส่วนผู้เล่นก็เอาใจของผู้ให้บริการมาเป็นที่ตั้ง  ผมเชื่อว่าสิ่งเหล่านี้จะลดน้อยลงได้มากทีเดียว