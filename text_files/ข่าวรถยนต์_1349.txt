     คนใช้รถทุกวันคงรู้ดีว่า การขับรถไปสถานที่ไกลๆ หรือที่ที่ไม่คุ้นเคย อาจต้องพบเจอกับอุบัติเหตุหรือปัญหาที่ไม่คาดคิดล่วงหน้าได้ ดังนั้น Sanook! Auto จึงขอแนะนำ 10 ไอเท็มที่ควรมีไว้ติดรถ รับรองว่ามีประโยชน์มหาศาลเมื่อถึงยามจำเป็น
1.กรมธรรม์ประกันภัย-พ.ร.บ.
     ควรตรวจสอบให้แน่ใจว่า ทุกครั้งที่ต่อประกันรถยนต์หรือพ.ร.บ. คุณได้เก็บเอกสารสำคัญต่างๆเหล่านั้นไว้ในรถเรียบร้อยแล้ว เพราะยามเกิดอุบัติเหตุจริง คุณจำเป็นต้องใช้เอกสารเหล่านี้เพื่อประโยชน์ในการเคลมประกัน หรือแสดงต่อเจ้าหน้าที่ตำรวจ
2.คู่มือรถยนต์
     แม้ว่าคุณจะขับรถจนเชี่ยวชาญแล้ว แต่รถรุ่นใหม่ๆ มักมีฟังก์ชั่นเพิ่มขึ้นเสมอ ดังนั้น จึงควรติดเล่มคู่มือรถยนต์เอาไว้ในรถเสมอ เผื่อกรณีที่ใช้งานอุปกรณ์ใดไม่เป็น หรือรถยนต์มีอาการประหลาดที่ไม่เคยเจอมาก่อน จะได้นำคู่มือมาอ้างอิงได้ รวมถึงเป็นประโยชน์ในกรณีต้องนำรถเข้าอู่นอก ที่ช่างอาจไม่มีความรู้ความเข้าใจในสเป็คของรถแต่ละรุ่น
3.ชุดปฐมพยายาลเบื้องต้น
     ในรถยุโรปหรูแทบทุกคันจะถูกติดตั้งชุดปฐมพยาบาลเบื้องต้นมาให้ ซึ่งภายในกล่องจะประกอบด้วย กรรไกร, ผ้าก็อซ, พลาสเตอร์ปิดแผล, ยาทำแผล เป็นต้น ซึ่งรถญี่ปุ่นที่ไม่มีอุปกรณ์เหล่านี้มาให้ สามารถหาซื้อแบบชุดสำเร็จรูปติดท้ายรถไว้ได้เช่นกัน จะซ่อนไว้กับยางอะไหล่ก็ดี
4.ชุดปะยางฉุกเฉิน
     แม้ว่ารถทุกคันจะมียางอะไหล่ หรือ ติดตั้งยางแบบรันแฟลตมาให้อยู่แล้ว แต่บางครั้งจะสะดวกกว่าถ้ามีชุดปะยางฉุกเฉิน เพราะสามารถซ่อมยางได้อย่างรวดเร็ว และไม่ต้องใช้แรงถอด-ยกล้อให้วุ่นวาย แต่อย่าลืมว่าต้องมีชุดปั๊มลมสำหรับเติมลมยางติดไว้ด้วยนะครับ
5.สายชาร์จโทรศัพท์มือถือ
เมื่อโทรศัพท์มือถือเป็นสิ่งที่ขาดไม่ได้ สายชาร์จมือถือก็เช่นเดียวกัน การเสียบสายชาร์จผ่านพอร์ต USB สามารถทำได้ แต่อาจช้ากว่าการชาร์จด้วยปลั๊กไฟบ้านมาก ทางที่ดีควรใช้หัวชาร์จแบบเสียบปลั๊ก 12 โวลต์ จะช่วยให้แบตเตอรี่เต็มเร็วขึ้น

6.ลูกอม-น้ำดื่ม
     ใครที่ใช้รถเดินทางไกลเป็นประจำ ควรพกลูกอมและน้ำดื่มติดรถไว้ด้วย จะพอช่วยให้หายจากอาการง่วงซึมได้บ้าง ซึ่งน้ำดื่มยังมีประโยชน์ในกรณีฉุกเฉิน เช่น หม้อน้ำแห้ง, น้ำล้างกระจกหมด เป็นต้น
7.ป้ายสะท้อนแสง-เสื้อสะท้อนแสง
     ป้ายสามเหลี่ยมสะท้อนแสงเป็นอุปกรณ์ที่ติดตั้งมาให้ในรถยุโรปหลายรุ่น ใช้ในกรณีที่รถเสียหรืออุบัติเหตุยามค่ำคืน ป้ายดังกล่าวจะช่วยสะท้อนแสงเพื่อเตือนรถที่วิ่งมาด้านหลังได้ และจะดีกว่านั้นหากมีเสื้อกั๊กสะท้อนแสงติดรถไว้เพื่อสวมใส่ด้วย จะช่วยให้ปลอดภัยมากยิ่งขึ้น
8.สายพ่วงแบตเตอรี่
     แบตเตอรี่รถส่วนใหญ่จะมีอายุการใช้งานประมาณ 1-2 ปีแล้วแต่รุ่นรถ บางครั้งอาจไม่รู้ล่วงหน้าด้วยซ้ำว่าแบตอ่อนเกินไปที่จะสตาร์ทเครื่องยนต์ ดังนั้น จึงควรติดสายพ่วงแบตเตอรี่ไว้อยู่เสมอ ถึงแม้ว่าจะไม่ต้องใช้เอง ก็ยังสามารถใช้เพื่อช่วยเหลือรถคันอื่นได้ด้วย
9.สายลากรถ
     สายลากรถเป็นอีกหนึ่งอย่างที่ควรมีไว้ติดรถ โดยเฉพาะรถเก่าที่มีปัญหาจุกจิกบ่อยครั้ง
10.ทิชชู่-ทิชชู่เปียก
     ชีวิตประจำวันของเราต้องใช้กระดาษทิชชู่ทุกวันอยู่แล้ว ดังนั้น จึงควรมีสิ่งนี้ติดรถไว้ด้วย รับรองว่าต้องได้ใช้อย่างแน่นอน
 