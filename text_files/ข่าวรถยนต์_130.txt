คอลัมน์ คาร์ทิปส์
     หลายคนชอบล้างรถยนต์ด้วยตัวเอง เพราะนอกจากประหยัดค่าใช้จ่าย ใช้เวลาว่างให้เป็นประโยชน์ เป็นการออกกำลังกายแบบหนึ่งแล้ว ที่สำคัญยังล้างสะอาดหมดจดกว่าล้างตามร้าน แต่สิ่งสำคัญควรระวังหากคุณล้างรถเอง "ยานยนต์" มติชน มีข้อแนะนำดังนี้

     1.ห้ามใช้ไม้ปัดขนไก่หรือผ้าปัดฝุ่น หรือเช็ดทำความสะอาด คนจำนวนไม่น้อยมักจะนำไม้ปัดขนไก้ที่มีขายอยู่ทั่วไปมาปัดเช็ดฝุ่นออก ด้วยความเข้าใจว่าการใช้ไม้ปัดขนไก่หรือใช้ผ้าก็เหมือนทำความสะอาดบ้านหรือพื้นผิวทั่วไป แต่ความจริงแล้วแม้จะสามารถขจัดฝุ่นได้ดีและรวดเร็ว แต่ขนไก่เมื่อรวมกับฝุ่นอาจเป็นเม็ด ทำให้เกิดริ้วรอยขนแมวและยากที่จะขัดออก
 
     2.ใช้น้ำเปล่าฉีดก่อนล้าง แล้วควรลูบด้วย เพราะส่วนใหญ่มักรู้ว่าการล้างรถต้องลงน้ำเปล่าก่อนเพื่อขจัดคราบสกปรก แต่นอกจากฉีดเอาคราบต่างๆ หลุดไปแล้ว ควรเปิดน้ำเบาๆ แล้วลูบด้วยมือให้ทั่วคันเพื่อขัดฝุ่นออกจากสีก่อน ทำให้ลดการเกิดรอย ก่อนลงฟองน้ำและน้ำยาล้างรถจริง
 

     3.ห้ามใช้ผงซักฟอก น้ำยาล้างจานล้างรถ เพราะบางคนขี้เกียจหรืออาจคิดแต่เรื่องความประหยัด หรือเคยชินกับการใช้สารทำความสะอาดอื่นๆ เช่น ผงซักฟอกหรือน้ำยาล้างจาน จึงคิดว่าเอามาล้างรถได้ เป็นเรื่องที่เข้าใจผิดอย่างมาก แม้การล้างรถคือการทำความสะอาดเหมือนกับจานหรือเสื้อผ้า แต่การล้างรถเพื่อให้เงางาม ไม่ใช่ให้สะอาด การนำน้ำยาล้างจานหรือผงซักฟอกผสมน้ำมาล้างรถนั้นไม่เหมาะสม เนื่องจากสารทำความสะอาดทั้ง 2 ชนิดนั้นล้วนต้องการขจัดคราบอย่างเข้มข้น เมื่อนำมาล้างรถจะทำให้เกิดการชะล้างในส่วนของแว็กซ์เคลือบชั้นแล็กเกอร์ออกไป ทำให้สีรถหมองไม่เงาเงาม ในอนาคตยังทำให้ชั้นแล็กเกอร์เสื่อมสภาพเร็วอีกด้วย
 
     4.อย่านำผ้าเก่ามาเช็ดแห้ง เพราะเข้าใจว่าจะสามารถซับน้ำได้เหมือนกัน แม้ว่าผ้าจะทำหน้าที่ได้เหมือนกัน แต่ทิ้งรอยไว้หลังเช็ดเสร็จ ควรหาซื้อผ้าสำลี หรือถ้ามีงบก็ใช้ผ้าไมโครไฟเบอร์ แต่ผ้าเก่าๆ โดยเฉพาะผ้าคอตตอนก็นำมาใช้เช็ดทำความสะอาดกระจกได้
 
 