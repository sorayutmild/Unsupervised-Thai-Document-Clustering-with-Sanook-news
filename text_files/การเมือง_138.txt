อาจารย์-นิสิต คณะรัฐศาสตร์จุฬาฯ โพสต์ข้อความแสดงความไม่พอใจกรณีน้องตั๊นได้รับหน้าที่นำกล่าวคำสัตย์ปฏิญาณ ด้านอธิการบดีแจงไม่มีส่วนรู้เห็นในกระบวนการคัดเลือก
เมื่อวันที่ 25 มิถุนายน 2557 จักรกริช สังขมณี อาจารย์ประจำภาควิชาสังคมวิทยา และมานุษยวิทยา และณัฐนันท์ คุณมาศ อาจารย์ประจำภาควิชาความสัมพันธ์ระหว่างประเทศ คณะรัฐศาสตร์ จุฬาลงกรณ์มหาวิทยาลัย ได้โพสต์ข้อความในเฟสบุ๊กส่วนตัวขออนุญาตไม่เข้าร่วมห้องประชุมในพิธีรับพระราชทานปริญญาบัตรของคณะรัฐศาสตร์ ที่จะมีขึ้นในช่วงเช้าของวันที่ 3 กรกฎาคม ที่จะถึงนี้
อาจารย์ทั้งสองให้เหตุผลว่าไม่เห็นด้วยกับกระบวนการคัดเลือกนิสิตผู้เป็นตัวแทนกล่าวนำคำสัตย์ปฏิญาณในพิธีการ ซึ่งนางสาวจิตภัสร์ กฤษดากร หรือน้องตั๊น กปปส. เป็นผู้ทำหน้าที่ดังกล่าว เนื่องจากนางสาวจิตภัสร์เป็นผู้ต้องหาคดีทางการเมืองซึ่งยังอยู่ระหว่างกระบวนการดำเนินคดี อีกทั้งยังมีพฤติกรรมไม่เหมาะสม กล่าววาจาดูถูกชนบท ไม่เคารพสิทธิความเป็นมนุษย์ ด้านอาจารย์จักกริชถึงกับใช้คำว่า เป็นการ "ทรยศต่อวิชา" หากตนเข้าร่วมในพิธีการดังกล่าว อย่างไรก็ตามเนื่องจากอาจารย์สองท่านเป็นผู้ดูแลการฝึกซ้อมบันฑิตขึ้นรับพระราชทานปริญญาบัตรในปี จึงจะทำหน้าที่จัดแถวบัณฑิตเข้าสู่ห้องประชุมตามปกติ แต่จะไม่เข้าไปในห้องประชุมในช่วงพระราชทานปริญญาบัตร
ที่มา เว็บไซต์ประชาไท