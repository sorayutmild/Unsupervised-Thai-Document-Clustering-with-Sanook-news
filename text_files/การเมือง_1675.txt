เซ็นทรัลพัฒนา ประกาศปิดห้างฯ กรณีกลุ่มผู้ชุมนุมรวมตัวแยกราชประสงค์ วันนี้ เวลา 15.00 น. เพื่อความปลอดภัยของลูกค้า(19 พ.ค.) นายศกร ทวีสิน ผู้ช่วยผู้อำนวยการแผนกประชาสัมพันธ์ บริษัท เซ็นทรัลพัฒนา จำกัด (มหาชน) เปิดเผยว่า เนื่องด้วยมีกลุ่มผู้ชุมนุมมารวมตัวกัน บริเวณสี่แยกราชประสงค์จำนวนมาก ส่งผลให้การจราจรไม่สามารถเคลื่อนตัวได้ ทั้งฝั่งถนนราชดำริ และถนนพระราม 1 ตั้งแต่ช่วงเช้าที่ผ่านมา ซึ่งได้ส่งผลกระทบต่อการสัญจรโดยรอบ ต่อลูกค้าที่จะมาใช้บริการกับทางห้างฯ
ดังนั้นทาง บริษัท เซ็นทรัลพัฒนา จำกัด (มหาชน) จึงขอประกาศปิดห้างเซ็นทรัลเวิลด์ ในวันนี้ เวลา 15.00 น. เนื่องจากว่ามีความเป็นห่วง และเพื่อความปลอดภัยของลูกค้าที่มาใช้บริการเป็นสำคัญ ซึ่งอย่างไรก็ตาม ในวันพรุ่งนี้ ทางห้างฯ ก็จะยังคงเปิดให้บริการตามปกติ
ขณะที่ห้างเกษรพลาซ่า ยังคงเปิดให้บริการปกติ ยกเว้นบางร้านที่ปิดไป ส่วนห้างบิ๊กซีก็ยังเปิดให้บริการปกติ