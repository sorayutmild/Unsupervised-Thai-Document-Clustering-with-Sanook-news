แมนนี่ ปาเกียว ยอดกำปั้นชาวฟิลิปปินส์ วัย 36 ปี อาจถูกศาลสั่งจำคุกเป็นเวลา 1-4 ปี และปรับเงินอีก 5,000 เหรียญสหรัฐฯ (หรือประมาณ 1.6 แสนบาท) หลังจากแจ้งข้อมูลเท็จเรื่องอาการบาดเจ็บ ก่อนขึ้นชกกับ ฟลอยด์ เมย์เวทเธอร์ จูเนียร์ นักชกไร้พ่าย ชาวสหรัฐฯ วัย 38 ปี ในศึกซูเปอร์ไฟต์ เมื่อวันที่ 2 พฤษภาคมที่ผ่านมา รายงานข่าวระบุว่า ปาเกียว กรอกแบบสอบถามด้านการแพทย์ก่อนชกไฟต์หมื่นล้าน ซึ่งหนึ่งในนั้นมีคำถามว่า คุณเคยมีอาการบาดเจ็บใดๆ ที่ไหล่ ข้อศอก หรือ มือ ที่จำเป็นจะต้องได้รับการประเมินหรือตรวจสอบหรือไม่?ปรากฎว่า ปาเกียว เลือกตอบว่า "ไม่" นอกจากนี้ในตอนท้ายของเอกสาร ปาเกียว และ ไมเคิ่ล คอนซ์ ที่ปรึกษา ยังได้ลงนามยืนยันว่า ข้อมูลทุกอย่างเป็นความจริง

ต่อมาภายหลังขึ้นชกกับ ฟลอยด์ เมย์เวทเธอร์ ก่อนเป็นทาง ปาเกียว ที่เป็นฝ่ายแพ้คะแนน "เดอะ มันนี่" ไปแบบเอกฉันท์ 3 เสียง ส่งผลให้ ฟลอยด์ เมย์เวทเธอร์ เพิ่มสถิติไม่แพ้ใครเป็น 48 ไฟต์หลังการชก ปาเกียว ออกมาให้สัมภาษณ์ว่า ก่อนขึ้นชกไฟต์นี้เขามีสภาพร่างกายไม่สมบูรณ์เต็ม 100% อีกทั้งมีอาการบาดเจ็บที่ไหล่ขวาด้วย และก่อนขึ้นชก 2 ชั่วโมง ปาเกียว ได้ร้องขอให้ฉีดยาเพื่อระงับอาการเจ็บ แต่คณะกรรมาธิการกีฬาแห่งรัฐเนวาด้าไม่อนุญาต

ซีสโก้ อากีล่าร์ ประธานคณะกรรมาธิการกีฬาแห่งรัฐเนวาด้า เผยว่า "การเปิดเผยข้อมูลเป็นสิ่งที่ยิ่งใหญ่สำหรับเรา รวมทั้งความจริงใจด้วย คณะกรรมการได้สอบถามด้านการแพทย์กับ ปาเกียว แล้ว แต่พวกเขาแจ้งข้อมูลที่เป็นเท็จ เราจะรวบรวมข้อเท็จจริงทั้งหมดและติดตามสถานการณ์นี้ต่อไป" สำหรับคดีนี้หากศาลตัดสินว่า ปาเกียว มีความผิดจริง บทลงโทษคือ เขาอาจถูกศาลสั่งจำคุกเป็นเวลา 1-4 ปี และปรับเงินอีก 5,000 เหรียญสหรัฐฯ (หรือประมาณ 1.6 แสนบาท) ขึ้นไปขณะเดียวกันมีรายงานว่าปาเกียว เตรียมที่จะผ่าตัดเพื่อรักษาอาการบาดเจ็บที่ไหล่ และคาดว่าจะต้องใช้เวลาพักฟื้นประมาณ 9-12 เดือน
