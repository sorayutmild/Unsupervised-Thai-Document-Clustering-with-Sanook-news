เกม ดาบพิฆาตอสูร Kimetsu no Yaiba - Demon Slayer: The Hinokami Chronicles ได้จัดรายการ Play Report เพื่อแสดงตัวอย่างใหม่ของเกมให้ชมกันก่อนวางจำหน่าย โดยในรายการตอนแรกนี้ได้มีคุณ Kito Akari ผู้ให้เสียงพากย์ภาษาญี่ปุ่นของ เนซึโกะ มาร่วมเล่นเกมให้ชมกัน

ในตัวอย่างเกมเพลย์ใหม่จากรายการ Play Report ได้โชว์ตัวอย่างการต่อสู้ระหว่าง ทันจิโร่ กับ ซาบิโตะ ซึ่งเป็นหนึ่งในเหตุการณ์ของเนื้อเรื่องหลัก ที่ทันจิโร่ต้องเอาชนะซาบิโตะเพื่อผ่านการทดสอบเป็นลูกศิษย์ของอุโระโกะดากิให้ได้
นอกจากการกดปุ่มโจมตีให้ชนะแล้ว เราจะเห็นว่าในระหว่างการต่อสู้นั้นได้มีฉากที่ผู้เล่นต้องทำการกดปุ่มแบบ Quick Time Event ประกอบกับฉาก Cutscene ที่แทรกเข้ามาระหว่างการต่อสู้ เหมือนกับฉากในอนิเมะ แต่ได้มีความสวยงามด้วยกราฟฟิกแบบ 3D

นอกจากนี้ทางเว็บไซต์ข่าวข้อมูลหลักของเกม ยังได้มีการปล่อยภาพ Screenshot ใหม่ออกมาให้ชมกัน โดยเป็นภาพฉากการปรากฏตัวของเสาหลักทุกคนที่ได้มารวมตัวกัน และเป็นภาพจากการเล่นมินิเกมในคฤหาสน์ผีเสื้อ ที่ทันจิโร่ต้องฝึกฝนร่วมกับพวกคานาโอะ
Kimetsu no Yaiba - Demon Slayer: The Hinokami Chronicles มีกำหนดวางจำหน่ายวันที่ 15 ตุลาคมนี้ บนเครื่อง PlayStation 4, PlayStation 5, Xbox Series X/S, Xbox One, และ PC (Steam)