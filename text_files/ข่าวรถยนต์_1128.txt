      มิตซูบิชิ มอเตอร์ส ประเทศไทย  เปิดตัว “มิตซูบิชิ มิราจ ใหม่ : ให้คุณมากกว่าที่คิด” โดดเด่นด้วยดีไซน์ใหม่ที่สปอร์ตยิ่งขึ้น พร้อมระบบเสริมความปลอดภัยอัจฉริยะที่ติดตั้งเป็นครั้งแรกในรถอีโคคาร์ และประหยัดน้ำมันสูงสุดถึง 23.8 กิโลเมตรต่อลิตร เคาะเริ่ม 383,000 บาท

      สำหรับ มิตซูบิชิ “มิราจ” ใหม่  เป็นรถยนต์ขนาดเล็กประหยัดพลังงานรุ่นแรกในสายผลิตภัณฑ์ของมิตซูบิชิ เปิดตัวอย่างเป็นทางการครั้งแรกในเดือนมีนาคม 2555 ในฐานะรถยนต์อีโคคาร์ มียอดขายภายในประเทศไทยกว่า 83,000 คัน
      ทั้งนี้ มิตซูบิชิ มิราจ ใหม่ รุ่นปี 2016 ผ่านข้อกำหนดทางเทคนิคของรถยนต์อีโค คาร์ รุ่นที่ 2 ที่ระบุว่าจะต้องมีอัตราการใช้น้ำมันเชื้อเพลิงไม่เกิน 4.3 ลิตรต่อ 100 กิโลเมตร และมีมาตรฐานมลพิษระดับ EURO 5 ตลอดจนมีปริมาณการปล่อยก๊าซคาร์บอนไดออกไซด์ไม่เกิน 100 กรัมต่อ 1 กิโลเมตร รวมทั้งมีคุณสมบัติในการป้องกันผู้โดยสารกรณีที่เกิดอุบัติเหตุการชนด้านหน้าและด้านข้างของตัวรถ และติดตั้งระบบความปลอดภัยเชิงป้องกันก่อนเกิดเหตุ  (Active Safety)
 

      มิตซูบิชิ มิราจ ใหม่ ได้รับการปรับโฉมภายนอกด้วยการออกแบบด้านหน้าใหม่ ทั้งกระโปรงหน้า กระจังหน้า และกันชนหน้า-หลัง และไฟท้ายแบบ LED โดยในรุ่น GLS-LTD และ GLS มีการติดตั้งไฟหน้าแบบโปรเจคเตอร์ Bi-XENON HID ไฟหรี่แบบสเปคตรัม LED  ไฟตัดหมอกหน้า และสปอยเลอร์หลังแบบใหม่พร้อมไฟเบรกดวงที่ 3 แบบ LED รวมทั้งล้ออัลลอยขนาด 15 นิ้ว แบบทูโทน ลายใหม่
      การตกแต่งวัสดุภายในโทนสีดำแบบ Piano Black บริเวณแผงคอนโซลหน้า ฐานเกียร์ และแผงประตู โดยในรุ่น GLS-LTD และ GLS มาพร้อมเบาะผ้าสีดำลายใหม่เย็บด้ายสีเงินเพิ่มความสปอร์ตยิ่งขึ้น  พวงมาลัยหุ้มหนังแบบ 3 ก้าน ออกแบบใหม่เพื่อความกระชับมือขึ้นพร้อมการตกแต่งด้วยโครเมี่ยมผสมผสานกับวัสดุสีดำแบบ Piano Black และมาตรวัดการขับขี่แบบ Semi-High Contrast (ยกเว้นรุ่น GL) ติดตั้งปุ่มควบคุมเครื่องเสียง ปุ่มรับ-วางสายโทรศัพท์ และปุ่มสั่งงานด้วยเสียง
 

      ในรุ่น GLS-LTD และ GLS  มีการติดตั้งระบบเสริมความปลอดภัยอัจฉริยะครั้งแรกในอีโคคาร์ ได้แก่

ระบบเตือนการชนด้านหน้าตรง พร้อมระบบช่วยชะลอความเร็ว (ที่ความเร็วต่ำ) (FCM-LS : Forward Collision Mitigation System-Low Speed Range) ใช้คลื่นเลเซอร์เรดาร์ในการประเมินระยะห่างจากรถยนต์คันหน้าหากพบว่ามีความเสี่ยงที่จะชนรถยนต์คันหน้าในช่องทางเดียวกัน ระบบจะทำการเตือนและช่วยชะลอความเร็ว ที่ความเร็วโดยประมาณไม่เกิน 30 กม.ต่อชั่วโมง


ระบบตัดกำลังเครื่องยนต์ชั่วขณะ เมื่อเหยียบคันเร่งอย่างรุนแรงและรวดเร็ว (เฉพาะด้านหน้า) (RMS-FORWARD : Radar Sensing Misacceleration Mitigation System-Forward) โดยระบบจะตรวจจับวัตถุด้านหน้าหากมีการเหยียบคันเร่งผิดพลาดอย่างรุนแรงและรวดเร็ว ระบบจะทำการเตือนและตัดกำลังเครื่องยนต์ชั่วขณะอัตโนมัติเพื่อให้ผู้ขับขี่เบรกรถได้ทันซึ่งจะช่วยลดความเสียหายที่อาจจะเกิดขึ้นจากการชน

 



      มิตซูบิชิ มิราจ ใหม่ ทุกรุ่นติดตั้งระบบควบคุมเสถียรภาพการทรงตัว ระบบช่วยออกตัวบนทางลาดชัน ระบบเบรก ABS/EBD และระบบเสริมแรงเบรก BA ตลอดจนถุงลมนิรภัยคู่หน้าและเข็มขัดนิรภัยคู่หน้าแบบดึงกลับและระบบผ่อนแรงอัตโนมัติ ELR 3 จุด 2 ตำแหน่งซึ่งในรุ่น GLS-LTD และ GLS เป็นแบบ 2 ทิศทาง (ด้านคนขับ)
      ติดตั้งเครื่องยนต์ ขนาด 1.2 ลิตร แบบ 3 สูบ DOHC MIVEC 12 Valve ซึ่งมีทั้งระบบเกียร์ธรรมดา 5 จังหวะ และระบบเกียร์อัตโนมัติ INVECS-III CVT ประหยัดน้ำมันสูงสุดถึง 23.8 กิโลเมตรต่อลิตร ปล่อยก๊าซคาร์บอนไดออกไซด์ต่ำสุดเพียง 98 กรัม ต่อกิโลเมตร
 

      Mitsubishi Mirage Minorchange ใหม่ มีให้เลือกทั้งหมด 6 สี ได้แก่ สีฟ้า Cerulean Blue Mica, สีขาวมุก White Pearl, สีดำ Black Mica รวมถึง 3 สีใหม่ ได้แก่ สีแดง Wine Red, สีส้ม Sunrise Orange และสีเทา Titanium Grey

      ราคา มิตซูบิชิ มิราจ ไมเนอร์เชนจ์ มีให้เลือกทั้งหมด 5 รุ่นย่อย ดังนี้

GLS -LTD เกียร์อัตโนมัติ ราคา 567,000 บาท
GLS เกียร์อัตโนมัติ ราคา 539,000 บาท
GLX เกียร์อัตโนมัติ ราคา 473,000 บาท
GLX เกียร์ธรรมดา ราคา 439,000 บาท
GL เกียร์ธรรมดา ราคา 383,000 บาท

 
 