เลือกมือถือจอใหญ่ ได้อะไรมากกว่า จริงหรือ?


มือถือจอใหญ่ยักษ์ ดูจะเป็นเหมือนแฟชันกันไปแล้วในปัจจุบัน ที่หลายคนเลือกใช้แบบไม่ยี่หระต่อขนาดอันใหญ่โต แม้แต่คุณสุภาพสตรีหลายท่าน ก็ยังพกพาใช้กันชนิดที่ไม่ได้สนใจกับไซส์ที่ใส่กระเป๋าสะพายยังเกือบเต็ม แถมมีแนวโน้มการใช้งานที่เยอะขึ้น 
ซึ่งหากเป็นย้อนไปสัก 2-3 ปีจะพบว่าสมาร์ทโฟนที่เป็นหน้าจอสัมผัสขนาดประมาณ 3-4” เป็นตลาดที่กว้างที่สุด ซึ่งมีกันเกือบทุกค่าย แต่ถ้าต้องการจอที่ใหญ่กว่านั้น คงต้องมองไปที่แท็บเล็ตมารับหน้าที่แทน แต่ในเวลานี้กลับกลายเป็นว่าหน้าจอระดับ 5” แทบจะเป็นเรื่องธรรมดาไปแล้วสำหรับใครหลายคน ไม่ว่าจะเป็น Galaxy Mega, Note 3, Xperia Z Ultra, Optimus G Pro หรือ Lenovo K900 ที่ว่ามานี้ล้วนแต่มีดีกรีหน้าจอเกิน 5.5” ขึ้นไปด้วยกันทั้งนั้น บางรุ่นแทบจะแยกไม่ออกกับแท็บเล็ตด้วยซ้ำ ด้วยขนาดที่ใหญ่กว่า 6” เลยทีเดียว

แต่คำถามคือ จริงหรือว่าสมาร์ทโฟนจอยักษ์เหล่านี้ ตอบโจทย์การใช้งานได้จริงหรือ แล้วทำไมถึงเป็นที่นิยมมากขึ้นในปัจจุบัน เมื่อดูจากยอดจำหน่ายที่สูงขึ้น โดยที่ International Data Corporation (IDC) ซึ่งติดตามเก็บข้อมูลยอดขายสินค้าอิเลคทรอนิคส์จากทั่วโลก ก็รายงานสถิติการจำหน่ายอุปกรณ์สื่อสารที่มีขนาดใหญ่ 5-7” หรือที่เรียกกันว่า Phablet (Phone + Tablet) นั้นมีแนวโน้มสูงขึ้น ในช่วงไตรมาสที่ 2 ของปี 2013 มียอดขายรวมใน ภูมิภาคเอเซียและแปซิฟิกสูงถึง 25.2 ล้านเครื่องซึ่งสูงกว่ายอดจำหน่ายของ Tablet เป็นเท่าตัวเลยทีเดียว ด้วยยอดจำหน่ายที่สูงเป็นเครื่องการันตีแบบนี้ ย่อมแสดงให้เห็นถึงความสำคัญและความต้องการของผู้ใช้ แต่จะเป็นความต้องการที่ยั่งยืนจริงหรือว่าเป็นเพียงแค่กระแสนิยม ดังนั้นลองมาดูกันดีกว่าว่าผู้ใช้จริงๆ ได้ประโยชน์อะไรจากมือถือจอใหญ่ รวมถึงสิ่งที่ต้องคำนึงในการใช้งาน

ข้อดี
มาดูข้อดีของการใช้มือถือหน้าจอใหญ่กันก่อน ซึ่งก็ไม่รู้ว่าจะโดนใจหรือเปล่า แต่ที่แน่ๆ คือ คนที่ชอบความชัดเจน อลังการและความสวยงาม ก็น่าจะเห็นด้วยกับสิ่งต่างๆ เหล่านี้ ก็ขอตีว่าเป็นข้อดีสำหรับคนที่เลือกใช้จอใหญ่ก็แล้วกัน

ประโยชน์ ใหญ่ดูสะใจ เห็นได้ชัด เป็นสิ่งแรกที่ผู้คนเลือกใช้มือถือหน้าจอขนาดใหญ่ก็คือ การมองเห็นที่ชัดเจน ไม่ว่าจะเป็นการ ใช้แอพฯ แชตต่างๆ ก็จะมองเห็นได้ง่ายยิ่งขึ้น มีพื้นที่สำหรับการพิมพ์เหลือเฟือ โดยเฉพาะแป้นคีย์บอร์ดก็จะใหญ่ขึ้นตามตัว ให้สามารถแตะหรือพิมพ์ได้ถนัดมือหรือจะใช้สำหรับแต่งรูปใส่เอฟเฟกต์ ยิ่งคนที่ชอบแต่งภาพ ใส่คำพูด ใส่ลูกเล่นอะไรต่างๆ ก็ทำได้ง่ายขึ้น รวมไปถึงคนที่ชอบดูหนัง ก็จะได้รับอรรถรสมากยิ่งขึ้นกว่าการดูผ่านหน้าจอระดับ 4”-4.7” อยู่มากทีเดียว อีกทั้งความละเอียดของหน้าจอที่มากขึ้น ก็ทำให้การมองเห็นรายละเอียดต่างๆ ทำได้ดี ได้พื้นที่สำหรับการใช้งานมัลติวินโดวส์ สำหรับคนที่ชอบทำอะไรหลายอย่างในเวลาเดียวกัน น่าจะได้ประโยชน์จากจุดนี้ เพราะสามารถใช้งานแอพพลิเคชัน 2 ตัวพร้อมๆ กันได้ อย่างเช่น ดูเฟสบุ๊กไปพร้อมๆ กับการแชต Line ได้ในเวลาเดียวกัน ด้วยการแบ่งครึ่งหน้าจอนั่นเอง ในขณะที่จอเล็กก็อาจจะทำได้ แต่ความถนัดในการใช้งานและความคล่องตัวดูจะต่างกันมากมายเวลาที่ใช้งานจริง นี่คือสิ่งที่ผู้ใช้มือถือจะใหญ่จะได้รับ

เพื่อคอเกมโดยฉพาะ สำหรับการเล่นเกมบนสมาร์ทโฟนในปัจจุบัน ไม่ได้เป็นแค่การเล่นเกมเด็กๆ อย่างเกมไพ่ เกมยิงไข่หรือเกมจับคู่ที่ดูง่ายดายเหมือนในอดีตแล้ว แต่เกมบนมือถือต้องเรียกได้ว่าแทบจะแทนอุปกรณ์ประเภท Portable ได้เลย ไม่ว่าจะเป็นการเล่นเกมในแนวชูตติ้ง วางแผน เทิร์นเบสหรือเกมใดๆ ก็ตาม ที่ให้คุณมองเห็นได้ชัดเจน ทั้งในเรื่องการโจมตี มองหาไอเท็ม แก้โจทย์ เก็บของ จอใหญ่ย่อมให้ความแม่นยำมากยิ่งขึ้น ยิ่งเป็นเกมที่ต้องอาศัยการสังเกตหรือการเคลื่อนไหวที่รวดเร็วแล้ว การเลือกจอใหญ่ดูจะได้ผลดีมากที่สุด

การควบคุมที่ง่ายขึ้น แน่นอนว่าหน้าจอยิ่งมีขนาดใหญ่ ก็ย่อมใช้งานง่ายกว่าเวลาที่ต้องแตะหรือลากนิ้วไปมาบนหน้าจอ ซึ่งคนที่มีนิ้วใหญ่น่าจะรับรู้ถึงสิ่งนี้ได้มากที่สุด เพราะการจะแตะไปยังฟังก์ชันหรือปุ่มควบคุมบนหน้าจอขนาดเล็กไม่ใช่เรื่องง่าย เช่น การใช้งานแอพฯ การเล่นไฟล์ระหว่างดูหนังหรือการเลือกเครื่องมือในการตกแต่งภาพ บางทีแตะผิดแตะถูก กว่าจะเลือกได้ ก็ทำเอาเซ็ง ดังนั้นแล้วการเลือกหน้าจอที่ใหญ่ ก็ไม่ได้หมายถึงการมองเห็นเพียงอย่างเดียว แต่ต้องว่ากันที่เรื่องของความแม่นยำและความรวดเร็วในการใช้งานอีกด้วย
 ข้อด้อย
แต่ก็ไม่ใช่ว่ามือถือจอใหญ่จะมีแต่ข้อดีเสมอไป เดี๋ยวจะหาว่าอวยให้ซื้อตามกระแส ก็ขอยกเอาข้อด้อยของมือถือที่มีหน้าจอขนาดใหญ่ ที่ผู้ใช้จะได้เจอกัน จะได้นำมาใช้ในการพิจารณาสำหรับการเลือกใช้ในโอกาสต่อไป เอามาหักลบกันกับข้อดีดูว่าคุ้มค่าหรือไม่ในการเลือกใช้

พกพาไม่สะดวกเหมือนเคย แน่นอนว่าสิ่งแรกที่จะต้องเจอเลยก็คือ การพกพา เรื่องนี้น่าจะเป็นสิ่งที่สุภาพบุรุษได้เจอกันบ่อย เพราะส่วนใหญ่จะพกกันในกระเป๋ากางเกง ขนาดที่เหมาะสมในการพกและกระเป๋าที่รองรับนั้นอยู่ที่ประมาณ 4.7” จะกำลังดี หากเป็นกระเป๋ากางเกงยีนส์ที่ไม่ฟิตเกินไปนัก แต่ถ้าใหญ่กว่านั้น เรียกว่าถึงขั้นลำบากทั้งตอนใส่ในกระเป๋าและดึงออก ยิ่งเวลาที่นั่งทานข้าวหรือขับรถจะเห็นได้ชัดเลยทีเดียว บางครั้งต้องนำมือถือออกจากกระเป๋าก่อน ถึงจะนั่งได้ด้วยซ้ำไป ส่วนถ้าเป็นสุภาพสตรีที่มีกระเป๋าถืออาจจะแค่เสียพื้นที่ในการเก็บเครื่องสำ อางค์ไปเล็กน้อยเท่านั้น
 การใช้พลังงานที่มากขึ้น เรื่องนี้ค่อนข้างชัดเจนเลยทีเดียว เพราะจอแสดงผลเป็นสิ่งที่ใช้พลังงานมากที่สุด ยิ่งจอแสดงผลใหญ่มาก การกินไฟก็มากตามไปด้วยเช่นกัน โดยที่ผู้ผลิตก็แก้เกมด้วยการใส่แบตฯ ความจุสูงขึ้นมาให้ ก็ถือว่าช่วยได้ในระดับหนึ่ง ทีนี้ก็ขึ้นอยู่กับผู้ใช้แล้วว่าจะปรับพฤติกรรมให้ใช้งานได้ยาวนานแค่ไหน ซึ่งถ้าหากไม่ได้ก็คงต้องพึ่งพาที่ชาร์จแบตสำรองหรืออุปกรณ์ประเภทเพา เวอร์แบงก์นั่นเอง แต่นั่นก็จะกลายเป็นภาระมากยิ่งขึ้น เพราะต้องพกแบตสำรองที่มีน้ำหนักไม่ใช่น้อยตามไปด้วย ดูจะไม่ใช่เรื่องดีเท่าใดนัก แต่ก็คงดีกว่าปล่อยให้แบตฯ หมดระหว่างใช้งาน

ความเป็นส่วนตัวลดลง อย่าลืมว่าเวลาใช้งานสมาร์ทโฟน ที่เรียกว่ายุคทัชโฟนเช่นนี้ ส่วนใหญ่เราก็จะใช้การแตะสัมผัสหรือจิ้มหน้าจอ ซึ่งก็จะมีระยะห่างระหว่างหน้าจอและหน้าเราอยู่พอสมควร ปกติจอขนาดเล็กคนข้างเคียงยังหันมาอ่านออกเลย นับประสาอะไรกับจอขนาดใหญ่ เปิดหน้าจอขึ้นมาก็เห็นหมดว่าใช้งานอะไร แชตกับใครอยู่ แล้วคุยเรื่องอะไร ยิ่งถ้านั่งอยู่บนรถประจำทาง แล้วมีคนยืนอยู่ข้างๆ รับรองว่าเห็นเป็น Story เลยทีเดียว ทางแก้ไขก็พอมีอยู่บ้าง ทางแรกคือ การลดขนาดฟอนต์ลง (แล้วจะซื้อมือถือจอใหญ่มาทำไม) ทางออกที่ 2 ติดฟิลม์ที่โฆษณาว่า ป้องกันแอบดูได้ แต่ก็ไม่รู้ว่าจะได้ผลมากน้อยเพียงใดเช่นกัน ซึ่งเป็นเรื่องปกติที่ผู้ใช้มือถือจอใหญ่ต้องพบ

ใช้มือเดียวไม่สะดวก จะมีสักกี่คนที่ใช้มือถือหน้าจอระดับ 6 นิ้วด้วยมือข้างเดียว เอาแค่มือถือหน้าจอ 5 นิ้ว ก็เรียกว่าไม่ได้ง่ายแล้ว บางคนตั้ง Lock pattern แบบยาก จะลากทีก็ต้องหยิบมาเปิดด้วยสองมือช่วยกันหรือบางทีแค่อยากจะพิมพ์ Line บอกเพื่อนสั้นๆ ปกติมือเดียวสบาย แต่กลายเป็นว่าต้องหยิบมาพิมพ์กันแบบจริงจังหรือเปิดดูภาพ จะเลื่อนนิ้วปาดไปมาก็ต้องใช้ 2 มือมาช่วยกันอีกด้วย จึงอาจจะไม่เหมาะกับการใช้งานระหว่างที่ทำหลายๆ อย่างพร้อมกันหรืออีกมือไม่ว่างนั่นเอง
ความจริงแล้วยังมีรายละเอียดปลีกย่อยทั้งในส่วนของดีและข้อเสียอีกมากมาย ในการใช้งานกับมือถือจอใหญ่ยักษ์ ผู้ที่กำลังมองหาหรือสนใจ ก็คงจะต้องชั่งใจให้ดีกับการใช้งานต่างๆ ซึ่งก็ต้องเอาพฤติกรรมการใช้งานของตัวเราเป็นที่ตั้ง ซึ่งถ้าคิดว่าปัญหาเหล่านี้เป็นเรื่องเล็กๆ เมื่อเทียบกับการใช้งานที่ดียิ่งกว่า ก็จัดหามาใช้กันได้เลย
สนับสนุนเนื้อหา - http://notebookspec.com/เลือกมือถือจอใหญ่-ได้อะไรมากกว่า-จริงหรือ/199606
