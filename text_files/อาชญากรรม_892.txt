(10 ก.พ.) สำนักข่าวต่างประเทศรายงานว่า เกิดเหตุระทึกอย่างควบคุมไม่ได้ในรายการโทรทัศน์ออกอากาศสดที่เมืองเดนเวอร์ มลรัฐโคโลราโด สหรัฐอเมริกา เมื่อ เจ้าแม็กซ์ สุนัขของหน่วยกู้ภัย พันธุ์อาร์เจนเตียน มาสตีฟฟ์ เกิดฉุนเฉียวและกัดเข้าที่ใบหน้าผู้ดำเนินรายการสาว
ตามรายงานระบุว่า ไคลีย์ ไดเออร์ ผู้ดำเนินรายการช่วง 9 นิวส์ ข่าวภาคค่ำทางสถานีโทรทัศน์เคยูเอสเอ-ทีวี เมืองเดนเวอร์ ถูกสุนัขที่ถูกเจ้าหน้าที่กู้ภัยได้ช่วยเหลือเอาไว้ได้ หลังจากที่มันตกอยู่ในทะเลสาบน้ำแข็ง และกลายเป็นสุนัขที่คนทั่วเมืองกล่าวถึง
ขณะเกิดเหตุเป็นการออกอากาศสด ช่วงที่เชิญหน่วยกู้ภัยและ เจ้าแม็กซ์ มาสัมภาษณ์ในรายการ ผู้ดำเนินรายการสาวได้ลูบหัวและลำคอของสุนัข เพื่อแสดงออกถึงความเป็นมิตรและสร้างความคุ้นเคย แต่ทันใดนั้นก็เกิดเหตุไม่คาดฝันถึง เมื่อ เจ้าแม็กซ์ เกิดระแวงงับเข้าที่ใบหน้าผู้ดำเนินรายการสาว ซึ่งทำให้รายการต้องสิ้นสุดลงในทันที
เบื้องต้นทางสถานีโทรทัศน์แจ้งว่า ไคลีย์ ไดเออร์ เข้ารับการรักษาตัวแล้ว และมีบาดแผลฉรรจ์บนใบหน้าและจำเป็นต้องพักการดำเนินรายการไปสักระยะหนึ่ง
สำหรับ สุนัขพันธุ์อาร์เจนเตียน มาสตีฟฟ์ หรือคนไทยคุ้นเคยในชื่อ โดโก้ อาร์เจนติโน เป็นสุนัขที่มีนิสัยเป็นมิตร และมีจุดเด่นเป็นสุนัขเฝ้าบ้านที่ดี มีลักษณะลำตัวใหญ่ มีกล้ามเนื้อ และมักระแวงและดุร้ายกับภัยรอบๆ ข้าง
