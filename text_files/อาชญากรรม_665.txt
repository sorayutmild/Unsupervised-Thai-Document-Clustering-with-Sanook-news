ขอขอบคุณภาพจาก INN
ผู้สื่อข่าวรายงานว่า (4 ก.พ.) เมื่อเวลา 14.00 น. นางปวีณา หงสกุล ประธานมูลนิธิปวีณาหงสกุลเพื่อเด็กและสตรี พร้อมด้วยเจ้าหน้าที่ชุดสืบสวนภาคที่ 1 ได้นำหมายจับที่ ว.229/2558 จับนายอุเทน วรสิทธิ์ อายุ 20 ปี ขณะอยู่ที่ห้างสรรพสินค้าแห่งหนึ่งย่านรังสิต เป็นพนักงานขายจิวเวลรี่ ข้อหากระทำความผิดเกี่ยวกับอาชญกรรมทางเทคโนโลยี
น.ส.เอ (นามสมมุติ) อายุ 26 ปี กล่าวว่า ตนรู้จักกับนายอุเทน วรสิทธิ์ ทางเฟซบุ๊ก และได้พูดคุยกันเรื่อยมา ประมาณ 3-4 เดือน จนวันที่ 29 ธ.ค.57 ได้นัดกันที่ห้างฯ นายอุเทนได้ชักชวนตนไปที่ห้องพักใน ซอยพหลโยธิน 64 และได้มีความสัมพันธ์กัน โดยนายอุเทนบังคับข่มขู่ถ่ายรูป และคลิปวีดีโอขณะที่ร่วมหลับนอนกันไว้
หลังจากนั้น 1 อาทิตย์ นายอุเทนได้นำรูปถ่ายซึ่งเป็นรูปภาพของตนเพียงคนเดียว โพสต์ลงเฟซบุ๊กของนายอุเทน ตนจึงได้ต่อว่า ว่าไม่สมควรลงและไม่เหมาะสม ทำให้นายอุเทนไม่พอใจ
เมื่อวันที่ 10 ม.ค.58 นายอุเทนได้บอกให้ตนไปที่ห้องอีก โดยอ้างว่าให้ตนไปลบภาพของตนเอง ตนจึงไปพบอีกครั้ง แต่กลับถูกบังคับข่มขืนและถ่ายคลิปวีดีโอไว้อีก และยังนำคลิปดังกล่าวไปข่มขู่ให้ตนร่วมหลับนอนด้วยกันตลอดเวลา
และเมื่อวันที่ 23 ม.ค. นายอุเทน ได้นำคลิปวีดีโอที่ร่วมหลับนอนกัน เผยแพร่ลงเฟซบุ๊กของนายอุเทนทำให้ตนเสียหาย ตนจึงได้เดินทางไปแจ้งความ ที่ สภ.อู่ทอง จ.สุพรรณบุรี
ต่อมาเช้าวันที่ 24 ม.ค. นายอุเทน ข่มขู่บังคับให้ตนไปพบในซอยที่นายอุเทนพักอาศัยอยู่ เมื่อตนเดินทางไปพบก็มีปากเสียงกัน นายอุเทนได้ทำร้ายร่างกายตน จึงได้เข้าแจ้งความไว้ที่ สน.สายไหม ในข้อหาทำร้ายร่างกายและข่มขืน
แต่ตนเกรงว่านายอุเทนจะนำรูปภาพและคลิปวีดีโอที่ร่วมหลับนอนกัน ไปเผยแพร่ในทางอื่นอีก จึงเดินทางเข้าขอความช่วยเหลือกับมูลนิธิปวีณาฯ ช่วยเหลือ
ทั้งนี้ เจ้าหน้าที่อยู่ระหว่างควบคุมตัวนายอุเทน ไปสอบสวนที่ สภ.ประตูน้ำจุฬาลงกรณ์