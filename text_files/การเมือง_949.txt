(28 ธ.ค.) ผู้สื่อข่าวรายงานความเคลื่อนไหว น.ส.ยิ่งลักษณ์ ชินวัตร รักษาการนายกรัฐมนตรีและรมว.กลาโหม เมื่อวันที่ 28 ธ.ค. ซึ่งเป็นวันแรกของวันหยุดเทศกาลปีใหม่ว่า ตลอดทั้งวันนี้รักษาการนายกรัฐมนตรีได้เก็บตัวพักผ่อนอยู่กับลูกชาย น้องไปป์ ด.ช.ศุภเสกข์ อมรฉัตร ที่สนามกอล์ฟกรีนวัลเลย์ อ.แม่ริม จ.เชียงใหม่ ซึ่งเป็นบ้านพักของพ.ต.ท.ทักษิณ ชินวัตร โดยไม่ได้เดินทางออกไปไหน
ซึ่งคาดว่าน่าจะเป็นผลมาจาก ในช่วงเย็นวันที่ 27 ธ.ค. ที่ผ่านมา น.ส.ยิ่งลักษณ์ ได้ไปเดินเลือกซื้อเสื้อกันหนาวที่ห้างดังแห่งหนึ่งในจังหวัดเชียงใหม่ แต่ปรากฎว่ามีผู้หญิงห้อยนกหวีดคนหนึ่งเข้ามาแอบถ่ายภาพ รวมทั้งนำภาพดังกล่าวไปโพสต์ในโลกออนไลน์ จนมีการนำมาเผยแพร่และวิจารณ์ในวงกว้าง ระบุว่า น.ส.ยิ่งลักษณ์ไม่สนใจสถานการณ์บ้านเมืองที่กำลังตกอยู่ในสภาวะตึงเครียด มีการปะทะกันจนเกิดความเสียหาย แต่ตัวนายกรัฐมนตรีกลับมาช้อปปิ้ง ด้านน.ส.ยิ่งลักษณ์เองไม่ต้องการให้เกิดการเข้าใจผิด หรือเป็นกระแสโจมตี จึงเก็บตัวพักผ่อนอยู่ในบ้านพักกับครอบครัวดังกล่าว