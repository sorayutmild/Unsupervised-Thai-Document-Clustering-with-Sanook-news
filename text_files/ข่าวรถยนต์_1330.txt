     การเลือกรถยนต์คู่ใจสักคันหนึ่งนั้น สิ่งสำคัญที่ต้องพิจารณา นอกเหนือจากรูปลักษณ์ความสวยงามและสมรรถนะของเครื่องยนต์แล้ว อุปกรณ์พื้นฐานติดรถ หรือที่คนไทยเรียกกันติดปากว่า 'อ็อพชั่น' ก็เป็นอีกสิ่งที่สำคัญไม่แพ้กัน 

     ปัจจุบันเทคโนโลยีในรถยนต์ก้าวหน้าไปกว่าแต่ก่อนมาก จนทำให้รถยนต์รุ่นใหม่ๆมีอุปกรณ์อำนวยความสะดวกเพิ่มขึ้นมากมาย โดยไม่จำกัดอยู่ในเฉพาะรถยนต์หรูราคาแพงอีกต่อไป เราจะพาคุณผู้อ่านไปรู้จัก 10 อ็อพชั่นในรถยนต์สมัยนี้ ควรจะมีอะไรมาให้บ้าง?
 
     1.ไฟหน้าเปิด-ปิดอัตโนมัติ
     ไฟหน้าถือเป็นอุปกรณ์ความปลอดภัยพื้นฐานที่สุดในรถยนต์ เพราะนอกจากจะช่วยให้มองเห็นถนนได้ชัดเจน ยังช่วยให้ผู้ใช้ถนนคนอื่นๆสามารถมองเห็นรถของเราได้ง่ายขึ้นด้วย ซึ่งปัจจุบันรถยนต์ระดับซิตี้คาร์เริ่มมีการติดตั้งระบบเปิด-ปิดไฟหน้าอัตโนมัติมาให้บ้างแล้ว ซึ่งช่วยเพิ่มทัศนะวิสัยเป็นอย่างดี โดยเฉพาะเวลาลงอุโมงค์ หรือ เข้าที่จอดรถใต้อาคาร เพราะคนส่วนใหญ่มักมองข้ามที่จะเปิดไฟหน้ารถกันในสถานการณ์แบบนี้
 
     2.ที่ปัดน้ำฝนอัตโนมัติ
     แม้ว่าระบบปัดน้ำฝนแบบอัตโนมัติอาจดูไม่จำเป็นเท่าไหร่ แต่จริงๆแล้วระบบนี้จะช่วยเพิ่มความสะดวกสบายได้อย่างมากเมื่อฝนลงเม็ด เพราะไม่จำเป็นต้องคอยพะวักพะวงอยู่กับการปรับความเร็วตามสภาพน้ำฝน ที่เดี๋ยวเบาบ้างแรงบ้าง ช่วยให้โฟกัสกับการขับขี่ได้ดีขึ้นเยอะ เพิ่มความปลอดภัยขึ้นได้อีกด้วย
 
     3.ปุ่มควบคุมที่พวงมาลัย
     รถยนต์รุ่นใหม่ๆมักติดตั้งปุ่มที่ต้องใช้งานบ่อยไว้บนพวงมาลัย เช่น เครื่องเสียง, โทรศัพท์, ระบบควบคุมความเร็ว เป็นต้น ซึ่งทำให้ผู้ขับไม่ต้องปล่อยมือออกจากพวงมาลัย เพียงแค่ขยับข้อมือนิดหน่อย ก็ช่วยให้การเปลี่ยนเพลงเป็นไปอย่างสะดวกสบาย และปลอดภัย
 
     4.กุญแจรีโมทอัจฉริยะ+ปุ่มสตาร์ท
     กุญแจรีโมทอัจฉริยะคือกุญแจที่สามารถพกไว้ในกระเป๋า โดยไม่จำเป็นต้องหยิบออกมาเพื่อการเข้า-ออกรถ และสตาร์ทรถ ซึ่งแทบจะกลายเป็นจุดขายของรถสมัยใหม่เกือบทุกยี่ห้อ เพราะมีให้เห็นตั้งแต่อีโคคาร์ไปจนถึงรถยุโรปราคาหลายล้านบาท
     นอกจากจะช่วยเรื่องความสะดวกสบายแล้ว ยังเพิ่มความปลอดภัยได้ในระดับหนึ่งหากเกิดเหตุการณ์จี้ชิงรถแบบต่อหน้า เพราะหากกุญแจไม่อยู่ในตัวรถ จะไม่สามารถสตาร์ทเครื่องยนต์ได้อีกหากดับเครื่องยนต์ ซึ่งหากเป็นระบบกุญแจธรรมดาแล้วล่ะก็ ฉลุยยันชายแดนเชียวล่ะ!
 
     5.Bluetooth
     การคุยโทรศัพท์ขณะขับรถยนต์ไม่ใช่เรื่องที่ดีนัก แต่หากจำเป็นจริงๆแล้วล่ะก็ ระบบบลูทูธในรถ จะช่วยให้สามารถสนทนากับคู่สายได้โดยไม่ต้องยกโทรศัพท์ขึ้นมาแนบหู อย่างน้อยๆก็ช่วยให้สามารถจับพวงมาลัยได้ทั้งสองมือ ขณะที่รถยนต์บางรุ่นสามารถเชื่อมต่อสมาร์ทโฟนเพื่อการใช้งานอินเตอร์เน็ตหรือแอพพลิเคชั่นต่างๆได้อีกด้วย
 

     6.ช่องต่อ USB
     พอร์ต USB ในรถยนต์ จะช่วยเพิ่มความสุนทรีย์ในการฟังเพลงขณะขับรถของคุณได้ เพราะปัจจุบันสามารถโหลดเพลงที่ชอบมาไว้ใน iPod หรือ แฟลชไดรฟ์ได้อย่างง่ายดาย แล้วนำไปต่อเข้ากับพอร์ตที่ว่านี้ ทีนี้ไม่ว่ารถจะติดขนาดไหน หากมีเพลงคู่ใจให้ร้องตาม ก็ไม่น่าเบื่อต่อไปแล้วล่ะ
 
     7.พวงมาลัยปรับเข้า-ออกได้
     ปกติแล้วรถยนต์รุ่นใหม่ๆมักติดตั้งพวงมาลัยที่สามารถปรับระดับสูง-ต่ำได้มาให้ แต่จะดีขึ้นไปอีกหากสามารถปรับเข้า-ออกได้ด้วย เนื่องจากสรีระของแต่ละคนไม่เหมือนกัน หากใครยังไม่เคยปรับมาก่อนก็ควรลองปรับดู เผื่อจะช่วยให้ขับขี่ได้อย่างสบายยิ่งขึ้น
 
     8.ถุงลมนิรภัยคู่หน้า
     รถยนต์ในปัจจุบันควรติดตั้งถุงลมนิรภัยคู่หน้า สำหรับผู้ขับและผู้โดยสารตอนหน้ามาให้เป็นอย่างน้อย เนื่องจากผู้โดยสารด้านหน้ามักจะได้รับผลกระทบจากการชนมากที่สุด ช่วยลดการปะทะกับวัตถุต่างๆเช่น คอนโซลหน้า หรือ กระจกบังลมหน้าได้เป็นอย่างดี
 
     9.ระบบเบรค ABS
     ระบบป้องกันล้อล็อค ถือเป็นระบบความปลอดภัยขั้นพื้นฐานชิ้นหนึ่งไปแล้ว เนื่องจากสภาวะอากาศ รวมถึงสภาพถนนที่ย่ำแย่ในบ้านเรา ระบบ ABS จะช่วยให้ระยะเบรคสั้นลงอย่างชัดเจนทั้งบนถนนแห้งและถนนเปียก รวมถึงสามารถบังคับทิศทางของรถขณะเบรคได้อีกด้วย
 
     10.ระบบควบคุมการทรงตัว
     ปัจจุบันมีชื่อเรียกต่างๆมากมายตามแต่ผู้ผลิตจะตั้ง เช่น ESP, VSC หรือ VSA เป็นต้น ซึ่งระบบเหล่านี้จะช่วยลดอาการหน้าดื้อ-ท้ายปัด อันเป็นสาเหตุให้รถเกิดอาการแหกโค้งได้ โดยเฉพาะอย่างยิ่งขณะฝนตกหรือถนนเปียก
 
     อ็อพชั่นต่างๆที่กล่าวมานี้ อาจไม่ใช่อุปกรณ์พื้นฐานที่จำเป็นต้องมีในรถทุกคัน แต่หากจำเป็นต้องเลือกรถยนต์คู่ใจไว้ใช้งานยาวๆแล้ว สิ่งเหล่านี้ก็จะช่วยเพิ่มอรรถรส และความปลอดภัยในการขับขี่พอสมควรเลยทีเดียวครับ
 
 