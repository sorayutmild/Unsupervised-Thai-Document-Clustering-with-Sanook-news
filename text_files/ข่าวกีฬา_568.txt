เกิดเหตุการณ์สุดระทึกในจังหวะเข้าเส้นชัยของการแข่งขันกรีฑา รายการวิ่ง 400 เมตรหญิง รอบชิงชนะเลิศ ในกีฬาโอลิมปิกเกมส์ 2016 "ริโอเกมส์" เมื่อช่วงเช้าที่ผ่านมาโดยสาว ชัวเน่ มิลเลอร์ สาววัย 22 ปี จากประเทศบาฮามาส ที่นำมาตลอดการแข่งขันในช่วง 300 เมตรแรก แต่ในช่วง 100 เมตรสุดท้าย โดน อัลลิสัน เฟลิกซ์ สาวอเมริกัน วิ่งไล่จี้มาจนเกือบจะทัน ก่อนที่ในวินาทีสุดท้าย มิลเลอร์ ที่เกือบเสียหลักอยู่แล้ว แต่เธอตัดสินใจกัดฟันพร้อมกับทิ้งตัวพุ่งเข้าเส้นชัย เฉือนชนะเฟลิกซ์ ไปชนิดที่ต้องตัดสินกันด้วยภาพถ่าย

โดยเวลาอย่างเป็นทางการ ของ มิลเลอร์ ทำได้ 49.44 วินาที ซึ่งเป็นเวลาที่ดีที่สุดในชีวิตของเธอ คว้าเหรียญทองได้สำเร็จ และยังเป็นเหรียญทองแรกในโอลิมปิกครั้งนี้ของบาฮามาสอีกด้วย เหรียญเงินเป็นของ เฟลิกซ์ 49.51 วินาที ส่วนเหรียญทองแดง เป็นของ เชริคก้า แจ็คสัน จากจาไมก้า ทำเวลาไป 49.85 วินาที
