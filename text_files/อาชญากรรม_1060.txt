จากกรณีนายรูดอล์ฟ โยเซฟ โรที อายุ 63 ปี ชาวสวิสเซอร์แลนด์ ต่อสู้กับนายเสถียร จันทรขันตรี อายุ 53 ปี ที่ปีนรั้วเข้ามาใช้อาวุธปืน .38 จี้ชิงทรัพย์ภายในบ้าน ต.กุดสระ อ.เมืองอุดรธานี ด้วยมือเปล่าหลังแย่งปืนโยนทิ้ง ได้ชกต่อยและเตะจนนายเสถียรสลบหมดสติ แล้วนำเชือกมามัดมือมัดเท้า ก่อนปลุกเมียไปแจ้งผู้ใหญ่บ้านมาตรวจสอบ  จากนั้นจึงพบว่าเสียชีวิตแล้ว โดยเมียฝรั่งอ้างว่ารู้จักกับคนตาย เคยดื่มเหล้าด้วยกัน และรู้ว่าผู้ตายมาชอบ แต่ไม่คิดว่าจะบุกมาชิงทรัพย์ ตำรวจแยกเป็น 2 คดี โดยแจ้งข้อหาฝรั่งฐาน "ทำร้ายร่างกายผู้อื่นจนถึงแก่ความตาย" ส่วนผู้ตายแจ้งข้อหา "บุกรุกในเวลากลางคืน พกพาอาวุธปืนไปในเมืองหรือหมู่บ้าน และพยายามฆ่า"

โจรชะตาขาด ควงปืนปล้นลุงฝรั่งถึงในบ้าน สุดท้ายโดนแย่งปืน ถูกกระทืบจนตาย

ความคืบหน้ากรณีดังกล่าว เวลา 13.00 น. วันที่ 4 ตุลาคม 2564 นางลักษณ์ สารีรูป อายุ 44 ปี นำเงินสด 3 แสนบาท มาประกันตัวนายนายรูดอล์ฟ โยเซฟ โรที อายุ 63 ปี สามี ที่สภ.นาข่า อ.เมืองอุดรธานี โดยนางลักษณ์ เปิดเผยว่า หลังจากประกันตัว ตำรวจสั่งให้อยู่ในพื้นที่ ห้ามออกนอกประเทศ รอตำรวจเรียกพาไปส่งฟ้องศาล ซึ่งหลังจากเกิดเหตุ เมื่อคืนนี้แม่ได้นำพระมาสวดมนต์ที่บ้าน เพราะมีคนเสียชีวิตในบ้าน และทำพิธีเรียกขวัญนำฝ้ายมาผูกแขนให้ตน และให้นำเส้นฝ้ายมาผูกแขนเรียกขวัญให้นายรูดอล์ฟด้วย
ตนฝากถึงครอบครัวนายเสถียรผู้ตายว่า รู้สึกเสียใจกับเหตุการณ์ที่เกิดขึ้น ตนไม่เห็นเหตุการณ์เพราะดื่มเหล้าเมาแล้วนอนหลับ จนสามีเข้าไปปลุกถึงรู้เรื่อง และไม่กล้าเข้าไปใกล้ หรือจับตัว เพราะคิดว่าสลบ ไม่คิดว่าจะตาย ส่วนบ้านที่เกิดเหตุก็ต้องกลับไปอยู่เหมือนเดิม
อีกด้านหนึ่งนั้น นางขัน จันทรขันตรี อายุ 74 ปี แม่นายเสถียร ผู้ตาย ซึ่งมีญาติพี่น้องและชาวบ้านวิพากษ์วิจารณ์เรื่องราวดังกล่าว ส่วนมากจะไม่เชื่อว่านายเสถียรเข้าไปจี้ชิงทรัพย์ฝรั่ง ส่วนศพนายเสถียร ได้นำไปประกอบพิธีสวดอภิธรรม 1 คืน ที่วัดชัยมงคลพัฒนา และฌาปนกิจเรียบร้อยแล้วเมื่อช่วงบ่าย และกลับมาทำบุญที่บ้าน โดยนางขัน ได้นั่งดูรูปถ่ายลูกชาย พร้อมกับพูดให้ลูกสู่สุคติ อย่าได้ห่วงแม่
นางขัน บอกว่า นายเสถียร ลูกชายมีอาชีพทำนาและรับจ้าง คบหากับเมียฝรั่งฉันท์ชู้สาว มานาน 2-3 ปีแล้ว ลูกชายเคยพาเมียฝรั่งมาหาตนที่บ้าน 3 -4 ครั้ง แต่พากันไปอยู่ที่กระท่อมนา ไม่เชื่อว่าลูกชายจะเข้าไปจี้ชิงทรัพย์ฝรั่ง เพราะมีแต่ลูกชายเอาเงินให้เมียฝรั่ง 4 หมื่นบาท ส่วนสาเหตุที่ลูกชายเข้าไปในบ้านฝรั่งก็เพราะว่า เมียฝรั่งโทรเรียกให้ไปหา แล้วไปพบกับฝรั่งจึงเกิดการทะเลาะและทำร้ายร่างกายกัน แพทย์ชันสูตรว่าเสียชีวิตเนื่องจากตับแตก คงจะถูกซ้อมจนตาย  "ให้ความเป็นธรรมด้วย อย่าว่าลูกชายไปปล้นไปจี้เอาเงินฝรั่ง มันเสียหายนามสกุลญาติพี่น้อง ช่วยแก้ข่าวให้ด้วย"
ส่วน นายถาวร ภูมิเพชร อายุ 65 ปี ลุงผู้ตาย ซึ่งนั่งดูเมรุที่กำลังเผาศพนายเสถียร บอกว่า ผู้ตายเคยมีภรรยาและลูก แต่แยกทางกันเพราะมาคบหากับเมียฝรั่ง ทำให้ภรรยาทนไม่ได้หนีไปทำงานกรุงเทพฯ  ผู้ตายมีนิสัยชอบดื่ม ชอบเที่ยว มีเพื่อนมาก และเคยเห็นอาวุธปืนกระบอกดังกล่าว ซึ่งผู้ตายซื้อมาประมาณ 1 ปี เป็นปืนมือสองมีทะเบียน ก่อนเกิดเหตุ ประมาณ 1 เดือนผู้ตายขายที่นา 2 ไร่  ราคา 5 แสนบาท และไม่เชื่อว่าผู้ตายเข้าไปจี้ชิงทรัพย์ฝรั่ง เพราะผู้ตายมีเงิน คิดว่าผู้ตายเข้าไปหาเมียฝรั่งมากกว่า แต่ไปพบฝรั่งจึงทะเลาะวิวาทและต่อสู้กันจนเป้นเหตุให้เสียชีวิต