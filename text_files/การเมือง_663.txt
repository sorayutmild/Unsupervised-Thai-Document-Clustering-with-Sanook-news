กมธ.พิทักษ์สถาบัน แนะยิ่งลักษณ์ เลิกใช้เฟซบุ๊ก-สื่อออนไลน์ ชี้ควรปลดทีมงานทั้งหมด กรณีขึ้นพระบรมฉายาลักษณ์ผิดพลาด
(5 ธ.ค.) พญ.พรพันธุ์ บุญยรัตพันธุ์ ส.ว.วรรหา ในฐานะประธานคณะกรรมาธิการ (กมธ.)  วิสามัญศึกษาติดตามการบังคับใช้กฎหมาย และมาตรการเกี่ยวกับการพิทักษ์สถาบันพระมหากษัตริย์ วุฒิสภา กล่าวถึงกรณีที่เฟซบุ๊กของ น.ส.ยิ่งลักษณ์ ชินวัตร นายกรัฐมนตรี ได้เผยแพร่ข้อความ "5 ธันวา รวมพลังคนไทย รวมหัวใจถวายพระพรชัยมงคล" แต่ภาพประกอบกลับเป็นพระบรมฉายาลักษณ์ พระบาทสมเด็จพระปรเมนทรมหาอานันทมหิดล (รัชกาลที่ 8) ว่า หากพูดในแง่ของคนธรรมดา ก็อาจมีความผิดพลาดขึ้นได้ แต่คิดว่าการมาทำงานในระดับชาติควรระมัดระวังมากกว่านี้ และหากเป็นความผิดพลาดของทีมงาน ก็ควรจะปลดผู้ที่เกี่ยวข้องออกทั้งหมด
"เห็นว่านายกฯควรจะเลิกใช้เฟซบุ๊กหรือสื่อออนไลน์ดีกว่า เพราะที่ผ่านมาพิสูจน์แล้วว่าอ่อนด้อยอย่างรุนแรง โดยเฉพาะอย่างยิ่งสำหรับคนที่ทำงานในระดับชาติ ปล่อยเหตุการณ์อย่างนี้เกิดขึ้นได้อย่างไร ทั้งนี้ไม่อยากมองว่าเป็นเจตนา เพราะหากเป็นเช่นนั้นจริงก็ไม่รู้ว่าคิดได้อย่างไร"พญ.พรพันธุ์ ระบุ
ทั้งนี้ผู้สื่อข่าวถามว่า ในส่วนของ กมธ.ปกป้องสถาบันฯจะมีการดำเนินการสอบสวนในกรณีนี้ด้วยหรือไม่ พญ.พรพันธุ์ กล่าวว่า เบื้องต้นยังไม่ได้กำหนด แต่คาดว่าในการประชุมครั้งต่อไปอาจจะมี กมธ.บางคนนำประเด็นขึ้นมาหารือ ซึ่งทั้งหมดก็ขึ้นอยู่กับที่ประชุมว่ามีความเห็นอย่างไร
ส่วนตัวมองว่าการที่ น.ส.ยิ่งลักษณ์ ได้ทำหนังสือกราบเรียนราชเลขาธิการ เพื่อนำความขึ้นกราบบังคมทูล เพื่อขอพระราชทานอภัยโทษ เป็นสิ่งที่ถูกต้อง และเป็นการแสดงความรับผิดชอบในระดับหนึ่งแล้ว อย่างไรก็ตามตนตั้งข้อสังเกตว่าการที่ น.ส.ยิ่งลักษณ์ ไม่ชี้แจงกรณีนี้ต่อสาธารณชน อาจเป็นเพราะตกใจกับเรื่องที่เกิดขึ้น ทั้งนี้ตนขอเรียกร้องให้นายกฯ หรือทีมงานใช้ความระมัดระวังให้มากกว่านี้