(13 มี.ค.) นายธนัฐพงศ์ หรือ บิ๊ก ผู้ต้องหาตามหมายจับศาลจังหวัดสระบุรี ในข้อหาฆ่าผู้อื่นโดยเจตนา ถูกตำรวจชุดสืบสวนตำรวจภูธรภาค1 และชุดสืบสวนตำรวจภูธร จังหวัดสระบุรี จับกุมได้ที่ห้องพักย่าดอนเมือง หลังก่อเหตุฆ่า นางสาวอรพรรณ หรือ กลอย พนักงานการท่าอากาศยานแห่งประเทศไทย (ดอนเมือง) หลังหายตัวไปตั้งแต่วันที่ 5 มีนาคม ที่ผ่านมา
จากการสืบสวนผู้ต้องหารับสารภาพว่าผู้ตายซึ่งเป็นแฟนสาวคบกันมายาวนานกว่า 6 ปี โดยในวันเกิดเหตุ 5 มีนาคม ได้ชวนกันไปรับประทานอาหารและดูหนัง จากนั้นเวลาประมาณ 22.00 น. ขณะขับรถเตรียมไปส่งแฟนสาวที่บ้านพักย่านถนนสรงประภา แต่เกิดมีปากเสียงกัน เนื่องจากจับได้ว่า แฟนสาวคบกับผู้ชายคนอื่นมาสักระยะ และแฟนสาวได้ต่อว่าพูดถ้อยคำเสียดสีรุนแรง จึงบันดาลโทสะก่อเหตุขึ้น
โดยใช้มีดพกที่ใช้พกติดตัวมานานแล้ว ก่อเหตุแทงแฟนสาว ก่อนจะขับรถยนต์นำร่างไปทิ้งบริเวณป่าข้างทางในพื้นที่จังหวัดสระบุรี และกลับมาที่ห้องพักและนำเอกสารของผู้ตายไปเผาเพื่อเป็นการทำลายหลักฐาน รวมถึงนำพรมรองเท้าที่เปื้อนเลือดในรถไปซัก
พลตำรวจโทชัยวัฒน์ เกตุวรชัย ผู้บัญชาการตำรวจภูธรภาค 1 เปิดเผยว่าตำรวจได้สืบสวนจากภาพวงจรปิดจนทราบว่าคืนวันเกิดเหตุปรากฏภาพนายธนัฐพงศ์ ไปกับผู้ตายจริงและรถยนต์ได้ขับผ่านจุดที่จะไปทิ้งศพจริง ซึ่งผู้ต้องหาได้ใช้เฟซบุ๊กของแฟนสาวทำทีหลอกเพื่อนๆ ของแฟนสาวว่าได้หนีไปต่างจังหวัดกับแฟนใหม่ ไม่ต้องเป็นห่วง
นายธนัฐพงศ์ กล่าวทั้งน้ำตาว่า ตนได้วางแผนว่าจะแต่งงานกับแฟนสาวกัน และก่อนหน้านี้ได้เลิกรากันแต่ก็กลับมาคบกันใหม่ จนกระทั่งพบพิรุธหลายอย่าง ซึ่งผู้ชายคนใหม่ที่คบกับแฟนสาวตนเองก็มีแฟนอยู่แล้ว และแฟนของชายคนดังกล่าวได้ส่งรูปมาให้ดูว่าทั้งสองอยู่ด้วยกัน เมื่อตนนำรูปหลักฐานนั้นให้แฟนสาวดู อีกฝ่ายก็พูดมาว่า "รู้สักทีสิ โง่มานานเหลือเกิน" จึงทำให้เกิดบันดาลโทสะก่อเหตุดังกล่าว
อ่านข่าว : รวบหนุ่มการบินหึงโหดฆ่าแฟนสาว ทิ้งศพหมกสระบุรี
