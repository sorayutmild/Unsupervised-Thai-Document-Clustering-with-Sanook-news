"เมสซี่เจ-ชนาธิป" กองกลางร่างเล็กโชว์ท่าเต้นสุดฮา พร้อมเผยพฤติกรรมสุดแสบวัยเด็กผ่านรายการเรื่อง เล่าเสาร์-อาทิตย์ เมื่อช่วงเที่ยงที่ผ่านมาวันนี้
รายการเรื่องเล่าเสาร์-อาทิตย์ ช่วงเที่ยงที่ผ่านมา "เมสซี่เจ" ชนาธิป สรงกระสินธ์ กองกลางทีมชาติไทยของ บีอีซี เทโรศาสน มาเผยเรื่องราววีรกรรมสุดเจ็บในวัยเด็ก พร้อมโชว์ลีลาท่าเต้นสุดกวน ดวลตัวต่อตัวกับ "หนุ่ม เดอะ วอยซ์" สมศักดิ์ รินนายรักษ์ แชมป์เดอะวอยซ์ ไทยแลนด์ ซีซั่น 3 ที่เจ้าตัวชื่นชอบซึ่ง เมสซี่เจ ให้สัมภาษณ์ตอนหนึ่งว่า "ถ้าจะให้พูดถึงวีรกรรมสุดเจ็บในวัยเด็ก ก็ต้องเป็นตอนที่ผมซ้อมบอลครับ ตอนอายุประมาณ 5 ขวบได้ ผมจำได้ว่า ผมใส่รองเท้าสตั๊ดแล้วปีนขึ้นไปบนเสาโกล แต่ดันลื่นตกลงมาโดนตะขอที่เกี่ยวตาข่ายกับโกลบาดที่ลูกอัณฑะครับ ต้องถึงขั้นเย็บแผลเลยทีเดียว""ส่วนอีกเรื่องคือขี่จักรยาน แล้วดันหันหลังไปมองเพื่อน พอหันกลับมาอีกทีชนเสาไฟฟ้าเต็มๆจนเป็นไข่ดัน แล้วก็หัวบวมแบบลูกมะนาวเลย ตอนนั้นจำได้ว่าวันรุ่งขึ้นต้องไปคัดฟุตบอลต่อด้วย""แล้วก็เนื่องในวันเด็กแห่งชาตินะครับ ผมก็อยากฝากถึงน้องๆ หรือเด็กๆ ทุกคนที่มีความฝัน อยากจะเป็นอะไรก็แล้วแต่ เราต้องมีความอดทน ความมานะ และความพยายามครับ""ตอนเด็กมีแต่คนมองว่าผมตัวเล็กเกินกว่าจะเป็นนักฟุตบอลได้ แต่ผมก็ไม่ท้อครับ ฝึกฝนหนักกว่าคนอื่นหลายเท่า จนผมมีทุกวันนี้ ฉะนั้นน้องๆ ต้องมองไปที่เป้าหมายของเรา มองไปที่ความฝัน มองไปที่อนาคตของตัวเองและครอบครัว เพราะ "ความสำเร็จไม่มีทางลัดให้เดิน" ครับ" เมสซี่เจ กล่าวทิ้งท้าย
คลิป เมสซี่เจ แดนซ์สะบัดกับ หนุ่ม เดอะ วอยซ์
