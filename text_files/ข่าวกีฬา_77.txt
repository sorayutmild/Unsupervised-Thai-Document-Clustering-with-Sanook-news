จบภารกิจในสัปดาห์ที่ 2 ของศึก "วอลเลย์บอลหญิง เวิลด์ กรังด์ปรีซ์ 2015" ผลปรากฎว่า ทีมลูกยางสาวไทยผลงานสุดเฉียบ มีลุ้นเข้ารอบชิงชนะเลิศ แถมยังติดโผในตำแหน่งต่างๆอีกเพียบ เกมนัดสุดท้ายของทีมสาวไทยในสัปดาห์ที่ 2 ที่เมืองเซาเปาโล ประเทศบราซิล เมื่อคืนที่ผ่านมา ทีมสาวไทย เอาชนะ เบลเยียม ไปได้ 3-1 เซต เก็บ 3 แต้มเต็ม รวมเป็น 8 คะแนน ด้วยการเก็บชัยชนะได้ 3 นัด จาก 6 เกมที่ลงแข่งขัน  โดยหลังจากจบสัปดาห์นี้ ผลปรากฎว่าจากการแข่งขันทั้งหมด 12 ทีม ทีมสาวไทยขยับขึ้นมารั้งในอันดับที่ 7 ของตาราง และมีลุ้นติด 1 ใน 6 ทีมที่ดีที่สุด เพื่อผ่านเข้าไปเล่นในรอบสุดท้ายที่ประเทศสหรัฐอเมริกา  นอกจากนี้ สถิติผลงานในแต่ละตำแหน่ง นักตบสาวแดนสยามยังสามารถติดโผได้ในหลายตำแหน่ง
เริ่มจาก "ปิยะนุช แป้นน้อย" สาวหน้าหวานตำแหน่งตัวรับอิสระ ที่สนาม 2 บนดินแดนแซมบ้า "ปิยะนุช" โชว์ผลงานได้อย่างโดดเด่น จนทำให้เธอติดอยู่ในอันดับ 1 ในการรับลูกตบจากคู่แข่งซึ่งตลอด 6 เกม ที่ผ่านมา  "ปิยะนุช แป้นน้อย" สามารถรับลูกตบได้ถึง 62 ครั้ง คิดเป็น 2.82 เปอร์เซ็นต์ มากกว่าอันดับ 2 อย่าง "วาเลรี่ กูร์ตัวส์" ตัวรับอิสระของทีมชาติเบลเยียม ที่เป็นพี่สาวของ "ธิโบต์ กูร์ตัวส์" นายทวารจอมหนึบของทีมเชลซี สโมสรฟุตบอลชื่อดังของเกาะอังกฤษ ที่รับลูกตบได้ 49 ครั้ง คิดเป็น 2.45 เปอร์เซ็นต์ นอกจากนี้  "ซาร่า" นุศรา ต้อมคำ ยังรั้งอยู่ในอันดับที่ 3 ของตำแหน่งตัวเซ็ต โดยอันดับ 2 เป็น "ชิซูรุ โคโตะ" จากญี่ปุ่น และ อันดับที่ 1 เป็นของ "ดานิเอล่า ลินส์" สาวบราซิเลียน
ส่วน "น้องอร" อรอุมา สิทธิรักษ์ ที่ทำคนเดียว 22 แต้ม จากเกมล่าสุดที่ชนะเบลเยียม ติดโผในตำแหน่งตัวตบ อันดับที่ 3 ของการแข่งขัน โดยทำไปทั้งหมด  89 คะแนน จาก 6 เกม ตามหลัง  "โปเลน อัสลูเปห์ลิวาน" จากตุรกี 93 คะแนน  และ "นาตาลีว่า กอนชาโรว่า" สาวจากรัสเซีย ที่ทำไปแล้วถึง 109 คะแนน  ส่วน "หน่อง" ปลื้มจิตร์ ถินขาว อยู่ในอันดับที่ 16 และ  "ปู" มลิกา กันทอง รั้งอยู่ในอันดับ 20  ทั้งนี้ ทีมสาวไทย จะลงแข่งขันในสัปดาห์ที่ 3 ที่ประเทศ ฮ่องกง โดยอยู่ในกลุ่ม เอช ร่วมกับ จีน, สหรัฐอเมริกา และ ญี่ปุ่น ระหว่างวันที่ 16-18 กรกฎาคม
โปรแกรมถ่ายทอดทีมชาติไทย ในสนามสุดท้าย ที่ประเทศฮ่องกง วันพฤหัสบดีที่ 16 ก.ค. 2558เวลา 19.30 น.  ไทย พบ จีนวันศุกร์ที่ 17 ก.ค. 2558เวลา 17.30 น.  ไทย พบ สหรัฐอเมริกาวันเสาร์ที่ 18 ก.ค. 2558เวลา 16.30 น.  ไทย พบ ญี่ปุ่น*ช่อง 7 สี (ถ่ายทอดสดเฉพาะทีมไทย) , ทรูสปอร์ต HD และทรูสปอร์ต 7 (ถ่ายทอดสดทุกนัด)
 