ไม่ว่าจะสาวๆ หรือหนุ่มๆ ตอนนี้หลายคนหันมาใส่ใจออกกำลังกาย เพื่อเป้าหมายสำคัญคือ “ลดความอ้วน” แถมยังได้สุขภาพที่ดี ปราศจากโรคภัยไข้เจ็บแถมมาด้วย แต่นอกจากออกกำลังกายแล้ว ยังมีเคล็ดลับอีกมากมายที่จะช่วยให้คุณลดความอ้วนอย่างได้ผล และปลอดภัยกับชีวิต แน่นอนว่าเป็นกฎเหล็กที่หายไปข้อหนึ่ง อาจจะทำให้การลดความอ้วนของคุณล้มเหลวได้เลยเชียว
 
10 กฎเหล็ก “ลดความอ้วน”
1. งดน้ำหวาน น้ำอัดลม น้ำผลไม้กล่อง ชา กาแฟชนิดใส่นมข้น น้ำตาล และเครื่องดื่มรสหวานอื่นๆ ทุกชนิด
แหล่งน้ำตาลชั้นดีที่เพิ่มระดับน้ำตาลในร่างกายได้โดยที่เราไม่รู้ตัว ใครที่ชอบดื่มสตอเบอร์รี่สมูธตี้ เหมือนจะดูสุขภาพดี แต่หากไม่ใช่สตอเบอร์รี่สด เป็นสตอเบอร์รี่เชื่อม ก็ได้ความหวานจากน้ำตาลอยู่ดี บางร้านอาจะใส่น้ำเชื่อมเพิ่มเข้าไปอีก ทานบ่อยๆ น้ำตาลเพิ่มได้ง่ายๆ แน่นอน ใครที่นานๆ ดื่มทีอยู่แล้วก็ไม่เป็นไร แต่ใครที่รู้ตัวว่าซื้อดื่มเป็นประจำ ลองงดดูนะ ดื่มน้ำเปล่าแทน
 
2. งดขนมปัง เค้ก และขนมตระกูลเบเกอรี่
ตัวการที่ทำใหน้ำหนักขึ้นอีกอย่างก็คือ “แป้ง” ยิ่งเป็นแป้งที่บวกน้ำตาลยิ่งไปกันใหญ่ เราต้องทำใจ “ห่างกันสักพัก” กับร้านเบเกอรี่เจ้าโปรดทุกร้าน ไม่ว่าจะฮันนี่โทส แยมโรล เค้กต่างๆ โดนัท ขนมปังหมูหยอง ขนมปังไส้กรอก ครัวซอง และอื่นๆ อีกมากมาย อดใจไว้ แล้วหันมาซื้อผลไม้ทานแทนจะดีกว่า
 
3. ลดอาหารไขมันสูง และอาหารที่ปรุงด้วยวิธีทอด หรือผัด ที่ใช้น้ำในเยอะๆ
นอกจากไก่ทอด หมูทอด หมูสามชั้น ขาหมู และอื่นๆ ที่เราน่าจะพอทราบกันดีว่ามันไขมันสูงแล้ว ยังรวมไปถึงอาหารผัดๆ คลุกๆ เช่น ข้าวผัด ข้าวผัดน้ำพริก ข้าวคลุกผักกระเพรา เป็นต้น เพราะน้ำมันที่ใช้ผัดลงไปคลุกอยู่ในข้าวทั้งหมด มันน้อยกว่าข้าวมันในข้าวมันไก่นิดเดียวเองนะ
 
4. งดจั๊งค์ฟู้ดเด็ดขาด
จั๊งค์ฟู้ดที่ว่า ได้แก่ ไก่ทอด พิซซ่า แฮมเบอร์เกอร์ นักเกต เฟรนช์ฟรายด์ หรือมันฝรั่งทอด และอาหารประเภททอด ใส่ชีสต่างๆ อาหารเหล่านี้ยิ่งทานยิ่งอ้วน เพราะหนักไปทางแป้ง และน้ำมันจากการทอด แถมผักก็น้อยเหลือเกิน ดังนั้นงดได้งดโลด
 
5. อย่าอดอาหารเด็ดขาด ไม่ว่าจะมื้อไหนก็ตาม ทานให้ครบทุกมื้อ
อาหาร 3 มื้อยังสำคัญต่อร่างกายของเราอยู่ดี เพราะหากนับเวลาตอนกลางคืนหลังหกโมงเย็น จนถึงหกโมงเช้าของอีกวันก็ตั้ง 12 ชั่วโมง แต่เป็นช่วงเวลาที่ร่างกายไม่ใช้พลังงานมาก ดังนั้นสามารถทานเป็นอาหารเบาๆ ได้ ใครจะเลือกเป็นปลานึ่งตัวเล็กๆ เกาเหลา ยำวุ้นเส้นหมูสับ หรือจะเป็นผลไม้กับโยเกิร์ตก็พอไหว แต่ต้องทานให้ครบทุกมื้อ มื้อเช้าก็ต้องทานด้วยนะ
 
6. หลีกเลี่ยงแอลกอฮอล์
ใครที่ดื่มเบียร์บ่อยๆ จะรู้ว่ามันลงพุง เพราะฉะนั้นแอลกอฮอล์ทุกประเภท หากหลีกเลี่ยงได้ให้เลี่ยงซะ บางคนดื่มแอลกอฮอล์แล้ว ยังทากับแกล้มอีก ยิ่งไปกันใหญ่ นอกจากลดความอ้วนไม่ได้แล้ว ยังมาพร้อมกับโรคภัยอีกมากมาย เช่น ตับแข็ง ไขมันอุดตันเส้นเลือด และเส้นเลือดในสมองแตก
 
7. ออกกำลังกายอย่างสม่ำเสมอ
คำว่า “สม่ำเสมอ” คืออย่างน้อย 2-3 ครั้งใน 1 สัปดาห์ และครั้งละอย่างน้อย 45 นาที – 1 ชั่วโมง จะเริ่มจากเดิน วิ่ง ก่อน แล้วตามด้วยแอโรบิค และยกเวทก็ได้ หรือใครจะเล่นกีฬา เช่น ปั่นจักรยาน บาสเก็ตบอล ฟุตบอล แบดมินตัน หรือว่ายน้ำก็โอเคสุดๆ เลือกเอาที่ชอบ ที่สนุก ที่ถูกใจ จะได้ไม่เบื่อ และไม่รู้สึกว่ากำลังบังคับตัวเองให้ทำในสิ่งที่ไม่ชอบอยู่
 
8. นอนให้เร็ว
สาเหตุที่สำคัญอีกหนึ่งอย่าง ของคนที่ลดความอ้วนไม่สำเร็จ คือการทานดึกนั่นเอง หากไม่จำเป็นต้องอยู่ดึก ก็รีบๆ นอนตั้งแต่หัวค่ำ จะได้ไม่ต้องหิวกลางดึก แล้วลุกขึ้นมาหาอะไรทาน ยิ่งทานตอนดึก ยิ่งอ้วน เพราะสิ่งที่เราทานไป ลงพุง ลงต้นแขนต้นขา ลงก้นล้วนๆ เว้นแต่คุณจะลุกขึ้นมาวิ่ง ปั่นจักรยาน เต้นแอโรคบิคกลางดึกเพื่อเผาผลาญพลังงานจากอาหารที่ทานเข้าไป (ซึ่งก็ไม่สมควรอยู่ดี เพราะการออกกำลังกายอย่างหนักก่อนนอน ทำให้นอนไม่หลับได้ รวมถึงการทานอาหารก่อนนอนด้วยนะ)
9. งดบุฟเฟ่ต์
คำว่าบุฟเฟ่ต์ มาพร้มกับคำว่า all you can eat คือทานเท่าไรก็จ่ายเท่าเดิม ดังนั้นนิสัยคนอ้วนคือ ทานให้คุ้ม อิ่มล้วก็ยังทานต่อไปเพื่อความคุ้ม สั่งมาทานให้ครบทุกเมนู ถ้าทานแบบนี้แค่อาทิตย์ละครั้ง น้ำหนักก็ขึ้นอาทิตย์ละ 1 กิโลกรัมได้เหมือนกัน ดังนั้นหากตั้งใจจะลดความอ้วนแล้วล่ะก็ โบกมือบุฟเฟ่ต์ไปก่อนดีกว่า
10. ทำอาหารทานเอง เวิร์คสุด
หลายคนไม่ได้มีตัวเลือกอาหารสุขภาพดีให้ทานมากนัก โรงอาหารที่ขายแต่กับข้าวมันเยิ้ม ในตลาดข้างออฟฟิศมีแต่ของทอดแกงกะทิ วิธีง่ายๆ ที่จะทำให้เราได้ทานอาหารที่ดีต่อสุขภาพ ก็คือทำอาหารทานเองนั่นเอง รีบเคลียร์งานให้ไว กลับไปออกกำลังกาย ซื้อของสดเข้าบ้าน ทำอาหารทานเอง และทำเผื่อในวันรุ่งขึ้น อาบน้ำ นอน หรือใครจะเตรียมวัตถุดิบเอาไว้ช่วงเสาร์อาทิตย์แล้วทยอยหยิบมาใช้ช่วงจันทร์ถึงศุกร์ก็ได้ แล้วแต่ไลฟ์สไตล์ของแต่ละคนได้เลย บริหารเวลากันให้ดี
 
ถ้าทำได้ตามนี้แล้ว รับรองลดความอ้วนเห็นผลแน่นอน ว่ากันว่าหากทำอะไรเหมือนเดิมติดต่อกันอย่างน้อย 23 วัน จะทำให้การกระทำนั้นติดเป็นนิสัย เพราะฉะนั้นต้องมีวินัยในการทำทุกอย่างตามนี้ให้ได้ จะลดความอ้วนอย่างปลอดภัย ต้องค่อยๆ ลด อาจจะได้ 3 กิโลกรัมภายใน 1 เดือน อย่ามากเกินไปกว่านี้ เพราะอาจจะหักโหมมากเกินไป และไม่ยั่งยืน รับรองว่านอกจากรูปร่างที่ดขึ้นจะมาทักทายให้ชื่นใจแล้ว ยังได้ของแถมเป็นสุขภาพร่างกายที่แข็งแรง ปราศจากโรคภัยไข้เจ็บ และสุขภาพจิตที่ดีขึ้นอีกด้วย
 
ภาพประกอบจาก istockphoto