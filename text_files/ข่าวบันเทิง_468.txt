อีกหนึ่งข่าวเศร้าของวงการเพลง กับการจากไปของ รณชัย ถมยาปริวัฒน์  หรือที่รู้จักกันดีในชื่อ อ๊อด คีรีบูน เป็นนักร้อง นักดนตรี นักแสดงและนักแต่งเพลงชาวไทย อดีตนักร้องนำและหัวหน้า วงคีรีบูน  ได้เสียชีวิตลงแล้ว ด้วยวัย 57 ปี ด้วยโรคมะเร็งสมอง
โดยทางด้านของ สุทธิพงษ์ วัฒนจัง หรือ ชมพู ฟรุตตี้ ที่ได้โพสต์ไว้อาลัยเพื่อนผ่านเฟซบุ๊ก Sudhipong Kenny Vatanajang ไว้ว่า
"อำลา อาลัย เพื่อนรัก อ๊อด คีรีบูน ขอร่วมกันส่งกำลังใจ ให้เอ้ก น้องเอิ๊ก และครอบครัวถมยาปริวัฒน์ ครับ" 

ซึ่งก็ทำให้แฟนเพลงหลายคนที่ทราบข่าวทั้งตกใจและเสียใจมากๆ ต่างร่วมแสดงความไว้อาลัยศิลปินในดวงใจ โดยในคอมเมนต์ชมพูได้ระบุว่า อ๊อด คีรีบูน ป่วยมาหลายปีแล้ว และจากไปด้วยโรคมะเร็งสมอง
และทางด้านเพจ อ๊อด คีรีบูน แฟนคลับ ที่ได้โพสต์ข้อความไว้อาลัยศิลปินในดวงใจไว้ด้วยว่า อ๊อด คีรีบูน ได้จากไปเมื่อ 22:15 น.(วันที่ 16 ต.ค.2564) ตามโพสต์นี้ว่า
"ฝากรัก ฝากใจ ถึงกัน
ฝากความผูกพันที่มี
ฝากทุกสิ่ง ล้วนดี ดี
ฝากไว้ให้จดและจำ.....
22:15 น. เป็นเวลาจากลา แต่.. แต่ละคนยังคงต้องทำหน้าที่ต่อไป กายหยาบของพี่อ๊อดทิ้งไว้บนโลกใบนี้ พร้อมกับส่งต่อคำสอนที่ดี ให้ถือปฏิบัติเป็นแบบอย่าง ส่งต่อให้กับเพื่อนพ้องน้องพี่ กับแฟนเพลงที่เป็นที่รักทุกคน กับลูกศิษย์ลูกหา
ส่วนกายทิพย์ของพี่อ๊อด คงไปร้องเพลงที่สรวงสวรรค์ ตามที่เคยรับปากพ่อแม่ครูบาอาจารย์ ตั้งแต่วัยรุ่นว่าต้องร้องเพลงให้ดังๆ และให้ดังถึงชั้นฟ้า และคงปฏิบัติดี ปฏิบัติชอบในรูปแบบตัวตนของพี่อ๊อดเหมือนเคย
ในนามของครอบครัวพี่อ๊อด ขอขอบคุณทุกๆ ความรัก ความปรารถนาดี ความห่วงหาอาทรที่มีให้พี่อ๊อดเสมอมา ขอบคุณครับ"
ทั้งนี้ ประวัติของ อ๊อด คีรีบูน หรือ รณชัย ถมยาปริวัฒน์ เป็นนักร้อง นักดนตรี นักแสดงและนักแต่งเพลงชาวไทย อดีตนักร้องนำและหัวหน้า วงคีรีบูน แนวสตริงคอมโบ ตั้งแต่ปี พ.ศ. 2526 มีบทเพลงที่มีชื่อเสียงคือ "รอวันฉันรักเธอ" โดยมีผลงานในนามวงจำนวน 6 ชุด จบปริญญาตรีจากคณะเศรษฐศาสตร์ จุฬาลงกรณ์มหาวิทยาลัย
ในช่วงที่อยู่กับวงคีรีบูน อ๊อดได้เข้าร่วมเป็นหนึ่งในกลุ่มนักร้องชายหญิง ที่ร้องเพลงคู่แนวลูกกรุง ในชุด รวมดาว, พบดาว และ นพเก้า ตั้งแต่ปี พ.ศ. 2527 โดยมากร้องคู่กับ อัจฉพรรณี หาญณรงค์ หรือ โอ ปุยฝ้าย จนได้ออกอัลบั้มเต็มคู่กัน 1 ชุด
อ๊อด คีรีบูน มีอัลบั้มเดี่ยวออกมาอีกนับสิบชุดภายหลังการยุบวง และเคยมีผลงานแสดงภาพยนตร์โดยเป็นพระเอกเพียงเรื่องเดียว คือ ความรักของคุณฉุย ในปี พ.ศ. 2532 คู่กับ รัชนก พูนผลิน
ปัจจุบัน รณชัย เป็นเจ้าของโรงเรียนสอนดนตรีเพื่อการเรียนรู้ "คีรีบูน จีเนียส มิวสิก" และมีบุตรสาว 1 คน คือ น้องเอิ๊ก
ล่าสุด อ๊อดได้ไปออกรายการ The Mask Singer หน้ากากนักร้อง ซีซันที่ 4 แข่งใน Group C ฉายา หน้ากากมะพร้าว ร้องเพลง ชาวนากับงูเห่า แพ้ หน้ากากพ่อมด
กระทั่ง พ.ศ. 2562 เขาร่วมแสดงในละครชุดเรื่อง Fleet of Time กาลครั้งหนึ่ง รักของเรา ทางช่อง จีเอ็มเอ็ม 25 โดยรับบทเป็น พ่อของวิน

 