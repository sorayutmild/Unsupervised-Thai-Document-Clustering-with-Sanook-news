เว็บไซต์ อีจัน รายงานว่า จากกรณีแม่ของ น.ส. เอ (นามสมมติ) เด็กสาววัย 17 ปี เข้าร้องศูนย์ดำรงธรรมอำเภอเมืองเพื่อให้ช่วยติดตามลูกสาว หลังโดน นายปราโมทย์ ฉุดหายตัวไป
หลังจากนั้นทีมฝ่ายปกครองร่วมกับตำรวจจึงได้วางแผนเพื่อออกติดตามตัวนายปราโมทย์ โดยพบว่ามีประวัติอาชญากรรมถึง 5 คดี และเพิ่งพ้นโทษออกจากเรือนจำเมื่อวันที่ 5 ส.ค.62 ที่ผ่านมานี้เอง โดยมีคดีข่มขืน กระทำชำเรา พรากผู้เยาว์ และคดียาเสพติด
ล่าสุดวันที่ 11 ส.ค.62 ระหว่างที่แม่ของเด็กสาวกำลังให้ข้อมูลเพิ่มเติมกับเจ้าหน้าที่ ได้มีโทรศัพท์เข้ามา ซึ่งปลายสายคือลูกสาว โทรมาคุยกับแม่ว่า
“หนูสบายดีไม่ต้องเป็นห่วง และขอให้แม่ไปถอนแจ้งความ” พร้อมบอกว่า “หนูอยากกลับบ้าน” ก่อนสายจะถูกตัดไปซึ่งทางเจ้าหน้าที่คาดว่า นายปราโมทย์ น่าจะบังคับให้เด็กสาวพูดแบบนี้
หลังจากนั้น ก็ได้เบาะแสว่า เด็กสาวถูกทิ้งไว้ข้างทาง ในพื้นที่อำเภอหินกอง จังหวัดสระบุรี เจ้าหน้าที่จึงไปรับตัวมายัง จ.นครนายก เพื่อมาพบแม่และเข้าแจ้งความ นายปราโมทย์ ซึ่งทันทีที่ เด็กสาว ได้พบแม่ เธอก็โผเข้ากอดแม่ ทั้งน้ำตา เด็กสาวเล่าถึง เหตุการณ์โหดร้ายที่เพิ่งพบเจอ ซึ่งต้นเหตุเกิดจาก ชายหนุ่มที่ไว้ใจ และคบหาเป็นแฟนมานานถึง 2 ปี
แต่ระยะเวลาที่คบกัน นายบอส ชอบเสพยาเสพติด ซึ่งตนพยายามห้ามแล้วแต่นายบอสบอกเลิกไม่ได้ คืนวันเกิดเหตุ น.ส. เอ ออกไปกับ นายบอส และเพื่อนของนายบอส เพื่อไปหาอะไรกินในตัวเมืองนครนายก แต่ระหว่างทาง นายบอสก็คุยโทรศัพท์กับใครไม่รู้ ก่อนจะพาน.ส. เอ ขับรถไปตำบลเขาพระ หลังจากนั้นนายบอสก็รับโทรศัพท์อีกครั้ง ก่อนทั้งหมดจะจอดรถอยู่ในความมืด แต่ให้ น.ส. เอ ขับรถจักรยานยนต์ ไปรับของอะไรบางอย่างเพียงคนเดียว พอขับไปตามทางก็พบรถกระบะขับสวนมา แล้วบอกให้ตนเองขับรถตามไป
โดยบอกว่าจะพาไปบ้านเจ๊คนหนึ่งซึ่งอยู่ไม่ไกลมากนัก เมื่อไปถึงบ้านหลังหนึ่ง ก็ให้ตนนำรถไปจอดในบ้าน และก็มีผู้หญิงคนหนึ่ง บอกให้ตนขึ้นรถไป ซึ่งตอนนั้นเธอคิดว่าผู้หญิงคนนั้นจะขึ้นรถตามมา

หลังจากนั้นก็ได้พบกับ นายปราโมทย์ เขาส่งถุงสีขาวให้กับผู้หญิงคนนั้น พร้อมบอกฝากเก็บยาไอซ์ไว้ด้วย ก่อนจะปิดประตูรถแล้วรีบขับออกไป ตอนนั้น น.ส. เอ บอกว่างงกับเหตุการณ์ที่เกิดขึ้น จึงเอ่ยปากถามนายปราโมทย์ว่าจะพาไปไหน นายปราโมทย์ไม่พูดอะไร ก่อนจะส่งห่ออะไรบางอย่างให้ แต่ น.ส. เอ ไม่รับ จนกระทั่งขับไป เจอด่านตำรวจ นายปราโมทย์ก็พยายามหลบหนี และโยนยาเสพติดที่อยู่บนรถทิ้งทั้งหมด
น.ส. เอ พยายามคาดคั้น จนนายปราโมทย์ยอมบอกว่าจะพาไปบ้านเพื่อนที่อยู่อำเภอปากช่อง และยึดโทรศัพท์ของเธอไว้ น.ส. เอ เล่าว่า กลัวมาก กลัวจนทำอะไรไม่ถูก กลัวว่าจะถูกทำร้าย จึงได้แต่นั่งนิ่งๆ จนกระทั่งถึงบ้านของเพื่อน นายปราโมทย์
หลังจากนั้น เหตุการณ์เลวร้าย เหมือนตกนรกทั้งเป็นก็เกิดขึ้น น.ส. เอ โดนนายปราโมทย์ บังคับข่มขืน ทั้งๆ ที่พยายามร้องขอครั้งแล้วครั้งเล่า แต่ก็ไม่เป็นผล 5 วันที่ถูกขังในบ้านหลังนั้น ถูกข่มขืนทุกวัน
และที่น่าเจ็บใจ นายปราโมทย์ บอกกับ น.ส. เอ ว่า พี่ชายของนายบอส ติดค้างค่ายาบ้าไว้จำนวน 4,000 เม็ด เป็นเงินจำนวน 40,000 บาท จึงลวง น.ส. เอ มาหักหนี้ 
น.ส. เอ ยืนยันว่า จะเอาเรื่องทุกคนที่เกี่ยวข้องให้ถึงที่สุด ตอนนี้ได้แจ้งความดำเนินคดีกับนายปราโมทย์คือ กักขังหน่วงเหนี่ยว พรากผู้เยาว์ ข่มขืนกระทำชำเรา โดยนายปราโมทย์ถือว่าเป็นบุคคลอันตรายทั้งเรื่องการกระทำความรุนแรงทางเพศและเรื่องยาเสพติดเพราะถือว่าเป็นเอเย่นรายใหญ่ในพื้นที่ตำบลสาริกาและจะเชิญตัวแฟนหนุ่มของเด็กสาว มาสอบปากคำที สภ.เมืองนครนายก ด้วย พร้อมทั้งฝากประชาสัมพันธ์ใครมีเบาะแส นายปราโมทย์ และผู้เกี่ยวข้องทั้งหมด โปรดแจ้งไปที่ สภ.เมืองนครนายก