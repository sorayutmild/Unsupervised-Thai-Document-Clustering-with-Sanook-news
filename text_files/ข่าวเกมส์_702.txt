เกมส์ Age of Empires
ถ้าความจำไม่ผิดเพี้ยน จำได้ว่าสมัยยุคปี 90s ที่เกมออนไลน์ยังไม่เข้ามาเป็นที่นิยมนั้น ชาว PC ส่วนใหญ่ก็จะเล่นเกมส์กล่องกันซึ่งสามารถเล่นผ่านแลนด้วยกันได้หลายคน สนุกไปอีกแบบ ตอนนั้นเกมส์ดังๆที่เป็นที่นิยมก็หนีไม่พ้น Counter-Strike ที่เป็นแนวเกมส์ยิง ส่วนแนววางแผนส่วนใหญ่ก็จะเล่น Red Alert 2 กันมาก แต่ก็มีคนกลุ่มหนึ่งที่ชอบเล่นเกมส์วางแผนแนวยุคโบราณอย่าง Age of Empires ทั้งภาค 1 และ 2 อยู่เหมือนกัน เพราะระบบการเล่นค่อนข้างต่างจากเกมส์วางแผนอื่นๆตรงที่ไม่ได้หาเงินอย่างเดียว แต่ต้องหาไม้ หาเหล็ก หาอาหาร ดูแล้วระบบยุ่งยากสมจริงแบบสงครามดี แต่น่าเสียดายที่ Ensemble Studios เลิกทำเกมส์นี้ไปซะแล้ว หยุดอยู่แค่ภาคสามเท่านั้น แถมทีมงานก็แยกย้ายกันไปหมดแล้วด้วย
เพื่อระลึกถึงเกมส์คลาสสิคในอดีตอีกครั้ง ทาง Microsoft ก็เลยจับเอา Age of Empires มาขายอีกรอบลงสมาร์ทโฟน โดยให้ทีม Klab จากญี่ปุ่นดำเนินการพอร์ทให้ คาดว่าจะมีทั้งเวอร์ชั่นภาษาอังกฤษและภาษาญี่ปุ่นในตอนแรก และมีแผนจะทำภาษาอื่นๆอีกหลายภาษาเพิ่มต่อไป โดยจะทำลงเวอร์ชั่น iOS และ Android ก่อน จากนั้นค่อยลง Windows Phone ทีหลัง นี่ขนาดเป็นเกมส์ของไมโครซอฟท์เองนะเนี่ย ยังยอมทำลงระบบของตัวเองทีหลังเลย ต้องยอมรับว่า iOS กับ Android เค้าได้รับความนิยมกว่า
Age of Empires ที่ทำลงสมาร์ทโฟนน่าจะมีแค่ภาคแรกออกมาก่อน ส่วนภาคอื่นๆและตัวเสริมคงตามมาทีหลัง ซึ่งตัวเกมส์จะให้โหลดเล่นแบบ Free to Play ดังนั้นจึงเป็นไปได้ว่าน่าจะเอาคอนเท้นเสริมอื่นๆมาขายแยกในแบบ In App Purchase
 