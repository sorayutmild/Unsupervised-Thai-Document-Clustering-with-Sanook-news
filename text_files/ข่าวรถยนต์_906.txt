     แม้ว่าแฟนๆฮอนด้าจะแอบผิดหวังเล็กน้อย ที่ไม่ได้เห็นการเปิดตัว All-new Honda City 2014 ในงานมอเตอร์เอ็กซ์โป 2013 ที่ผ่านมา แต่ก็ยังชื่นใจที่ได้เห็นรูปลักษณ์ของฮอนด้าซิตี้ใหม่ จากงานเปิดตัวในประเทศอินเดียเมื่อไม่นานมานี้
     

     มาคราวนี้ แฟนๆฮอนด้าคงดีใจขึ้นมาอีกไม่ใช่น้อย เพราะมีรูปหลุดของ All-new Honda City 2014 ใหม่ในไทย ซึ่งคาดว่ากำลังอยู่ระหว่างการถ่ายทำภาพยนตร์โฆษณา ทำให้เห็นได้อย่างชัดเจนเลยว่า All-new City 2014 เวอร์ชั่นไทยนั่น มีหน้าตาเหมือนกับเวอร์ชั่นที่เปิดตัวในอินเดีย เป๊ะ!
     โดยคาดว่าสีที่ทางฮอนด้า จะนำมาใช้เปิดตัวซิตี้ 2014 ใหม่ จะเป็นสีน้ำเงินเช่นเดียวกับที่เห็นในภาพ ซึ่งจะมาพร้อมล้ออัลลอยแบบ 5 ก้าน ที่จับประตูโครเมียม เสารับสัญญาณวิทยุแบบหางปลา และเบาะนั่งภายในแบบหุ้มหนังมาจากโรงงาน

     สำหรับเวอร์ชั่นอินเดียนั้น มาพร้อมเครื่องยนต์ทั้งแบบเบนซินและดีเซลขนาด 1.5 ลิตร อัดเต็มอ็อพชั่นมากมาย เช่น หน้าจอสำหรับระบบความบันเทิงขนาด 5 นิ้ว ที่สามารถเชื่อมต่อ AUX, iPod, USB และ Bluetooth ได้ ติดตั้งลำโพงถึง 8 จุด, หลังคาซันรูฟ, ระบบปรับอากาศแบบสัมผัส, ปุ่ม Push-start และระบบ Cruise control นอกจากนั้นยังมีช่องแอร์สำหรับผู้โดยสารด้านหลังอีกด้วย
     ส่วนเวอร์ชั่นไทยจะจัดอ็อพชั่นเต็มเหมือนอินเดียหรือไม่นั้น คงต้องรอลุ้นอีกที
 
(ขอบคุณรูปภาพจาก headlightmag.com ครับ)