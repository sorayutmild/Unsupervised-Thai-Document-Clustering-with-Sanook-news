(12 ธ.ค.) เฟซบุ๊ก สถาพร กองเพชร ได้มีการโพสต์ภาพที่ระบุว่าเป็น นางสาวสุภัคสรณ์ หรือ หญิง อายุ 28 ปี สาวทอมที่ถูกอดีตผกก.สภ.บ้านโป่ง ร่วมกับพวกอุ้มไปฆาตกรรมแล้วนำศพฝังดินในรีสอร์ทร้าง จ.กาญจนบุรี กำลังก้มกราบนายบุญชู ผู้เป็นบิดา พร้อมระบุว่า เป็นการกราบพ่อครั้งสุดท้ายในวันที่ 5 ธันวาคม 2559 ที่ผ่านมา
สำหรับความคืบหน้าของคดีนี้ พล.ต.อ.เฉลิมเกียรติ ศรีวรขาน รองผู้บัญชาการตำรวจแห่งชาติ เปิดเผยว่า มั่นใจสามารถคลี่คลาย คดี พ.ต.อ.อำนวย พงษ์สวัสดิ์ อดีตผู้กำกับการสถานีตำรวจภูธรบ้านโป่งกับพวก ร่วมกันอุ้มฆ่าสาวทอมได้เร็วๆนี้ โดยตนเองได้กำชับให้ชุดสืบสวนเร่งรัดและทำคดีอย่างเต็มที่ จนสามารถออกหมายจับผู้ต้องหาได้ ส่วนผู้ต้องหาอีก 3 ราย ที่ยังหลบหนี ตำรวจพอมีเบาะแสแล้วและมั่นใจสามารถติดตามจับกุมตัวได้ โดยเชื่อว่าไม่มีใครคอยหนุนหลังหรือให้การช่วยเหลืออย่างแน่นอน
ในส่วนของชนวนเหตุอุ้มฆ่าอย่างโหดเหี้ยมครั้งนี้ จะเกี่ยวข้องกับเงิน 4 ล้านบาทหรือไม่ ยังไม่ทราบแน่ชัด ขอให้มีการรวบรวมพยานหลักฐานให้ครบถ้วนก่อน เนื่องจากจะกระทบคดีได้ แต่ยืนยันไม่ว่าผู้ต้องหาจะเป็นตำรวจ ทหาร หรือประชาชนหากกระทำความผิดก็ต้องถูกดำเนินคดีโดยไม่ละเว้น
ด้าน พ.ต.อ.ธนะสิทธิ์ ปานศรี ผู้กำกับการสถานีตำรวจนครบาลหนองค้างพลู ยืนยันกับ สำนักข่าว ไอ.เอ็น.เอ็น.ว่า ขณะนี้ตำรวจรู้เบาะแสและต้นสังกัดของผู้ต้องหาอีก 2 ราย ที่เป็นทหารแล้วและได้ประสานต้นสังกัดให้ช่วยติดตามตัว