                เมื่อพูดถึงรถยนต์ที่วางจำหน่ายในตลาดมากหน้าหลายตาแล้ว รถยนต์ที่วางขายอยู่ทุกวันนี้ต่างมีมากมายหลายรุ่นหลายยี่ห้อ บางค่ายอาจจะเป็นแบรนด์ที่ไม่ใช่เจ้าตลาด และเมื่อเร็วๆ นี้  JD Power  ก็ได้เผยผลการศึกษาในรอบปีถึงความพึงพอใจของผู้บริโภคในรถยนต์ซื้อมา หรือที่เรียกว่า APEAL (Automotive Performance, Execution and Layout-APEAL) ซึ่งทำการศึกษา 10 หมวดหลักในรถยนต์แต่ละรุ่น 
                การศึกษาครั้งนี้ทาง JD Power  ได้แบ่งการศึกษาออกเป็น 10 หมวดหมู่สำคัญได้แก่ ภายนอกตัวรถ, ภายในตัวรถ, พื้นที่เก็บของและพื้นที่ว่าง, เครื่องเสียง ความบันเทิง และระบบนำทาง, ระบบที่นั่ง, ระบบฮีตเตอร์ ระบบระบายอากาศ และระบบแอร์, สมรรถนะในการขับขี่, เครื่องยนต์/ระบบเกียร์, ทัศนวิสัยและความปลอดภัยในการขับขี่ และความประหยัดน้ำมัน ซึ่งในรอบปีที่ผ่านมา คะแนนความพึงพอใจในเรื่องรูปลักษณ์ สูงสุดถึง 929 และ 80 %  ของผู้ใช้ กล่าวว่าพวกเขาพึงพอใจในรถยนต์ใหม่นี้มาก ส่วนจะมีรุ่นไหนคันไหนบ้างมาดูกันเลย
 
กลุ่ม อีโค่คาร์

 มาเริ่มกันที่กลุ่มรถยนต์ขนาดเล็กที่ได้รับความนิยม ในปีนี้ ผู้ที่เข้ามาเป็นอันดับแรก ได้แก่  Mitsubishi Mirage ที่มาพร้อมคะแนนความพึงพอใจสูงสุดถึง  922 คะแนน รองลงมาเป็นรถยนต์  Suzuki Swift ด้วยคะแนน 909 คะแนน แต่ทีเด็ดสุดอยูที่เจ้าตลาดที่ขายดีไม่มีตก  Nissan March  ด้วยคะแนน 900 คะแนน
 
กลุ่มซิตี้คาร์ 

                ในกลุ่มซิตี้คาร์ เองในปีนี้ เป็นเรื่องที่แปลกแต่ดูเหมือน ค่ายรถยนต์เจ้าตลาด  Honda  น่าจะยังชื่นมื่น เมื่อ  Honda Jazz  ยังรั้งอันดับที่ 1 ด้วยคะแนน 926 คะแนน รองลงมาค่ายรถยนต์ Mazda  สวยใสในสไตล์สปอร์ต ไล่มาด้วย Mazda 2 Elegance  รุ่น 4 ประตู ฟาดไป 919 คะแนน ส่วนที่สามในกลุ่มนี้ เป็นยนตรกรรมจากค่ายรถยนต์  Ford  กับ Ford Fiesta  ด้วยคะแนน ที่ไล่มาติดๆ 917 คะแนน
กลุ่มคอมแพ็คคาร์ 

                มาดูทางด้านกลุ่มรถยนต์คอมแพ็คคาร์ในปีนี้ ตามผลของ APEAL  แม้จะได้รับการวิพาก์วิจารณ์อย่างหนักหน่วงเรื่องการออกแบบ แต่  Honda Civic  กลับเป็นรถยนต์ในกลุ่มนี้ที่มีความพึงพอใจสูงสุด 941 คะแนน ตามมาด้วยรถยนต์ไฮบริด Toyota Prius  ที่ 937 คะแนน และ ท้ายสุด ค่ายรถยนต์  Mazda  รั้งที่ 3 กับ  MAZDA 3 ด้วยความพึงพอใจ 931 คะแนน ในปีนี้
กลุ่มอเนกประสงค์ 

                ในกลุ่มรถยนต์อเนกประสงค์ในปีที่ผ่านมายังไม่ดุเดือดมากนัก แต่ก็มีความน่าสนใจมากมาย แต่งานนี้ไม่พลิกโผนัก อันดับ 1 ปีนี้ยังคงเป็น โตโยต้าฟอร์จูนเนอร์ ด้วยคะแนนความพึงพอใจ 931 คะแนน เฉือนค่ายโบว์ไทน์ไปนิดเดียวกับรถยนต์อเนกประสงค์  Chevrolet Captiva ที่ตามมาแบบหายใจรดต้นคอที่ 929 คะแนน ส่วนอันดับที่ 3 เป็นตัวเก๋า Mitsubishi Pajero Sport รับไป 923 คะแนน
 
กลุ่มกระบะ แค๊ป 

                ที่ผ่านมาจะเป็นกลุ่มรถนั่งเสียส่วนใหญ่ ในงวดนี้เราจะหันมาดูทางฝั่งกระบะที่ฮอตฮิตในคนไทย และเริ่มต้นด้วยรุ่นแค๊ป ที่ในแม็ทช์นี้ ค่ายโบว์ไนยืนตำแหน่งหัวเสากับ  Chevrolet Colorado Extended  Cab Z71  ด้วยคะแนนความพึงพอใจ 937 คะแนน มีชัยเหนือเจ้าตลาด ตามมาด้วย  Isuzu Dmax Hi lander  รับไป 933 คะแนน และท้ายสุดอันดับที่ 3 ไม่ผิดโผกับ  Toyota Hilux Vigo Champ Prerunner  ตามที่ 929 คะแนน
 
กลุ่มกระบะ 4 ประตู 

                ในปีนี้กระบะค่อนข้างจะเปิดตัวกันจนครบครันและปีนี้ผู้บริโภค ดูจะมีการเปลี่ยนแนวคิดในการซื้อรถยนต์มากขึ้น ด้วยในครั้งนี้อีกครั้งที่ค่ายรถยนต์ชั้นนำถูกแซงด้วยอันดับ 1 กับ  Ford Ranger Hi- Rider   ที่ได้ความพึงพอใจมากถึง 921 คะแนน รองลงมาเป็น Isuzu D-Max Cab-4/ V-Cross 4-door และ Isuzu D-Max Hi-Lander ได้คะแนนความพึงพอใจเท่ากัน ที่ 915 คะแนน
                จากรายงานของผลการสำรวจครั้งนี้ ทาง  JD Power ได้ทำการสุ่มตัวอย่างจากเจ้าของรถผู้ใช้งานจริง 4,622 ราย ที่ซื้อรถยนต์ตั้งแต่เดือนตุลาคม พ.ศ. 2553- เดือน กรกฏาคม 2554  โดยมีรถยนต์นั่ง,รถกระบะ และ รถอเนกประสงค์ รวมมากที่สุดถึง 77 รุ่น จาก 13 ค่ายผู้ผลิตชั้นนำ 
 
 
 
ข้อมูลจาก JD Power เรียบเรียงโดย ณัฐยศ ชูบรรจง
 