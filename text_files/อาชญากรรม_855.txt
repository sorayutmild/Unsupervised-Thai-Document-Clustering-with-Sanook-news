ผู้สื่อข่าวรายงานว่า พบศพถูกโบกปูน อยู่ภายในบ้านหลังหนึ่งไม่มีเลขที่ ในจังหวัดสระบุรี ซึ่งเป็นบ้านของ นายไพโรจน์ ที่หายตัวไปนานร่วม 2 เดือน เจ้าหน้าที่กู้ภัย เจ้าหน้าที่พิสูจน์หลักฐาน เเละตำรวจ ได้ร่วมกันกระเทาะปูนออก พบว่าร่างที่อยู่ใต้ปูนนั้น เป็นผู้ชาย สภาพศพเละ เน่า มีปูนเกาะอยู่เต็มใบหน้าเเละลำตัว ทำให้ในตอนแรกไม่สามารถยืนยันตัวตนได้แน่ชัด ว่าเป็นศพของใคร
เบื้องต้นทราบว่า เจ้าของบ้านคือ นายไพโรจน์ อายุ 54 ปี ไม่ได้อยู่บ้าน 1 เดือนกว่า แต่ครอบครัวไม่มีใครแจ้งคนหาย เนื่องจากนายไพโรจน์มีภรรยาหลายคน ทำให้ลูกๆ เชื่อว่าพ่อน่าจะไปอยู่กับภรรยาอีกคนหนึ่ง
เพื่อนบ้านของนายไพโรจน์ เปิดเผยกับ อีจัน ว่า ได้พบกับนายไพโรจน์ครั้งสุดท้ายก่อนจะหายตัวไป แม้ตนเองไม่ค่อยสนิทกันกับนายไพโรจน์เท่าไหร่ แต่บ้านก็อยู่ใกล้กัน เพิ่งมาอาศัยอยู่ได้ประมาณ 4-5 เดือน และไม่เคยเห็นนายไพโรจน์หายไปนานขนาดนี้
“บางทีเขาก็ออกไปทำงาน เขาก็อยู่กับเมียเขา ล่าสุด เป็นคนอ้วนๆ ไม่รู้ว่าเป็นคนไทยหรือคนลาว บางทีเขาก็อยู่คนเดียว ผมเห็นล่าสุด ตั้งแต่กลางเดือนพฤษภาคม ตอนเย็นยังอยู่ รถผมขวางทางไง ผมถอยหลังให้ วันนั้นเขาใส่กางเกงยีนส์กับเข็มขัดอันนี้แหละ ไม่ใส่เสื้อ ตอนนั้นมีเขาอยู่หน้าบ้านคนเดียว เมียคนอ้วนๆคุยกับแม่อยู่หลังบ้าน พอไปอีกวันก็ไม่เห็นเลย แล้วก็หายไปเลย” เพื่อนบ้านเล่า
เพื่อนบ้านเล่าอีกว่า ไม่รู้ว่านายไพโรจน์เป็นคนนิสัยอย่างไร โดยหลังจากที่หายไป ก็ยังเคยถามกับภรรยานายไพโรจน์ว่าหายไปไหน ภรรยาตอบว่านายไพโรจน์โดนจับอยู่ที่ประเทศลาว ในคดีเกี่ยวกับเรื่องรถ ทั้งนี้ยังได้คุยกับหลานของนายไพโรจน์ เล่าว่า ว่ารอบนี้ติดคุกยาวๆ ไม่ได้ออกมาหรอก
ล่าสุดเมื่อสัปดาห์ที่แล้ว มีคนมาเก็บของในบ้านขายทั้งหมด แม้แต่ประตูรั้วก็ขาย เพื่อนบ้าน ยังบอกอีกว่า เคยเห็นนายไพโรจน์ มีเรื่องกับหลานชาย มีปัญหากันเพราะหลานเคยแอบไปเบิกเงินค่ากระจกอะลูมิเนียม แต่นายไพโรจน์มารู้ทีหลัง
ล่าสุด เมื่อช่วงเย็นที่ผ่านมาเจ้าหน้าที่ยืนยันเเล้วว่า ศพที่ถูกโบกปูนนั้น คือ นายไพโรจน์ เจ้าของบ้านที่หายตัวไปจริงๆ ข้อมูลจากตำรวจเบื้องต้น ทราบว่าฆาตกรคือ หลานชายของผู้ตาย ส่วนปมการฆ่า คนร้ายรับสารภาพว่าขัดแย้งเรื่องเงินในการทำธุรกิจรับเหมาร่วมกันไม่ลงตัว จึงโกรธเเละพลั้งมือฆ่านายไพโรจน์ ก่อนอำพรางด้วยการโบกปูนทับศพ