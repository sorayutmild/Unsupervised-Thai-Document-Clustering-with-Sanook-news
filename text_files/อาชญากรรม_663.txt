จากกรณี นายไพฑูรย์ อายุ 32 ปี ได้ก่อเหตุเข้าไปทำร้ายร่างกายและพยายามข่มขืน นางมะลิ (นามสมมุติ) อายุ 81 ปี เมื่อคืนที่ผ่านมา และชาวบ้านสามารถจับตัวไว้ได้ โดย นายไพฑูรย์ มีศักดิ์เป็นหลานห่างๆ ของผู้เสียหาย ตามที่ได้เสนอข่าวไปแล้วนั้น
ผู้สื่อข่าวรายงานว่า (28 ส.ค.) เวลา 16.00 น. เจ้าหน้าที่ตำรวจจะนำผู้เสียหายมาดูตัว นายไพฑูรย์ อายุ 32 ปี เบื้องต้น หลังจากถูกจับกุมผู้ต้องหา ได้ปฏิเสธทุกข้อหา โดยเจ้าหน้าที่แจ้งข้อหาทำร้ายร่างกายเป็นเหตุให้ได้รับอันตรายแก่กายและจิตใจ กระทำอนาจาร และพยายามข่มขืน ก่อนนำตัวไปตรวจร่างกายที่ รพ.วิเศษชัยชาญ ก่อนให้เจ้าหน้าที่ พฐ.ตรวจเก็บ DNA พร้อมนำตัวไปฝากขังที่เรือนจำจังหวัดอ่างทอง
นอกจากนี้ ยังพบว่าพฤติกรรมของผู้ต้องหา คล้ายกับคนร้ายที่ก่อเหตุข่มขืนและฆ่าข่มขืนคนแก่ต่อเนื่องในพื้นที่ จ.สมุทรสาคร, จ.นครปฐม และ จ.สมุทรสงคราม ร่วมทั้งรูปร่างหน้าตาหลังจากโกนหนวดยังคล้ายกันกับภาพสเก็ต โดยเจ้าหน้าที่จะสอบสวนขยายผลและประสานตำรวจท้องที่เกิดเหตุ เพื่อนำตัวผู้เสียหายมาดูตัวที่เรือนจำจังหวัดอ่างทอง เพื่อความชัดเจนต่อไป
ด้าน พ.ต.ท.วิรัตน์ ด้วงสำรวย รองผกก.สส.สภ.วิเศษชัยชาญ ได้นำเจ้าหน้าที่ตำรวจ สายสืบลงพื้นที่เกิดเหตุเพื่อหาพยานหลักฐานเพิ่มเติม พบว่ายังมีชาวบ้านที่อยู่ใกล้ที่เกิดเหตุยังขวัญผวาที่ทราบข่าว บางรายเตรียมย้ายบ้านพาลูกหลานและคนแก่ไปอยู่ที่ใหม่ หากนายไพฑูรย์กลับมา
จากการสอบถามชาวบ้านถึงพฤติกรรมของผู้ต้องหานั้น ทราบว่าเป็นคนเกเร ก้าวร้าว มีพฤติกรรมชอบไปขอมีเพศสัมพันธ์กับผู้สูงอายุ อีกทั้งยังเคยจะข่มขืนพี่สาวแท้ ๆ ของตัวเอง จนพี่สาวต้องหอบลูกย้ายหนีไปอยู่ที่อื่น
หลังเหตุการณ์ที่เกิดขึ้นมีชาวบ้านที่สูงอายุหลายรายออกมาพูดกันเป็นจำนวนมาก ว่าผู้ต้องหาเคยไปขอมีเพศสัมพันธ์ด้วย ที่สำคัญคือเจาะจงเลือกแต่ผู้สูงอายุเท่านั้น
ทั้งนี้ เจ้าหน้าที่ตำรวจได้ให้กำลังใจชาวบ้าน และจะส่งเจ้าหน้าที่ตำรวจสายตรวจ และตำรวจสายสืบมาคอยดูแล เพื่อให้ชาวบ้านได้คลายกังวลและป้องปรามการเกิดเหตุต่อไป