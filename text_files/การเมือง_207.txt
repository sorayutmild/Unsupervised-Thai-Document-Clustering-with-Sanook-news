(7 พ.ย.) บรรยากาศการชุมนุมของกลุ่มต่อต้านร่าง พ.ร.บ.นิรโทษกรรม นำโดยพรรคประชาธิปัตย์ บริเวณถนนราชดำเนิน เมื่อช่วงกลางดึกที่ผ่านมา สมาชิกสภาผู้แทนราษฎรพรรคประชาธิปัตย์ เช่น นายอภิสิทธิ์ เวชชาชีวะ หรือ นายสุเทพ เทือกสุบรรณ ยังคงผลัดเปลี่ยนกันขึ้นปราศรัยวิจารณ์ร่าง พ.ร.บ.นิรโทษกรรม และทำกิจกรรมบนเวทีอย่างต่อเนื่องเป็นวันที่ 3
ทั้งนี้ยังคงมีศิลปินดาราหลายคน เดินทางมาร่วมชุมนุมครั้งนี้อย่างต่อเนื่อง โดยมีการขึ้นเวทีแสดงความคิดเห็นคัดค้าน พ.ร.บ.นิรโทษกรรม อย่างเช่นเมื่อช่วงกลางดึกที่ผ่านมา เต๋า สมชาย เข็มกลัด ได้ขึ้นไปสร้างสีสันให้เวทีชุมนุม โดย นายกรณ์ จาติกวณิช ได้โพสต์ภาพและประโยคเด็ดประโยคเดียวจาก เต๋า สมชาย ที่ระบุว่า "ผมเคยทำผิด ศาลพิพากษาจำคุก ผมก็เข้าคุกมา 15 วัน"
ขณะที่เวทีผู้ชุมนุมเครือข่ายนักศึกษาและประชาชนปฏิรูปประเทศไทย (คปท.) บริเวณแยกอุรุพงษ์ ได้เปิดเผยว่า ในวันนี้ (7 พ.ย.) เวลา 10.00 น. จะเริ่มเดินขบวนออกจากแยกอุรุพงษ์ เพื่อกดดันรัฐบาล แต่ไม่บอกรายละเอียดว่าจะไปที่ใด หรือบุกไปพื้นที่ทำเนียบรัฐบาลหรือรัฐสภาหรือไม่
นายนิติธร ล้ำเหลือ ผู้ประสานงานเครือข่าย คปท. เปิดเผยว่า แนวทางการขับเคลื่อนในวันนี้ จะรวมตัวกับกลุ่มผู้ชุมนุมพรรคประชาธิปัตย์ที่อนุสาวรีย์ประชาธิปไตยและกลุ่มกองทัพธรรมหรือไม่นั้น ขณะนี้ยังไม่ได้ประสาน แต่จะมีเครือข่ายประชาชน 77 จังหวัด ที่จะร่วมเดินขบวนต่อต้านร่าง พ.ร.บ.นิรโทษกรรม ไปด้วยกัน จนกว่าจะได้รับชัยชนะ