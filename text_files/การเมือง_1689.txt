ยุบให้ตายก็ไม่เลือกลุง ขึ้นสู่แฮชแท็กหรือวลีที่ผู้ใช้ทวิตเตอร์ในประเทศไทยพูดถึงมากที่สุด ตั้งแต่ช่วงหัวค่ำวันนี้ (7 มี.ค.) เรื่อยมาถึงช่วงกลางคืนของวันเดียวกัน เพื่อแสดงจุดยืนว่า ต่อให้ทุกพรรคถูกยุบไป ก็จะไม่เลือกให้ พล.อ.ประยุทธ์ จันทร์โอชา กลับมาเป็นนายกรัฐมนตรีเหมือนในขณะนี้เด็ดขาด

ส่องความเห็นสุดจี๊ด กับ #ยุบให้ตายก็ไม่เลือกลุง
ชาวเน็ตคนหนึ่งที่ติดแฮชแท็กนี้บอกว่า อยากให้ลุงไปทบทวนว่าเหตุใดถึงมีวลีดังกล่าวโผล่ขึ้นมา

ลุงช่วยสอนให้คนรุ่นใหม่เก็บเงิน
อีกความเห็นหนึ่งขอบคุณลุงมากที่สอนให้เด็กไทยเก็บเงินตั้งแต่อายุน้อยๆ เพราะจะได้นำไปใช้ตั้งรกรากในต่างประเทศ เพื่อหนีออกไปจากสังคมนี้

ปลอบใจลุง
หลังจากเห็นกระแสแล้ว ชาวเน็ตคนนี้บอกว่าตนรู้สึกสงสารลุง ดังนั้นตนจะปลอบใจลุงว่า ถ้าไม่มีใครเลือกลุง ก็อย่าเสียใจไป เพราะตนก็จะไม่เลือกลุง เอ๊ะ... แปลกๆ นะ

ถ้าเวรกรรมมีจริง กรุณาแสดงตัว
อีกความเห็นหนึ่งมองว่า หลังจากการยุบพรรคไทยรักษาชาติวันนี้ (7 มี.ค.) ตนรู้สึกสิ้นหวัง และถ้าหากเวรกรรมมีจริง ก็ช่วยออกฤทธิ์ออกเดชด้วยเถอะ

การเคลื่อนไหวนี้เกิดขึ้นหลังจากศาลรัฐธรรมนูญมีคำวินิจฉัยเมื่อช่วงบ่ายให้ยุบพรรคไทยรักษาชาติ เนื่องจากเห็นว่าการเสนอชื่อทูลกระหม่อมหญิงอุบลรัตนราชกัญญา สิริวัฒนาพรรณวดี เป็นตัวแทนของพรรคเพื่อชิงตำแหน่งนายกรัฐมนตรีในการเลือกตั้งวันที่ 24 มี.ค. นี้ เป็นการล้มล้างและเป็นปฏิปักษ์ต่อการปกครองในระบอบประชาธิปไตยอันมีพระมหากษัตริย์ทรงเป็นประมุข
>> ไทยรักษาชาติ "ยุบพรรค" ศาลรัฐธรรมนูญถอนสิทธิการเมืองกรรมการบริหาร 10 ปี