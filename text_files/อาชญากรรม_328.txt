หนุ่มใต้โร่นำรถไปแจ้งความตำรวจ หลังโดนหลอกซื้อรถมือสองย้อมแมว เห็นราคาไม่แพงจึงจ่ายเงินสด ไปเช็กสภาพถึงรู้ว่าเป็นรถดัดแปลง ซ้ำยังมีประวัติตีราคาเป็นซากรถด้วย
(22 ส.ค.) ผู้สื่อข่าวได้รับร้องเรียนจาก นายเจนณรงค์ อายุ 26 ปี ชาว อ.หาดใหญ่ จ.สงขลา ระบุว่า ถูกหลอกขายรถยนต์ที่มีการดัดแปลงตัดต่อตัวรถ ก่อนจะนำมาเสนอขายในราคาสูงถึง 840,000 บาท เมื่อเห็นราคาตนจึงตกลงซื้อขายเป็นเงินสด และทำสัญญาไว้อย่างชัดเจนว่า หากรถติดปัญหายินดีคืนตามจำนวน
แต่เมื่อนำรถยนต์มาตรวจเช็กสภาพกับเจ้าหน้าที่ขนส่ง ปรากฏพบว่ามีจุดเคยดัดแปลงสภาพตัดต่อมาในช่วงของตัวหลังคา โดยที่เจ้าของไม่ได้แจ้งเอาไว้ก่อนหน้า ตนจึงได้เช็กย้อนประวัติรถจากบริษัทประกันภัยรถยนต์อีกครั้งเพื่อความมั่นใจ ก่อนจะพบว่าเป็นรถกระบะมิตซูบิชิ ปาเจโร่ สีขาว และพบว่าเคยถูกตีเป็นซากรถไปแล้ว แต่ขณะนั้นจดทะเบียนอยู่อีกเลข
หลังจากการค้นพบครั้งนี้ ทำให้ตนรู้สึกไม่ได้รับความเป็นธรรม เนื่องจากถูกหลอกขายรถมา จึงติดต่อไปหาเจ้าของรถที่ทำการซื้อขายกัน แต่ปรากฏว่าได้รับคำตอบว่า "เพราะก่อนซื้อไม่ตรวจเช็กให้ดีเอง" จึงได้เดินทางเข้าแจ้งความร้องทุกข์กับพนักงานสอบสวน สภ.เมืองพัทยา จ.ชลบุรี
นอกจากนี้ยังได้สอบถามถึงสาเหตุการเกิดอุบัติเหตุของรถคันดังกล่าว เพราะสงสัยว่าเพราะเหตุลักษณะใดถึงขั้นหนักมีการตีราคาเป็นซากรถ แต่ทางบริษัทประกันไม่ยินยอมเปิดเผยข้อมูลในส่วนดังกล่าว ทำให้ตนเองรู้สึกหวาดกลัวในการใช้รถคันนี้ เกรงว่าจะใช้รถเก่าที่ประสบอุบัติเหตุ หรืออาจจะประสบอุบัติเหตุก่อนเพราะการดัดแปลงรถ
ทั้งนี้ นายเจนณรงค์ ยังฝากเตือนกับประชาชนที่จะซื้อรถมือสองจะต้องทำการตรวจเช็กประวัติรถให้ดีก่อนที่จะตัดสินใจซื้อ เพราะอาจจะถูกอย่างตนได้