ผู้สื่อข่าวรายงานว่า (22 ก.ค.) เมื่อเวลา 07.00 น. สภ.บางพลีน้อย รับแจ้งเหตุ รถพ่วง 18 ล้อชนกับรถจยย.มีผู้เสียชีวิต บริเวณทางเบี่ยงเข้า-ออก ถนนบางนา-ตราด กม.34 ช่องทางด่วน ขาเข้าชลบุรี ม.4 ต.บางพลีน้อย อ.บางบ่อ จ.สมุทรปราการ ที่เกิดเหตุพบศพ นายประจวบ ไชยสมทิพย์ อายุ 49 ปี เป็นวินจยย. ใกล้กันพบรถจยย.ฮอนด้า โซนิค สีดำ ทะเบียน ขยค 696 กทม. และรถพ่วง 18 ล้อ นิสสัน สีขาว ทะเบียนตัวแม่ 760032 กทม. ทะเบียนตัวพ่วง 77-3719 กทม. จอดอยู่ไหล่ทางด้านหน้าฝั่งคนขับถูกชนจนยุบ โดยมี นายนิพนธ์ การะปัง อายุ 56 ปี เป็นคนขับยืนรออยู่ในที่เกิดเหตุ
จากการสอบสวน นายนิพนธ์ กล่าวว่า ขณะที่ตนกำลังขับรถไประยอง พอมาถึงที่เกิดเหตุเลนคู่ขนานรถเกิดติด จึงกำลังขับเบี่ยงออกเข้าทางด่วน แต่ระหว่างที่จอดรถเข้าเลนทางด่วน ก็เห็นรถจยย.ของนายประจวบขี่ย้อนศรมาด้วยความเร็ว และเห็นผู้โดยสารนั่งซ้อนท้ายมา ซึ่งผู้โดยสารคนดังกล่าวรูปร่างผิวดำสนิทและร่างใหญ่ พอตนมองเห็นก็พยายามเบี่ยงหลบ แต่ทางคนซ้อนของนายประจวบได้ใช้มือค่อยๆ เลื่อนมาปิดตาของนายประจวบ จนรถจยย.ที่นายประจวบขี่พุ่งชนประสานงาเต็มแรง ก่อนจะกระเด็นไปอยู่กลางถนน ส่วนคนซ้อนนั้นกระเด็นไปอยู่ร่องกลาง ซึ่งตนได้จอดรถเข้าข้างทางแล้วลงมาดูนายประจวบก็พบว่าเสียชีวิตแล้ว ส่วนคนซ้อนตนพยายามเดินตามหาก็หาไม่พบ จึงเชื่อว่าคนซ้อนน่าจะเป็นผีที่บังตานายประจวบแล้วทำให้เกิดอุบัติเหตุจนเสียชีวิต
ทั้งนี้ บริเวณดังกล่าวมักจะเกิดอุบัติเหตุบ่อยครั้ง โดยมีผู้ได้รับบาดเจ็บและเสียชีวิตจำนวนมากโดยไม่ทราบสาเหตุ ทั้งที่ผิวการจราจรจรเรียบ และไม่มีอะไรบดบังทัศนวิสัยในการขับขี่