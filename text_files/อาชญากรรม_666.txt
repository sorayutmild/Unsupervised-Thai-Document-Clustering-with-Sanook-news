พี ปรเมศวร์ โผล่รับทราบข้อหาฆ่าเอ นพปฎล ที่สน.ทองหล่อ แล้ว บอกกราบขอโทษ "ถ้าหากย้อนเวลากลับไปได้ จะขอเป็นคนที่ตายแทนดีกว่า"
ผู้สื่อข่าวรายงานว่า (21 ม.ค.) เมื่อเวลา 15.10 น. นายปรเมศวร์ สิงหโพธิ์ หรือ พี ปรเมศวร์ ดาราช่อง 3 ได้เข้ามอบตัวที่ สน.ทองหล่อ โดยเดินทางมาด้วยรถเบนซ์ สีบรอนซ์ รุ่นซี 220 หมายเลขทะเบียน ฌฏ 64 กทม. พร้อมด้วยทนายความเข้ารับข้อกล่าวหาฆ่านายนพปฏล อธิบาย อายุ 44 ปี หรือที่เป็นที่รู้จักกันดีในหมู่ดาราคนดังว่า พี่เอปาน โดยนายปรเมศวร์ได้ยกมือไหว้ พร้อมกล่าวว่า "ผมกราบขอโทษในสิ่งที่ได้ทำลงไป ถ้าหากย้อนเวลากลับไปได้ จะขอเป็นคนที่ตายแทนดีกว่า" จากนั้นได้เดินเข้าไปในห้องพนักงานสอบสวนเพื่อรับทราบข้อกล่าวหา โดยใช้เวลาประมาณ 20 นาที ซึ่งทนายความได้ยื่นหลักทรัพย์เป็นเงินสด จำนวน 5 แสนบาท ในการประกันตัว พนักงานสอบสวนได้พิจารณาให้ปล่อยตัวชั่วคราวได้ จากนั้นพี ปรเมศวร์ ได้เดินทางกลับทันที โดยไม่ยอมให้สัมภาษณ์กับสื่อมวลชนแต่อย่างใด
ทั้งนี้ ทนายความของพี ปรเมศวร์ ได้แจกใบแถลงการณ์ของพี ปรเมศวร์ โดยมีเนื้อหาสรุปว่า
 "ผมไม่ขอให้ข่าวใดๆ ด้วยวาจาต่อสื่อมวลชนและสาธารณชน โดยจะขอกล่าวผ่านใบแถลงการณ์แทน ในวันนี้ผมได้เดินทางมารับทราบข้อกล่าวหาเพิ่มเติม ซึ่งผมรู้สึกเสียใจต่อความสูญเสียที่เกิดขึ้น ขอให้ดวงวิญญาณของผู้ตายโปรดอโหสิกรรมให้ด้วย ส่วนผมก็จะถูกดำเนินคดีตามกระบวนการยุติธรรม และตกเป็นจำเลยของสังคม แต่ผมก็ยอมรับกระบวนการยุติธรรม ทั้งนี้ การวินิจฉัยว่าผมจะถูกหรือผิด จะเป็นการพยายามฆ่าหรือฆ่าโดยเจตนา ศาลจะเป็นผู้วินิจฉัย ไม่ใช่สังคม ซึ่งสังคมควรจะพิจารณาอย่างลึกซึ้ง"
ลงชื่อ นายปรเมศวร์