     เปิดราคาจำหน่ายรถหรู Mercedes-Benz G400d AMG คันใหม่ป้ายแดงของ “แจ๊ส ชวนชื่น” ซึ่งมีมูลค่ากว่า 10 ล้านบาทเลยทีเดียว

     หลังจากที่มีภาพของหนุ่มตลกชื่อดัง “แจ๊ส ชวนชื่น” โพสต์ภาพคู่กับรถหรูป้ายแดงคันใหม่ เหล่าบรรดาแฟนคลับต่างก็ให้ความสนใจและร่วมแสดงความยินดีกันอย่างล้นหลาม จนถึงขั้นแอบส่องหมายเลขทะเบียนป้ายแดงกันยกใหญ่ (ก็ดันออกรถในวันออกลอตเตอรี่พอดีนี่นา) แต่รู้ไหมว่ารถหรูคันนี้ก็มีทีเด็ดไม่แพ้กัน แถมยังมีราคาจำหน่ายเริ่มต้นเฉียด 10 ล้านบาทเลยทีเดียว
     รถเอสยูวีหรูที่ปรากฏในภาพเป็น Mercedes-Benz G400d AMG ที่ถูกนำเข้ามาขายโดยผู้จำหน่ายอิสระ ขณะที่เมอร์เซเดส-เบนซ์ประเทศไทยได้นำเข้ามาจำนวน 2 รุ่นเช่นกัน แต่เป็น Mercedes-Benz G350d Sport ที่ตั้งราคาจำหน่ายอย่างเป็นทางการไว้ที่ 9,490,000 บาท และ Mercedes-AMG G63 ที่มีราคาพุ่งสูงจนถึง 15,490,000 บาทเลยทีเดียว บอกเลยว่าถ้าไม่รวยจริงไม่มีโอกาสได้ครอบครองอย่างแน่นอน

     สำหรับ Mercedes-Benz G400d เป็นรุ่นย่อยที่เน้นทำตลาดในยุโรปเป็นหลัก ติดตั้งเครื่องยนต์ดีเซลเทอร์โบ 6 สูบ ขนาด 3.0 ลิตร ให้กำลังสูงสุด 330 แรงม้า และแรงบิดสูงสุด 700 นิวตัน-เมตร ส่งกำลังด้วยเกียร์อัตโนมัติ 9G-TRONIC และระบบขับเคลื่อนสี่ล้อเป็นมาตรฐาน สามารถเร่งความเร็วจาก 0-100 กม./ชม. ในเวลาเพียง 6.4 วินาที และทำความเร็วสูงสุดได้ 210 กม./ชม.
     Mercedes-Benz G-Class ยังถือเป็นรถออฟโรดในตำนานรุ่นหนึ่งของโลกเลยก็ว่าได้ ถูกเปิดตัวเป็นครั้งแรกในปี 1979 และมีการปรับโฉมมาเพียงเล็กน้อยจวบจนถึงปัจจุบัน อีกทั้งยังเพิ่งเฉลิมฉลองยอดผลิตครบ 4 แสนคันไปเมื่อปลายปีที่ผ่านมา โดยมีจุดเด่นเนื่องจากมันเป็นรถที่ขับไปได้ทุกสภาพถนน จนได้รับเลือกให้เป็นรถคู่กายของดาราที่มีชื่อเสียงมากมาย ทั้งยังเคยถูกดัดแปลงให้กลายเป็น Popemobile สำหรับสมเด็จพระสันตปาปาอีกด้วย

     ส่วนใครจะซื้อหามาใช้บ้างก็จัดไปเลย
 