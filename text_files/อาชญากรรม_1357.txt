2 นศ.ปี 4 มหาวิทยาลัยดัง เรียกแท็กซี่กลับบ้านหลังลอยกระทง โชเฟอร์ขับเข้าซอยเปลี่ยวชักมีดกรีดเสื้อ-ปิดตา-ใส่กุญแจมือ ข่มขืนคารถ ไม่หนำใจพาเข้าโรงแรมลงมือซ้ำ ชิงเงิน-มือถือหนี สุดท้ายตำรวจตามรวบทันควัน
เหตุเจ้าหน้าที่จับแท็กซี่ขืนใจนักศึกษารายนี้เปิดเผยเมื่อเวลา 19.00 น. วันที่ 3 พฤศจิกายน พล.ต.ต.สาโรจน์ พรหมเจริญ ผู้บังคับการตำรวจนครบาล 2 (ผบก.น.2) พ.ต.อ.เจริญ ศรีศศลักษณ์ รอง ผบก.น.2 และ พ.ต.อ.พัฒนา เพศยนาวิน ผู้กำกับการ (ผกก.) สน.บางเขน พร้อมชุดสืบสวนร่วมกันแถลงผลจับกุมนายวัชรินทร์ โชติสันเทียะ อายุ 32 ปี ชาว จ.นครราชสีมา พร้อมของกลางโทรศัพท์มือถือ 2 เครื่อง อาวุธมีด 2 เล่ม กุญแจมือ 1 คู่ ตั๋วจำนำ 1 ใบ และรถแท็กซี่ สีเขียว ทะเบียน ทล 2394 กรุงเทพมหานคร โดยจับกุมตัวได้ที่บ้านในซอยลำลูกกา 67 ถนนลำลูกกา อ.ลำลูกกา จ.ปทุมธานี
พล.ต.ต.สาโรจน์ กล่าวว่า การจับกุมครั้งนี้สืบเนื่องมาจากนักศึกษาชั้นปีที่ 4 มหาวิทยาลัยชื่อดังแห่งหนึ่ง จำนวน 2 คน เข้าแจ้งความต่อพนักงานสอบสวน สน.บางเขน ว่าเมื่อเวลาประมาณ 04.00 น. วันนี้ (3 พ.ย.) ทั้งสองกลับจากเที่ยวงานวันลอยกระทงได้เรียกรถแท็กซี่ โดยมีผู้ต้องหาเป็นคนขับจากปากซอยพหลโยธิน 59 แขวงอนุสาวรีย์ เขตบางเขน เพื่อให้ไปส่งที่ซอยพหลโยธิน 53 แต่ผู้ต้องหาขับรถออกนอกเส้นทางแล้วเข้าไปจอดที่บริเวณแจ้งวัฒนะซอย 1 ก่อนใช้อาวุธมีดจี้และกรีดเสื้อผู้เสียหาย แล้วนำเศษเสื้อผูกตาของทั้ง 2 คน พร้อมทั้งจับใส่กุญแจมือไว้ติดกันเพื่อไม่ให้หลบหนี จากนั้นพาเข้าไปในซอยเปลี่ยวแล้วบังคับข่มขืนบนรถแท็กซี่จนสำเร็จความใคร่
ผบก.น.2 กล่าวอีกว่า หลังข่มขืนแล้ว ผู้ต้องหายังไม่หนำใจ ขับรถพาผู้เสียหายไปเปิดโรงแรมดอนอินน์ ย่านคูคต จ.ปทุมธานี แล้วใช้กำลังบังคับข่มขืนผู้เสียหายทั้งสองอีกครั้ง พร้อมทั้งชิงทรัพย์เป็นโทรศัพท์มือถือ 2 เครื่อง สร้อยคอทองคำหนัก 1 สลึง 1 เส้น และเงินสดอีก 1,500 บาท ก่อนขับรถพาผู้เสียหายไปปล่อยที่หน้าโรงแรมดังกล่าว
"ผู้ต้องหาให้การรับสารภาพว่ากระทำการลักษณะดังกล่าวจริง เนื่องจากก่อนเกิดเหตุได้นั่งดื่มสุราอยู่กับเพื่อน จากนั้นได้ออกมาขับรถเพื่อรับลูกค้า แต่มาพบผู้เสียหายทั้งสองแต่งตัวโป๊จึงเกิดอารมณ์เปลี่ยวกระทั่งก่อเหตุดังกล่าว" พล.ต.ต.สาโรจน์ กล่าว
เบื้องต้นเจ้าหน้าที่แจ้งข้อหานายวัชรินทร์ 4 ข้อหา คือ 1.ชิงทรัพย์ในเวลากลางคืนโดยมีอาวุธมีด โดยใช้ยานพาหนะเพื่อสะดวกแก่การกระทำผิด พาทรัพย์นั้นไป หรือเพื่อให้พ้นจากการจับกุม 2.หน่วงเหนี่ยวกักขังผู้อื่น 3.ข่มขืนกระทำชำเราผู้อื่น โดยขู่เข็ญด้วยประการใดๆ โดยใช้กำลังประทุษร้าย โดยผู้อื่นนั้นอยู่ในภาวะที่ไม่สามารถขัดขืนได้ และ 4.พกพาอาวุธมีดไปในเมือง หมู่บ้าน หรือทางสาธารณะ โดยไม่มีเหตุอันควร
