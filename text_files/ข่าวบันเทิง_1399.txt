เป็นเรื่องราวที่น่าตกใจ! เพราะจู่ๆ ดาราหนุ่มพ่อลูกหนึ่ง แจ๊บ เพ็ญเพ็ชร โพสต์ภาพข้อความการสนทนากับภรรยาสาว จูน ธัญญานุช ลงในอินสตาแกรม ซึ่งมีการประชดประชันกัน ขู่จะตีจากและทิ้งลูกสาวหัวแก้วหัวแหวนไป
ครอบครัวเพ็ญกุล ที่ดูจะอบอุ่นและรักใคร่กันเป็นอย่างดี ไม่ทราบเกิดอะไรขึ้น? แจ๊บ เพ็ญเพ็ชร ถึงโพสต์แคปภาพข้อความจากบทสนทนาในแอพแชทไลน์ลงอินสตาแกรม ขณะกำลังสนทนากับภรรยา จูน ธัญญานุช โดยมีข้อความและถ้อยคำที่ค่อนข้างรุนแรง แต่เป็นเพียงภาพข้อความส่วนหนึ่งเท่านั้น แต่มีเนื้อหาใจความว่า "จะทิ้งลูกไป"
ขณะที่ในเวลาต่อมา จูน ธัญญานุช ภรรยาสาวก็ได้มาโพสต์ตอบในอินสตาแกรมว่า "ทำไมไม่เอาก่อนหน้านี้มาลง ทำอะไรให้คนโมโหได้ขนาดนี้ คิดเอาเองละกัน ถ้ามันโมโหขนาดนี้ มันต้องมีเหตุ แล้วอย่าเสนอหน้ามาให้เห็นนะ เอาดีใส่ตัวเอาชั่วให้คนอื่น โถ่ พ่อพระเอก! กูไม่อยากจะพูด"
อย่างไรก็ตาม ภาพข้อความดังกล่าวได้ถูกลบออกจากอินสตาแกรมในเวลาต่อมา พร้อมกับ หนุ่มแจ๊บ ได้ตั้งระบบอินสตาแกรมเป็นโหมดส่วนตัว ขณะที่ทางฟากภรรยาสาว จูน ธัญญานุช ก็ได้โพสต์ภาพข้อความเชิงตัดพ้อตำหนิ "เรื่องในบ้านก็ต้องอยู่ในบ้าน"
สำหรับ แจ๊บ เพ็ญเพ็ชร ได้เข้าพิธีแต่งงานสายฟ้าแล่บกับ จูน ธัญญานุช เมื่อวันที่ 25 มีนาคม 2555 ที่บ้านเกิดของฝ่ายหญิง จ.เพชรบูรณ์ ก่อนที่ทั้งคู่จะให้กำเนิดลูกสาวคนแรก "น้องจาดา" ในปีเดียวกันนั้น ที่ผ่านมาครอบครัวเพ็ญกุลดูราบรื่นปกติดี ในอินสตาแกรมของทั้ง 2 มักโพสต์ภาพครอบครัวสุขสันต์ พ่อแม่ลูกไปไหนไปด้วยกันอยู่เสมอ แม้กระทั่งล่าสุดยังกับอาการป่วยของลูกสาว ซึ่งเป็นโรคปานสตอเบอรี่ขึ้นหน้า ที่ใครๆ ก็ต่างแสดงความเป็นห่วงเป็นใยกันอย่างล้นหลาม