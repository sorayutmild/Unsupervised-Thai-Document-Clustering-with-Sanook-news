
หลังเกิดประเด็นดราม่าเมื่อพิธีกรรุ่นใหญ่ “หนูแหม่ม สุริวิภา กุลตังวัฒนา” โพสต์อินสตาแกรมจวกรายการ “เปลี่ยนหน้าท้าโชว์ Sing Your Face Off ซีซั่น 3” ที่ตัวเองเป็นพิธีกร ว่าเลิกไม่ตรงเวลา นัดคิวตั้งแต่ 9 โมงเช้า เลิกกองตอนตี 4 ทำให้กระทบไปถึงงานอื่น
นักแสดงคนอื่นๆ ที่ร่วมรายการอย่าง “ซัน ประชากร” ก็ได้ออกมาแสดงความคิดเห็นถึงประเด็นดังกล่าวว่าเข้าใจทีมงานอาจเกิดความผิดพลาด แต่หากเป็นตน ตนจะไม่ถอนตัว
ทางด้าน “เอ วราวุธ” ผู้จัดรายการ ก็ได้ออกมาเปิดใจว่า “ผมเห็นในสิ่งที่พี่หนูแหม่มโพสต์ ตั้งแต่เช้าวันอาทิตย์ที่ผ่านมาแล้ว ก็ต้องเรียนอย่างนี้ ว่า เมื่อวันเสาร์ เรามีการถ่ายทำ Sing Your Face Off เปลี่ยนหน้าท้าโชว์ซีซั่น 3 เทปแรก ในเทปแรกของเรา มีการแถลงข่าวไปด้วยนัดทุกคนก็ประมาณ 9 โมงเช้า และตั้งเป้าไว้ว่าจะแถลง 10 โมงเศษๆ แต่ก็มีปัญหาดีเลย์ และจบการแถลงข่าวได้ในเวลาบ่าย 2 โมงเศษๆ หลังจากนั้นปล่อยศิลปินทั้ง 10 ท่านคอมเมนเตเตอร์ และพิธีกรพักผ่อนตามอัธยาศัย และมาเริ่มแต่งหน้ากันอีกรอบตอน 4 โมงเศษๆ ถึง 5 โมง"
"สำหรับเทปที่ผ่านมา เป็นการแต่งหน้าครั้งแรก รายการเราจะมีการใส่สเปเชียล เอฟเฟค บนใบหน้าเพื่อให้เหมือนศิลปินต้นแบบ ทุกๆท่านกว่าจะเสร็จครบก็เกือบๆ 3 ทุ่มกว่า และจากนั้นก็เริ่มอัดรายการ ใช้เวลาประมาณ 5 ชั่วโมงเศษๆ และเสร็จประมาณตี 3 ครึ่งโดยประมาณส่วนเรื่องคิว ทางเราได้คุยกับพี่หนูแหม่ม ว่าจะอัด 1 เทป และจะเสร็จสัก 4 ทุ่มเศษๆ แต่วาเนื่องจากมีแถลงข่าวเข้ามาด้วย เลยดีเลย์ ทำให้เลยเวลาที่ได้คุยกับพี่หนูแหม่ม หลังจากจบในการอัด ทางเราเห็นว่าดึกแล้วและพี่หนูแหม่ม ค่อนข้างเหนื่อย คิดว่าเราจะคุยกันวันหลัง”
“ผมเข้าใจว่าพี่หนูแหม่ม น่าจะเหนื่อยสะสม เนื่องจากว่าเลยเวลาด้วยเราเองก็ห่วงทุกท่านด้วย ส่วนทางพี่หนูแหม่มก็คงใช้พื้นที่ส่วนตัวในการส่งสัญญาณมาถึงทีมงานทางเราก็รับฟัง และเมื่อได้ทำความเข้าใจกันแล้ว สิ่งที่เกิดขึ้นคือ ผมได้เสนอแผนงานและแนวทางที่ชัดเจน เราสามารถทำตามที่คุย ไม่มีการแถลงข่าวแล้ว เรามีแค่ครั้งเดียว หลังจากนี้บันทึกเทป 1 วันก็1 เทป และใช้เวลาประมาณ 4 ชั่วโมงเศษ ในส่วนศิลปินท่านอื่นก็จะมาซ้อมตั้งแต่เช้า แต่ในส่วนของพี่หนูแหม่มใช้เวลาประมาณ 4-5 ชั่วโมงไม่เกินนี้ เพราะมันควบคุมได้แต่มีปัญหานิดหน่อย เรื่องเทคนิค แต่ว่าจะอยู่ในตามเวลาที่กำหนดเมื่อได้คุยกันเสร็จพี่หนูแหม่มก็น่าจะเห็นภาพ ดังนั้นพิธีกรยังเป็นพี่หนูแหม่มดังเดิม”
ล่าสุด หนูแหม่ม ออกมาเปิดใจครั้งแรกถึงประเด็นขึ้นที่เกิดขึ้นผ่านทางรายการ ดาวกระจาย ว่า “หนูแหม่มยินดีที่จะให้โอกาส คราวหน้าคือวันเสาร์นี้ที่จะอัด ก็ขอให้เลิกตามที่ตกลงนะ เขาก็รับปาก ก็สัญญากันเลยว่าถ้าทำ หนูแหม่มก็ทำให้ได้ทั้งซีซั่น แต่ถ้าทำไม่ได้ในเสาร์หน้านี้ หนูแหม่มขอถอนตัวจริงๆ เนื่องจากมันกระทบงานอื่นที่หนูแหม่มเตรียมไว้”
ส่วนที่ ซัน ประชากร ได้ให้สัมภาษณ์ไว้ หนูแหม่ม ตอบประเด็นนี้ว่า "ซันคือน้องคนหนึ่งในวงการ แต่วันไหนที่ซันเหนื่อย ซันนึกถึงพี่นะคะ (ยิ้ม) ก็ไม่ได้โกรธค่ะ คือน้องก็โทรมาหาบอกว่า “ผมสัมภาษณ์นักข่าว ผมผิดไปแล้วพี่”