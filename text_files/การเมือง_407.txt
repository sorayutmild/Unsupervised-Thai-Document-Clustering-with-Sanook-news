(29 ก.ค.)สำนักข่าวต่างประเทศรายงานว่า หลานสาวแท้ๆ ของพ.ต.ท.ทักษิณ เตรียมเข้าพิธีวิวาห์กับหนุ่มกัมพูชา ซึ่งเป็นบุตรชายของสมาชิกรัฐสภาชื่อดัง และเป็นคนสนิทของสมเด็จ ฮุน เซน  รายงานระบุว่า น.ส. ชยาภา วงศ์สวัสดิ์ บุตรสาวของนายสมชาย วงศ์สวัสดิ์ อดีตนายกรัฐมนตรีของไทย และเป็นหลานสาวของพ.ต.ท.ทักษิณ ชินวัตร เตรียมเข้าวิวาห์กับแฟนหนุ่มชาวกัมพูชา บุตรชายของนายเซียง นัม นักการเมืองระดับแถวหน้าของพรรคประชาชนกัมพูชา (ซีพีพี) ซึ่งเป็นสมาชิกรัฐสภาจากจังหวัดเสียมเรียบ และคนสนิทของสมเด็จฮุน เซน นายกรัฐมนตรีกัมพูชา
อย่างไรก็ตามแหล่งข่าวที่เป็นคนใกล้ชิดของครอบนายสมชาย วงศ์สวัสดิ์ ออกมาเปิดเผยว่า นายเซียง นัม เป็นนักการเมืองที่มีอิทธิพลสูงมากในกัมพูชา โดยนอกจากจะมีความสัมพันธ์ใกล้ชิดกับสมเด็จฮุน เซนแล้ว ยังมีความสนิทสนมเป็นการส่วนตัวกับพ.ต.ท.ทักษิณ ด้วยเช่นกัน
โดยคนในตระกูลวงศ์สวัสดิ์ และตระกูลชินวัตร มีกำหนดจะเข้าร่วมพิธีมงคลสมรสดังกล่าวในช่วงปีหน้า แต่ยังไม่มีการเปิดเผยรายละเอียดเกี่ยวกับเวลา หรือสถานที่จัดงานที่แน่ชัดแต่อย่างใด
ทั้งนี้น.ส. ชยาภา วงศ์สวัสดิ์ หรือ เชอร์รี่ เป็นลูกสาวคนสุดท้องของสมชาย วงศ์สวัสดิ์ และนางเยาวภา วงศ์สวัสดิ์  เกิดเมื่อวันที่ 10 พฤศจิกายน 2526 เป็นน้องสาวของ เชน ยศชนัน พี่ชายคนโต และ เชียร์ ชินณิชา พี่สาวคนกลาง ซึ่งที่ผ่านมา น.ส. ชยาภา เคยออกอัลบั้มในชื่อ "เชอรี่ ซีเครท ซี" (Secret ′C′)  โดยการสนับสนุนของผู้เป็นแม่ พร้อมทั้งตระเวนออกคอนเสิร์ตร่วมกับนักร้องในค่ายแกรมมี่ทั่วประเทศ