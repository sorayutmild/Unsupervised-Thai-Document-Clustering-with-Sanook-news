เหยื่อฆ่าหั่นศพทิ้งชัยนาท ทราบแล้วเป็นหนุ่มแบงค์ พบมีเพื่อนสนิทที่คบกันลึกซึ้งเป็นเพศเดียวกัน ตร.ควบคุมตัวมาสอบ
จากกรณีทีการพบแขนมนุษย์บนถนนสายเขาแหลม-หนองประดู่ กม.4 หมู่ที่ 1 ต.อู่ตะเภา อ.มโนรมย์ จ.ชัยนาท ใกล้กันพบถุงขยะสีดำและกระสอบสีเหลืองภายในพบถุงดำซ้อนกัน 9ชั้น และพบร่างผู้ชาย สภาพแขนถูกตัดบริเวณต้นแขนทั้งสอง และขาเหนือเข่าทั้งสองข้าง แต่ไม่พบศีรษะ คาดเป็นชายอายุไม่เกิน 30 ปี
ล่าสุด ผู้สื่อข่าวรายงานว่า (22 เม.ย.) เจ้าหน้าที่ตำรวจทราบแล้วว่าผู้ตายคือนายเกรียงไกร ขวัญอ่อน อายุ 24 ปี อาชีพพนักงานธนาคารทหารไทย สาขาลาดพร้าว กรุงเทพฯ โดยผู้เป็นพ่อ นายสนิท ขวัญอ่อน ได้เดินทางมาแสดงตัวยืนยันลักษณะรูปพรรณ และชุดสืบสวนสามารถติดตามรถยนต์ของผู้ตาย ยี่ห้อมิตซูบิชิ รุ่นมิราจ สีบรอนซ์ เลขทะเบียน กจ 656 กำแพงเพชร ที่หายไป จอดอยู่ข้างถนน หน้าโรงพยาบาลลาดยาว อ.ลาดยาว จ.นครสวรรค์ เจ้าหน้าที่นำรถมาตรวจพิสูจน์ร่องรอยและหลักฐานเพื่อสาวตัวไปถึงคนร้าย
ทั้งนี้ นายเกรียงไกร มีเพื่อนสนิทที่คบกันลึกซึ้ง เป็นเพศเดียวกัน ซึ่งมีอาชีพที่มีความรู้ในเรื่องร่างกายและข้อต่อของมนุษย์เป็นอย่างดี มีเครื่องมือในการชำแหละชิ้นส่วน ในเรื่องเหตุแรงจูงใจนั้น มุ่งไว้ 2 ประเด็น คือความหึงหวงกับเรื่องเงินทองทรัพย์สิน ล่าสุดเจ้าหน้าที่ได้ควบคุมตัวมาสอบสวน เนื่องจากพบว่าโทรศัพท์พูดคุยกับผู้ตายเป็นคนสุดท้ายในวันที่ 17 เม.ย. ก่อนหายตัวไป