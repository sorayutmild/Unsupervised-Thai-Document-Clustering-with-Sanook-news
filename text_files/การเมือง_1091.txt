วันนี้(4 ก.พ.)นางธิดา ถาวรเศรษฐ โพสต์เฟซบุ๊กภาพบรรยากาศยามเช้าหลังจากการชุมนุมของกลุ่มเสื้อแดงที่จังหวัดขอนแก่น เพื่อแสดงจุดยืนคัดค้าน กปปส. เมื่อค่ำวันที่ 2 มี.ค.2557  ที่บริเวณลานด้านหลังสถานีขนส่งแห่งที่ 3 จ.ขอนแก่น พร้อมกันนี้ได้โพสต์ข้อความบรรยายภาพดังกล่าวใจความว่า
(ทีมงาน) วันนี้(3มี.ค57) เมื่อเวลา 7.30น. อ.ธิดา ถาวรเศรษฐ ประธานนปช.พร้อมนพ.เหวง โตจิราการและทีมงาน ได้ช่วยกันตรวจดูความเรียบร้อยหลังจากที่ได้มีการชุมนุมใหญ่ที่จ.ขอนแก่นตั้งแต่ช่วงบ่ายวันที่2 และเสร็จสิ้นภาระกิจในเช้าวันนี้ โดยแกนนำนปช.และพี่น้องเสื้อแดงทุกคนได้แยกย้ายเดินทางกลับบ้านโดยสวัสดิภาพ อ.ธิดาพูดกับทีมงานว่า เนื้อที่ชุมนุมตรงนี้น่าจะประมาณร้อยกว่าไร่ ซึ่งเมื่อคืนก็สามารถจุคนได้อย่างหนาแน่นเลยทีเดียว น่าประทับใจกับพลังมวลชนคนประชาธิปไตยค่ะ นี่จะเป็นภาพประวัติศาสตร์ของคนเสื้อแดงอีกครั้ง
ทั้งนี้ภาพดังกล่าวเป็นที่น่าสังเกตว่าบนพื้นที่ของการชุมุนุมเต็มไปด้วยขยะและเศษพลาสติกจำนวนมาก ทำให้เกิดกระแสวิพากษ์วิจารณ์อย่างกว้างขวางบนโลกออนไลน์รวมทั้งมวลชนของคนเสื้อแดงเองต่างแสดงความคิดเห็นว่าน่าจะมีการเก็บกวาดขยะให้เรียบร้อยก่อนที่จะสลายการชุมนุม รวมทั้งยังแสดงความเป็นห่วงว่าหากปล่อยไว้ต่อไปขยะเหล่านี้อาจเป็นมลพิษต่อสิ่งแวดล้อมได้และที่สำคัญภาพขยะทั้งหลายที่ถูกทิ้งไว้หลังจากการชุมนุมของคนเสื้อแดงอาจสร้างภาพพจน์ที่ไม่ดีต่อแกนนำและมวลชนคนเสื้อแดงทุกคนที่รักประชาธิปไตย แต่ไร้ระเบียบวินัย