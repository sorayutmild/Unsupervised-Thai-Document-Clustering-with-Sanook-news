วันที่ 6 สิงหาคม ธนาคารแห่งประเทศไทย (ธปท.) เผยแพร่ข้อมูลในเว็บไซต์เรื่องค่าธรรมเนียมรับฝากเงินเป็นเหรียญกษาปณ์ พบว่า ธนาคารพาณิชย์คิดค่าบริการไม่เท่ากัน ซึ่งมาจากต้นทุนการให้บริการเพิ่มขึ้น โดย
ธนาคารกรุงเทพและธนาคารไทยเครดิต เพื่อรายย่อย คิดค่าธรรมเนียมรับฝากเงินเป็นเหรียญกษาปณ์ร้อยละ 1 ของมูลค่าเหรียญกษาปณ์
ส่วนธนาคารกสิกรไทย ไม่เกิน 500 เหรียญ ไม่คิดค่าธรรมเนียม ตั้งแต่ 501 เหรียญขึ้นไป ร้อยละ 1 ของมูลค่ารวม
ธนาคารกรุงไทย ฝากเงินไม่เกิน 2,000 บาท ไม่คิดค่าบริการ ส่วนที่เกิน 2,000 บาท คิดค่าธรรมเนียมร้อยละ 1 ของยอดเงินฝาก
นอกจากนี้ยังมีอีกหลายธนาคารที่คิดค่าบริการรับฝากเงินเหรียญร้อยละ 2 ของมูลค่าที่ฝาก เช่น
ธนาคารกรุงศรีอยุธยา คิดค่าธรรมเนียมร้อยละ 2 ของมูลค่าที่ฝากหรือแลกเงินทั้งหมดตั้งแต่ 100 เหรียญขึ้นไป
ธนาคารทหารไทย ธนาคารเกียรตินาคิน ธนาคารทิสโก้ คิดค่าบริการร้อยละ 2 ของมูลค่ารวม หรือของยอดเงินฝากส่วนที่เกิน 100 บาท
ด้านธนาคารไทยพาณิชย์ ตั้งแต่ 200 เหรียญขึ้นไป อัตราค่าบริการร้อยละ 2 ของจำนวนรวมมูลค่าเหรียญ
ขณะที่ธนาคารธนชาต ธนาคารแลนด์ แอนด์ เฮ้าส์ ธนาคารยูโอบี คิดค่าธรรมเนียมร้อยละ 2 ของมูลค่ารวม หรือของยอดเงินฝากส่วนที่เกิน 2,000 บาท และยอดเงินฝากต่ำกว่า 2,000 บาท ไม่คิดค่าบริการ
ธนาคารสแตนดาร์ดชาร์เตอร์ด (ไทย) จำนวนเงินรวมของเหรียญน้อยกว่า 500 บาท ไม่คิดค่าธรรมเนียม ส่วนที่เกิน 500 บาท คิดร้อยละ 2 บาท และ
ธนาคารไอซีบีซี (ไทย) จำกัด (มหาชน) ร้อยละ 1 ของมูลค่ารวม หรือของยอดเงินฝากส่วนที่เกิน 2,000 บาท
ด้านธนาคารเฉพาะกิจของรัฐ
ธนาคารออมสิน ไม่คิดค่าธรรมเนียมถ้าไม่เกิน 3,000 บาท ถ้าเกินคิดร้อยละ 1 ของยอดเงินฝาก แต่ไม่ต่ำกว่า 10 บาท
ธนาคารอาคารสงเคราะห์ (ธอส.) ถ้า 100 เหรียญขึ้นไป คิดร้อยละ 3 ของมูลค่าเงิน
ธนาคารเพื่อการเกษตรและสหกรณ์การเกษตร (ธ.ก.ส.) ถ้าฝากเหรียญไม่เกิน 2,000 บาท ไม่คิดค่าธรรมเนียม ถ้าเกิน 2,000 บาท คิดค่าธรรมเนียมร้อยละ 1
ทั้งนี้ ธปท.อนุญาตให้คิดค่าบริการการฝากเงินเหรียญได้ แต่ต้องประกาศให้ลูกค้ารับทราบโดยชัดเจน เพราะต้องเข้าใจว่าการให้บริการเหล่านี้มีต้นทุนในการปฏิบัติงาน ใช้เวลาในการนับเหรียญ