      ปัจจุบันแม้ว่าจะมีรถยนต์เปิดตัวใหม่มากมาย แต่หลายคนก็ยังคงเลือกที่จะมองหาความคุ้มค่าเป็นหลัก Sanook! Auto ขอแนะนำ 10 อันดับรถยนต์รุ่นท็อปที่มีราคาถูกที่สุดในตลาดขณะนี้ จะมีรุ่นไหนน่าสนใจกันบ้าง?

อันดับ 1 Suzuki Celerio GX/CVTราคา 472,000 บาท
      Suzuki Celerio 2018 ยังคงถือเป็นรถเก๋งที่มีราคาถูกที่สุด ด้วยเครื่องยนต์แบบ 3 สูบ ขนาด 1.0 ลิตร แลกมาด้วยตัวถังขนาดเล็ก ขับง่าย คล่องตัว เหมาะสำหรับการขับขี่ในเมืองเป็นหลัก
 

อันดับ 2 Nissan March 1.2 EL CVTราคา 526,500 บาท
      Nissan March 2018 ถูกตัดรุ่นท็อปออกเพื่อดันยอดขายไปทางรุ่น Note แทน ทำให้ราคารุ่นท็อปสุดของ March อยู่เพียง 5 แสนต้นเท่านั้น แม้ว่ารถรุ่นนี้จะออกมาทำตลาดนานพอควรแล้ว แต่รถรุ่นนี้ก็โดดเด่นเรื่องความทนทานของเครื่องยนต์ แถมยังมีสีตัวถังน่ารักๆ ให้เลือกอีกด้วย
 

อันดับ 3 MG3 1.5 V Sunroofราคา 579,000 บาท
      MG3 เน้นความคุ้มค่าเอาใจคนรุ่นใหม่ด้วยหลังคาซันรูฟ ซึ่งเป็นเพียงรุ่นเดียวในกลุ่มที่มีอ็อพชั่นนี้มาให้ พร้อมช่วงล่างแน่นหนึบสไตล์ยุโรป สามารถขับทางไกลได้อย่างสบาย
 

อันดับ 4 Honda Brio Amaze Black Sportราคา 579,000 บาท
      ตลาดรถอีโคคาร์ของฮอนด้าแม้ว่าจะค่อนข้างซบเซา แต่ล่าสุดได้มีการส่งรุ่นพิเศษที่เรียกว่า Brio Black Sport มาพร้อมชุดแต่ง Modulo รอบคัน แลกกับราคาที่เพิ่มจากรุ่นท็อปเดิมเพียง 2,000 บาทเท่านั้น
 

อันดับ 5 MG3 Xross 1.5 X Sunroofราคา 595,000 บาท
      MG3 Xross เป็นอีกรุ่นที่สร้างความแตกต่างให้กับเอ็มจี เพราะมาด้วยดีไซน์แบบครอสโอเวอร์ แต่ยังคงเน้นสมรรถนะการขับขี่ในเมือง และแน่นอนว่าต้องมี 'ซันรูฟ' ด้วย!
 

อันดับ 6 Mitsubishi Mirage GLS-LTD CVTราคา 596,000 บาท
      Mitsubishi Mirage ชูจุดเด่นด้านความคุ้มค่าเป็นหลัก ด้วยอ็อพชั่นที่อัดแน่นเต็มคัน เช่น ไฟหน้า Bi-Xenon, เครื่องเสียงหน้าจอสัมผัส 6.5 นิ้ว, เบาะนั่งหุ้มหนัง รวมถึงระบบความปลอดภัยล้ำๆ เช่น ระบบป้องกันการชนด้านหน้า, ระบบตัดกำลังเครื่องยนต์ชั่วขณะ เป็นต้น
 

อันดับ 7 Mitsubishi Attrage GLS-LTD CVTราคา 599,000 บาท
      Mitsubishi Attrage รุ่น GLS-LTD ก็มีอ็อพชั่นใกล้เคียงกับ Mirage เช่นกัน แต่เน้นความเป็นรถครอบครัวด้วยตัวถังแบบซีดาน 4 ประตู
 

อันดับ 8 Toyota Yaris 1.2Gราคา 619,000 บาท
      Toyota Yaris 2018 ชูจุดเด่นที่การปรับไมเนอร์เชนจ์ครั้งใหญ่ โดยยังคงเน้นความคุ้มค่ารอบด้าน ติดตั้งถุงลมนิรภัยให้ถึง 7 ลูกตั้งแต่รุ่นเริ่มต้น สมรรถนะเครื่องยนต์และความทนทานหายห่วง
 

อันดับ 9 Suzuki Swift GLX-Navi CVTราคา 629,000 บาท
      Suzuki Swift 2018 จัดว่าเป็นอีโคคาร์รุ่นล่าสุดในขณะนี้ โดยรุ่นท็อปสุดมีการขยับราคามาเป็น 6 แสนต้น แลกมาด้วยแพล็ตฟอร์มใหม่ที่ขับดีขึ้น ติดตั้งหน้าจออินโฟเทนเม้นท์พร้อมระบบนำทางเป็นมาตรฐานในรุ่นท็อป
 

อันดับ 10 Toyota Yaris ATIV 1.2Sราคา 635,000 บาท
      Toyota Yaris ATIV 1.2S ถูกวางให้เป็นเวอร์ชั่นสปอร์ต ภายในเพิ่มหน้าจอสัมผัสรองรับ DVD ได้ เพิ่มลูกเล่นด้วยเส้นสายสีแดงรอบคัน
      เห็นแล้วมีใครสนใจรุ่นไหนเป็นพิเศษบ้างกันไหมเอ่ย
 