ในที่สุดชาว PC ก็ได้เล่นเกมปลูกผักจากซีรี่ส์ในตำนาน Doraemon Story of Seasons จัดทำภาษาอังกฤษให้เล่นกันใน Steam สมใจ ซึ่งเกมนี้เป็นความร่วมมือกันของทาง Brownie กับ Marvelous โดยมี Bandai Namco Games เป็นผู้จัดจำหน่าย ที่ได้นำเอาการ์ตูนดังอย่าง โดราเอมอน มารวมกับเกมปลูกผักยอดนิยม Bokujou Monogatari หรือก็คือเกม Harvest Moon ก่อนที่จะเปลี่ยนชื่อมาเป็น Story of Seasons ในปัจจุบัน (สำหรับสาเหตุที่ต้องเปลี่ยนชื่อ อ่านเพิ่มเติมได้ที่ https://www.sanook.com/game/959777 )
เกม Doraemon Story of Seasons พัฒนาขึ้น เพื่อให้คล้ายกับเกม Harvest Moon ภาค Friends of Mineral Town (หรือ Back to Nature ใน PS1) ให้มากที่สุดเท่าที่ทำได้ เพราะ Hikaru Nakano ผู้กำกับของเกมเป็นคนที่ชอบเกมปลูกผักภาคนี้มาก เรียกว่าเป็นแรงบันดาลใจที่ทำให้เขาคิดโปรเจคเกมนี้ขึ้นมานั่นเอง และต้องขอบคุณ Bandai Namco ที่ทำให้ชาว PC เราได้เล่นกันด้วย เพราะปกติแล้ว ทาง Marvelous  ไม่ทำเกมลง PC นัก โดยเฉพาะซีรี่ส์ Story of Seasons ที่มักผูกกับเครื่องเกมจาก Nintendo มาตลอด แถมนี่ยังเป็นเกมจากการ์ตูนโดราเอมอน เกมแรกที่ทำขายในโลกตะวันตกด้วย
ดังนั้นเมื่อมีโอกาสที่จะเล่นเกมปลูกผักซีรี่ส์ Story of Seasons ใน PC ทั้งทีจะพลาดได้อย่างไร แฟนๆควรโหลดมาเล่นกันโดยพลัน เอาเป็นว่าเราจะมารีวิวกันว่าภาคนี้เขามีอะไรบ้าง

ความสวยงามแบบการ์ตูน ผสมผสานฉากแฟนตาซี 2.5D ที่โคตรกินสเปคเครื่องน้อยมากๆ
ไม่เชื่อก็ต้องเชื่อว่าเกม Doraemon Story of Seasons นี้ ใช้พื้นที่ในการติดตั้ง PC ของเพื่อนๆน้อยมากแค่ประมาณ 1GB เท่านั้น (ตอนโหลดเกมแค่ 800MB เอง) เมื่อเทียบกับเกมใหม่ยุคนี้ที่ใช้ถึงเกือบ 200GB แล้วถือว่าน้อยสุด แต่ภาพเกมที่ได้ออกมานั้นกลับไม่ได้ขี้เหร่นัก แน่นอนว่าไฟล์เกมแค่นี้ คงไม่ต้องคาดหวังว่าเกมจะเป็นแบบ Full 3D ภาพอลังการแน่นอน เพราะ Doraemon Story of Seasons ใช้กราฟิกแบบภาพการ์ตูน 2.5D ที่เปลี่ยนมุมกล้องไม่ได้ ทำได้แค่ซูมเข้า/ออก ที่บอกตรงๆก็ไม่ได้สวยอะไรมากนัก แต่เป็นภาพแบบการ์ตูนที่มีเอกลักษณ์ เหมือนกึ่งๆภาพวาดโลกนิทาน ทำให้มันเหมาะกับเกมนี้ มากกว่าการใช้กราฟิกแบบ 3D โพลิก้อน ที่เกม Story of Seasons ภาคหลังๆชอบใช้เสียอีก

เนื้อเรื่องที่เอาไปทำ Doraemon The Movie ยังได้
ปกติแล้วเกม Story of Seasons (หรือ Harvest Moon ในภาคเก่าๆ) ในฐานะที่ผมก็เล่นมาเกือบทุกภาค บอกตรงๆเลยว่า เนื้อเรื่องค่อนข้างจาง คือไม่มีอะไรมากนัก ส่วนมากพล็อตเรื่องจะมุ่งไปเนื้อหาหลักเพียงอย่างเดียว อย่างภาคแรกๆ สืบทอดฟาร์มคุณปู่ ภาคต่อๆมาก็เป็นปกป้องเกาะบ้าง ปกป้องเทพธิดาบ้าง เพื่อไม่ให้ดินแดนนั้นถูกทำลาย หรือเพื่อรื้อฟื้นความสัมพันธ์ระหว่างหมู่บ้านบ้าง ซึ่งก็ไม่มีอะไรมากกว่านั้นเยอะนัก
แต่กับ Doraemon Story of Seasons เนื้อเรื่องค่อนข้างเยอะมากๆ อาจเป็นเพราะการได้รับเนื้อหาจากการ์ตูนโดราเอมอนเพิ่มมา ทำให้ตัวเกมคิดพล็อตเรื่องได้มากขึ้น ซึ่งใน Trailer ของเกมอาจจะเล่าถึงพวกโนบิตะ และเพื่อนๆ ได้เก็บเมล็ดประหลาดมาปลูก จนโดนพายุพัดหลุดไปยังอีกโลกหนึ่ง แถมของวิเศษของโดราเอมอนก็โดนพายุพัด+โดนขโมย จนหายไปเกือบหมด ทำให้ต้องตามหาของวิเศษ เพื่อหาทางกลับโลกเดิม แต่พอได้เล่นจริงๆ เนื้อหา ปริศนา ต่างๆของเรื่องมันมีมากกว่านั้น ไม่ว่าจะเรื่องที่มาของพายุปริศนานั้น เหตุการณ์เมื่อ 80 ปีก่อน และโบราณสถานลึกลับ เอาเป็นว่าผมไม่สปอยละกัน ไปหาคำตอบกันเอาเอง
แฟนๆเกมปลูกผักที่อยากได้เนื้อเรื่องลึกๆ ลองหา Rune Factory มาเล่นแทนได้ เพราะเนื้อเรื่องมีรายละเอียดเยอะ
 
เหล่า NPC ที่มีส่วนร่วมกับเนื้อเรื่อง
จากเหตุผลในแง่ของเนื้อเรื่องที่ค่อนข้างลึกกว่า Story of Seasons ภาคอื่นๆ จึงทำให้เหล่า NPC ของเกมนี้มีส่วนร่วมในเนื้อเรื่องมากยิ่งขึ้นด้วย ขอบอกเลยว่า Event ของเกมเยอะมาก ทุกบ้านทุกครอบครัวในเกมนี้ ล้วนมีส่วนร่วมกับเนื้อเรื่องทั้งนั้น เพราะจุดประสงค์หลักของเกมคือการตามหาของวิเศษโดราเอมอน เพื่อหาทางกลับโลกเดิม และที่ผมบอกไปด้านบนว่า โดราเอมอนทำของวิเศษหล่นหายไปตอนโดนพายุพัด เจ้าของวิเศษเหล่านั้นก็ไม่ได้ไปไหนไกล อยู่กับพวก NPC นั่นเอง แต่จะเอาคืนมาได้ ก็ต้องผ่าน Event ให้ครบเสียก่อน และความสนุกมันก็อยู่ตรงนี้เอง เพื่อนๆจะได้สัมผัสกับเหตุการณ์สุดวุ่นของแต่ละครอบครัว NPC ของเกมนี้ ที่ทั้งฮาและแสบ โดยเฉพาะอีตาเจ้าเมือง

ระบบเกมเพลย์ที่แสนจะคุ้นเคย
ตามที่เล่าไปตอนแรกว่าผู้กำกับเกมนี้เป็นแฟนของเกมภาค Friends of Mineral Town ตัวเกมนี้จึงทำระบบการเล่นออกมาคล้ายกับภาค Friends of Mineral Town มาก เริ่มตั้งแต่ที่กราฟิกเป็นแบบ 2.5D มุมสูงเหมือนกัน มีการใช้ Shipping Box ในการขายของเหมือนกัน ระบบอัปเกรดอุปกรณ์เหมือนกัน มีเหมืองให้ขุดเหมือนกัน ระบบตกปลาก็คล้ายๆกัน และอื่นๆที่เหมือนเล่นในภาคเก่าๆเลย
แต่ในความเหมือนก็มีความต่างอยู่เยอะพอสมควร เริ่มตั้งแต่ระดับความยุ่งยากในการเล่น ขอบอกเลยว่าภาคนี้หาเงินยากกว่า Friends of Mineral Town เยอะ เมล็ดพืชที่เดิม 1 ถุง หว่านได้ 9 ช่อง ก็เหลือแค่ 1 ช่อง การอัปเกรดอุปกรณ์จากเดิมที่ใช้แร่แค่ 1 ชิ้น เพิ่มเป็นสิบเป็นร้อยชิ้น แถมต้องอัปเกรดตามลำดับ เช่น บัวรถน้ำเก่าๆ >> บัวรดน้ำทองแดง >> บัวรดน้ำเหล็ก >> บัวรดน้ำเงิน >> บัวรดน้ำทอง ไม่สามารถอัปเกรดข้ามขั้นได้แล้ว จากเกมปลูกผักแทบจะกลายเป็นเกมขุดแร่แทนก็ว่าได้ เพราะใช้แร่เยอะมาก
อีกสองจุดเปลี่ยน ที่รู้สึกขัดใจของภาคนี้ จุดแรกก็คือ 'ราคาผลผลิต' ที่ไม่มีบอกว่าของแต่ละอย่างขายได้ราคาเท่าไหร่ จะรู้ก็แค่ราคาขายรวม ทุกๆ 18.00 น. ตอนที่โดราเอมอนมารับไปเท่านั้น ผมว่าผมก็เล่นไปเยอะมากแล้ว แต่หาราคาขายไม่เจอสักที ถ้าใครรู้วานบอกผมที กับอีกจุดก็คือ วัน/เวลา เปิดร้านของเหล่า NPC ที่ผมรู้สึกว่า มันจะขี้เกียจไปไหน เวลาเปิดร้านบางร้านไม่ถึง 3 ชั่วโมงต่อวันด้วนซ้ำ บางร้านเปิดแค่ 3 วันต่อสัปดาห์อีก ไหนจะมีระบบพักเที่ยงเพิ่มเข้ามา ทำให้ใครที่จะซื้อของตอนเที่ยง ต้องรอพวก NPC กินข้าวก่อนนะ แถมพักกินข้าว เที่ยงถึงบ่ายสอง รอกันไป
เมื่อเดินเรื่องไปได้สักพัก ก็จะปลดล็อคของวิเศษมาช่วย
ของวิเศษที่ช่วยเพิ่มสีสันให้การเล่น
Story of Seasons ภาคอื่นๆไม่มีแน่ เพราะไม่มีโดราเอมอน อาจจะมีของอย่างอื่นแทน แต่ของวิเศษจากเรื่องโดราเอมอนไม่มีแน่นอน ในเกมนอกจากของวิเศษหลักที่ต้องตามหาเพื่อเคลียร์เนื้อเรื่องแล้ว ก็จะมีของวิเศษเล็กๆน้อยๆ ช่วยให้เล่นเกมได้สนุกขึ้นอีกหลายอย่าง ไม่ว่าจะเป็น ประตูสารพัดที่ ทำให้ช่วยลดเวลาการเดินทาง สติ๊กเกอร์ลดความเหนื่อย ผงเร่งโต ถุงมือเพิ่มพลัง ไม้เท้าตามหา และอีกหลายๆอย่าง

โดยรวมก็ดี แต่บางอย่างที่ควรมีก็หายไป
สรุปแล้ว Doraemon Story of Seasons เป็นเกมปลูกผักที่เล่นสนุก ได้อารมณ์การเล่นเหมือนความหลังครั้งที่เล่นเกม Harvest Moon ภาคเก่าๆ ในแบบที่ภาพสวยและมีโดราเอมอนเข้ามาเพิ่มสีสัน แต่จุดที่ขาดหายไปก็คือการเลือกและตั้งชื่อตัวละคร ที่ภาคนี้ทำไม่ได้ เพราะบังคับให้เราเล่นเป็นโนบิตะ ซึ่งนิสัยโนบิตะก็บอกตรงๆไม่ได้เข้ากับการทำงานหนักเลย ออกแนวขี้เกียจและเกรียนสุดๆ แต่เราก็จับมันทำงานหนักจนสลบคาฟาร์มได้ (5555+) ก็ถือว่าได้อย่างเสียอย่าง
และจุดที่น่าติของเกมแบบสุดๆก็คือ ไม่เห็นมีระบบการแบ่งไอเทมเลย ปกติแล้วเกมที่ Stack ไอเทมแบบเดียวกันได้ 99 ชิ้นนั้น จะมีระบบตัดแบ่งจำนวนที่จะใช้และเก็บได้ แต่ในเกมนี้ไม่มี ทว่าจะตัดแบ่งจำนวนได้เฉพาะตอนจะกดขายใส่ Shipping Box เท่านั้น
อีกอย่างที่เปลี่ยนไปจนสงสัยก็คือ การปล่อยสัตว์เลี้ยงออกมาข้างนอก ปกติแล้ว Harvest Moon ภาคเก่าๆ สามารถปล่อยสัตว์ให้หากินเองนอกเล้านอกคอกได้ โดยไม่ต้องให้อาหารมันในเล้าหรือในคอก แต่เกมภาคนี้ ต่อให้ปล่อยมันออกมาข้างนอก ก็ต้องเอาอาหารให้มันในคอกอยู่ดี กับผักที่เดิมทีเก็บเกี่ยวได้ทั้งฤดูกาล อย่างข้าวโพด มะเขือเทศ ก็มีจำนวนเก็บได้จำกัดแทนแล้ว
 
Review Score 8/10
สรุปข้อดี

ภาพสวยแบบการ์ตูน กินสเปคเครื่องน้อย
ระบบการเล่นที่คุ้นเคย ควบคุมง่ายไม่ยุ่งยาก
เนื้อเรื่องมีปริศนาลึกลับซับซ้อนกว่าเกมในซีรี่ส์เดียวกันภาคเก่าๆ
มีของวิเศษต่างๆจากโดราเอมอน เพิ่มความแปลกใหม่


สรุปข้อเสีย

บังคับให้เล่นเป็นโนบิตะเท่านั้น (อาจไม่ใช่ข้อเสียซะทีเดียว)
แร่ใช้เยอะมาก จนจะกลายเป็นเกมขุดแร่ แทนเกมปลูกผักแล้ว
ระบบบางอย่างหายไป ทำให้ไม่สะดวก เช่นการแบ่งไอเทม และ ราคาของ
มุมกล้อง 2.5D แต่รายละเอียดฉากบางฉาก เช่นฉากป่า ค่อนข้างเยอะ ทำให้มองไม่เห็นของในฉากบางอย่าง
ไม่มี Memo บอกการเดินเรื่อง Event ว่าเราทำอะไรไปแล้วบ้าง ทำถึงไหน มีแค่ ตู้โทรศัพท์สมมติ ที่วางอยู่ในบ้านเจ้าเมืองเท่านั้น ที่ช่วยให้รู้ว่าเราผ่าน Event อะไรไปแล้วบ้าง และย้อนกลับไปดูได้เท่านั้นเอง
ร้านค้า เปิดแปบเดียว ปิดไว หยุดบ่อย ใครซื้อสัตว์เลี้ยงมา แล้วลืมซื้ออาหาร เดินไปซื้ออีกทีอาจไม่ทัน เพราะร้านปิดอย่างไว หรืออาจติดพักเที่ยง ติดวันหยุด ติดเทศกาล เออดี สัตว์เลี้ยงป่วยตายก่อน
ชื่อตัวละคร (อาจไม่ใช่ข้อเสีย) ชื่อตัวละครเกมนี้เวอร์ชั่น Eng ถูกเปลี่ยนจากเวอร์ชั่นญี่ปุ่นมาก เช่น โนบิตะ = Noby, ชิซึกะ = Sue โดยเปลี่ยนตามอนิเมะที่ดิสนี่ย์เอาไปฉายในอเมริกา ใครไม่ชอบก็แนะนำหาภาคญี่ปุ่นของ Switch เล่นแทนนะ
Intro และ Tutorial ยาวมาก ถ้าไม่กดข้ามเลย จะประมาณ 1 ชั่วโมง ใจรักจะเล่นก็ทนๆหน่อยนะ

เข้าไปซื้อเกมกันได้ที่ https://store.steampowered.com/app/965230/DORAEMON__STORY_OF_SEASONS/
 