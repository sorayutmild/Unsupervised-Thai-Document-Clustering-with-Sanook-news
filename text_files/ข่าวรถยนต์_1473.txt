                คงไม่บ่อยนักที่เราจะมารู้ว่า เรื่อง่ายๆ ใกล้ตัว ที่ทำอยู่ทุกวันนั้น อาจจะเป็นอันตรายอย่างยิ่งยวดอย่างรู้เท่าไม่ถึงการณ์ โดยเฉพาะเมื่อบ้านแสนสุข อาจจะกลายเป็นเรื่องที่แสนเศร้า หากขาดความระมัดระวัง 
                บ่อยครั้ง ที่เราได้ยินข่าวคราว อุบัติเหตุที่เกิดขึ้นภายในบ้าน ยิ่งกับรถยนต์แล้ว กลายเป็นเรื่องเรามักจะสงสัยว่าเกิดขึ้นได้อย่างไร แต่เชื่อไหมว่า พื้นที่ในบ้านอย่าง "ลานจอดรถ" อาจจะเป็นเรื่องที่คุณไม่คาดคิดว่ามันจะเป็นภัยที่อาจอันตรายถึงขั้นเสียชีวิตสำหรับเด็กๆ

                นายวิบูลย์  สงวนพงศ์  อธิบดีกรมป้องกันและบรรเทาสาธารณภัย ชี้ถึงอันตรายในบ้านที่มักเกิดขึ้นกับเด็กๆ โดยเฉพาะ พื้นที่จอด หรือ "ลานจอดรถ" ซึ่ง คนจำนวนมากมักไม่คิดว่า ลานจอดรถภายในบ้านจะเป็นสถานที่อันตรายสำหรับเด็ก  จึงมักให้เด็กใช้ลานจอดรถเป็นสถานที่วิ่งเล่นด้วยความรู้เท่าไม่ถึงการณ์ 
                การปล่อยให้เด็กเล่นเป็นประจำไม่ใช่เรื่องที่ผิด ทว่ามันอาจกลายเป็นดาบ 2 คม เนื่องจาก เด็กเล็กยังไม่สามารถแยกแยะสิ่งที่จะเป็นอันตรายแก่ตัวเอง และมักใส่ใจกิจกรรมที่เล่นมากกว่าสิ่งแวดล้อมรอบตัว ทำให้บ่อยครั้งเรามักได้ยินข่าวเด็กถูกรถทับเสียชีวิตบริเวณลานจอดรถภายในบ้านอยู่เสมอ
                อย่างไรก็ดี แม้ลานจอดรถอาจจะเป็นพื้นที่อันตราย แต่ก็ยังสามารถป้องกันได้ ด้วยคำแนะนำง่ายๆ ต่อ ไป นี้
                1.จำกัดพื้นที่ในการเล่นของเด็ก  ควรให้เด็กเล่นในบริเวณที่ปลอดภัย ไม่ปล่อยให้เด็กวิ่งหรือขี่รถจักรยานเล่นบริเวณลานจอดรถตามลำพัง เพราะหากมีรถวิ่งเข้าออกบ้านเด็กอาจถูกรถเฉี่ยวชน จนได้รับอันตราย
2.ไม่จัดเก็บของเล่นเด็กไว้บริเวณลานจอดรถ เนื่องจากเด็กจะสนใจของเล่นจนไม่ทันระวังอันตราย โดยเฉพาะเด็กอายุต่ำกว่า ๒ ขวบ เพราะเด็กเริ่มวิ่งเล่นได้แล้ว แต่ยังไม่สามารถแยกแยะสิ่งที่เป็นอันตรายได้ ประกอบกับเด็กมีความสูงไม่มากนัก จึงเป็นจุดบอดในการมองเห็นของผู้ขับขี่ และสอนให้เด็กเรียนรู้ถึงอันตรายที่อาจเกิดขึ้นกับเด็กบริเวณลานจอดรถ
3. ให้เด็กเล่นบริเวณรอบรถอยู่ให้ห่างจากรถที่กำลังสตาร์ทเครื่อง ทุกครั้งที่มีรถเข้าออกบริเวณบ้าน  เมื่อมีรถขับเข้าออกบ้าน ผู้ปกครองควรนำเด็กเข้าไปอยู่ในบ้าน  ปิดประตูบ้านให้มิดชิดทุกบาน เพื่อป้องกันเด็กวิ่งหนีออกมาเล่นบริเวณลานจอดรถ รวมถึงตรวจสอบลานจอดรถและบริเวณรอบๆ บ้านอย่างรอบคอบอีกครั้ง

4.หลีกเลี่ยงการถอยรถเข้าบ้าน เนื่องจากมุมในการมองเห็นของผู้ขับขี่จะลดลง ทำให้มีความเสี่ยงต่อการเกิดอุบัติเหตุมากขึ้น ควรขับรถโดยเดินหน้าตรงเข้าบ้านจะปลอดภัยมากกว่า และเพิ่มความระมัดระวังในการขับรถเข้าออกบ้าน โดยมองกระจกรถให้รอบด้าน มองกระจกหลังและกระจกข้างบ่อยๆ
5. ภายหลังจอดรถควรดับเครื่องยนต์ทุกครั้ง  พร้อมดึงกุญแจรถออกและปิดล็อกประตูรถ เพื่อป้องกันเด็กแอบเข้าไปเล่นในรถยนต์ ทำให้เกิดอันตรายกับเด็กได้  ผู้ปกครองควรดูแลเด็กอย่างใกล้ชิด  ไม่ปล่อยให้เด็กวิ่งเล่นบริเวณรอบลานจอดรถในขณะที่มีรถวิ่งเข้าออกบ้าน  จะช่วยลดความเสี่ยงต่อการเกิดอุบัติเหตุที่ไม่คาดคิดกับเด็กได้
ทั้ง 5 ข้อ นี้เป็นคำแนะนำในการป้องกันเหตุร้ายที่อาจจะเกิดขึ้น จากความระมัดระวังพื้นที่ "ลานจอดรถ" ในบ้าน และแม้ มันอาจจะเป็นสถานที่ไม่อันตราย ทว่าเรื่องที่เราประมาทมักจะเป็นต้นเหตุของความไม่คาดคิด
 
 