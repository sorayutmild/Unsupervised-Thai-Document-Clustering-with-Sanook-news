เป็นหวัดทีไร ก็มีน้ำมูกทุกที ทั้งแบบน้ำใสๆ กับน้ำมูกข้นหนืด สีขาวอมเขียวอมเหลือง สีน้ำมูกที่ต่างกัน บอกอะไรเกี่ยวกับสุขภาพของเราได้บ้าง มาดูกันค่ะ
 
ทำไมสีของน้ำมูก ถึงบ่งบอกลักษณะของสุขภาพของเราได้?
สีของน้ำมูกบอกสุขภาพของเราได้ เพราะสีของน้ำมูกสามารถบอกได้ว่าระบบภูมิคุ้มกันโรคในร่างกายกำลังต่อสู้กับเชื้อโรคชนิดใด หนักหนาแค่ไหน มีอาการติดเชื้อ หรืออักเสบหรือไม่ หรือต้องเจอกับอะไรบ้าง
 
ทำไมเราต้องมีน้ำมูก?
น้ำมูกโดยปกติแล้วมักมีลักษณะเป็นน้ำใสๆ ไม่มีสี ไม่มีกลิ่น อาจมีความหนืดเล็กน้อย มีส่วนประกอบเป็นน้ำ โปรตีน สารภูมิต้านทาน (แอนติบอดี) และเกลือละลาย (เหมือนที่พบในน้ำตา ใครเคยน้ำตา หรือน้ำมูกเข้าปาก ก็จะรู้สึกถึงรสชาติเค็มๆ หน่อย) น้ำมูกจะไหลออกมาเพื่อป้องกันไม่ให้จมูกแห้งจนเกินไป และปกป้องจากการหายใจเอาลมผสมฝุ่นผง หรือสิ่งแปลกปลอมขนาดเล็กเข้าไปในปอด
 
ลักษณะน้ำมูก บอกโรค
- น้ำมูกใส
น้ำมูกใสๆ ไม่มีสี และค่อนข้างจะไหลเป็นน้ำ อาจมาจากการร้องไห้ หรือเป็นหวัดเล็กน้อย โดยน้ำมูกที่ออกมาจะช่วยให้ภายในโพรงจมูกชุ่มชื่น ไม่แห้งจนเกินไป น้ำมูกลักษณะนี้สามารถหายไปได้เองโดยไม่ต้องทานยา
 
- น้ำมูกเหนียวข้น
หากน้ำมูกมีลักษณะเหนียวข้น หรือมีความหนืดมากกว่าน้ำใสๆ อาจเริ่มเป็นสัญญาณบอกว่าร่างกายของเราเริ่มมีอาการแพ้อะไรบางอย่างเกิดขึ้น เช่น แพ้เกสรดอกไม้ หรืออาหารบางชนิด
 
- น้ำมูกเหนียวข้น มีสีเขียว หรือเหลือง
หากมีน้ำมูกที่เหนียวข้นกว่าเดิม และยังมีสีเขียว หรือเหลือง อาจมีความเป็นไปได้ว่าระบบภูมิคุ้มกันในร่างกายเริ่มทำงาน การเปิดโหมดทำงานของระบบภูมิคุ้มกัน คือการเริ่มรวบรวมพลังจากเซลล์เม็ดเลือดขาว ซึ่งในเม็ดเลือดขาวจะมีเอนไซม์ที่ทำให้น้ำมูกมีสีเขียวหรือเหลืองนั่นเอง
 
- ระยะเวลาที่มีน้ำมูก
อย่างไรก็ตาม หากคุณมีน้ำมูกเหนียวข้นสีเขียว หรือเหลืองราว 2-3 วันขึ้นไป นั่นหมายความว่าคุณกำลังเป็นไข้หวัดใหญ่ (ชนิดที่ติดเชื้อจากไวรัส) หากอาการดีขึ้น น้ำมูกจะค่อยๆ หายไปภายในเวลา 10-14 วัน แต่คุณก็ควรจะทานยา และดื่มน้ำมากๆ เพื่อช่วยให้ระบบภูมิคุ้มกันทำงานได้ดียิ่งขึ้น หากน้ำมูกยังไม่หายภายใน 2-3 อาทิตย์ นั่นอาจหมายถึงคุณอาจมีอาการแทรกซ้อน เช่น มีไข้ ไซนัสอักเสบ ปวดบวม หรือปอดอักเสบ ดังนั้นควรรีบพบแพทย์เพื่อตรวจร่างกาย และทำการรักษาอย่างถูกต้องต่อไป
 
นอกจากสี และลักษณะของน้ำมูกแล้ว สี และลักษณะของอุจจาระก็สามารถบอกสุขภาพของเราได้ด้วยเช่นกัน อยากรู้อ่านต่อได้เลย
อ่านต่อ >> เช็คสุขภาพ “อุจจาระ” แบบไหนดีเลิศ-ควรปรับปรุง