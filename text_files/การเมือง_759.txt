แพร่คลิปวีดีโอ "ทักษิณ" พบปลุกแนวร่วมไม่เอาร่างรธน.ที่ไม่รักประชาธิปไตย เมินโดนถอดยศ ชี้สถานการณ์บ้านเมืองตอนนี้เลวร้ายสุดตั้งแต่มีประเทศไทย
เมื่อวันที่ 15 ส.ค. ผู้สื่อข่าวรายงานว่า ได้มีการเผยแพร่คลิปวีดีโอบันทึกภาพการกล่าวปราศรัยของ พ.ต.ท.ทักษิณ ชินวัตร อดีตนายกรัฐมนตรี ผ่านเว็บไซต์ยูทูบ หัวข้อ "คลิปล่าสุดอดีตนายก ทักษิณ ชินวัตร พูดที่ประเทศฟินแลนด์" เมื่อวันที่ 14 ส.ค. ที่ผ่านมา โดยพ.ต.ท.ทักษิณ กล่าวในงานร่วมรับประทานอาหารกับคนไทยกลุ่มหนึ่งที่อาศัยในทวีปยุโรป ว่า ถ้าถามว่าวันนี้บ้านเมืองเราเป็นอย่างไร ผมถือว่าเป็นสถานการณ์ที่เลวร้ายที่สุดนับตั้งแต่ตั้งประเทศไทยมา
ทั้งที่จริงบ้านเมืองเราพัฒนาไปมากแล้ว แต่ 10 กว่าปีมานี้ถือว่าถอยหลัง ขณะเดียวกันอาจเห็นว่าบ้านเมืองมีความปรองดอง แต่ความจริงยังไม่ใช่ เหมือนเป็นการล้างเผ่าพันธุ์ ซึ่งถือเป็นสิ่งที่น่าละอาย แต่คนไทยวันนี้ได้ลิ้มรสประชาธิปไตยมามากแล้ว ได้เห็นความยุติธรรมมามากแล้ว สิ่งที่เกิดขึ้นในตอนนี้คนไทยก็รู้ดีว่าเกิดอะไรขึ้น และใครทำอะไร
พ.ต.ท.ทักษิณ กล่าวอีกว่า ส่วนเศรษฐกิจในวันนี้ เราก็รู้กันแล้วว่าผู้มีอำนาจไม่ได้สนใจใดๆ สนใจแต่เรื่องเล็กๆ การแก้ปัญหาของประชาชนไม่ได้รับการดูแลอย่างทั่วถึง โดยเฉพาะอย่างยิ่งคนค้าขาย เกษตรกร และผู้ใช้แรงงานค่อนข้างถูกละเลย อีกทั้งเศรษฐกิจขณะนี้มีความน่าเป็นห่วง รวมถึงความเชื่อมั่นและความเชื่อถือต่อประเทศไทยเกิดความเสียหายอย่างมาก เพราะผู้มีอำนาจเอาประเทศเราไปเล่นอะไรก็ไม่รู้ ไม่มีใครคิดถึงอนาคตของประเทศ คิดกันถึงแต่อดีต นำประเทศกลับสู่อดีต
พ.ต.ท.ทักษิณ กล่าวว่า ประเทศของเราตอนนี้ได้ย้อนยุคไปแล้ว ตนจึงอยากเห็นบ้านเมืองของเรากลับไปสู่ประชาธิปไตยอีกครั้ง แต่ดูท่าทางร่างรัฐธรรมนูญฉบับที่จะออกมาถือว่าเลวร้ายที่สุดแล้ว เป็นรัฐธรรมนูญที่คนไทยไม่ยอมรับ ไม่ทำให้ประเทศดีขึ้น จึงอยากบอกให้พี่น้องว่าพวกเราทั้งหลายต้องยึดมั่นหลักการรักประชาธิปไตย รักประเทศไทย และรักความเสมอภาค
แต่ถ้าอะไรที่ไม่เข้าตามหลักการเหล่านี้ เราต้องไม่เอา และตนเชื่อว่าไม่มีใครฝืนประชาชนได้ และไม่มีประเทศใดในโลกที่ฝืนจิตใจคนส่วนใหญ่ได้เลย ดังนั้นถ้าทุกคนเข้มแข็ง ก็เชื่อว่าจะช่วยให้ประเทศเรากลับมาเป็นประชาธิปไตยได้เช่นเดิม วันนี้เขาจะมาถอดยศ ถอดกางเกง ถอดอะไรไปหมด ตนก็ไม่ว่าอะไร ตามสบาย
อย่างไรก็ตาม ยังไม่มีการยืนยันว่าคลิปดังกล่าวถูกบันทึกขึ้นที่ไหน และช่วงเวลาใดก่อนนำมาเผยเเพร่