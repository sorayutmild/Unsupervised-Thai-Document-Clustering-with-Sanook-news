
ตำรวจออกหมายเรียก เมียผู้ใหญ่บ้านสีถาน ผู้ต้องหาคดีฆ่า “น้องสโนว์” สอบข้อหาความผิดตาม พ.ร.บ.คอมพิวเตอร์ฯ พร้อมส่งสายสืบลากคอมือมืดโทรขู่ฆ่าโปลิสยกทีม ขณะที่ผู้การฯ สั่งเพิ่มความปลอดภัยให้กับพยานและครอบครัวพลประสิทธิ์ ญาติผู้ต้องหาเตรียมเงินหลายสิบล้านต่อสู้คดี
ความคืบหน้าคดีคนร้ายก่อเหตุฉุด น้องสโนว์ นักเรียนหญิงชั้น ม.6 จังหวัดกาฬสินธุ์ เพื่อหวังข่มขืน แต่เหยื่อต่อสู้จึงถูกคนร้ายทำร้ายร่างกายจนเสียชีวิต ซึ่งตำรวจต้องใช้เวลาถึง 102 วัน ในการรวบรวมพยานหลักฐาน ก่อนจับกุมตัว นายกฤติเดช ระเวงวรรณ ผู้ใหญ่บ้านสีถานเป็นผู้ต้องหาแต่ยังให้การปฏิเสธ และอยู่ในระหว่างฝากขังผลัดที่ 2 และเพิ่งมีโทรศัพท์ลึกลับขู่ฆ่าพนักงานสอบสวนยกทีม
ล่าสุดเมื่อวันที่ 21 เมษายน 2559 ที่สำนักงานตำรวจภูธรจังหวัดกาฬสินธุ์ พล.ต.ต.อภิชิต  เทียนเพิ่มพูล ผู้บังคับการตำรวจภูธรจังหวัดกาฬสินธุ์ ได้เรียกตำรวจชุดสืบสวนและพนักงานสอบสวน เข้าปรึกษาเพื่อเพิ่มความระมัดระวังในการทำคดี โดยเฉพาะความปลอดภัยของเจ้าหน้าที่ตำรวจซึ่งร่วมทำคดีทุกนาย และยังได้สั่งการให้พนักงานสอบสวนเชิญตัว น.ส.ทัศนีย์ อายุ 28 ปี ภรรยาของผู้ใหญ่บ้านสีถาน มารับทราบข้อกล่าวหาเกี่ยวกับความผิดตาม พ.ร.บ.คอมพิวเตอร์ฯ
พล.ต.ต.อภิชิต เทียนเพิ่มพูล ผู้บังคับการตำรวจภูธรจังหวัดกาฬสินธุ์ กล่าวว่า การรวบรวมพยานหลักฐาน เพื่อส่งต่อให้อัยการจังหวัดกาฬสินธุ์ ยื่นฟ้องต่อศาลเข้มงวดขึ้นทุกขณะ และคาดว่าภายหลังจากทีมสอบสวนนำสำนวนให้ พล.ต.ต.ขจรศักดิ์  ปานสาคร รองผู้บัญชาการตำรวจภูธรภาค 4 เพื่อตรวจสำนวน
หากสำนวนเรียบร้อย จะสามารถส่งอัยการได้ในต้นเดือนพฤษภาคมนี้ ซึ่งแน่นอนว่าในซีกของผู้ต้องหา ไม่ว่าจะเป็นญาติหรือบุคคลลึกลับที่ไม่หวังดี ซึ่งได้โทรศัพท์มาข่มขู่พนักงานสอบสวนนั้น คงต้องดิ้นรนทำทุกวิถีทางเพื่อขอประกันตัว ซึ่งตำรวจก็ยังคงยืนค้านประกัน เพราะเป็นคดีสะเทือนขวัญและผู้ต้องหาเป็นผู้มีอิทธิพล
“สำหรับโทรศัพท์ลึกลับนั้น ไม่ทำให้ตำรวจกลัวเกรงแต่ต้องเพิ่มความระมัดระวังตัว ซึ่งในขณะนี้ ได้มอบหมายให้ พ.ต.อ.มนตรี  จรัลพงศ์ รอง ผบก.ภ.จว.กาฬสินธุ์ ติดตามผลในคดี พ.ร.บ.คอมพิวเตอร์ฯ ที่มี พ.ต.ท.ลังสันต์  ประคำ พนักงานสอบสวน สภ.เมืองกาฬสินธุ์ได้รับแจ้งความร้องทุกข์ จาก พ.ต.ท.ประพนธ์ ภูจอมนิล พนักงานสอบสวน สภ.กมลาไสย (พนักงานสอบสวนผู้รับผิดชอบคดีน้องสโนว์) แจ้งความร้องทุกข์ น.ส.ทัศนีย์ ภรรยาของผู้ใหญ่บ้านสีถาน  ในข้อหาดูหมิ่นเจ้าพนักงาน หมิ่นประมาทด้วยการโฆษณา ความผิดตาม พ.ร.บ.คอมพิวเตอร์ฯ โดยให้เชิญตัวมารับทราบข้อกล่าวหา”
