แฟ้มภาพ
จากกรณี นายพีรพงศ์ วงศ์เบญจรัตน์ อายุ 21 ปี ทายาท นครชัยแอร์ ลูกชายของนายสายัณห์ วงศ์เบญจรัตน์ กรรมการอำนวยการบริษัท นครชัยแอร์ จำกัด ใช้ปืนพกขนาด 9 มม. จ่อยิงศีรษะตนเองเสียชีวิตภายในบ้านพักหรูหราย่านหลักสี่เมื่อช่วงเย็นของวันที่ 21 พฤศจิกายน ตามที่ได้นำเสนอข่าวไปแล้วนั้น
ความคืบหน้าล่าสุด เมื่อวันที่ 22 พฤศจิกายน มีรายงานว่าจากการสอบปากคำนางวิไล วงศ์เบญจรัตน์ มารดาของนายพีรพงศ์ ให้การเบื้องต้นว่า ปกตินายพีรพงศ์ เป็นเด็กเรียนเก่ง สามารถเขียนหนังสือได้ 2 มือ แต่โดยรวมแล้วเป็นคนถนัดซ้ายโดยธรรมชาติ ซึ่งข้อมูลดังกล่าวสอดคล้องกับบาดแผลที่ถูกยิงบริเวณขมับด้านซ้ายทะลุออกขมับด้านขวา และผลจากการตรวจสอบคราบเขม่าดินปืนก็ออกมาในทิศทางเดียวกัน
จากการสอบสวนยังทราบอีกว่าก่อนเกิดเหตุ แฟนสาวชาวไทยที่ไปเรียนต่อที่ประเทศอังกฤษด้วยกันกับนายพีรพงศ์ ไม่ได้เดินทางกลับมายังประเทศไทยด้วยกัน ทั้งๆ ที่เป็นช่วงวันเกิดของผู้ตาย กระทั่งวันเกิดเหตุ (21 พฤศจิกายน) แฟนสาวโทรศัพท์มาสอบถามกับ นางวิไล ว่านายพีรพงศ์ จะเดินทางกลับมายังประเทศอังกฤษหรือไม่ เนื่องจากจะถึงกำหนดกลับประเทศอังกฤษวันนี้
พร้อมกับเล่าให้ฟังว่าก่อนหน้านี้นายพีรพงศ์ ตัดพ้อกับแฟนสาวว่าตนเองจะไม่กลับไปอังกฤษอีกแล้ว แต่แฟนสาวคิดว่าเป็นแค่เพียงการประชดประชันจึงไม่คิดอะไร เมื่อนางวิไล ได้ฟังคำพูดของแฟนลูกชายแล้วจึงไม่สบายใจ เลยใช้กุญแจสำรองเปิดเข้าไปในห้องลูกชายเพื่อเรียกให้ไปเตรียมตัวเก็บของเดินทางกลับไปเรียนต่อยังประเทศอังกฤษ แต่พบว่าลูกชายใช้อาวุธปืนยิงตัวเองเสียชีวิตไปแล้ว
เบื้องต้น เจ้าหน้าที่ได้มุ่งประเด็นไปที่เรื่องปัญหาส่วนตัวระหว่างผู้ตายและแฟนสาว ซึ่งก่อนเกิดเหตุด้วยความเครียดหนักผู้ตายจึงดื่มเหล้าจนเมา อย่างไรก็ตาม ข้อมูลจากโทรศัพท์มือถือของผู้ตายยังต้องรอผลตรวจจากกองพิสูจน์หลักฐานอีกครั้ง เนื่องจากตัวเครื่องถูกตั้งรหัสไว้และจะดำเนินการติดต่อสอบปากคำแฟนสาวของผู้ตาย เพื่อประกอบสำนวนคดีให้สมบูรณ์ต่อไป