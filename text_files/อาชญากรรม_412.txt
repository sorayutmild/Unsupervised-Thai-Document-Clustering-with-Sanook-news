จากกรณีที่ ร.ต.ท.จรูญ อดีตข้าราชการตำรวจเกษียณอายุ ถูกสลากกินแบ่งรัฐบาล รางวัลที่ 1 จำนวน 30 ล้าน เมื่องวดวันที่ 1 พ.ย. 60 ที่ผ่านมา แต่ปรากฏว่าถูกตำรวจเชิญตัวไปโรงพัก ข้อหาเป็นผู้ต้องสงสัยขโมยสลากกินแบ่งรัฐบาลของ นายปรีชา ครูชำนาญการพิเศษในโรงเรียนแห่งหนึ่งในจังหวัดกาญจนบุรี ซึ่งอ้างหลักฐานพยานบุคคลเป็นแม่ค้าขายที่ระบุว่าครูคนนี้เป็นผู้ซื้อสลากกินแบ่งรัฐบาล

ล่าสุด (19 ม.ค.) ผู้สื่อข่าวรายงานว่า จากคดีกรณีสลากกินแบ่งรัฐบาล 30 ล้าน ในงวดประจำวันที่ 1 พ.ย.60 นายสมณ์ พรหมรส ผอ.สถาบันนิติวิทยาศาสตร์ กล่าวว่า สถาบันนิติวิทยาศาสตร์ได้รับการประสานจากตำรวจท้องที่ ให้ตรวจลายพิมพ์นิ้วมือและดีเอ็นเอ ส่วนสลากกินแบ่ง 5 ฉบับ ถูกส่งมาตั้งแต่วันที่ 22 ธ.ค.
โดยดีเอ็นเอหลังนำสลากกินแบ่งรัฐบาลไปให้ผู้เชี่ยวชาญ สกัดหาลายพิมพ์นิ้วมือแฝงแล้วจะส่งไปตรวจดีเอ็นเอ และเพื่อความแน่นอนได้ให้ตรวจทั้งแบบออโตเมติกและแบบแมนนวลควบคู่กันไป เพื่อให้ได้ผลที่แม่นยำ ส่วนการตรวจลายนิ้วมือแฝงที่ตัวสลากกินแบ่งรัฐบาลซึ่งอาจจะตรวจได้ยาก เพราะสลากฯทำจากกระดาษชนิดพิเศษ ถ้าเป็นกระดาษปกติจะตรวจได้ง่ายกว่า
ล่าสุด นายสมณ์ พรหมรส ผู้อำนวยการสถาบันนิติวิทยาศาสตร์ เปิดเผยผลการตรวจดีเอ็นเอและลายนิ้วมือแฝงบนสลากกินแบ่งรัฐบาลรางวัลที่ 1 พบว่า บนสลากกินแบ่งรัฐบาลดังกล่าวมีสารพันธุกรรมของหลายบุคคลปะปนอยู่ ไม่สามารถนำไปตรวจดีเอ็นเอได้ และพบลายนิ้วมือแฝง 2 รอยบนสลากกินแบ่งชุดที่ 7 และชุดที่ 22 เป็นลายนิ้วมือของหัวแม่มือซ้าย และนิ้วก้อยซ้าย ซึ่งเป็นของ ร.ต.ท.จรูญ อดีตข้าราชการตำรวจ
ขั้นตอนหลังจากนี้ จะส่งผลการตรวจสอบดีเอ็นเอและลายนิ้วมือแฝงให้กับพนักงานสอบสวน สภ.เมืองกาญจนบุรี เพื่อนำไปประกอบสำนวนต่อไป พร้อมกับส่งคืนสลากกินแบ่งรัฐบาลจำนวน 5 ใบ ให้กับสำนักงานสลากกินแบ่งรัฐบาลเพื่อนำไปเก็บไว้เป็นหลักฐาน โดยวันนี้พนักงานสอบสวน สภ.เมืองกาญจนบุรี ได้มารับผลตรวจทางนิติวิทยาศาสตร์ รวมถึงตัวแทนจากสำนักงานสลากกินแบ่งรัฐบาลก็มารับสลากกินแบ่งรัฐบาลทั้ง 5 ใบแล้ว