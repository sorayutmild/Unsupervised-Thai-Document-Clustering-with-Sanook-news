ทราบไหมคะว่า ยิ่งอายุมากขึ้น ก็ยิ่งเสี่ยงต่อการเป็นความดันโลหิตสูง เพราะนอกจากร่างกายเราจะรับประทานอาหารอร่อยๆ เข้าไปเหมือนเดิม โดยที่ร่างกายเราเผาผลาญพลังงานได้น้อยลง จนไขมันสะสมในร่างกายตามส่วนต่างๆ (ที่ทุกคนน่าจะทราบกันดีว่าส่วนไหนบ้าง ยิ่งเวลาใส่ชุดเดิมๆ ไม่ได้จะทราบทันที) ยิ่งไปกว่านั้น อาหารที่มีขายในท้องตลาดก็ถือว่าไม่ถูกหลักโภชนาการเสียทีเดียว
Sanook Health เลยจะขอแนะนำอาหารที่ผู้ที่เสี่ยงต่อการมีความดันโลหิตสูง (หรือคนที่ท้วมๆ อ้วนๆ นี่แหละ) ควรทาน และควรเลี่ยงกันค่ะ
10 อาหารที่ควรทาน เพื่อลดความดันโลหิตสูง

แตงโม ควบคุมการไหลเวียนของโลหิต และควบคุมการขยายตัวของเส้นเลือด
ขึ้นฉ่าย ช่วยลดความเครียดที่ก่อให้เกิดปัญหาเส้นเลือดอุดตัน
กล้วย ช่วยสร้างสมดุลให้ร่างกายได้รับปริมาณโซเดียม และโพแทสเซียมในอัตราที่สมดุลกับการทำงานของไต
น้ำมันมะกอก เป็นกรดไขมันไม่อิ่มตัว ช่วยลดความดัน คอเลสเตอรอล ทำให้เลือดไหลเวียนสะดวก
กระเทียม มีสารต้านอนุมูลอิสระ ป้องกันไม่ให้คอเลสเตอรอลเกาะตามผนังหลอดเลือดแดง
ข้าวกล้อง แหล่งพลังงานและใยอาหารที่ดี มีประโยชน์
งาดำ งาขาว มีโปรตีนที่ดี ไม่มีไขมัน
ถั่ว เมล็ดมะม่วงหิมพานต์ เมล็ดทานตะวัน มีแมกนีเซียม ช่วยในการเผาผลาญไขมัน
ปลา (ลอกหนังออก) หอย มีโปรตีนที่ดี ไขมันต่ำ และแมกนีเซียม ให้พลังงานและช่วยทำให้หลอดเลือดหัวใจแข็งแรง
นมจืดไขมันต่ำ เป็นแหล่งโปรตีน แคลเซียมที่ช่วยดูแลกระดูก


10 อาหารที่ควรหลีกเลี่ยง เพื่อป้องกันความดันโลหิตสูง
คืออาหารที่มีรสเค็ม หวานจัด หรือมีปริมาณโซเดียม และไขมันที่ไม่ดีสูง เช่น

น้ำปลา ซีอิ้ว ซอสปรุงรสต่างๆ
เต้าเจี้ยว
ผักดอง และอาหารดองต่างๆ
อาหารแช่แข็ง มักมีปริมาณโซเดียม หรือรสเค็มสูง
น้ำอัดลม
ลูกอม เยลลี่ ขนมกรุบกรอบรสหวาน
มันหมู มันเนื้อ ไก่ติดหนัง
เครื่องดื่มแอลกอฮอล์
เครื่องดื่มที่มีคาเฟอีน เช่น กาแฟ ชา
ขนมหวาน เช่น เค้ก คุกกี้ โดนัท ไอศกรีม

บางอย่างอาจจะทานได้บ้าง แต่อย่าทานเยอะ หรือทานเป็นประจำทุกวันนะคะ แล้วอย่าลืมหาเวลาออกกำลังกายเป็นประจำด้วย เพื่อสุขภาพที่ดีขึ้น รับรองหากทำได้ ความดันโลหิตสูงไม่ถามหาคุณแน่ๆ ค่ะ 