Nintendo
ช่วงนี้ข่าวที่กำลังมาแรงที่สุดของวงการเกมส์คือข่าววิกฤตการณ์ของนินเทนโด ค่ายเกมส์ยักษ์ใหญ่ของญี่ปุ่นที่ประสบปัญหาขาดทุนอย่างหนัก แม้ว่าปี 2013 ที่ผ่านมาจะปล่อยเกมแม่เหล็กอย่าง Pokemon X/Y ขาดได้ถล่มทลายก็ตาม แต่ก็ไม่สามารถนำกำไรตรงนี้ไปอุดส่วนขาดทุนในการขายเครื่อง Wii U ได้ และนอกจากนี้แล้วก็ยังมีปัญหาที่ค่ายเกมส์ต่างทำเกมส์ป้อนให้น้อยลงด้วย อันเนื่องมาจากปัญหาจุกจิกมากมาย ในการทำเกมส์ลงให้เครื่องของนินเทนโดนั่นเอง ซึ่งเมื่อก่อนนี้ก็มีค่ายที่ประสบปัญหาเดียวกันคือ SEGA ก่อนที่ทาง SEGA จะตัดสินใจเลิกผลิตเครื่องเกมส์เอง และหันไปทำซอฟท์แวร์เกมอย่างเดียวเต็มตัว
หากจะต้องเป็นเช่น SEGA แล้ว แฟนบอยของปู่นินคงไม่ยินดีเป็นแน่ ซึ่งตอนนี้ก็ยังไม่สายเกินไปที่จะปรับเปลี่ยนโครงสร้างธุรกิจของบริษัท ทางสื่อต่างๆเขาก็เลยมีวิธี 5 ข้อมานำเสนอนินเทนโด ซึ่งน่าจะช่วยเหลือได้บ้างไม่มากก็น้อย แต่ปัญหาคือนินเทนโดเขาจะลงมือแก้ไขตามที่เราแนะนำไหมเนี่ยสิ
 
1. ลดราคา Wii U
ตอนนี้ราคาเครื่อง Wii U คือ $349 ในขณะที่ PS4 ราคา $399 ถ้าเป็นคุณ คุณจะเลือกซื้อเครื่องไหนล่ะ ? คงเลือกไม่ยากเลยใช่ไหม เพิ่มอีกแค่ $50 ก็ได้เครื่องใหม่สเปกเทพแล้ว ราคากับคุณภาพนั้นต่างกันมากราวฟ้ากับเหว แถมตอนนี้เกมที่มีให้เล่นก็น้อยพอๆกัน แต่ว่า PS4 ดูมีอนาคตกว่าเยอะ ดังนั้นแล้ว เมื่อเปรียบเทียบราคาค่าตัวกับคุณภาพเครื่อง Wii U ควรจะมีราคาที่ประมาณ $250 เหรียญก็พอ เพราะฮาร์ดแวร์ที่ใช้ก็ตกรุ่นไปเยอะแล้ว  เชื่อว่าต่อให้ขาย $250 นินเทนโดก็ยังกำไรอยู่ดี ปล่อยมันออกไปซะ ดีกว่าแช่มันอยู่ในโกดังโดยเปล่าประโยชน์ ที่ผ่านมามีร้านปลีกบางร้าน ยอมล้างสต๊อคลด Wii U เหลือ $299 แต่นั้นไม่ใช่การลดราคาเป็นทางการจากนินเทนโด เป็นการลดราคาของร้านนั้นๆเอาเอง
Nintendo
 
2. ปลด Satoru Iwata ออกซะ
วิธีนี้อาจวัดอะไรไม่ได้มาก แต่การเปลี่ยนประธานคนเก่าที่อยู่มานานออกอาจจะทำให้อะไรๆมันดีขึ้น เพราะนโยบายของคุณประธานคนเก่าดูเหมือนมันจะใช้ไม่ค่อยได้ผลแล้ว ลองให้ประธานคนใหม่มาทำแทนดูอาจจะดีขึ้นบ้างก็ได้ ซึ่งสื่อเมืองนอกหลายเจ้าก็เชื่อมั่นว่านโยบายของคุณอิวาตะหลายอย่างมันไม่ค่อยดีเอาซะเลย ถึงเวลาแล้วที่เขาควรลงจากตำแหน่ง
Nintendo
 
3. ปรับปรุงระบบออนไลน์ และอื่นๆให้มันดีขึ้น
พูดถึงระบบให้บริการออนไลน์แล้ว ของนินเทนโดสู้คู่แข่งอย่าง Sony และ Microsoft ไม่ได้เลย ระบบออนไลน์ยังใช้ระบบเดิมๆ ไม่มีการพัฒนา เวลาจะเล่นออนไลน์กันทีต้องมานั่งเพิ่ม Friend Code แลกกันก่อน แถมเครื่องหนึ่งก็มี Friend Code เดียว มันบังคับลูกค้ามากเกินไปไหม แทนที่จะเปิดให้มีระบบสมัคร ID อิสระแบบ PSN หรือ Xbox Live ไหนจะระบบ Lock Zone เกมอีก คู่แข่งเขาเลิกใช้ระบบนี้ไปกันหมดแล้ว  ขนาดไมโครซอฟท์ยังยอมเลิกล็อคโซนเลย แถมระบบ achievement  หรือสะสมถ้วยอะไรก็ไม่มีอย่างคนอื่นๆเขา เวลาค่ายเกมจะทำเกมป้อนให้แบบ Multi Platform เขาก็ทำลงให้ยาก เพราะเครื่องนินเทนโดต่างกับชาวบ้านเขา หัดรับฟังความคิดเห็นของลูกค้าและปรับปรุงให้มันดีขึ้นบ้างนะปู่นิน ไม่ใช่ไม่ง้อใครยึดแต่นโยบายเดิมๆ แบบนี้ก็ไม่มีอะไรดีขึ้นหรอก อย่าคิดว่าตัวเองมีเกมแม่เหล็กอย่าง มาริโอ และโปเกม่อน แล้วจะทำให้มีกำไรไปตลอดชีวิตน่ะ
Nintendo
 
4. เกมส์เก่าๆน่ะขายให้มันถูกๆหน่อย
นินเทนโดมีเกมเก่าๆจำนวนมาก ที่ขายใน Nintendo E Shop แต่ราคามันไม่ค่อยชวนให้ลูกค้าซื้อเลย เพราะมันค่อยข้างแพงในฐานะเกมเก่า และอย่าลืมว่าเกมเก่าๆพวกนั้นน่ะ มันหาเล่นฟรีกันได้ง่ายๆใน Emulator ดังนั้นถ้าลดราคาเกมเก่าๆใน E Shop ก็จะทำให้ยอดขายเกมเก่าๆของนินเทนโดเพิ่มขึ้นแล้ว เพราะมันก็มีคนไม่น้อยนะ ที่อยากเล่นเกมเก่าแบบถูกลิขสิทธิ์ แต่ราคามันต้องสมเหตุสมผลมากกว่านี้
Nintendo
 
5. ทำเกมลง Android, iOS และ Windows Mobile
ตอนนี้นินเทนโดก็กำลังพิจารณาข้อนี้อยู่แล้ว แต่ก็ยังไม่ได้ยืนยันว่าจะทำเป็นทางการ ซึ่งถ้ามองดูข้อดีรวมๆแล้ว มันเป็นผลดีอย่างมากถ้านินเทนโดจะทำเกมลงให้ Smart Device จริงๆ เพราะเชื่อว่าคนโหลดเล่นเยอะแน่ แม้เกมจะไม่ฟรีก็ตาม แต่ถ้าจะมองในด้านทิฐิ ว่าตัวข้ายิ่งใหญ่ ไม่เคยทำเกมลงเครื่องอื่นๆเลยนอกจากเครื่องตัวเอง อย่างงั้นแล้วก็เจ็บปวดเรื่องไม่มีกำไรต่อไปละกันนะครับท่าน
Nintendo