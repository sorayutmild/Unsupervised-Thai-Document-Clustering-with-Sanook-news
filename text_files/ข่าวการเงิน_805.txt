ลิซ่า BLACKPINK มีค่าตัวจากการเป็นแบรนด์แอมบาสเดอร์มากถึง 2 ล้านดอลลาร์สหรัฐ นับเป็นค่าตัวที่สุดในวง BLACKPINK
หลังจากค่าย YG Entertainment ปล่องซิงเกิล "LALISA" ของ ลิซ่า หรือ ลลิษา มโนบาล หนึ่งในสมาชิกวง BLACKPINK ออกมาเมื่อวันที่ 10 ก.ย. 64 เรียกเสียงกรี๊ดจากเหล่าแฟนคลับทั่วทุกมุมโลก ทั้งลีลาการเต้นสุด Strong ผสานกับเนื้อเพลงที่ถูกครีเอตตอกย้ำความเป็นลิซ่า แถมโปรดักซ์ชั่น และคอสตูมสุดอลังการที่จัดเต็มทุกอณู สะกดคนดูให้จ้องกันแทบไม่กระพริบตาเลยทีเดียว แม้ว่าซิงเกิลของลิซ่าจะถูกปล่อยมาเกือบจะครบสัปดาห์แล้วแต่ยอดวิวก็ยังคงพุ่งทะลุกว่า 151 ล้านวิวแล้ว
แน่นอนว่ากระแสความปังของลิซ่า ยังไม่หยุดอยู่เพียงเท่านี้ เพราะล่าสุด "เดนทิสเต้" เปิดเกมคว้า ลิซ่า Blackpink เป็นแบรนด์แอมบาสเดอร์คนใหม่ หวังเจาะตลาดกลุ่ม Gen Z-Gen Y โดยใช้งบประมาณการตลาดมากถึง 300 ล้านบาท และไม่ใช่แค่แบรนด์ไทยเท่านั้นที่ลิซ่าเป็นแบรนด์แอมบาสเดอร์ แต่เธอยังได้รับเลือกให้เป็น Global Brand Ambassador ระดับลักชัวรี่แบรนด์ ไม่ว่าจะเป็น Celine และ Bvlgari อีกด้วย และก็ต้องยอมรับว่าค่าตัวการเป็นแบรนด์แอมบาสเดอร์นับว่ามหาศาลเลยทีเดียว อยากรู้มั้ย ลิซ่า BLACKPINK มีค่าตัวจากการเป็น Brand Ambassador อยู่ที่เท่าไหร่? Sanook Money มีข้อมูลดีๆ มาฝากกัน
เว็บไซต์ Bangkok Post เคยระบุถึงค่าตัวลิซ่า หนึ่งในสมาชิกวง BlackPink โดยมีรายงานว่า ลิซ่า มีค่าตัวสูงสุดในวงขณะที่สมาชิกคนอื่นๆ มีค่าตัวใกล้เคียงกัน ซึ่งลิซ่ามีค่าตัวเพิ่มขึ้นจากการเป็นแบรนด์แอมบาสเดอร์ ทำให้ค่าตัวของเธอมีมูลค่ามากถึง 10 ล้านดอลลาร์สหรัฐ เลยทีเดียว และถือว่ามากกว่าค่าตัวเพื่อนๆ ในวงราว 1ล้านดอลลาร์สหรัฐ-2 ล้านดอลลาร์สหรัฐ หากคิดเป็นเงินไทยก็ราว 32,930,000-65,860,000 บาท