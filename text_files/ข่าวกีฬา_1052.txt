 
การแข่งขันฟุตบอลเอเอฟเอฟ ซูซูกิ คัพ 2016 รอบรองชนะเลิศ นัดสอง คู่แรก เมื่อวันที่ 7 ธ.ค. 59 ที่ผ่านมา ระหว่างเจ้าบ้าน เวียดนาม พบ อินโดนีเซีย ณ สนามมีดิ่ง สเตเดี้ยม กรุงฮานอย
โดยนัดแรก อินโดนีเซีย เอาชนะในบ้านตัวเองมาได้ก่อน 2-1 นัดนี้ขอแค่เสมอก็จะลอยลำเข้าชิงชนะเลิศทันที
ผลการแข่งขันปรากฏว่าทั้งสองทีมสู้กันอย่างสนุกตื่นเต้น เป็นเวียดนามที่ครองเกมบุกเข้าใส่ได้มากกว่า แต่ยังไม่สามารถเจาะแนวรับทีมเยือนได้ จบครึ่งแรกเสมอกันอยู่ 0-0
ครึ่งหลัง เป็นอินโดนีเซียขึ้นนำก่อน 1-0 จากกองกลางลูกครึ่งดัตช์-อิเหนา สเตฟาโน่ ลิลิพาลี่ ในนาที 54 ก่อนเจ้าถิ่นจะเหลือ 10 คน เมื่อ เหงียน มันห์ ทรัน นายทวารโดนใบแดงจาก ฟู หมิง เชิ้ตดำคนดังชาวจีน ไล่ออกจากสนามเนื่องจากไปเตะคู่แข่งนอกเกม ในนาทีที่ 77
แต่ทัพดาวทองก็ไม่ละความพยายาม เมื่อตีเสมอได้สำเร็จในนาที 83 จาก วาน ธันห์ วู ก่อนมาได้ลูกขึ้นนำ 2-1 ในช่วงทดเจ็บนาทีที่ 3 จาก มินห์ ตวน วู ชนิดช็อกกองเชียร์ทีมเยือน
ครบ 90 นาที เสมอกัน 3-3 ประตู away goal เท่ากัน ทำให้ต้องมีการต่อเวลาพิเศษหาผู้ชนะออกไปอีก 30 นาที
และเป็น มหานที เลสตูเซ่น ที่ทำให้เสียงเชียร์แฟนบอลเวียดนามต้องเงียบกริบ เมื่อมาซัดประตูตีเสมอ 2-2 ได้สำเร็จจากลูกจุดโทษ
ช่วงเวลาที่เหลือ ทำสกอร์กันเพิ่มไม่ได้ ครบ 120 นาทีเสมอกันไป 2-2 แต่ประตูรวมสองนัด อินโดนีเซีย ชนะ เวียดนาม 4-3 ทำให้ผ่านเข้าไปชิงชนะเลิศเป็นทีมแรก รอพบผู้ชนะระหว่าง ไทย กับ เมียนมา ต่อไป