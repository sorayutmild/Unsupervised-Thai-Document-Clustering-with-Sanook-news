วันนี้ (6 มิ.ย. 62) มีรายงานความคืบหน้าการจัดสรรโควตารัฐมนตรีของพรรคพลังประชารัฐ (พปชร.) กับพรรคร่วมรัฐบาลว่า พลังประชารัฐยังคงยืนยันเงื่อนไขเดิมที่จะนำข้อเสนอของพรรคที่จะมาร่วมรัฐบาลเข้าหารือในที่ประชุมคณะกรรมการบริหารพรรค ทั้งเรื่องนโยบายของพรรคร่วมรัฐบาล ตัวบุคคลที่จะเข้ามาดำรงตำแหน่งรัฐมนตรี รวมไปถึงการจัดสรรโควตารัฐมนตรีตามที่พรรคการเมืองต่างๆ ยื่นข้อเสนอมา
โดยจะนำข้อเสนอเหล่านี้ส่งให้ พล.อ.ประยุทธ์ จันทร์โอชา นายกรัฐมนตรี ได้พิจารณาในรายละเอียดให้เกิดความเหมาะสม และอาจต้องมีการเกลี่ยกระทรวงใหม่อีกครั้งเพื่อขอคืนกระทรวงพาณิชย์ กระทรวงเกษตรและสหกรณ์ รวมทั้งกระทรวงคมนาคม หลังจากผู้มีบารมีที่ประสานเจรจาในรอบแรกเสนอโควตาให้กับพรรคร่วมจนแกนนำกลุ่มต่างๆ ภายในพรรคไม่พอใจ และเปลี่ยนผู้เจรจาให้มาเป็นแกนนำที่มาจากสายการเมืองในพรรคโดยตรง เพื่อป้องกันข้อครหาคนนอกเข้ามายุ่งเกี่ยวกับกิจกรรมในพรรค
ขณะที่ยังมีแรงกดดันจากกลุ่มสามมิตรที่พยายามจะขอโควตากระทรวงเกษตรและสหกรณ์คืนจากพรรคประชาธิปัตย์ หรือต่อรองให้พิจารณากระทรวงอื่นที่มีความสำคัญ เช่น กระทรวงคมนาคม เพื่อให้มีตัวแทนของกลุ่มเข้าไปดูแลและบริหารแทน
อย่างไรก็ตาม ในส่วนของการจัดสรรเก้าอี้รัฐมนตรีก็ยังไม่ลงตัว แม้จะมีการเสนอข่าวว่าพรรคร่วมรัฐบาลทั้งพรรคประชาธิปัตย์ (ปชป.) และพรรคภูมิใจไทย (ภท.) จะได้ตำแหน่งรองนายกรัฐมนตรี รัฐมนตรีว่าการ 3 ตำแหน่ง และรัฐมนตรีช่วยว่าการ 4 ตำแหน่ง แต่ทั้งหมดยังต้องมาพิจารณากันใหม่ โดยจะดูผลคะแนนที่แต่ละพรรคลงมติโหวตเลือก พล.อ.ประยุทธ์ เป็นนายกฯ มาประกอบการพิจารณาด้วย ซึ่งถือเป็นการล้มการเจรจาโดยผู้ที่มีอำนาจบางคนในรอบแรกมาเป็นบุคคลภายในพรรคดำเนินการแทน
>> โควตารัฐมนตรีลงตัวแล้ว! ประชาธิปัตย์ - ภูมิใจไทย จัดไปพรรคละ 6 เก้าอี้
>> ข้ามช็อต! ปูดโผ ครม.ชุดใหม่ ใครนั่งตำแหน่งไหน-พรรคร่วมคุมกระทรวงใด
ขณะที่ความเคลื่อนไหวของบรรดากลุ่มต่างๆ​ ภายในพรรค​พลังประชารัฐนั้น เริ่มมีการรวบรวมจำนวน​ ส.ส. เพื่อแสดงให้เห็นพลังของกลุ่ม​ตัวเอง​ รวมทั้งให้ผู้มีอำนาจตัดสินใจได้เห็นว่าตัวเลข ส.ส.ที่แท้จริงของแต่ละกลุ่มมีจำนวนเท่าใด​ และเพื่อเพิ่มอำนาจในการต่อรอง​โควตารัฐมนตรีให้เหมาะสมกับตัวเลขจำนวน​ ส.ส. ​
ด้านแกนนำพรรคประชาธิปัตย์และพรรคภูมิใจไทยต่างพยายามติดต่อเข้าหาผู้มีบารมีนอกพรรค เพื่อขอให้คงเงื่อนไขเดิมในการเจรจาจัดตั้งรัฐบาล แต่พรรคภูมิใจไทยมีภาระเพิ่มในการชี้แจงกรณี นายสิริพงศ์ อังคสกุลเกียรติ ส.ส.ศรีษะเกษ ที่งดออกเสียงในการโหวตเลือกนายกรัฐมนตรีเมื่อคืนนี้
>> รู้จัก "สิริพงศ์ อังคสกุลเกียรติ" ส.ส.ภูมิใจไทย แหกมติพรรคงดออกเสียงเลือก "บิ๊กตู่"
>> "อนุทิน" ถึงกับสะอึก หลัง "สิริพงศ์" ส.ส.ศรีสะเกษ แหกมติพรรคด้วยการงดออกเสียง