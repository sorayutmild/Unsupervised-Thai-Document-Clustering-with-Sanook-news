     Ford Ranger ไมเนอร์เชนจ์ใหม่ ถูกเปิดตัวแล้วอย่างเป็นทางการเมื่อวันที่ 23 มี.ค.ที่ผ่านมา ปรับลุคทันสมัยยิ่งขึ้นพร้อมเพิ่มฟีเจอร์แน่นเทียบชั้นเก๋งพรีเมี่ยม

     “ฟอร์ด เรนเจอร์ ใหม่ จะสร้างมาตรฐานใหม่ทั้งในด้านความสะดวกสบายและความหรูหรา โดยที่ยังรักษาไว้ซึ่งความสมบุกสมบันที่ลูกค้าของเราชื่นชอบ” มร. แบรท วีทลีย์ รองประธานฝ่ายการตลาด การขาย และบริการ ฟอร์ด เอเชียแปซิฟิก กล่าว
     รูปลักษณ์ภายนอกของเรนเจอร์ใหม่ ถูกปรับปรุงด้านหน้าใหม่ทั้งหมด ไม่ว่าจะเป็นกระจังหน้าทรงหกเหลี่ยมขนาดใหญ่ ออกแบบรับกับไฟหน้าโปรเจคเตอร์ดีไซน์ใหม่ เส้นสายด้านข้างยังคงไว้ซึ่งความมีพลัง บึกบึน พร้อมช่องดักอากาศที่ออกแบบตามหลักพลศาสตร์
 

     ภายในห้องโดยสารถูกปรับปรุงใหม่ด้วยเช่นกัน ออกแบบเน้นความสบายในการโดยสาร ทันสมัย และสร้างบรรยากาศราวกับรถเก๋ง ติดตั้งจอสัมผัสขนาด 8 นิ้วบริเวณคอนโซลกลาง ส่วนแผงหน้าปัดควบคุมแบบหน้าจอคู่ ทีเอฟที (Dual TFT) แสดงข้อมูลของตัวรถและสถานะของฟังก์ชันต่างๆ อย่างครบครัน ทั้งระบบความบันเทิง ระบบนำทาง และระบบปรับอากาศ
 

     ฟอร์ด เรนเจอร์ รองรับการขับขี่ลุยน้ำที่ความลึกถึง 80 มิลลิเมตร ซึ่งถือว่าลึกที่สุดในรถประเภทนี้ ส่วนพื้นรถสูง 230 มิลลิเมตร ออกแบบมาเพื่อรับมือกับเส้นทางวิบากได้อย่างคล่องตัว ด้วยมุมตัดที่  28 องศาและ มุมจากที่ 25 องศา ทำให้ผู้ขับขี่ ฟอร์ด เรนเจอร์ ใหม่ สามารถขับขี่ขึ้นลงทางลาดชันได้อย่างมั่นใจ พร้อมระบบขับเคลื่อนสี่ล้อควบคุมด้วยปุ่มหมุนบริเวณคอนโซลกลาง
 

     นอกจากนั้น เรนเจอร์ ใหม่ ยังมาพร้อมเทคโนโลยี SYNC 2 โดยผู้ขับขี่สามารถพูดคำสั่งภาษาอังกฤษเช่น “Temperature 20 degrees” “play AC/DC” หรือ “I’m hungry” เพื่อควบคุมระบบปรับอากาศ ระบบความบันเทิง หรือระบบนำทางของรถได้ทันที ส่วนจอสัมผัสขนาด 8 นิ้ว และคำสั่งแบบแยกสี ช่วยให้การเลือกใช้งานเมนูต่างๆ ง่ายยิ่งขึ้น พร้อมติดตั้งช่องชาร์จไฟแบบ 240 โวลต์
 

     ติดตั้งระบบความปลอดภัยอัจฉริยะเต็มรูปแบบ ได้แก่ 

ระบบช่วยเตือนการขับขี่ในช่องทาง (Lane Keeping Alert) และระบบรักษาช่องทางขับขี่ (Lane Keeping Aid) 
ระบบควบคุมความเร็วอัตโนมัติแบบรักษาระยะห่างระหว่างรถคันหน้า (Adaptive Cruise Control)
ระบบเตือนป้องกันการชนรถคันหน้า (Forward Alert) 
สัญญาณเตือนระยะเดินหน้าและถอยหลัง (Front and Rear Park Assist) 
ระบบตรวจสอบวัดและแจ้งเตือนลมยาง (Tire Pressure Monitoring System) 
ระบบควบคุมเสถียรภาพการทรงตัว (Electronic Stability Program) 
ระบบตรวจสอบผู้ขับขี่ (Driver Impairment Monitor) สำหรับตรวจสอบว่าผู้ขับขี่มีอาการง่วงซึมหรือไม่
ระบบขอความช่วยเหลือฉุกเฉิน (Emergency Assistance) *มีเฉพาะในบางประเทศ

 

     เครื่องยนต์ในฟอร์ด เรนเจอร์ใหม่ มีให้เลือกทั้งหมด 4 รุ่น ดังนี้

ดีเซล ดูราทอร์ค ทีดีซีไอ ขนาด 3.2 ลิตร แบบ 5 สูบ ให้กำลังสูงสุด 147 กิโลวัตต์และแรงบิด 470 นิวตันเมตร
ดีเซล ดูราทอร์ค ขนาด 2.2 ลิตร แบบ 4 สูบ ให้กำลังสูงสุด พละกำลัง 118 กิโลวัตต์พร้อมแรงบิด 385 นิวตันเมตร
ดีเซล ดูราทอร์ค ขนาด 2.2 ลิตร แบบ 4 สูบ ให้กำลังสูงสุด 96  กิโลวัตต์  
เบนซิน ดูราเทค ขนาด 2.5 ลิตร ให้กำลังสูงสุด 122 กิโลวัตต์ และแรงบิด 225 นิวตันเมตร

 

     ฟอร์ด เรนเจอร์ ใหม่ จะผลิตที่โรงงาน ออโต้ อัลลายแอนซ์ ประเทศไทย ในจังหวัดระยอง สำหรับส่งออกไปทั่วภูมิภาคเอเชียแปซิฟิก โดยโรงงานซิลเวอร์ตัน  แอสเซมบลี ในพรีโตเรีย แอฟริกาใต้ จะผลิตเพื่อส่งออกไปยังทวีปแอฟริกาและยุโรป ในขณะที่โรงงานปาเชโก้ ในอาร์เจนติน่าจะผลิตเพื่อส่งออกไปยังทวีปละตินอเมริกา
     ส่วนราคาจำหน่ายยังไม่ถูกเปิดเผยแต่อย่างใด
 





 
 