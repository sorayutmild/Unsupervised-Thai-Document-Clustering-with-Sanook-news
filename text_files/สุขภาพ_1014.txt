เทรนด์รองเท้าผ้าใบกำลังเป็นที่นิยมในหมู่วัยรุ่น รวมไปถึงวัยทำงาน ที่ต้องการได้ลุคสบายๆ เดินชิลๆ กับเพื่อน กับคนรัก หรือแม้กระทั่งไปเที่ยวกับครอบครัว บางออฟฟิศที่ไม่เคร่งมากยังแอบเห็นพนักงานสวมรองเท้าผ้าใบมาทำงาน เพราะใส่แล้วเดินสบาย คล่องตัว นี่ยังรวมไปถึงเจ้าหน้าที่ หรือพนักงานในโรงงาน โรงพยาบาล และอื่นๆ อีกมากมายที่เราสวมรองเท้าผ้าใบกันทุกวัน
แต่หากดูแลสุขภาพเท้าของเราไม่ดีพอ อาจเป็นบ่อเกิดของอาการเท้าเหม็น และโรคฮ่องกงฟุตได้โดยที่เราไม่รู้ตัว
 
รองเท้าผ้าใบ ถุงเท้า ต้นเหตุของเท้าเหม็น เชื้อราที่เท้า
เมื่อเราสวมถุงเท้า และรองเท้าผ้าใบเป็นเวลานานๆ จนมีคราบเหงื่อไคลสะสม มีโอกาสที่จะเกิดเชื้อโรคที่เป็นเชื้อราตามซอกนิ้ว ซอกเล็บ จนกลายเป็นโรค ฮ่องกงฟุต ซึ่งเป็นต้นเหตุของกลิ่นที่ไม่พึงประสงค์ นอกจากนี้ยังอาจเกิดจากเชื้อแบคทีเรียที่ไม่ใช่เชื้อราจากเท้าของเราเอง เมื่อผสมรวมกับเหงื่อ ก็เกิดเป็นกลิ่นเหม็นอับได้เช่นกัน
บางคนมีอาการเหงื่อออกมากกว่าปกติ โดยอาจจะไม่ใช่แค่ที่เท้า แต่รวมไปถึงเหงื่อออกมากบริเวณข้อพับ ใต้ราวหน้าอก รักแร้ ซึ่งอาจจะต้องดูแลความสะอาดมากเป็นพิเศษ
 
วิธีสังเกตว่าเท้าเรามีเชื้อราหรือไม่
หากเท้าของเรามีเชื้อรา อาจจะสามารถสังเกตได้จากผื่นแดงที่บริเวณเท้า พบเจอได้ทั้งฝ่าเท้า ซอกนิ้ว ซอกเล็บ อาจมีหนังที่ลอกเป็นขุย และมีอาการคันในบริเวณนั้นด้วย
หากไม่มีอาการดังกล่าว อาจเป็นเท้าเหม็นที่เกิดจากแบคทีเรียธรรมดา
 
วิธีรักษาเท้าจากฮ่องกงฟุต หรือเชื้อราที่เท้า
ควรพบแพทย์เพื่อตรวจดูอีกครั้งว่ามีสาเหตุมาจากเชื้อราจริงหรือไม่ ถ้าใช่แพทย์จะสั่งจ่ายยาให้ทา ควบคู่ไปกับการดูแลสุขภาพเท้าให้ดีขึ้น
 iStock
 
เคล็ดลับลดอาการเท้าเหม็น ของผู้ที่ชอบสวมรองเท้าผ้าใบ
รองเท้าผ้าใบเป็นรองเท้าที่ปกปิดเท้ามิดชิด และมีวัสดุที่หนา ไม่ค่อยระบายอากาศ จึงเป็นสาเหตุที่มักทำให้เกิดกลิ่นได้ง่ายๆ ลองทำตามเคล็ดลับเหล่านี้ อาจช่วยให้กลิ่นเท้าลดลงได้ค่ะ

ไม่ควรสวมรองเท้าที่คับจนเกินไป เพราะรองเท้าคับๆ จะยิ่งเร่งให้เท้าผลิตเหงื่อออกมามากขึ้น ควรเลือกสวมรองเท้าขนาดที่พอดี
เลือกสวมถุงเท้าที่เนื้อผ้าระบายอากาศได้ดี เช่นถุงเท้าที่ทำจากผ้าฝ้าย เพราะจะช่วยระบายอากาศได้ดีกว่าผ้าไนลอน
เปลี่ยนสลับสวมรองเท้าคู่อื่นบ้าง ไม่ควรสวมรองเท้าคู่เดิมตลอดทั้งวันเกิน 2 วัน
นอกจากรองเท้าแล้ว ก็อย่าสวมถุงเท้าคู่เดิมๆ ซ้ำวันด้วย
หมั่นทำความสะอาดรองเท้าผ้าใบ โดยนอกจากซักแล้ว ควรตากแดดเพื่อฆ่าเชื้อแบคทีเรียบ้าง
หากวันไหนรู้ตัวว่าเหงื่อออกเท้ามาก และไม่ค่อยได้ถอดรองเท้า กลับบ้านควรรีบทำความสะอาดเท้า และอาจแช่เท้าด้วยน้ำผสมมะนาว หรือชาดำ เพื่อช่วยกำจัดแบคทีเรีย และกลิ่นไม่พึงประสงค์ได้
หลีกเลี่ยงการทาครีมบำรุงเท้าที่ซอกนิ้วเท้า เพราะอาจไม่ซึมแห้ง และอับชื้นจนเกิดเป็นเชื้อราในภายหลังได้
หากรู้ตัวว่าเป็นคนเหงื่อเท้าออกมาก และจำเป็นต้องสวมรองเท้าผ้าใบนานๆ อาจเตรียมถุงเท้าไปเปลี่ยนระหว่างวันได้เช่นกัน
ไม่สวมรองเท้าผ้าใบในขณะที่เท้ายังเปียกอยู่
ไม่สวมรองเท้า ถุงเท้า ร่วมกับคนอื่น

 
ทั้งนี้ ปัญหาเรื่องกลิ่นเท้าอาจไม่ใช่แค่กระทบถึงความมั่นใจของตัวเอง แต่อาจสร้างความเดือดร้อนให้กับคนรอบข้างในบางโอกาสได้ แต่หากลองทำตามเคล็ดลับที่กล่าวไป เชื่อว่าปัญหาเรื่องกลิ่นเท้าลดลงอย่างแน่นอนค่ะ แต่ถ้าหากยังไม่ดีขึ้น ลองปรึกษาแพทย์ดูนะคะ