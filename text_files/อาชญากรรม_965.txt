สาวเมืองนนท์น้ำตาซึม ตามหารถหาย 3 ปี เจออีกทีใส่ทะเบียนปลอม เตรียมดัดแปลงในอู่พ่นสี  หลังอดีตลูกจ้างตัวแสบเชิดรถหายเข้ากลีบเมฆ
(24 ก.ค.) วานนี้ (23 ก.ค.) นางกนกพรรณ ไร่กสิกรรม อายุ 36 ปี เข้าร้องทุกข์กับ พ.ต.อ.ชาญศิริ สุขรวย ผกก. สภ.เมืองนนทบุรี หลังพบรถตนเองที่หายไปตั้งแต่ปี 2552 จอดอยู่ในอู่รถ "เป๋การช่าง" ภายในซอยสามัคคี เลขที่ 50/ 7 ม.1 ต.ท่าทราย อ.เมือง จึงสั่งการให้เจ้าหน้าที่สายสืบเดินทางไปที่อู่รถดังกล่าว พบรถฮอนด้า รุ่นซิตี้ สีบรอนซ์ทอง ทะเบียน วร- 9468 กทม. สภาพเก่าจอดอยู่หน้าอู่ โดยที่ด้านข้างแถบซ้ายกำลังทำสีโป๊วไว้ทั้งแถบ ซึ่งนางกนกพรรณ ยืนยันว่าเป็นรถของตนเองที่หายไปอย่างแน่นอนเนื่องจากจำสติ๊กเกอร์ติดไว้ที่กันชนหน้าด้านขวาได้อย่างแม่นยำ
ทางเจ้าหน้าที่ตำรวจจึงเรียกตัว นายธรรมสิน สวยรูป อายุ 55 ปี เจ้าของรถออกมาเพื่อสอบสวน โดยนายธรรมสิน เจ้าของอู่รถให้การว่ารถคันดังกล่าวมีนายเปลว ซึ่งเป็นคนรู้จักกันนำมาให้พ่นสีทำใหม่ทั้งคันในราคาหนึ่งหมื่นบาท ส่วนรถคันนี้ถูกขโมยมาอย่างไรตนเองไม่ทราบ
ขณะที่ นางกนกพรรณ เจ้าของรถให้การว่า ตนเปิดโรงเรียนสอนขับรถยนต์ที่ย่านบางบัวทอง รถคันนี้ทะเบียนจริงคือ วร- 1335 กทม. ตนเองจัดผ่อนกับไฟแนนนซ์ เดือนละ 4700 บาท เป็นเวลา 60 เดือน เพิ่งผ่อนไปได้เพียงปีเศษ ๆ ก็มาถูกลูกน้องเก่าคือ นายเปลว หรือชื่อจริง นายธนกฤต มนตรา ขโมยไปเมื่อสามปีที่แล้ว ขณะนายเปลว นำรถออกไปสอนลูกค้าขับรถย่านประชาชื่น
ผู้เสียหายให้การเพิ่มเติมว่า หลังจากนั้นตนเองก็ไปแจ้งความที่ สน.ประชาชื่น แต่เจ้าหน้าที่ตำรวจไม่สนใจไล่ตนเอง และต่อว่าเสีย ๆ หายไม่เชื่อว่าเป็นเรื่องจริง ประกอบกับตอนนั้นเจออุทกภัยน้ำท่วมอย่างหนักบ้านได้รับความเสียหาย จึงไม่ได้ไปแจ้งความที่โรงพักอีกเลย เพราะไม่รู้ว่าต้องไปแจ้งความที่ไหนกันแน่ แต่ก็ยังคงออกตามหารถไม่เว้นในแต่ละวัน เพราะที่ผ่านมาตนเองและสามี ซึ่งมีชื่อเป็นเจ้าของรถ ต้องถูกไฟแนนซ์ยื่นฟ้องและกลายเป็นบุคคลที่ติดแบล๊คลิสเสียประวัติ เมื่อมาเจอรถก็ดีใจจนถึงกับน้ำตาซึมพูดอะไรไม่ออก
ด้านเจ้าหน้าที่ตำรวจ ทำการตรวจสอบเลขเครื่องตัวถังรถแล้ว พบว่าเป็นรถของนางกนกพรรณจริง พร้อมให้ผู้เสียหายเดินทางไปแจ้งความดำเนินคดีกับนายเปลว ที่สภ.บางบัวทอง ซึ่งเป็นท้องที่เกิดเหตุเป็นการต่อไป