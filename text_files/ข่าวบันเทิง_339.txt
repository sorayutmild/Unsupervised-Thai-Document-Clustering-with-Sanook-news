"ไฮโซม่านฟ้า" ตั้งโต๊ะเคลียร์ ถูกชาวเน็ตแฉเป็นไฮโซลวงโลก ลั่นงานนี้ขอเอาเรื่องบุคคลที่หวังทำลายชื่อเสียงให้ถึงที่สุด!!!
เพราะออกมาป่าวประกาศเรื่องความรวยแบบไม่มีหมกเม็ด แถมยังตกเป็นข่าวว่าถูกบรรดาพระเอกซุป'ตาร์ เรียงคิวขายขนมจีบ จนบรรดาชาวเน็ตอดรนทนไม่ไหวออกมาขุ้ยประวัติแฉว่าแท้จริงแล้วเป็นแค่ไฮโซจอมปลอม!!!
งานนี้ทำเอาสาว "ม่านฟ้า อรปภัตร จันทรสาขา" รองอันดับ 1 มิสไทยแลนด์บีชอินเตอร์เนชั่นแนล เจ้าของฉายา "ไฮโซพันล้าน" ถึงกับควันออกหู ต้องงัดหลักฐานความรวยเป็นรถหรูและชุดเครื่องเพชรมูลค่ากว่า 30 ล้านบาท ออกมาโชว์สื่อ พร้อมประกาศกร้าวหากยังไม่หยุดดิสเครดิตตนก็จะขอจัดทีมทนายเดินหน้าเอาผิดเต็มที่ และงานนี้จะไม่มีการยอมความแน่นอน...
เรื่องราวทั้งหมดที่เกิดขึ้นเรามีอะไรจะชี้แจงบ้าง ?"ม่านขอชี้เป็นประเด็นทีล่ะเรื่องเลยนะคะ เริ่มตั้งแต่นามสกุล คือม่านใช้นามสกุลจันทรสาขาซึ่งเป็นนามสกุลของคุณแม่มาตั้งแต่แรก แต่สาเหตุที่ให้ข้อมูลว่าเป็นนามสกุลจากเชียงใหม่ อันนี้ม่านต้องขอโทษด้วย เพราะวันนั้นม่านให้ข้อมูลผิดไป จริงๆ แล้วนามสกุลนี้เป็นนามสกุลมาจากภาคอีสาน จังหวัดมุกดาหาร สำหรับเรื่องนี้ม่านต้องขอโทษจริงๆ ที่ให้ข้อมูลผิด"
เห็นทางตระกูลบอกว่าวันที่จัดงานฉลองครบรอบร้อยปีของตระกูล ก็ไม่มีใครรู้จักเราเลยสักคน ?"เอ่อ...จริงๆ วันที่เขาจัดงานครบรอบเราก็ทราบเรื่องนะคะ แต่สาเหตุที่ไม่มีใครได้ไปร่วมงานด้วยก็เพราะทุกคนติดภาระหน้าที่กันหมด ซึ่งรอบหน้าที่จะถึงนี้เราก็ได้รับเชิญแล้วเช่นเดียวกัน และก็จะต้องไปร่วมงานแน่นอน"
ในส่วนของนามสกุลอย่างที่ทราบกันว่าเป็นนามสกุลพระราชทาน แต่พอจะไปหาชื่อเราทำไมถึงไม่มี ?"ผู้ใหญ่บอกว่ามันเป็นการตกหล่นของรายชื่อค่ะ ซึ่งตอนนี้ทางคุณแม่ม่านท่านก็ได้เดินทางไปคัดเอกสารจากทะเบียนราษฎร์เพื่อที่จะมายืนยันแล้วด้วย ดังนั้นม่านยืนยันได้เลยว่าเราเป็นเครือญาติกันจริงๆ และไม่ได้มีการแอบอ้างใช้นามสกุลจันทรสาขาแน่นอน"
เรื่องที่เกิดขึ้นมันส่งผลกระทบกับเรายังไงบ้าง ?"ตอนนี้มันไม่ใช่แค่ม่านคนเดียวแล้วที่เสื่อมเสีย แต่มันยังส่งผลกระทบไปถึงบุพการีของม่าน (ร้องไห้) คือมันไม่โอเคมากๆ ทำไมคุณต้องเอาบุพการีม่านขึ้นมาพูด เรื่องบางเรื่องมันเกินไปจริงๆ นะคะ เหมือนหลานม่านน้องน่านน้ำ คุณก็หาว่าเขาเป็นลูกม่าน คือคุณตั้งใจที่จะทำลายให้ถึงที่สุดเลยเหรอคะ ที่ผ่านมาตัวม่านเองก็ไม่เคยหลอกลวงใคร ม่านทำธุรกิจสุจริตมาตลอด ดังนั้นหยุดเถอะค่ะก่อนที่ม่านจะรับไม่ไหวขึ้นมาจริงๆ
"คุณพ่อคุณแม่เราว่ายังไงบ้างกับเหตุการณ์ที่เกิดขึ้น ?"เครียดมาก คุณพ่อคุณแม่เครียดมาก และท่านก็อยากให้ม่านออกมาชี้แจงเรื่องราวทั้งหมดให้จบ เพราะท่านไม่อยากให้ใครยุ่งวุ่นวายกับชีวิตครอบครัวของเรา"
เรารู้ไหมว่าใครเป็นคนดิสเครดิต ?"ทราบหมดค่ะ ตอนนี้เราได้รวบรวมข้อมูลไว้หมดแล้วทั้งคนที่ตั้งกระทู้และคนที่แชร์ต่อ ซึ่งเอกสารทั้งหมดม่านได้ยกให้คุณทนายเป็นคนช่วยดูแล"
ตั้งใจจะเอาเรื่องคนที่กระทำพาดพิงหมิ่นประมาทเราไหม ?"ม่านไม่ได้อยากให้มันเป็นเรื่องราวใหญ่โตนะคะ แต่ในเมื่อวันนี้ม่านได้ออกมาชี้แจงความจริงแล้ว และถ้าหากคุณยังไม่หยุดกระทำการพาดพิงให้เกิดความเสียหายอีก ม่านก็จะต้องขอดำเนินคดีให้ถึงที่สุดเหมือนกันค่ะ"
ในส่วนของเรื่องความรวย เรารวยปลอมอย่างที่เขาพูดหรือเปล่า ?"ความรวยของคุณคืออะไรคะ เพราะความรวยในความหมายของม่านมันคือการที่เราไม่ทำตัวเดือดร้อนใคร อยากได้อะไรก็ซื้อได้ อยากใช้อะไรก็ได้ใช้ แค่นั้นเองค่ะที่เป็นความรวยในความหมายของม่าน รถก็รถม่าน บ้านก็บ้านม่าน แต่จู่ๆ คุณมากล่าวหาว่ามันเป็นของปลอม เอกสารการซื้อม่านก็มีครบทุกอย่าง ม่านไม่เข้าใจเหมือนกันว่าคุณต้องการอะไรจากม่านกันแน่"
จริงๆ เราเองตั้งใจที่จะสร้างกระแสให้ตัวเองด้วยไหม ?"คงไม่มีใครอยากสร้างกระแสให้ตัวเองถูกกระหน่ำด่าขนาดนี้หรอกนะคะ"
ฉายาไฮโซพันล้านเราเป็นคนตั้งเองด้วยไหม ?"ฉายานี้เป็นฉายาที่คนนอกตั้งให้นะคะ ม่านไม่ได้ตั้วเอง ม่านไม่เคยสถาปนาตัวเองว่าเป็นไฮโซพันล้าน แต่ทั้งนี้ทั้งนั้นแล้วม่านอยากให้คุณเชื่อในสิ่งที่เห็นดีกว่า เชื่อในเอกสาร เชื่อในสิ่งที่มีเหตุมีผลไม่ใช่แค่จากลมปากของใครบางคนค่ะ"
เครื่องประดับที่เราใส่เป็นของปลอมด้วยหรือเปล่า ?"เพชรทุกเม็ดที่ม่านใส่คือของจริง เดี๋ยววันนี้จะทำการตรวจให้ดู ใบเซอร์เพชรม่านก็นำมายืนยันให้ได้เห็นกันในวันนี้ด้วย ทุกอย่างมีแหล่งที่มาที่ไปในการซื้อทุกชิ้นค่ะ"
แล้วในส่วนของข่าวที่บอกว่าเราเคยแต่งงานกับนักการเมือง เป็นเรื่องจริงด้วยไหม ?"ไม่จริงเลยค่ะ ยิ่งเรื่องแต่งงานยิ่งไม่เป็นความจริงเลย เพราะกับแฟนคนนี้เราแค่คบหาดูใจในฐานะแฟนทั่วไป แถมเลิกกันมานานกว่า 4ปี แล้วด้วยค่ะ"
เรื่องที่เกิดขึ้นทำให้เราท้อจนไม่อยากอยู่ในวงการต่อเลยไหม ?"ถ้าเรื่องที่เขาพูดกันเป็นเรื่องจริงม่านคงอยากตายค่ะ แต่ในเมื่อเราเองก็รู้อยู่แก่ใจว่ามันไม่ใช่ความจริง ม่านก็ต้องขอสู้ให้ถึงที่สุดเหมือนกันเพื่อกอบกูศักดิ์ศรีของเรา"
วันนี้เรามีอะไรอยากจะบอกกับคนที่ตามข่าวเราบ้าง ?"อย่างที่บอกตอนนี้ม่านรู้ตัวแล้วนะคะว่าใครเป็นคนตั้งกระทู้ แต่สิ่งที่ม่านตั้งใจและต้องการมากที่สุดก็คืออยากให้เรื่องมันจบ เพราะวันนี้ม่านก็เชื่อว่าสิ่งที่ม่านทำให้มันได้ช่วยให้ความกระจ่างกับใครหลายคนเหมือนกัน โอเคทุกคนอาจจะไม่ได้รักม่านหรอก แต่อย่างน้อยคุณก็ได้รู้แล้วว่าความจริงมันคืออะไร"
ส่วนของทนายความถ้าหากจะเอาผิดบุคคลที่กระทำหมิ่นประมาท เราสามารถทำยังไงได้บ้าง ?ทนาย  "ตอนนี้เราก็รวบรวมเอกสารทั้งหมดไว้แล้ว แต่สาเหตุที่คุณม่านฟ้าออกมาแถลงข่าวในวันนี้ก็เพื่อชี้แจงความจริงให้กระจ่างซะก่อน และถ้าหากหลังจากนี้ไปยังมีผู้กระทำละเมิดหรือให้ข้อมูลคลาดเคลื่อนอีก เราก็จำเป็นที่จะต้องดำเนินคดีทางกฏหมายให้ถึงที่สุดต่อไปครับ"
ไฮโซม่านฟ้า "วันนี้กระทู้ที่ตั้งไว้ต้องถูกลบนะคะ ม่านอยากให้คนที่เขียนกระทู้ช่วยลบในสิ่งที่คุณเขียนจนทำให้คนเข้าใจม่านผิด ม่านวอนขอให้คุณช่วยลบด้วยนะคะ"