(22 เม.ย.) พ.ต.ท.กำจัด ไชยนอก พนักงานสอบสวน สน.ฉลองกรุง ลงพื้นที่ตรวจสอบ เหตุหญิงถูกทำร้ายร่างกายเสียชีวิต ใน ซ.ฉลองกรุง 54 ทราบชื่อต่อมา คือ นางสำรวย อายุ 48 ปี เป็นคนในพื้นที่ สภาพศพเริ่มเน่าไม่สวมเสื้อผ้ามีร่องรอยถูกข่มขืน บริเวณลำคอถูกรัดด้วยเถาวัลย์ ก่อนอำพรางศพด้วยการใช้หญ้าฟางคลุมทิ้งไว้ในป่าละเมาะ
จากการสอบสวนญาติผู้ตาย ทราบว่า เมื่อเย็นวันที่ 18 เมษายน ที่ผ่านมา ผู้ตายได้กลับจากการทำบุญที่ จ.สระบุรี โดยนั่งรถตู้โดยสาร กรุงเทพฯ-สระบุรี มาลงย่านรังสิต และได้ต่อรถตู้มีนบุรี เพื่อมาลงที่ปาก ซ.ฉลองกรุง ซึ่งอยู่ห่างจากบ้านประมาณ 200-300 เมตร เพื่อรอญาติออกมารับ แต่ในวันดังกล่าวไม่สามารถติดต่อผู้ตาย คาดว่า โทรศัพท์แบตเตอรี่หมด
ต่อมาญาติเข้าแจ้งความคนหาย จนกระทั่งช่วงค่ำวันที่ 21 เม.ย. มีคนพบกระเป๋าของผู้ตายอยู่ใต้สะพานลอย เจ้าหน้าที่ตำรวจ อาสากู้ภัย จึงได้ระดมกำลังกันออกตามหาบริเวณโดยรอบ และส่งนักประดาน้ำลงงมในคลองจนถึงเที่ยงคืนแต่ไม่พบ ต่อเวลาประมาณ 02.00 น. เจ้าหน้าที่เกิดสังหรณ์ใจ จึงได้เดินเข้าไปในป่าละเมาะจนกระทั่งเดินสะดุดเข้ากับศพของผู้ตาย
เบื้องต้น สันนิษฐานได้ว่าระหว่างที่ผู้ตายนั่งรอญาติมารับได้มีคนร้ายฉุดเข้าไปข่มขืนในป่าและกลัวความผิดจึงฆ่าผู้ตายและอำพรางศพไว้ โดยในช่วงเช้าวันนี้ พนักงานสอบสวนจะลงพื้นที่ไปตรวจสอบที่เกิดเหตุเพื่อหาพยานหลักฐานติดตามจับกุมคนร้ายต่อไป
ขอบคุณภาพจากทวิตเตอร์ @fm91trafficpro /ข้อมูลจาก สำนักข่าวไอเอ็นเอ็น