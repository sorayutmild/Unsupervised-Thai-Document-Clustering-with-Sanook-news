ทำเนียบรัฐบาลคึกคักประชาธิปัตย์ทยอยเก็บของออก อภิสิทธิ์ เริ่มขนข้าวของใช้ส่วนตัว เอกสาร สิ่งของปรับฮวงจุ้ย ออกจากห้องทำงานตึกไทยคู่ฟ้า
(7 ก.ค.) ผู้สื่อข่าวรายงานวานนี้( 6 ก.ค.) ว่า ที่ตึกไทยคู่ฟ้า ทำเนียบรัฐบาลเป็นไปอย่างคึกคักด้วยบรรยากาศของการเก็บสิ่งของเครื่องใช้ โดยนายอภิสิทธิ์ เวชชาชีวะ ได้เก็บเอกสารข้าวของต่างๆไว้ตั้งแต่เมื่อวันศุกร์ที่ 1 ก.ค.ที่ผ่านมา และเมื่อผลการเลือกตั้งมีความชัดเจนแล้ว ในวันจันทร์ที่ 4 ก.ค. ก็ได้เริ่มมีการขนสิ่งของต่างๆลงมาจากห้องทำงาน โดยทยอยขนไปครั้งละไม่มากนัก อาทิ เอกสารต่างๆ สิ่งของที่นำมาแก้และปรับฮวงจุ้ยต่างๆอาทิ อ่างน้ำพุ หินสี ของที่ระลึกที่ได้มาจากการไปงานต่างๆ ก็ได้ขนออกไปจากตึกไทยคู่ฟ้าด้วยเช่นกัน
ส่วนความเคลื่อนไหวที่ตึกบัญชาการ ซึ่งเป็นที่ทำงานของนายสุเทพ เทือกสุบรรณ รองนายกรัฐมนตรี ฝ่ายความมั่นคง รักษาการเลขาธิการพรรคประชาธิปัตย์ ก็ได้เริ่มทยอยให้เจ้าหน้าที่เก็บของออกจากห้องทำงานไปบ้างแล้ว ส่วนนายองอาจ คล้ามไพบูลย์ รมต.ประจำสำนักนายกรัฐมนตรี ก็ได้มีรถแห่หาเสียงของนางสาวรัชดา ธนาดิเรก ว่าที่ ส.ส.เขตบางพลัด มาช่วยขนของอาทิ กระถางต้นไม้ เอกสารต่างๆไปตั้งแต่เมื่อเย็นวันที่ 5 ก.ค.ที่ผ่านมาแล้วเช่นกัน
อย่างไรก็ตาม หลังจากที่พรรคเพื่อไทยชนะเลือกตั้งได้เป็นแกนนำจัดตั้งรัฐบาล จนถึงวันนี้( 6 ก.ค.) ยังไม่มีเจ้าหน้าที่หรือคนของพรรคเพื่อไทย เข้ามาดูสถานที่หรือห้องทำงานต่างๆภายในทำเนียบรัฐบาล
