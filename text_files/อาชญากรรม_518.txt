(แฟ้มภาพ)
จากกรณีที่ สภ.เมืองอุดรธานี ร่วมกันแถลงข่าวจับกุม นายปรีชา อายุ 40 ปี ผู้ต้องหาฆ่าเผาศพภรรยา น.ส.สุชาดา อายุ 23 ปี ที่บ่อทิ้งขยะ บ้านดอนภู่ ต.สามพร้าว อ.เมือง จ.อุดรธานี เหตุเกิดคืนวันที่ 25 ก.พ.ที่ผ่านมา
อ่านข่าวที่เกี่ยวข้อง : รวบผัวหึงโหดฆ่าเผาเมีย ได้ยินเสียงเมียร้อง "อยากกลับบ้าน" ทุกคืน 
ล่าสุด ผู้สื่อข่าวรายงานว่า (7 มี.ค.) เมื่อเวลา 11.00 น. สภ.เมืองอุดรธานี นำตัวนายปรีชา ไปทำแผนประกอบคำรับสภาภาพที่จุดเกิดเหตุ โดยมีญาติพี่น้องฝ่ายภรรยา และชาวบ้านอีกกว่า 30 คน มามุงดูในการทำแผนฯครั้งนี้
โดยเจ้าหน้าที่ตำรวจให้นายปรีชาทำการกราบขอขมากับญาติฝ่ายภรรยา พร้อมทั้งขอกอดลูกสาว ทั้ง 2 คน ที่จะใกล้ชิดกันเป็นครั้งสุดท้าย ซึ่งทุกคนยกโทษให้ เพราะรักนายปรีชาเปรียบเสมือนเป็นญาติพี่น้องสายเลือดเดียวกัน ซึ่งตำรวจได้มอบทรัพย์สินของนายปรีชา เช่น เงินสด สร้อยคอทองคำ และแหวนทอง คืนให้กับญาติฝ่ายภรรยา
ซึ่งครอบครัวของฝ่ายภรรยา ต่างพากันโผเข้ากอดนายปรีชา บอกไปอยู่ในคุกไม่ต้องห่วงลูกสาวอีก 2 คน และจะเลี้ยงลูกของนายปรีชาไว้รอพ้นโทษออกมา ให้กลับมาอยู่ที่บ้านหลังเดียวกัน ไม่ต้องไปไหน
จากนั้นตำรวจได้นำตัวนายปรีชา ไปทำแผนต่อที่จุดนำศพภรรยาไปเผาอำพรางคดี ที่บริเวณบ่อทิ้งขยะ บ้านดอนภู่ ต.สามพร้าว อ.เมือง จ.อุดรธานี ซึ่งนายปรีชาจุดธูปขออโหสิกับภรรยา และบอกกล่าวให้วิญญาณของภรรยาไม่ต้องอยู่ตรงนี้ ให้กลับไปอยู่บ้านเฝ้าคุ้มครองลูกสาวทั้งสองคน
นายปรีชา กล่าวว่า ตนอยากฝากถึงคนที่เป็นสามีภรรยากัน จะทำอะไรก็ขอให้คิดมากๆ ก่อนที่จะลงมือทำอะไรลงไป มิเช่นนั้นอาจจะเหมือนกับตนที่กลายเป็นผู้ต้องหา ซึ่งตนเองรู้สึกเสียใจกับสิ่งที่ตนเองกระทำลงไปด้วยความโมโห ถ้าย้อนกลับไปได้ตนเองก็จะไม่ทำแบบนี้