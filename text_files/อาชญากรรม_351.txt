จากกรณีรถฮอนด้า แจ๊ส สีดำ ทะเบียน 3 กฎ 8938 กรุงเทพมหานคร พุ่งชนกลุ่มนักปั่นจักรยาน บริเวณหน้าหมู่บ้านบางกอกบูเลอวาร์ด ถนนรัชดา-รามอินทรา แขวงรามอินทรา เขตคันนายาว กรุงเทพ ท้องที่ สน.โคกคราม เมื่อคืนวันที่ 4 พ.ค.ที่ผ่านมา จนทำให้ น.ส.ธัญญกร อายุ 31 ปี สาวสถาปนิกสาวปริญญาโทเสียชีวิต และเพื่อนชายที่ขี่จักรยานรวมกลุ่มมาด้วยได้รับบาดเจ็บสาหัส 2 ราย โดยหลังเกิดเหตุได้มีชายวัยรุ่นลงจากรถมาดูคนเจ็บ ก่อนจะหายตัวไปนั้น (อ่านข่าวที่เกี่ยวข้อง : ซ้ำรอย เก๋งชน 3 นักปั่นเมืองกรุง ดับ 1) 
ผู้สื่อข่าวรายงานว่า (5  พ.ค.) พ.ต.อ.กิตติเชษฐ์ ศักยภาพวิชานนท์ ผกก.สน.โคกคราม เปิดเผยว่า ขณะนี้อยู่ระหว่างการขออนุมัติออกหมายจับบุคคลตามภาพถ่าย ซึ่งหลังเกิดเหตุคนขับรถยนต์ฮอนด้าแจ๊ส ที่ก่อเหตุ ได้แจ้งชื่อกับเจ้าหน้าที่ในการเข้ารักษาพยาบาลที่ รพ.เวชธานี ว่าชื่อ นายศรันย์ อายุ 23 ปี ก่อนจะหายตัวไป 
ต่อมาทางเจ้าหน้าที่ตรวจสอบแล้วพบว่า ชื่อ นายศรัณย์ ไม่มีข้อมูลอยู่ในทะเบียนราษฎร์ เลยยังไม่ทราบว่าเป็นชื่อที่แท้จริงหรือไม่ ส่วนฝ่ายหญิงที่นั่งมาในรถตอนเกิดเหตุด้วยนั้น ทางเจ้าหน้าที่อยู่ระหว่างเร่งติดตามตัวมาให้ปากคำโดยเร็ว ซึ่งหากยังไม่มาให้ปากคำก็จะดำเนินการออกหมายเรียกต่อไป
ต่อมา พี่สาวของ นพ.พิพัฒน์ แพทย์ประจำ รพ.เอกชนแห่งหนึ่งย่านมีนบุรี ซึ่งเป็นเจ้าของรถฮอนด้า แจ๊ส สีดำ คันดังกล่าว ได้เดินทางมาให้ปากคำกับพนักงานสอบสวนแทนน้องชาย ที่ยังติดภารกิจอยู่ที่โรงพยาบาล โดยระบุว่าในวันเกิดเหตุน้องชายของตนไม่ได้เป็นคนขับ และรถคันดังกล่าวได้ถูกแจ้งหายไว้ที่ สภ.เมืองนนทบุรี สาขาย่อยรัตนาธิเบศร์ ตั้งแต่วันที่ 17 มี.ค. 58 จึงไม่ทราบว่าใครเป็นผู้ขับขี่ในวันเกิดเหตุ โดยหลังให้ปากคำเสร็จพี่สาวของ นพ.พิพัฒน์ ได้ขอตัวเดินทางกลับทันที 
ขอขอบคุณภาพจาก Thai PBS