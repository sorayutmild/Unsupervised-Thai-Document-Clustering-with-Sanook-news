(3 ต.ค.) ผู้สื่อข่าวรายงานว่า เมื่อช่วงบ่ายวานนี้ (2 ต.ค.) ที่ด่านตรวจคนเข้าเมืองชายแดนไทย-กัมพูชา จ.สระแก้ว นางดารุณี กฤตบุญญาลัย หรือ เจ๊ดา แกนนำกลุ่มคนเสื้อแดง ได้เดินทางเข้าประเทศไทย ด้วยรถยนต์ส่วนตัว ซึ่งโดยสารมาพร้อมกับคนขับรถและเด็กอีก 3 คน และผู้หญิงชาวไทยไม่ทราบชื่ออีกหนึ่งคน
โดยเมื่อเดินทางมาถึงบริเวณด่านตรวจฯ เจ้าหน้าที่ตรวจคนเข้าเมืองได้นำตัว นางดารุณี เข้าไปทำการปรับค่าเดินทางออกนอกประเทศโดยไม่ผ่านพิธีการของเจ้าหน้าที่ตรวจคนเข้าเมือง เป็นจำนวนเงิน 800 บาท ซึ่งหลังจากนั้น นางดารุณี ได้ร้องเพลง "บ้านเรา" ให้เจ้าหน้าที่ฟังด้วยสีหน้าที่สดใจและดีใจ ที่ได้เดินทางกลับบ้านเกิด หลังจากที่ต้องหลบหนีอยู่นอกประเทศเป็นเวลานาน โดย นางดารุณี ปฏิเสธว่าไม่ได้หลบอยู่ในประเทศกัมพูชา แต่ยังไม่สามารถบอกได้ว่าหลบไปอยู่ประเทศไหน
นอกจากนี้ นางดารุณี ยังไม่ขอให้สัมภาษณ์กับสื่อมวลชนมากนัก โดยจะขอพูดทั้งหมดในการแถลงข่าวหลังเข้ารับทราบข้อหากับเจ้าหน้าที่ตำรวจ สน.ลุมพินี ตามหมายเรียก ในวันที่ 4 ต.ค. นี้ ซึ่งหลังจากนั้นจะลงพื้นที่ประสบภัยน้ำท่วมช่วยเหลือชาวบ้านโดยทันที
ขณะที่ด้าน นายธาริต เพ็งดิษฐ์ อธิบดีกรมสอบสวนคดีพิเศษ (ดีเอสไอ) เปิดเผยว่า นางดารุณี นั้น ไม่มีข้อหาก่อการร้าย แต่เป็นความผิดตาม พ.ร.บ.ความมั่นคง เพราะฉะนั้นก็เป็นอำนาจหน้าที่ของเจ้าหน้าที่ตำรวจ ที่จะดำเนินการต่อ ซึ่งดีเอสไอ ไม่เกี่ยวข้อง