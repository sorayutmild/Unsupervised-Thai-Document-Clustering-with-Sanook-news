อดีตรัฐมนตรียุครัฐบาล ยิ่งลักษณ์ ชินวัตร ที่ไม่ยอมมารายงานตัวตามคำสั่งของคณะรักษาความสงบแห่งชาติ (คสช.) อย่างน้อยหนึ่งคนคือ นายจารุพงศ์ เรืองสุวรรณ หัวพรรคเพื่อไทย อดีตรัฐมนตรีว่าการกระทรวงมหาดไทย
ก่อนชะตากรรมของเขามาถึงในวันนี้ ลำดับเส้นทางในการรับราชการและการเมืองของเขาได้ดังนี้
31 ส.ค.43 นายชวน หลีกภัย นายกรัฐมนตรี มีคำสั่งแต่งตั้ง นายจารุพงศ์ เรืองสุวรรณ ผู้อำนวยการสำนักการศึกษา กรุงเทพมหานคร เป็นรองปลัดกรุงเทพมหานคร สำนักปลัดกรุงเทพมหานคร
22 ก.ค.45 รัฐบาล พ.ต.ท.ทักษิณ ชินวัตร  โดยนายพิทักษ์ อินทรวิทยนันท์ รองนายกฯ ปฏิบัติหน้าที่ราชการแทนนายกฯ ประกาศสำนักนายกรัฐมนตรี แต่งตั้ง  นายจารุพงศ์ เรืองสุวรรณเป็น กรรมการ องค์การขนส่งมวลชนกรุงเทพ (ขสมก) มีผลตั้งแต่ 16 ก.ค.45
9 ธ.ค.45 พ.ต.ท.ทักษิณ ชินวัตร นายกรัฐมนตรี มีคำสั่งย้าย นายจารุพงศ์ เรืองสุวรรณ จากรองปลัดกรุงเทพมหานคร เป็นรองปลัดการพัฒนาสังคมและความมั่นคงของมนุษย์ (พม.) มีผลตั้งแต่วันที่ 30 พ.ย.45
23 ม.ค.46 รัฐบาล พ.ต.ท.ทักษิณ ชินวัตร โดยนายวิษณุ เครืองาม รองนายกฯปฏิบัติหน้าที่ราชการแทนนายกฯ แต่งตั้ง  นายจารุพงศ์ เรืองสุวรรณ เป็นประธานบอร์ด องค์การขนส่งมวลชนกรุงเทพ (ขสมก) มีผลตั้งแต่ 21 ม.ค.46
28 ต.ค.46 พ.ต.ท.ทักษิณ ชินวัตร ประกาศสำนักนายกรัฐมนตรี แต่งตั้ง นายจารุพงศ์ เรืองสุวรรณ เป็นปลัดกระทรวง พม. มีผลตั้งแต่ 1 ต.ค.46
21 ก.พ.49 พ.ต.ท.ทักษิณ ชินวัตร  ประกาศสำนักนายกรัฐมนตรี ย้ายสลับ นายจารุพงศ์ เรืองสุวรรณจากปลัดกระทรวงแรงงาน เป็นปลัดกระทรวงยุติธรรม ให้นายสมชาย วงศ์สวัสดิ์ ปลัดกระทรวงยุติธรรมเป็นปลัดกระทรวงแรงงานแทน มีผลตั้งแต่ 14 ก.พ.49
หลังเกษียณอายุราชการนายจารุพงศ์เข้าร่วมงานการเมืองกับพรรคพลังประชาชน และต่อมาเป็นพรรคเพื่อไทย
3 พ.ค.54 ได้รับแต่งตั้งเป็นเลขาธิการพรรคเพื่อไทย
30 ตุลาคม 55 ได้รับเลือกเป็น หัวหน้าพรรคเพื่อไทย ในการเลือกตั้งสมาชิกสภาผู้แทนราษฎรไทยเป็นการทั่วไป 2 ก.พ. 2557 เป็นผู้สมัครรับเลือกตั้งในระบบบัญชีรายชื่อ ลำดับที่ 3
2 ส.ค.54 เป็นส.ส.บัญชีรายชื่อ
23 ม.ค.55 ยุครัฐบาล น.ส.ยิ่งลักษณ์ ชินวัตร เป็นนายกรัฐมนตรี นายจารุพงศ์ เรืองสุวรรณ ได้รับตำแหน่งรัฐมนตรีว่าการกระทรวงคมนาคม
1 พ.ย.2555 ได้รับแต่งตั้งเป็นรัฐมนตรีว่าการกระทรวงมหาดไทย (ครม.ยิ่งลักษณ์ 3)
นอกจากนายจารุพงศ์แล้ว เมื่อวันที่ 29 ส.ค.54 นายจารุวงศ์ เรืองสุวรรณ บุตรชายนายจารุพงศ์ เรืองสุวรรณได้รับแต่งตั้งเป็นเลขานุการรัฐมนตรีประจำสำนักนายกรัฐมนตรี (นายสุรวิทย์ คนสมบูรณ์)
ก่อนหน้านี้ในยุครัฐบาล พ.ต.ท.ทักษิณ ชินวัตร  เครือญาตินายจารุพงศ์ คือ นายจารุอุดม เรืองสุวรรณ ได้รับแต่งตั้งเป็นที่ปรึกษารัฐมนตรีว่าการกระทรวงวิทยาศาสตร์และเทคโนโลยี (นายพินิจ จารุสมบัติ) เมื่อ 6 พ.ค.46 ต่อมา 11 พ.ย.46 เป็นที่ปรึกษารัฐมนตรีว่ากากระทรวงอุตสาหกรรม 12 ต.ค.47 เป็นที่ปรึกษารองนายกฯ และ 15 มี.ค.48 เป็นที่ปรึกษารองนายกฯ (ทักษิณ 2 )
ในช่วงการชุมนุมปิดล้อมกระทรวงมหาดไทยของ ม็อบ กปปส.(คณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์เป็นประมุข) นายจารุพงศ์มีบทบาทในการเกณฑ์กำนันผู้ใหญ่บ้านมาขับไล่ม็อบ กปปส.ที่ปิดล้อมกระทรวงมหาดไทย
เมื่อมีการรัฐประหารวันที่ 22 พ.ค. 2557 นายจารุพงศ์ถูกคณะรักษาความสงบแห่งชาติ (คสช.) มีคำสั่งให้มารายงานตัว (คำสั่งคณะรักษาความสงบแห่งชาติ ฉบับที่ 1/2557)แต่เขาไม่ยอมปฏิบัติตามคำสั่งและโพสต์เฟสบุ๊คว่าไม่ยอมก้มหัวให้ทหารที่ยึดอำนาจและผู้กบฏเพราะเขาเป็นหัวหน้าพรรคเพื่อไทย เป็นรัฐมนตรีว่าการกระทรวงมหาดไทย ได้รับเลือกตั้งจากประชาชน จะต่อต้านทหารทุกรูปแบบ
หลังจากนั้นนายจารุวงศ์ เรืองสุวรรณ ถูก พล.อ.ประยุทธ์ จันทร์โอชา ในฐานะ หัวหน้า คสช.สั่งอายัดการทำธุรกรรมทางการเงินในที่สุด (คำสั่งที่ 10/2557)
เห็นได้ว่านายจารุพงศ์และบุตรเติบใหญ่ในยุค พ.ต.ท.ทักษิณ ชินวัตร และยิ่งลักษณ์  ชินวัตร จึงไม่ใช่เรื่องแปลกที่จะอุทิศตัวให้แก่ระบอบประชาธิปไตยแบบ พ.ต.ท.ทักษิณ ชินวัตร อย่างสุดกำลัง?

ขอบคุณภาพและข้อมูลจาก สำนักข่าวอิศรา
เบื้องหลัง"จารุพงศ์"จงรักภักดี"ทักษิณ"หัวปักหัวปำ 