"เดียร์" ลูกชาย 'โหน่ง ชะชะช่า' ขับ BMW ชนรถคู่กรณีดับ บนถนนรังสิต-นครนายก ขาเข้า คลอง 9 เจ้าหน้าที่เร่งตรวจสอบหาสาเหตุ
พ.ต.ท.บุญเรือง พันธนู สารวัตรสอบสวนสภ.ธัญบุรี จ.ปทุมธานี เปิดเผยกับสำนักข่าว ไอ.เอ็น.เอ็น.ว่า เมื่อเวลาประมาณ 01.00 น. ได้เกิดเหตุรถเก๋ง ยี่ห้อ BMW รุ่น 218i สีขาว ชนกับรถเก๋ง ยี่ห้อมิตซูบิชิ แลนเซอร์ สีขาว บริเวณจุดกลับรถ ถนนรังสิต-นครนายก ขาเข้า คลอง 9 พบว่า ผู้ขับขี่รถ BMW คือ นายกิติภูมิ อายุ 28 ปี เป็นลูกชายคนโตของ ตลกชื่อดัง โหน่ง ชะชะช่า ได้รับบาดเจ็บ เบื้องต้นเจ้าหน้าที่ได้นำตัวส่งไปรักษาที่ รพ.เปาโลรังสิต ขณะที่ผู้ขับรถมิตซูบิชิ คือ นายพรพิชิต อายุ 47 ปี เจ้าหน้าที่กู้ภัยป่อเต็กตึ๊งต้องใช้เครื่องตัดถ่างนำร่างออกมาจากรถ โดยพบว่านายพรพิชิต เสียชีวิต
ด้าน พ.ต.ท. บุญเรือง ระบุว่า จากการตรวจสอบ ร่องรอยการชนสันนิษฐานว่ารถของ นายกิติภูมิ ได้ขับมาจาก จ.นครนายก เพื่อมุ่งหน้าไปยังรังสิต ส่วนรถของนายพรพิชิต กำลังจะเลี้ยวรถเพื่อกลับรถ จึงทำให้เกิดการชนกันขึ้น ส่วนสาเหตุจะมาจากการหลับในหรือเมาหรือไม่นั้น จะต้องรอผลการตรวจจากแพทย์ก่อน ซึ่งขณะนี้ยังไม่สามารถตอบได้ เนื่องจากต้องรอสอบปากคำผู้บาดเจ็บก่อน ส่วนความคืบหน้าจะรายงานให้ทราบต่อไป
ความคืบหน้าอุบัติเหตุรถเก๋งชนกัน บริเวณจุดกลับรถ ขาเข้ารังสิต หมู่ 2 ตำบลลำผักกูด อำเภอธัญบุรี จังหวัดปทุมธานี ในที่เกิดเหตุพบรถเก๋ง ยี่ห้อ บีเอ็มดับบลิว รุ่น 218i สีขาว ทะเบียนป้ายแดง ศ-8859 กรุงเทพมหานคร ชนกับรถเก๋งมิตซูบิชิแลนเซอร์ สีขาว หมายเลขทะเบียน กจ-5946 ปทุมธานี กลางลำสภาพพังยับเยิน และ พบผู้เสียชีวิตติดภายในรถ 1 คน ซึ่งเป็นคนขับ ตรวจสอบพบเอกสารภายในกระเป๋าที่ระบุชื่อคือ นายพรพิชิต อายุ 47 ปี สภาพศพคอหัก
จากการตรวจสอบ พบว่ารถเก๋งมิตซูบิชิ สีขาวได้ยูเทิร์นกลับรถ และทำให้รถลูกชายโหน่งเบรคไม่ทัน ชนคู่กรณีอย่างแรง จนเป็นเหตุให้เสียชีวิตคาซากรถ ส่วนนายกิติภูมิ ได้รับบาดเจ็บ ทางเจ้าหน้าที่กู้ชีพ อาสาสมัครมูลนิธิป่อเต็กตึ๊งได้นำตัวส่งโรงพยาบาลเปาโลรังสิต
ด้าน โหน่ง ชะชะช่า ได้รุดไปยังจุดเกิดเหตุ พร้อมเปิดเผยว่า ลูกชายของตนเพิ่งกลับจากร้านที่ จ.นครนายก และกำลังจะกลับบ้านพักย่านคลอง 2 ธัญบุรี
 เบื้องต้น ทางเจ้าหน้าที่ตำรวจ ได้บันทึกภาพเก็บไว้เป็นหลักฐาน ส่วนผู้เสียชีวิตมอบให้เจ้าหน้าที่มูลนิธิป่อเต็กตึ้ง นำส่งชันสูตรยังสถาบันนิติวิทยาศาสตร์ โรงพยาบาลธรรมศาสตร์ เฉลิมพระเกียรติ (ศูนย์รังสิต) เพื่อหาสาเหตุการตายที่แท้จริง พร้อมให้ญาติๆ นำศพกลับไปบำเพ็ญกุศลต่อไป