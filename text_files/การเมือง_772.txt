เค ร้อยล้าน ปรี่บุกตบ ป้าเป้า ที่สกายวอล์กแยกปทุมวัน เบื้องต้น เจ้าหน้าที่ได้เข้าควบคุมตัวไป สน.ปทุมวัน แล้ว 
วันนี้ (10 พ.ค.) เมื่อเวลา 16.00 น. บริเวณสกายวอล์กแยกปทุมวัน เขตปทุมวัน กรุงเทพฯ ได้มีแนวร่วมกลุ่ม DemHope จะจัดกิจกรรมเชิงสัญลักษณ์ "วาดแมวหยุดขัง" เพื่อขอคืนสิทธิประกันตัวให้นักโทษทางการเมือง 
โดยโลกออนไลน์แห่แชร์คลิปภาพเหตุการณ์ นายคเณศพิศณุเทพ จักรภพมหาเดชา หรือ เค ร้อยล้าน เดินปรี่เข้าไปหานางวรวรรณ แซ่อั้ง หรือ ป้าเป้า พร้อมกล่าวต่อว่า ก่อนจะใช้มือตบใส่บริเวณใบหน้าของป้าเป้า จนล้มลงไปกองกับพื้น บริเวณสกายวอร์ก แยกปทุมวัน 
เหตุการณ์ดังกล่าวเกิดขึ้นเมื่อช่วงเย็นที่ผ่านมา หลังจากมีกลุ่มผู้ชุมนุมมาทำกิจกรรมบริเวณสกายวอล์กแยกปทุมวัน โดยระหว่างการชุมนุม เค ร้อยล้าน ได้เดินทางมาร่วมสังเกตการณ์ ซึ่งมีเจ้าหน้าที่ตำรวจเข้าไปพูดคุยเจรจา แต่ทางเจ้าตัวก็ยังยืนยันจะสังเกตการณ์ กระทั่งเกิดเหตุดังกล่าวขึ้น
เบื้องต้น ทางเจ้าหน้าที่ตำรวจ สน.ปทุมวัน ที่อยู่ในเหตุการณ์ต่างเข้าไปจับกุมตัวนายเค ร้อยล้าน เพื่อไม่ให้มวลชนที่อยู่บริเวณนั้นเข้าไปรุมทำร้าย ก่อนควบคุมตัวไปยัง สน.ปทุมวัน แล้ว
ป้าเป้า ยืนยัน จะดำเนินคดีให้ถึงที่สุด
ต่อมาเวลา 17.00 น. ที่ สน.ปทุมวัน นางวรวรรณ แซ่อั้ง หรือ ป้าเป้า ซึ่งมีอาการบวมที่ใบหน้าด้านซ้าย ได้เดินทางมาแจ้งความต่อพนักงานสอบสวน สน.ปทุมวัน เพื่อดำเนินคดี กับนายคเณศ พิศนุเทพ หรือ เค ร้อยล้าน เบื้องต้น พนักงานสอบสวนได้แจ้งข้อหาทำร้ายร่างกาย
ก่อนที่ทาง พ.ต.อ.พันษา อมราพิทักษ์ ผกก.สน.ปทุมวัน ได้สั่งให้เจ้าหน้าที่สายตรวจส่งตัว นางวรวรรณ หรือ ป้าเป้า เข้าไปตรวจร่างกายที่โรงพยาบาลตำรวจเพื่อนำหลักฐานจากแพทย์มาประกอบสำนวนว่าบาดเจ็บสาหัสหรือไม่
ขณะที่เจ้าหน้าที่ตำรวจได้ควบคุมตัวนายคเณศ พิศณุเทพ สอบสวนเพิ่มเติมอยู่ภายใน สน.ปทุมวัน เพื่อดำเนินคดีตามกฎหมายต่อไป
ต่อมาเวลา 18.15 น. หลังตรวจร่างกาย ป้าเป้าเดินทางกลับมาที่ สน.ปทุมวัน พร้อมเปิดเผยว่า หลังจากตรวจร่างกายเสร็จยังคงรู้สึกเจ็บบริเวณหน้าด้านซ้ายไปจนถึงบริเวณขมับซ้าย ซึ่งหากวันพรุ่งนี้อาการไม่ดีขึ้นจะต้องกลับไปให้หมอตรวจอีกครั้ง โดยยืนยันจากนี้จะดำเนินคดีให้ถึงที่สุด
