บัวขาว บัญชาเมฆ นักมวยไทยชื่อดังขวัญใจชาวไทย ตั้งโต๊ะแถลงข่าว ไขข้อข้องใจ ที่ค่าย "มวยบัญชาเมฆยิม"  ในซอยโพธิ์แก้ว ย่านนวมินทร์ เมื่อช่วงบ่ายของวันอังคารที่ 14 ตุลาคมที่ผ่านมา โดยยอดมวยไทยแห่งยุค ได้ระบุว่า การตัดสินใจลงจากเวทีในศึกมวย "เค-วัน เวิลด์ แม็กซ์ ไฟนัล" เมื่อคืนวันเสาร์ที่ผ่านมา เป็นการตัดสินใจของตัวเองไม่เกี่ยวกับใครทั้งสิ้นเนื่องจากตนไม่อยากให้เกิดผลตัดสินแพ้-ชนะ ในไฟต์นี้ ส่วนเรื่อง พนัน เเละ ล็อคผลการชกนั้น ตนไม่ขอพูดถึงในเรื่องนี้อีก"ผมทำหน้าที่นักมวยให้ดีที่สุด เพื่อศักดิ์ของกีฬามวยไทย ร่างกายผมเอง ก็ฟิตเต็ม 100 มั่นใจว่าต่อยแบบนี้ ยังไงก็ชนะแน่นอนใน 3 ยก เพราะคู่ชกอย่าง เอนริโก้ เคห์ล ตนก็สนิทสนมคุ้นเคยกันดี และผมก็รู้ทางมวยหมด"
"แต่หลังจบ 3 ยก คะแนนออกมาเสมอกัน ผมเลยมองว่าเวทีนี้ไม่ยุติธรรม และไม่ขอชกต่อ และขอลงจากเวทีดีกว่า ยืนยันว่าเป็นการตัดสินใจส่วนตัวเพียงคนเดียว" ที่สำคัญบัวขาวยังระบุด้วยว่า "มวยเค-วันครั้งนี้ องค์กรต่างๆเข้ามาเอี่ยวเพิ่มขึ้นจากเดิม แถมยังระบุด้วยว่าล่ามที่เเปลกติกาการชก ก็พูดไม่ค่อยรู้เรื่อง แถมกติกายังเปลี่ยนไปเปลี่ยนมาอีกต่างหาก" สุดท้าย บัวขาว เปิดเผยว่าจะยังไม่มีการฟ้องร้อง เค-วัน แต่ขอคุยเรื่องสัญญาที่เหลือถึง ธ.ค. 2015 ก่อน ขณะที่ทาง เค-วัน ประเทศไทย กับ เค-วัน โกลบอล โฮลดิ้ง ที่ก่อนหน้านี้แถลงข่าวเมื่อวันที่ 13 ตุลาคม ที่ผ่านมา ว่าจะขอฟังจากปากของ บัวขาว ก่อน แล้วถึงจะมีการพูดคุยกับทางทีมงานว่าจะฟ้องร้องดำเนินคดีกับเจ้า "ดำดอทคอม" หรือไม่   ทั้งนี้ การแข่งขัน "เค-วัน เวิลด์ แม็กซ์ ไฟนัล"  ระหว่าง บัวขาว บัญชาเมฆ  กับ เอ็นริโก เคห์ล นักชกจากเยอรมนี  เมื่อกลางดึกวันที่ 11 ตุลาคมที่ผ่านมา  ซึ่งหลังชกจบไป 3 ยก ซึ่งผลการตัดสินออกมาเสมอกัน  บัวขาว ได้ลงจากเวที และเดินทางออกจากสังเวียนทันที ทำให้ โดนปรับแพ้ และส่งผลให้ เอ็นริเก้ เคห์ล สร้างประวัติศาสตร์เป็นนักชกชาวเยอรมันคนแรก ที่คว้าแชมป์มวย "เค-วัน" ได้สำเร็จ
