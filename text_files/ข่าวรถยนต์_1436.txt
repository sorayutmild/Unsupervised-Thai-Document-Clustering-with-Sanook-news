     Honda BR-V เวอร์ชั่นต้นแบบถูกเปิดตัวอย่างเป็นทางการแล้วที่งาน GAIKINDO Indonesia International Auto Show (GIIAS) 2015 ประเทศอินโดนีเซีย

     Honda BR-V จัดเป็นรถยนต์ในกลุ่ม CUV - Crossover Utility Vehicle ที่ใช้พื้นฐานมาจาก 'Mobilio' ที่วางจำหน่ายอยู่ในบ้านเรา โดยรูปลักษณ์ด้านข้างยังคงคุ้นตากันดี แต่มีการจับแต่งหน้าทาปากเสียใหม่ให้ดูดุดันมากยิ่งขึ้น พร้อมช่วงล่างที่ยกตัวถังให้สูงเพื่อรองรับการใช้งานที่สมบุกสมบันมากขึ้น
     ภายนอกของ BR-V เวอร์ชั่นต้นแบบคันนี้ นอกเหนือจากตัวถังที่มีการยกสูงขึ้นแล้ว ยังมาพร้อมไฟท้ายรูปทรงตัว C แบบ LED, ราวหลังคาขนาดใหญ่ พร้อมล้ออัลลอยขนาด 16 นิ้ว
     ห้องโดยสารภายในถูกออกแบบให้กว้างขวาง เพิ่มพื้นที่เหนือศีรษะและพื้นที่วางขามากขึ้น, ติดตั้งหน้าจอแสดงข้อมูลการขับขี่ Multi-information Display รวมถึงช่องแอร์สำหรับผู้โดยสารตอนหลังระหว่างแถวที่ 1 และ 2 เพื่อกระจายความเย็นได้ดียิ่งขึ้น
 

     BR-V เวอร์ชั่นต้นแบบอินโดนีเซีย ถูกติดตั้งเครื่องยนต์เบนซิน 4 สูบ ความจุ 1.5 ลิตร i-VTEC ที่ให้กำลังสูงสุด 120 แรงม้า ที่ 6,600 รอบต่อนาที แรงบิดสูงสุด 145 นิวตัน-เมตร ที่ 4,600 รอบต่อนาที ส่งกำลังด้วยเกียร์อัตโนมัติ CVT เทคโนโลยีเอิร์ธดรีมใหม่ และเกียร์ธรรมดา 6 สปีดให้เลือก
     ระบบความปลอดภัยติดตั้งถุงลมนิรภัยคู่หน้าเป็นอุปกรณ์มาตรฐาน, ระบบเบรก ABD และกระจายแรงเบรก EBD, ระบบควบคุมเสถียรภาพ VSA รวมถึงระบบช่วยออกตัวบนทางลาด HSA อีกด้วย
     ทั้งนี้ ฮอนด้ามีแผนเริ่มเดินสายการผลิต BR-V ใหม่ ภายในเดือนมกราคม 2559 ที่จะถึงนี้ในอินโดนีเซีย 
     ขณะที่ประเทศอื่นๆจะทยอยเปิดตัวตามมาภายหลัง
 
 