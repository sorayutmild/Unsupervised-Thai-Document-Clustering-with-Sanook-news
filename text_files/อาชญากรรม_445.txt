รายงานความคืบหน้าการจับกุม ปุ๊กกี้ ปริศนา พรายแสง อดีตนักร้องดังยุค 90 พร้อมของกลางยาเสพติดจำนวนมาก โดยการเข้าจับกุมครั้งนี้ เนื่องจากเจ้าหน้าที่ได้รับแจ้งข่าวสารว่ามีเครือข่ายชาวไต้หวัน จะเดินทางเข้าประเทศไทยเพื่อเจรจาซื้อยาเสพติดลักลอบลำเลียงกลับไปที่ไต้หวัน จึงได้จัดชุดปฏิบัติการและสืบสวนพฤติการณ์เครือข่ายดังกล่าว

>> ปุ๊กกี้ ปริศนา อดีตนักร้องดัง ถูกจับกุมพร้อมยาเค 5.2 กิโลกรัม
จนสามารถจับกุมผู้ต้องหาได้ทั้งหมด 3 ราย ประกอบด้วย  MR.HUNG CHENG YI สัญชาติไต้หวัน อายุ 28 ปี (ผู้ต้องหาที่ 1) เป็นบุคคลในเครือข่าย มีหน้าที่สั่งการและจัดการลำเลียงผ่านบริษัทพัสดุ ซึ่งพักอาศัยอยู่ย่านลาดกระบัง เขต ลาดกระบัง กทม. พร้อมของกลางคีตามีน หรือ ยาเค น้ำหนักรวมสิ่งห่อหุ้มประมาณ 5,170 กรัม บรรจุอยู่ในถุงใส ซุกซ่อนอยู่ในที่เขี่ยบุหรี่จำนวน 39 ชิ้น ใส่กล่องกระดาษ
ก่อนที่จะขยายผลจับกุม นายชลวิทย์ คีตะตระกูล อายุ 49 ปี (ผู้ต้องหาที่ 2) ทำหน้าที่จัดหายาเสพติด และ ผลิตยาเสพติด และ น.ส.พริสซิลลา จิวเมลลี่ หรือ ปุ๊กกี้ ปริศนา พรายแสง มีหน้าที่จัดหายาเสพติด และร่วมกันผลิตยาเสพติด พร้อมของกลางยาเสพติดที่พบภายในบ้านและสารเคมีหลายชนิด พร้อมกับอุปกรณ์ที่เชื่อว่าใช้ผลิตยาเสพติด และตรวจยึดทรัพย์สิน จำนวน 9 รายการ ที่บ้านพักย่าน ซ.รามอินทรา 65 แขวงท่าแร้ง เขตบางเขน กทม.
>> ช็อกอีกรอบ "ปุ๊กกี้ ปริศนา" เป็นคนจัดหา-ผลิตยาเสพติดให้แก๊งค้ายาไต้หวัน
ล่าสุด (18 มิ.ย. 62) พ.ต.ต.สุริยา สิงหกมล รองเลขาธิการ ป.ป.ส. ให้สัมภาษณ์ทางโทรศัพท์ในรายการ "เจาะลึกทั่วไทย อินไซด์ไทยแลนด์" ว่า  เนื่องจาก ป.ป.ส.ได้รวบรวมข้อมูลมุ่งเป้าหมายเครือข่ายนักค้ายารายสำคัญโดยเฉพาะชาวไต้หวันซึ่งที่มีพฤติการณ์ลำเลียงยาเสพติด ในประเภทยาไอซ์ส่งไปยังไต้หวัน เราได้ดำเนินรับการข่าวต่อเนื่องหลายปี ล่าสุดเมื่อประมาณต้นเดือน มิ.ย.ที่ผ่านมา ได้รับแจ้งข้อมูลจากแหล่งข่าว และประกอบกับการดำเนินการทางด้านการข่าวของ ป.ป.ส. พบว่าข้อมูลที่รับมามีความชัดเจน
จึงได้มีการส่งทีมสะกดรอยติดตามเป้าหมายชาวไต้หวันว่ามีการเดินทางเข้าประเทศไทย ซึ่งมีการเข้าออกหลายครั้งเริ่มตั้งแต่ มิ.ย.ที่ผ่านมา จนทราบว่าเครือข่ายเข้าพักในที่พักใน กทม. และนัดพบเครือข่ายคนไทย จนทราบชัดเจนว่าพฤติการณ์ครั้งนี้จะมีการส่งมอบยาเสพติดกันเกิดขึ้น 
เราจึงร่วมกับหน่วยภาคีที่ร่วมกัน ไม่ว่าจะเป็นตำรวจ ทหาร และเจ้าหน้าที่กรมศุลกากร ซึ่งในเรื่องดังกล่าวเรามีกรอบความร่วมมือระหว่างประเทศ โครงการ เอไอพีเอฟ หรือโครงการสกัดกั้นและปราบปรามยาเสพติด ณ ท่าอากาศยานสากลในอาเซียน เราก็จัดชุดเข้าดำเนินการเป้าหมายที่เราเชื่อว่ากลุ่มไต้หวันมารับของกลางที่โรงแรมแห่งหนึ่งย่านลาดกระบัง จนใช้เวลาพอสมควรในการเฝ้าติดตาม กระทั่งพบว่าเครือข่ายชาวไต้หวันรายนี้มีการรับมอบยาเสพติดของกลางดังกล่าว อำพรางในที่เขี่ยบุหรี่เตรียมที่จะส่งไปยังไต้หวัน
หลังการจับกุมได้มีการขยายผลทราบว่ามีเครือข่ายคนไทยอีก 1 คน มีหน้าที่จัดหาและรวบรวมยาเสพติดของกลางส่งมอบให้กับเขา เราจึงติดตามขยายผลและมีการจับกุมผู้ต้องหาอีก 2 รายคือ ปุ๊กกี้ กับสามี ซึ่งของกลางที่ทั้งคู่รับมานั้นได้มาจากสามเหลี่ยมทองคำ ลักลอบเข้ามายังประเทศไทย และมีการจัดแบ่งให้กับลูกค้าที่สนใจลำเลียงไปต่างประเทศ
ทั้งนี้ สำนักงาน ป.ป.ส. มุ่งเป้าหมายนักค้ายารายสำคัญที่เจรจาซื้อขายกับต่างประเทศ ขณะนี้ต้องเรียนว่าในขั้นตอนวิธีการต่างๆ เจ้าหน้าที่ที่ปฏิบัติร่วมกันกำลังขยายผลไปยังคนที่เกี่ยวข้องอีกหลายคน 
รองเลขาธิการ ป.ป.ส. กล่าวต่อว่า "จากการพูดคุยซักประวัติ ปุ๊กกี้ยอมรับว่าตัดสินใจผิดพลาดและทำอย่างนี้มาหลายปีแล้ว เสพยาเสพติด และรับรู้การกระทำของสามีทุกอย่าง เพราะอยู่ด้วยกัน เท่าที่ได้รับข้อมูลทั้ง 2 คนจะรับจ้างครั้งละประมาณหลักแสน อย่างไรก็ตาม เจ้าหน้าที่กำลังเร่งขยายผลผู้เกี่ยวข้องกับขบวนการนี้ซึ่งยังคงหลบหนีอยู่ในประเทศไทยต่อไป"
 