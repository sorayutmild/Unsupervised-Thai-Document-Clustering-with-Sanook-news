(18 ม.ค.) เมื่อเวลา 15.00 น. ตำรวจ สภ.ลำลูกกา จ.ปทุมธานี รับแจ้งเหตุมีผู้ถูกยิงในรถยนต์ ทะเบียน ถ 2711 กรุงเทพมหานคร บริเวณลานจอดรถยนต์ของคอนโดมิเนียมแห่งหนึ่ง
ในรถที่เกิดเหตุพบผู้เสียชีวิต 2 ราย คือ น.ส.ศิริลักษณ์ ศรีหาบุตร อายุ 35 ปี เสียชีวิตอยู่เบาะหน้าด้านคนขับ และ นายอนุวัฒน์ ผดุงเวช อายุ 62 ปี เสียชีวิตอยู่ที่เบาะหลัง โดยเอื้อมแขนมาโอบร่างฝ่ายหญิงเอาไว้
จากการสอบสวนเพื่อนของฝ่ายหญิง เบื้องต้นทราบว่า นายอนุวัฒน์ทำงานเป็นช่างอยู่การบินไทย ส่วนฝ่ายหญิงมีอาชีพเสริมสวยในหมู่บ้าน ซึ่งทั้งสองคบกันมา 5 ปี ระยะหลังเริ่มมีปากเสียงกัน อาจเป็นเรื่องหึงหวงจนฝ่ายหญิงจะขอเลิก เป็นสาเหตุให้ฝ่ายชายที่นัดมาเคลียร์กันเกิดบันดาลโทสะ ก่อเหตุยิงแฟนสาวและฆ่าตัวตายตาม
อย่างไรก็ตาม เจ้าหน้าที่จะเร่งสอบสวนผู้ใกล้ชิดทั้ง 2 ฝ่ายเพิ่มเติม เพื่อหาสาเหตุให้ชัดเจนอีกครั้ง
ขอบคุณภาพประกอบจาก ข่าวสดออนไลน์