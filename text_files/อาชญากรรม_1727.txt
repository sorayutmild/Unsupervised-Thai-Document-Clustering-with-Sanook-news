(20 มี.ค.) "ดาบยักษ์" ผู้ต้องหายิงเหยื่อหนุ่มบิ๊กไบค์ขับผ่านด่านตรวจ เข้ามอบตัวแล้ว คุมตัวสอบสวนเครียด ตั้งเงินประกันไว้ 4 แสน จ่อถูกโยงประเด็นซิ่งชนท้ายเก๋งอีกคดี
ตามรายงานระบุว่า เมื่อช่วงสายที่ผ่านมา ด.ต.สุพรรณ ชำนิจ หรือ ดาบยักษ์ ได้เข้ามอบตัวกับเจ้าหน้าที่ตำรวจแล้ว หลังตกเป็นผู้ต้องหาก่อเหตุยิงเหยื่อหนุ่มขับรถจักรยานยนต์บิ๊กไบค์ ขณะกำลังขับผ่านด่านตรวจ จ.ชลบุรี จนกลายเป็นกรณีอื้อฉาวในสังคมออนไลน์ เบื้องต้นได้ตั้งวงเงินประกันตัวไว้ 400,000 บาท ก่อนจะมีการยื่นหลักทรัพย์และขอประกันตัวออกไป
กรณีดังกล่าวสืบเนื่องจากเมื่อวานนี้ (19 มี.ค.) มีคำสั่งให้ ด.ต.สุพรรณ ออกจากราชการไว้ก่อน เนื่องจากมีความผิดฐานฆ่าผู้อื่นโดยเจตนา หลังผลชันสูตรศพเบื้องต้นระบุชัดว่า นายนเรศ โรจน์บุญส่งศรี อายุ 40 ปี เหยื่อหนุ่มขับรถจักรยานยนต์บิ๊กไบค์มีรอยถูกยิงเข้าที่ศีรษะ
นอกจากนี้ โลกออนไลน์ยังคงขุดคุ้ยประวัติของ ด.ต.สุพรรณ พบว่า เมื่อวันที่ 16 มีนาคมที่ผ่านมา หลังก่อเหตุยิงใส่เหยื่อหนุ่มคนดังกล่าว ได้ไปก่อเหตุขับรถชนท้ายรถยนต์คันหนึ่ง ถูกตั้งข้อหาขับรถโดยประมาท แต่เกิดข้อครหาจากโซเชียลฯ เกี่ยวกับประเด็นไม่มีการตรวจวัดปริมาณแอลกอฮอลล์ ซึ่งมีการให้เหตุผลว่าเครื่องตรวจวัดฯ ชำรุด