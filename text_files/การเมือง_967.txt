เป็นอีกหนึ่งคนบันเทิงที่เข้าร่วมร้องเพลงสรรเสริญพระบารมี เพื่อถวายความอาลัยแด่ ในหลวง รัชกาลที่ 9 ณ ท้องสนามหลวง เมื่อวานนี้ (22 ต.ค.) สำหรับสาว "แม็กกี้ อาภา" ลูกสาวของ "อรุณ ภาวิไล" ดารารุ่นเดอะ แต่น่าเสียดายที่เจ้าตัวเกิดเป็นลมล้มพับ จนนักแสดงหนุ่มลูกครึ่งไทย - อเมริกัน เจมส์ ฟอเกอร์ลุนด์ หรือ รัศมีแข ฟ้าเกื้อล้น ต้องเข้ามาช่วยอุ้มเพื่อพาไปปฐมพยาบาล
ล่าสุด (23 ต.ค.) แม็กกี้ ก็ได้โพสต์ข้อความขอโทษถึงเหตุการณ์ที่เกิดขึ้นว่า "เหตุการณ์เมื่อวานที่หน้าพระบรมมหาราชวัง แม็กกี้ ต้องกราบขอโทษทุกๆท่าน ขอโทษนะคะ ที่ทำให้ต้องเดือดร้อน ไม่มีเจตนาจะเป็นภาระ(เป็นลม) แต่สิ่งที่เกิดขึ้น ไม่คาดคิดจริงๆ พยายามสู้อดทน จนวินาทีสุดท้าย
เนื่องจากคนเยอะมากๆ ค่ะ และร้อน อาหารเช้าก็ทานไป 2 คำเพราะความรีบเร่ง ถ่ายละครเลิกดึกทุกวัน พักไม่เพียงพอ แต่ดีใจนะคะที่แม็กกี้มาถึงส่งความรู้สึกไป มาด้วยใจ อย่างน้อยก็ได้ร้องเพลง 2 รอบนะคะ
ขอขอบคุณ คุณแม่ พี่ๆทีมงานท่านมุ้ย พี่ปอยผกจ.พี่เอส พี่รัสมีแข ทีมแพทย์ฉุกเฉิน พี่หนุ่ยสาวน้อยร้อยกิโล หมอดา พี่ไอซ์ น้องๆแฟนคลับ ทุกคน ที่ดูแลแม็กกี้ให้ถึงมือหมอนะคะ
เมื่อคืนฟื้นขึ้นมาตอนเที่ยงคืน เมื่อยและล้าตัวมาก เพราะเกร็งไปทั้งตัว มือเท้าจีบ ตอนนี้ยังมีอาการมึนหัวอยู่ ขอบคุณทุกคนที่เป็นห่วงนะคะ ขอบคุณที่ติดตามส่งกำลังใจให้นะคะ จะรีบหายค่ะ ขอบคุณจริงๆค่ะ"
ยังไงก็ขอส่งกำลังใจให้สาว แม็กกี้ หายป่วยไวๆ นะคะ เชื่อว่าทุกคนที่อยู่ในเหตุการณ์เข้าใจ และภูมิใจที่ได้ช่วยเหลือเธออย่างแน่นอน