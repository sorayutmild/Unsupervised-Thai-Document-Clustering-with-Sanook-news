





     นับเป็นทางเลือกใหม่ของตลาดมอเตอร์ไซค์เมืองไทย เมื่อค่ายสีเขียว คาวาซากิ ที่ดูเหมือนจะจงใจ ฉีกกรอบ และเมินเฉยกับรถสายพานที่กำลังฮิตติดลมบนจนเฉือนส่วนแบ่งตลาดรวมไปเกินกว่า ครึ่งแล้ว ทว่ากลับเลือกเอารถลุยแนวดูอัลขนาดกำลังเหมาะ แถมเปิดตัวในระดับราคาที่น่าสน กับโมเดล KLX และ D–TRACKER พิกัด 125 ซี.ซี. ที่ย่อส่วนลงมาจากรุ่นพี่คลาส 250 แถมกดราคาลงมาแบบครึ่งๆ ซึ่งแน่นอนหลังเปิดตัวไม่นาน พลพรรคคนรักรถลุยที่ต่างอัดอั้นกันมานานก็ต่างเทใจให้มันอย่างไม่ต้องสงสัย และนอกจากสมรรถนะที่โดดเด่นแล้ว เรื่องของการต่อยอดตกแต่งตามสไตล์ก็ทำได้ไม่ขัดเขิน ชนิดที่ไม่น้อยหน้ารถตลาดเวอร์ชั่นไหนๆ ก็แล้วกัน...และครั้งนี้เราก็มีผลงานแต่งของช็อปแถวหน้าเมืองไทยมาอวดด้วย ลองไปชมกันว่าผลงานจะงดงามขนาดไหน
 
 
ผลงานแต่งตัวลุย KLX 125 หล่อซ่าทุกมุม ด้วยชุดแต่งหรูแบรนด์ดัง
ผลงานสร้างขาใหญ่วงการวิบาก...DIRT SHOP


จากต้นตอของรถลุย KLX125 ทีมงานมือทองของ DIRT SHOP บรรจงเฟ้นของแต่งแบรนด์หรู รุ่นยอดฮิตในสไตล์เฉพาะของสิงห์บังโคลนลอยมาติดตั้งลงไป โดยนอกจากใส่ใจเรื่องความหล่อเหลาแล้ว ยังให้ความสำคัญกับประสิทธิภาพการใช้งานที่ต้องยอดเยี่ยมไม่แพ้กันด้วย ... โดยส่วนของอุปกรณ์ตกแต่งที่เลือกมาใช้ก็ไล่กันไปตั้งแต่ทางด้านหน้าจาก ชุดไฟส่องสว่างด้านหน้าของ ACERBIS LED VISION HP HEADLIGHT BLACK ต่อด้วยการเปลี่ยนแฮนด์มาใช้ของ ZETA SX-3BAR MINIMX-MEDIUM SILVER แล้วเปลี่ยนมือคลัตช์แต่งมาใช้ของ ZETA PIVOT PERCH TI-BLUE CLUTCH LEVER ส่วนมือเบรกเลือกใช้ของ ZETA PIVO BRAKE ติดตั้งพร้อมการ์ดแฮนด์ของ ZETA เวอร์ชั่น STRINGRAY GREEN HANDGUARD...ฝาปิดปั๊มเบรกหน้ายังเป็นของ ZETA เช่นเดียวกับขาเบรกหลัง และฝาปิดถังน้ำมันก็เป็นของ ZETA เหมือนกัน...ส่วนของการ์ดโซ่เป็นของ Z-CARBON ขยับมาด้านท้ายชุดไฟเป็นของ DRC EDGE ALUMINIUM HOLDER KIT SMOKE LENS ก่อนปิดงานด้วยท่อไอเสียทรงสวย เสียงเร้าอารมณ์ของ DELTA ที่มาพร้อมการ์ดท่อไอเสีย Z-CARBON แล้วเก็บรายละเอียดที่นอตน้ำมันเครื่องกับฝาปิดกรองน้ำมันเครื่อง ZETA ก็เรียบร้อย



 
ปรับโฉมนังหนูดี...D–TRACKER 125 เต็มเหนี่ยวอารมณ์ซ่าสไตล์ Street Tracker
งานสร้างของเซียนรถโมตาร์ดมินิ ยอดฮิต JOE-RACING

      ด้วยความชำนาญจนเข้าขั้น เกจิในแวดวงการตกแต่งรถโมตาร์ดมินิอย่าง KSR ที่ป่วนซ่าเต็มเมือง ทำให้เมื่อต้องรับหน้าที่ตกแต่งตัวโชว์ให้รถหล่ออย่าง D–Tracker125 จึงไม่เป็นงานยากเกินความสามารถของสำนักแต่ง JOE RACING เลย กับปลายทางการตกแต่งที่เลือกผสมผสานระหว่างอุปกรณ์แต่งแบรนด์ดังของนอก เลือกมิกซ์แอนด์แมตช์ กับของแต่งแบรนด์ไทยได้อย่างลงตัว เพื่อเป็นแนวทางให้นักตกแต่งได้เลือกเล่นได้ในงบไม่บาน...เริ่มการปรับลุคตั้งแต่ด้านหน้าจากกระจกมองข้างของ COSO แล้วเปลี่ยนแฮนด์มาใช้ของ OSHIRO จับด้วยตุ๊กตาแฮนด์ของแต่งหรูงานสร้างในสำนักโจเรซซิ่ง แล้วห่อปลายด้วยปลอกแฮนด์ของ ACERBIZ ก่อนเปลี่ยนสายเบรกพร้อมหัวสายมาใช้ของ GOODRIDGE ที่การ์ดโช้คอัพหน้าสร้างสีสันใหม่ด้วยการหุ้มคาร์บอน... เลือกชุดออยล์คูลเลอร์ของ EARL'S มาติดตั้งลงไปเพื่อช่วยไล่ความเครียดของน้ำมันเครื่อง ระบบไฟเปลี่ยนใช้ชุดไฟท้ายของ DRC กับชุดไฟเลี้ยว ZETA SX-3BAR MINIMX -MEDIUM SILVER



การ์ดโซ่ LED ที่โช้คอัพหลังเลือกใช้ของ YSS ส่วนพักเท้าหลังเป็นวัสดุอะลูมิเนียม ก่อนนำผลงานสร้างคุณภาพภายใต้แบรนด์ JOE–RACING มาติดตั้งทั้งท่อสูตรไอเสีย (DOWN-TYPE) พร้อมกันล้มล้อหน้า-หลัง กับกันล้มข้าง และฝาถังน้ำมันเชื้อเพลิงก็เป็นงานออกแบบสร้างจากวัสดุชั้นเยี่ยมของ โจ เรซซิ่ง เหมือนกัน
