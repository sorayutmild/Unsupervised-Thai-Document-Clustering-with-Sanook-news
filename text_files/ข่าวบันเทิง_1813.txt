พักหลังๆ นี้เข้าโรงพยาบาลเป็นว่าเล่นสำหรับสาว "อมิตา ทาทา ยัง" โดยมีแฟนหนุ่มชาวโรมาเนีย "วิค" คอยเฝ้าดูอาการอยู่ไม่ห่าง เมื่อได้เจอสาว "ทาทา" ในงานถ่ายโปสเตอร์คอนเสิร์ต 6.2.13 ที่ สตูดิโอ ครีเอติเมจ ซ.ปรีดีพนมยงค์ 14 โดยเจ้าตัวก็อัพเดทถึงอาการที่ป่วยให้ฟังว่า...
"ยังไม่ดีขึ้นค่ะ ยังไม่หาย คือยังเป็นเรื้อรังอยู่ คือหลังจากเป็นครั้งที่แล้วที่อาหารเป็นพิษแล้วเกิดอาการแพ้ยาจนต้องเข้าห้องไอซียู ภูมิต้านทานมันก็ต่ำลงมาก แล้วก็กลายมาเป็นกล้องเสียงอักเสบขั้นรุนแรงซึ่งตอนนี้ก็ยังไม่ดีขึ้นเลย คือมีเสียงแต่หมอยังไม่ให้ใช้เสียงมาก ก็เหนื่อยค่ะ(หัวเราะ)"
มันเป็นผลจากการเป็นอาหารเป็นพิษตอนนั้นใช่ไหม "คือตอนนั้นเป็นหนักไงคะ พอเข้าห้องไอซียูไปภูมิต้านทานก็เลยต่ำ หลังจากออกโรงพยาบาลมามันมีหวัดระบาดอยู่ด้วยพอดี ตัวเราก็ไปขึ้นเครื่องบินเพื่อไปทำงานที่เชียงใหม่ ก็กลายเป็นว่าติดมาจากบนเครื่องค่ะ ติดง่ายเพราะว่าภูมิต้านทานต่ำ"
แบบนี้ต้องระวังเป็นพิเศษไหม "ก็ต้องระวังค่ะ แต่ว่ามันเหนื่อยใจมากกว่า ทาทาจะพูดเสนอว่าไม่มีเงินยังดีซะกว่าที่จะป่วย เพราะว่าถ้าเราป่วยเราจะทำอะไรไม่ค่อยได้ แรงมันจะไม่ค่อยมี เหนื่อยใจมาก เหนื่อยใจเหลือเกิน คือปกติแล้วทาทาเป็นคนสนุก แต่ตอนนี้ทำอะไรนิดๆ หน่อยๆ ก็เหนื่อย ทำอะไรก็เหนื่อย หัวเราะเยอะก็ไม่ได้ ตอนนี้ยกเลิกงานไปเยอะเหมือนกันค่ะ คุณหมอสั่งพักเลยเพราะว่ากลัวจะมีผลกับตัวคอนเสิร์ตใหญ่ด้วย"
มันเกี่ยวกับที่เราเป็นไทรอยด์ด้วยหรือเปล่า "ไม่เกี่ยวเลยค่ะ อันนั้นคือเป็นอีกโรคหนึ่งเลย คือซวยซ้ำซวยซ้อน คือเป็นโรคหนึ่งแล้ว แล้วป่วยอีก แล้วนี่มาเป็นอีกโรคหนึ่ง ตอนนี้เป็นสามโรคแล้วค่ะ"
มันทำให้เราท้อไหมที่เป็นโรคต่างๆ "เอาอย่างนี้ดีกว่าหลังจบคอนเสิร์ตทาทาต้องไปผ่าเท้าทั้งสองข้างด้วยค่ะ คือตอนนี้กระดูกเท้าของทาทามีปัญหาเพราะทาทาเต้นใส่ส้นสูงมานานแล้วเมื่อก่อนเต้นบัลเล่ต์ด้วย มันก็เลยทำให้มีกระดูกเท้าปูดออกมาด้านข้าง แล้วตอนนี้มันทำให้เรายืนบนส้นสูงมากไม่ได้เพราะว่ามันจะปวด หรือแค่ใส่รองเท้าธรรมดามันก็จะเจ็บแบบไม่มีสาเหตุ ก็หวังว่าปีนี้จะเป็นปีที่ฟาดเคราะห์ของจริงนะคะ แล้วค่อยเริ่มกันใหม่ปีหน้า"
"คือหลังจากคอนเสิร์ตนี้ทาทาต้องพักงานสี่เดือนเลย จริง ๆ แล้วหลัง 6.2.13 นี่จะมีคอนเสิร์ตใหญ่แต่ก็ต้องยกเลิกไป คืออันนี้มันทำให้เราจิตตกจริงๆ เพราะว่าแพลนไว้หมดแล้ว เราตั้งใจว่าหลังจบอันนี้ก็จะมีคอนเสิร์ตของตัวเอง แต่ตอนนี้กลายเป็นว่าโดนคุณหมอสั่งห้ามเลย เพราะว่าเรื่องเท้าและก็เรื่องสุขภาพด้วย ทำให้รู้สึกว่างานนี้เป็นงานที่ทาทาเต็มที่สุดๆ เลยแหละ เพราะว่าทาทาจะต้องพักการเล่นคอนเสิร์ตซึ่งเป็นสิ่งที่ทาทามีความสุขมากที่สุดอีกนานเลย"
แฟนเราเขามาดูแลเราตลอดเลยใช่ไหม "เขาก็ดูแลดีค่ะ วันนี้ก็มา คือตอนที่อยู่โรงพยาบาลแล้วชักนี่เขาเห็นกับตา เขาก็เลยค่อนข้างตกใจมาก เขาก็อยู่ใกล้ตลอด แต่ว่าเขาเข้ามาเยี่ยมมากไม่ได้เพราะว่าไอซียูเขาไม่ค่อยให้เข้าเยี่ยม เขาเข้ามาเยี่ยมได้แปบเดียวแล้วก็ออกไป แต่เขาก็อยู่ตลอดไม่ได้กลับบ้าน ก็อยู่โรงพยาบาลอาทิตย์หนึ่งค่ะ เขาก็อยู่ตลอด ก็มีบ้างที่กลับไปอาบน้ำหรือทำธุระแต่เขาก็รีบมาตลอด คือสงสารเขา เขาทำหน้าเสีย"
เขาทำหน้ายังไง "คือหน้าเขาเหมือนเราจะตาย ก็เลยนึกในใจว่ามันแย่ขนาดนั้นเลยเหรอ แต่มันก็น่ากลัวมากจริง ๆ นะ ทาทาก็ไม่คิดว่าตัวเองจะถึงขนาดต้องอยู่ห้องไอซีอยู่ หลายๆ คนอาจจะงงว่าทำไมแค่อาหารเป็นพิษจะต้องอยู่ห้องไอซีอยู่ แต่จริงๆ แล้วทาทามีอาการแพ้ยาแทรกซ้อน เกิดอาการชักเกิดขึ้น"
ตอนนี้ยังต้องไปพบหมออีกไหม "ตอนนี้ก็ต้องไปอีกเรื่อย ๆ เลยเพราะว่าตอนนี้ภูมิต้านทานเราต่ำ เราก็ไม่รู้ว่าจะเกิดอาการแทรกซ้อนอะไรเกิดขึ้น แล้วตอนนี้ก็ยังขาดสารอาหารบางตัวด้วยก็เลยต้องให้หมอคอยตรวจ แต่ก็ไม่ต้องห่วงค่ะ งานนี้ 6.2.13 เต็มที่แน่ ๆ ค่ะ"
คนรอบข้างให้กำลังใจดีไหม "เขาให้กำลังใจกันดีมากค่ะ เพราะทาทาจิตตกมาก ๆ"
แนะนำแฟนเราหน่อย เราไปรู้จักเขาได้ยังไง "เขาเป็นชาวต่างชาติค่ะ ไม่เล่าได้ไหม (หัวเราะ) ก็เป็นเพื่อนที่รู้จักกันค่ะ ก็กำลังจะครบปีแล้ว มันก็คงต้องใช้เวลาดูกันไปเรื่อยๆ ค่ะ แต่ตอนนี้แฮปปี้ที่มีคนดูแลตัวเองซึ่งกำลังมีสี่โรคมาเยือนค่ะ จะเป็นยาใจหรือเปล่าก็เดี๋ยวต้องรอดูกันค่ะ บางทีเป็นมาก ๆ อาจจะทิ้งกันไปก็ได้เพราะว่าป่วยเยอะอะไรแบบนี้ เรื่องแต่งนี้เอาไว้ที่หลังเลยค่ะ ยังๆ"