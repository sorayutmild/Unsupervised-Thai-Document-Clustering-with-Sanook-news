วันนี้ (4 เม.ย.) น.ส.วาสนา นาน่วม นักข่าวสายทหารได้โพสต์ผ่านเฟซบุ๊กส่วนตัว ระบุว่า พันเอก วินธัย สุวารี รองโฆษก ทบ. ชี้แจงกรณีมีบางสื่อหยิบประเด็นการให้สัมภาษณ์ของ ผบ.ทบ. เมื่อวันที่ 2 เม.ย. โดยสื่อมวลชนได้ถามคำถามเกี่ยวกับ เรื่อง กปปส.เชิญชวนให้ปฏิเสธอำนาจของรัฐบาล ผบ.ทบ.จึงได้ตอบกลับไปในเชิงการตั้งคำถามเปรียบเทียบ จึงนำไปสู่การที่มีบางสื่อได้นำไปตีความหมายเปรียบเทียบกลับในเชิงลบโดยตีความหมายไปเชื่อมโยงกับเรื่องการเมือง "จึงขอเรียนว่าท่าน ผบ.ทบ.เพียงต้องการสื่อสารให้สังคมเข้าใจว่ากองทัพเป็นหน่วยราชการ ที่มีรูปแบบลักษณะเฉพาะต่างจากทั่วไป ทั้งในเรื่องของระบบสายการบังคับบัญชา เรื่องของการรักษาระเบียบวินัย เรื่องของมารยาทและแบบธรรมเนียมปฏิบัติ จึงอยากให้สังคมได้เข้าใจลักษณะเฉพาะขององค์กรด้วย โดยเฉพาะการแสดงออกใดๆ จำเป็นต้องระวังให้อยู่ในกรอบของธรรมเนียมปฏิบัติ" "ที่ผ่านมาเมื่อผู้บัญชาการทหารบก พูดกล่าวอะไรไปก็ตาม. ถ้าไม่ตรงใจฝ่ายหนึ่งฝ่ายใด ก็มักจะมีการวิพากษ์วิจารณ์โต้กลับผ่านสื่อแบบเสียๆหายๆ แต่ท่านก็เข้าใจ และพยายามอดทนอดกลั้นมาตลอด แต่บางครั้ง ก็ไม่อยากให้มากเกินไป ขอให้สังคมได้เข้าใจ การทำหน้าที่และการวางบทบาทของ ผบ.ทบ. และกองทัพบกด้วย"
นอกจากนี้น.ส.วาสนา ยังโพสต์ท่าทีของพล.อ. ประยุทธ์ ว่า "อยากให้ทหารออกมานักใช่มั้ย ?..หาาา? .... ‘บิ๊กตู่' พล.อ.ประยุทธ์ จันทร์โอชา ผบ.ทบ. ยัวะถูกด่าเป็นลูกจ้างบริษัท ชินวัตร หลังให้สัมภาษณ์เปรียบเทียบข้อเรียกของ คณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์เป็นประมุข (กปปส.) ที่ไม่ให้กองทัพยอมรับรัฐบาลรักษาการ ว่า เปรียบเสมือน นักข่าวไม่พอใจ เจ้าของสำนักพิมพ์ ไม่พอใจเจ้าของบริษัท คุณไปประท้วง ไล่เจัาของบริษัท ออกไดัมั้ย
"ผมเปรียบเทียบ ในส่วนของนักข่าว กับของผม คุณจะทำอะไรก็เรื่องของคุณ ผมจะทำอะไร ก็เรื่องของผม อย่าเอามาพันกัน... อยากให้ทหารออกมานักใช่มั้ยๆๆ ถ้าผมเอาทหารออกมา แล้วผมจะไม่กลับนะจะบอกให้" พล.อ.ประยุทธ์ กล่าวอย่างมีอารมณ์ แล้วก็เดินขึ้น บก.ทบ. ไป...." 
