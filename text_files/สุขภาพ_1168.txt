ยาแก้ปวด ลดไข้ ในบ้านเรามีให้เลือกรับประทานหลากหลายประเภท ที่นิยมใช้กันมากที่สุดน่าจะเป็น “พาราเซตามอล” ที่มีความปลอดภัยค่อนข้างสูง ผลข้างเคียงหรือพบอาการแพ้ยาค่อนข้างต่ำ แต่ก็ยังมียาแก้ปวดอีกหลายชนิดที่มีคนนิยมกินกันนอกเหนือไปจากพาราเซตามอล นั่นคือ ไอบูโพรเฟน ที่สามารถซื้อมากินเองได้ตามร้านขายยาทั่วไป
แต่หากคุณเป็นผู้ป่วยโควิด-19 (หรือคุณอาจจะติดเชื้อแต่ยังไม่ได้ไปตรวจ) การกินยาแก้ปวด ลดไข้ เมื่อมีอาการ จะเลือกยาแก้ปวดชนิดไหนถึงจะปลอดภัยมากกว่ากัน
ไอบูโพรเฟน ปลอดภัยต่อผู้ป่วยโควิด-19 หรือไม่?
ไอบูโพรเฟน เป็นยาที่มีฤทธิ์ต้านอาการอักเสบไม่ใช่สเตียรอยด์ (Nonsteroidal Anti-Inflammatory Drugs: NSAIDs) นิยมใช้รักษาอาการปวด ลดไข้ และการอักเสบต่างๆ เช่น ปวดหัว ปวดฟัน ปวดหลัง ข้อต่ออักเสบ ปวดประจำเดือน และอาการบาดเจ็บเล็กน้อย สามารถหาซื้อกินได้เองที่ร้านขายยาทั่วไป
Harvard Health ระบุว่า เมื่อช่วงเดือนมีนาคม 63 ที่ผ่านมา มีรายงานจำนวนหนึ่งทั้งจากทีมแพทย์ฝรั่งเศส และจีนพบว่า การใช้ยาไอบูโพรเฟนในผู้ป่วยโควิด-19 ทำให้ผู้ป่วยมีอาการหนักขึ้น และ WHO หรือองค์การอนามัยโลกประกาศงดใช้ยาไอบูโพรเฟนในผู้ป่วยโควิด-19 เนื่องจากอาจทำให้เกิดการแพร่กระจายของเชื้อไวรัสในผู้ป่วยมากขึ้น จนทำให้อาการทรุดหนักกว่าเดิม แต่ในเวลาต่อมาก็มีแพทย์จากฝั่งยุโรปหลายคนออกมาค้านว่า ยังไม่มีหลักฐานยืนยันแน่ชัดว่าไอบูโพรเฟนเป็นสาเหตุที่ทำให้อาการของผู้ป่วยแย่ลง
ล่าสุด มิถุนายน 63 สำนักข่าว Bloomberg รายงานว่า ทีมแพทย์อังกฤษเริ่มทดลองใช้ไอบูโพรเฟนกับผู้ป่วยโควิด-19 แต่เป็นไอบูโพรเฟนชนิดพิเศษที่ไม่ใช่ตัวเดียวกันกับที่วางขายในท้องตลาด โดยการใช้ไอบูโพรเฟนในครั้งนี้หวังเพื่อช่วยรักษาอาการหายใจลำบากของผู้ป่วยในบางราย เพื่อลดการใช้เครื่องช่วยหายใจ
ทาง WHO เองก็ออกมาเปลี่ยนแปลงข้อมูลว่า สามารถใช้ยาไอบูโพรเฟน หรือพาราเซตามอล เพื่อลดอาการปวด ลดไข้ต่างๆ ได้ทั้งคู่ เพียงแต่แพทย์ท่านไหนที่ยังมีความกังวลต่อยากลุ่ม NSAIDs อยู่ ก็สามารถเลี่ยงผู้ป่วยใช้พาราเซตามอลได้
นอกจากนี้ หากผู้ป่วยมีอาการปวด มีไข้ แต่แพ้พาราเซตามอล ก็ยังสามารถเลือกไอบูโพรเฟนแทนได้เช่นกัน
พาราเซตามอล ตัวเลือกที่ดีที่สุดต่อผู้ป่วยโควิด-19
หากไม่มีอาการแพ้ยาพาราเซมอล แพทย์ยังแนะนำให้ใช้ยาตัวนี้ในการลดไข้ ลดอาการปวดต่างๆ มากกว่ายาชนิดอื่นๆ เพราะจากข้อมูลที่ผ่านมายังพบว่าเป็นยาที่ปลอดภัย และผลข้างเคียงน้อยที่สุด แต่ทั้งนี้ ศูนย์พิษวิทยารามาธิบดี ขนาดของยาพาราเซตามอลที่ควรใช้คือ ครั้งละ 1 เม็ด (น้ำหนักตัวราว 50 กิโลกรัม) เด็กไม่ควรรับประทานติดต่อกันเกิน 5 วัน ผู้ใหญ่ไม่ควรรับประทานติดต่อกันเกิน 10 วันผู้ที่เป็นไข้ (ทั้งเด็กและผู้ใหญ่) ไม่ควรทานติดต่อกันเกิน 3 วัน ถ้ากินยาแล้วยังไม่หายดี ควรรีบพบแพทย์

ยาพาราเซตามอล เม็ดเดียว หรือ 2 เม็ดดี?
อ่านข่าว COVID-19 ทั้งหมดเพิ่มเติม
