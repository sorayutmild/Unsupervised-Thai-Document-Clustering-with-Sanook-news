ก่อตั้งบริษัทมา 40 ปี "ช.การช่าง" กำลังถึงยุคที่ให้คนรุ่นลูกเข้ามาร่วมบริหาร โดย "ปลิว ตรีวิศวเวทย์" ประธานกรรมการบริหารและกรรมการผู้จัดการใหญ่ เศรษฐีอันดับที่ 36 ของไทย จากการจัดอันดับของ ฟอร์บส์ ด้วยมูลค่าทรัพย์สิน 1.44 หมื่นล้านบาท เพิ่งจะได้ลูกชายคนสุดท้อง โจ้ ณัฐวุฒิ ตรีวิศวเวทย์  เข้ามาช่วยงาน ในตำแหน่ง ผู้จัดการฝ่ายวางแผนและกลยุทธ์ บริษัท ช.การช่าง
โจ้ ณัฐวุฒิ หนุ่มหล่อวัย 32 คนนี้จบปริญญาตรี และปริญญาโทด้านการเงินที่อเมริกา เข้ามาช่วยงานที่ช.การช่างได้ประมาณ 2ปี เขาเคยใช้ชีวิตอยู่ในต่างประเทศประมาณ 16 ปี เคยทำงานในบริษัทการเงินที่นิวยอร์ก อยู่ 6 ปี ก่อนตัดสินใจกลับมาช่วยธุรกิจครอบครัวเหมือนพี่ๆ อีก 2 คน
ซึ่งเขาได้รับความไว้ใจจากคุณพ่อให้คุมงานก่อสร้างรถไฟฟ้าสายสีม่วง ดูแลได้ประมาณ 1 ปีก็ไปดูสายสีเขียวต่อซึ่งอยู่ในช่วงเริ่มต้น ทำให้เขาได้เรียนรู้ระบบการทำงานครบทุกกระบวนการ ซึ่งพบว่ามีรายละเอียดหลายอย่างที่ต้องดู
เกิดในครอบครัวบริษัทก่อสร้าง โจ้ ณัฐวุฒิ มีมุมมองต่อธุรกิจรับเหมาของไทยว่า ประเทศไทยยังต้องลงทุนระบบโครงสร้างพื้นฐานอีกมาก หากรัฐลงทุนเยอะๆแบบนี้ ต่อไปธุรกิจรับเหมาจะดีขึ้นไปอีก
ด้วยความเป็นทายาทนักธุรกิจที่เก่งที่สุดของไทยคนหนึ่ง โจ้ ณัฐวุฒิ จึงกำลังเป็นที่จับตามอง ซึ่งเขาเองก็ยอมรับว่าคงเก่งไม่เท่าคุณพ่อ แค่ได้สักครึ่งก็ดีแล้ว "คุณพ่อเป็นคนขยัน เรียนเก่ง ได้ทุนตลอด มีความพยายามและมองการณ์ไกลมาก ทำได้แบบอเมซิ่งจริงๆ จากจุดเริ่มต้นที่ไม่มีอะไร จนสามารถสร้างช.การช่าง จากตึกแถวจนมาถึงวันนี้ ซึ่งบริษัทของเราไม่ได้ทำก่อสร้างอย่างเดียว มีโรงไฟฟ้า ทางด่วน เดินรถไฟฟ้า โรงงานผลิตไฟฟ้า เป็นรายได้หลักอีกทาง ผมอยากทำทุกอย่างให้เหมือนคุณพ่อ แต่จะเทียบคุณพ่อคงลำบาก เพราะท่านทำงานเยอะมาก ผมได้สักครึ่งคงดี และจะนำสิ่งที่เรียนมาใช้กับธุรกิจ เพราะบริษัทก่อสร้างใหญ่ๆ อยู่ในตลาดหลักทรัพย์ต้องดูแลเรื่องการเงิน เพราะเป็นสิ่งสำคัญมากในการทำธุรกิจ
ขอบคุณข้อมูลบางส่วนจาก ประชาชาติธุรกิจ