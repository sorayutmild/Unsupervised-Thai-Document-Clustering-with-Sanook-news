                กลับมาเป็นที่ฮือฮาอีกครั้ง หลังจากห่างหายไปพักใหญ่ ตั๊ก บงกช คงมาลัย ดาราสาวสุดเซ็กซี่ ล่าสุดกลับมาพร้อมบทบาท "น้าวาด"  อวดความเซ็กซี่สะท้านจอเงิน จนหลายคนอยากไปติดตามชมภาพยนตร์เรื่องนี้กัน 
                ในโอกาสนี้เราจึงหาโอกาสคุยกับเธอในมุมของคหลังพวงมาลัย โดยเธอบอกว่าหลักในการเลือกรถของเธอเน้นตอบโจทย์ความต้องการในทั้งสมรรถนะและความปลอดภัย

                "รถคันแรกเป็นเชฟโรเล็ตค่ะ แต่ตอนหลังเปลี่ยนมาใช้มาสด้า ที่เปลี่ยนเพราะคุณลุงเป็นนายหน้าแล้วบอกว่ารถใช้ดี ก็เลยลองซื้อมาใช้ดู แล้วพอเริ่มมีความสามารถในการผ่อนรถ แม่ก็เลยซื้อ  BMW ให้ " ดาราสาวเซ็กซี่บ่งบอกถึงการสนองตอบความต้องการในการขับขี่ของเธอเอง ที่มุ่งเน้นรถยนต์ที่ตอบได้ทั้งสมรรถนะและและความปลอดภัยเป็นสำคัญ

                ถ้าถามว่าขับรถยุโรปแล้วแตกต่างกันอย่างไร "จากที่ขับตั๊กว่า BMW  มีความรู้สึกสัมผัสถนนได้ คล้ายๆรถแข่งนิดหน่อย พวงมาลัยต้องใช้แรงนิดนึง มันคล้ายรถแข่งเลยเหมือนสั่งได้ ระบบเบรกดี ที่สำคัญมันค่อนข้างจะพิเศษตรงที่เป็นรถที่สามารถทำได้หลายอย่าง ไม่ว่าจะขับไปเที่ยวตามป่าเขาอะไรแบบนี้ก็ทำได้ หรือแม้แต่ขับไปงานหรูพรมแดงก็สามารถทำได้"
                "ในส่วนของเรื่องการดูแลรักษาก็ต้องยอมรับว่า บางอย่างแพงนะ เช่นยางนี่โดนตะปูมายังสามารถวิ่งได้อีก 3  วัน แต่ตอนเปลี่ยนนี่ก็ต้องเปลี่ยนใหม่หมดเลย ล้อหนึ่งก็ตกประมาณ 3  หมื่น แต่เรื่องความปลอดภัยใน BMW นั้นดี อย่างขับมาเร็วๆเบรกปุ๊ปก็หยุดเลย  จนคุณแม่บอก เป็นอะไรก็อยู่ในรถนี่แหละ"
                ฟังดูแล้วเธอคนนี้น่าจะออกแนวขับรถเร็ว  "จริงส่วนหนึ่งก็ด้วยเรื่องของงานค่ะ" ที่ขับเร็วส่วนใหญ่ก็ต่างจังหวัดประมาณ 120-130  ก.ม./ช.ม. ส่วนในเมืองถ้าขับเร็วเราก็โดนจับใช่ไหมคะ แต่ถ้ารถติดตั๊กก็โบกมอเตอร์ไซค์เอาจะสะดวกกว่า  เนื่องจากงานเราต้องตรงเวลา ถ้าเราไปสายก็คงจะดูไม่ดี  คือต่อให้มีรถแพงอย่างไรก็ตามถ้าถึงเวลาฉุกเฉินก็ต้องมอเตอร์ไซค์  แต่จริงๆ มอเตอร์ไซค์ดูจะสะดวกกว่านะ ...
                อย่างงี้มีแนวคิดจะไปขับ  Big Bike บ้างไหม ??  ช่วงนี้ดาราหลายคนฮิตกันมาก  ตั๊กกล่าวว่าเธอไม่เคยคิด ส่วนหนึ่งก็ด้วยงานที่ต้องดูแลขสุขภาพเป็นสำคัญด้วย "ตั๊กว่ามันอันตรายไป มันก็เร็วดีแต่ก็เสี่ยง แล้วเราเป็นดารา ซึ่งในภาพยนตร์บางเรื่องก็มีสัญญาอย่างเช่น ห้ามตาย ห้ามป่วย ซึ่งเราเองต้องดูแลสุขภาพแต่ส่วนตัวก็เคยซ้อนเพื่อนๆที่รู้จักขับไปเที่ยว มีความรู้สึกว่ารถมันหนักอ่ะ ซึ่งเราไม่มีแรงขนาดนั้น "
 
                สุดท้ายนี้ก่อนจาก ตั๊กก็ฝากถึงเพื่อนชาวสนุก! โดยเฉพาะใครที่ชอบแข่งรถตอนกลางคืนว่า ควรไปดูในสนามแข่งน่าจะดีกว่า เช่นเดียวกับการขับขี่ เธอบอกว่าปัจจุบันหลายคนขับรถรีบมาก ซึ่งการจราจรบ้านเราก็เคร่งเครียดพอสมควรแต่บางครั้งถ้าไปเจอคนที่ใจร้อนก็อาจจะเรื่องได้ ซึ่งเธอก็รู้สึกว่าเป็นห่วงทุกคนที่ใช้รถใช้ถนนกัน
            สำหรับใครที่ชื่นชอบตั๊ก บงกช ตอนนี้ก็อย่างที่กล่าวครับว่า ภาพยนตร์เรื่องล่าสุดของเธอเพิ่งเข้าฉายในโรงภาพยนตร์กับเรื่องจันดารา ส่วนผลงานต่อไปของเธอ อันนี้แอบกระซิบกับทีมงานมาว่าเธอกำกับเองในภาพยนตร์ชื่อเรื่องว่า "นางฟ้า" ส่วนจะให้ได้ชมกันเมื่อไร อันนี้ติดตามกันให้ดี..ครับ 
 