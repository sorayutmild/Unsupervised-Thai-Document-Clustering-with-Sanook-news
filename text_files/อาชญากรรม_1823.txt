แชร์ว่อนเน็ต! คลิปชายอ้างเป็นทหาร ขับรถปาดหน้าข่มขู่จะยิง ก่อนจะกระชากประตูรถเข้ามาตบหัวด่าทอ ท้าให้ส่งตำรวจ
ผู้สื่อข่าวรายงานว่า (13 ธ.ค.) โลกออนไลน์ได้มีการส่งต่อ คลิป"เมาแล้วขับอ้างว่าเป็นทหารยศสูง" โดยเป็นคลิปเหตุการณ์เมื่อวันที่ 11 ธ.ค. เวลา 23.45 น. ขณะผู้เสียหายกำลังนั่งรถที่สามีเป็นผู้ขับกลับบ้านอยู่นั้น ได้พบรถยนต์นิสสัน สีบรอนทอง ทะเบียน สห6273 ขับส่ายไปส่ายมา และกินเลนเข้ามาเกือบจะชนกับรถ สามีของผู้เสียหายจึงบีบแตรเตือนไป 1 ครั้ง
หลังจากนั้นคนขับรถคู่กรณีได้เปิดกระจกพูดจาข่มขู่ให้จอดรถ ขู่จะยิง และพยายามขับรถเฉี่ยวชน จนกระทั่งถึงสะพานข้ามแยกติวานนท์ที่มีสองเลน คู่กรณีก็ขับรถเฉี่ยวชนอีกครั้งและใช้มือปัดกระจกมองข้างด้านซ้าย จนไม่สามารถขับไปได้อีก ก่อนที่ชายเจ้าของรถนิสสันจะเดินลงจากรถ เข้ามาทุบรถ และเปิดประตูรถเข้ามามาตบสามีผู้เสียหาย โดยพูดว่า "ไอ้... ไอ้... กรูอ่ะนายสิบพันร." และท้าให้แจ้งตำรวจจับ ระหว่างก่อเหตุชายดังกล่าวมีท่าทางคล้ายมึนเมา โดยมีผู้หญิงที่มาด้วย พยายามห้ามปรามและพูดจาขอโทษผู้เสียหายและสามี
ทั้งนี้ เหตุที่ชายคนดังกล่าวสามารถเปิดประตูรถเข้ามาทำร้ายร่างกายสามีผู้เสียหายได้นั้น เพราะก่อนขับรถขึ้นทางด่วนได้ลงจากรถไปเอาของจึงลืมล๊อคประตู และไม่คาดคิดว่าจะเกิดเหตุดังกล่าวขึ้น ซึ่งทั้งคู่ได้ไปเข้าแจ้งความแล้ว ที่ สภ.เมืองนนทบุรี แต่ยังอยู่ในระหว่างดำเนินการ
