(10 ก.ค.) ผู้สื่อข่าวรายงานว่า ผู้คนในโซเชียลเน็ตเวิร์คและโลกออนไลน์ต่างวิพากษ์วิจารณ์และแชร์ส่งต่อ ภาพของรัฐมนตรี นายชัชชาติ สิทธิพันธุ์ ซ้อนท้ายมอเตอร์ไซค์รับจ้างมาทำงาน กันอย่างแพร่หลายตลอดทั้งวัน
ตามรายงานว่าระบุว่า ภาพของ นายชัชชาติ สิทธิพันธุ์ รมว.คมนาคม นั่งซ้อนท้ายมอเตอร์ไซค์รับจ้างบริเวณซอยบรมราชชนนี 46 กลายเป็นภาพที่ถูกแชร์ส่งต่อวิจารณ์กันตลอดทั้งวัน เมื่อวานนี้ (9 ก.ค.) ซึ่งเมื่อไปสอบถามกับ นายชัชชาติ จึงได้ชี้แจงว่า เป็นภาพของตัวเองจริงๆ ไม่ทราบว่าใครถ่ายและเอาไปเผยแพร่ ภาพดังกล่าวกำลังไปประชุมกับ ผอ.ขสมก ตอนเวลา 08.00 น. แต่เกรงว่า ถ้าจะไปรถเมล์คงจะไม่ทัน จึงนั่งมอเตอร์ไซค์รับจ้างจากแถวถนนบรมราชชนนี มาลงที่ยังกองสลาก ใช้เวลาไม่นาน เพราะมาทางลัด วิ่งลัดเลาะทางรถไฟ
นอกจากนี้ นายชัชชาติ ยังกล่าวอีกว่า หลังจากนั่งรถมอเตอร์ไซค์แล้วได้ไอเดียใหม่ๆ ที่อาจนำมาประยุกต์ใช้เพื่อแก้ปัญหารถติดบริเวณถนนชัยพฤกษ์ โดยสั่งการให้ ขสมก. กลับไปพิจารณาว่าจะปรับเส้นทางวิ่งรถเมล์เพื่อเลี่ยงรถติด โดยให้วิ่งลัดเลาะเลียบบริเวณทางรถไฟบางส่วนเช่นเดียวกับมอเตอร์ไซค์รับจ้างได้หรือไม่ ซึ่งหลังจากหารือกับ ผอ.ขสมก.เสร็จ ตนก็เดินทางกลับเข้ากระทรวงคมนาคม ด้วยรถเมล์สาย 509 เพื่อหารือข้อราชการกับเจ้าหน้าที่ จากนั้นนั่งรถยนต์ส่วนตัวไปร่วมประชุม ครม.
ขอบคุณเนื้อหาข่าวสนับสนุนจาก ข่าวสดออนไลน์ และภาพจากเฟซบุ๊ก Chanisara Eff Sokan