คนส่วนใหญ่เชื่อว่า หากต้องการให้ร่างกายสมบูรณ์แข็งแรง เราต้องดื่มน้ำอย่างน้อย 2.5 ลิตร หรือประมาณ 8 แก้ว ต่อวัน ข้อมูลจากสื่อต่าง ๆ ก็ระบุว่า การดื่มน้ำน้อยเกินไปนั้น ไม่เป็นผลดีต่อสุขภาพ หรือ ไม่ก็จะมีคำแนะนำว่า ถึงไม่หิวน้ำ ก็ควรต้องดื่ม
จากกรณีดังกล่าวนี้  Aaron E. Carroll ผู้เชี่ยวชาญจากคณะแพทยศาสตร์ ของ Indiana University บอกว่า ยังไม่มีหลักฐานทางวิทยาศาสตร์ที่ดีพอ ที่จะมาสนับสนุนคำแนะนำดังกล่าว แต่ทุกคนยอมรับกันเป็นการทั่วไปแล้ว และพยายามดื่มน้ำให้มากที่สุด เท่าที่จะมากได้
เมื่อ 9 ปีก่อน วารสารการแพทย์ BMJ ได้ตีพิมพ์ บทความคำแนะนำจากแพทย์ที่ว่า ร่างกายของเราต้องการน้ำอย่างน้อยวันละ 8 แก้ว และต่อมาบทความดังกล่าวถูกเผยแพร่โดยสื่อไปทั่วทุกมุมทั่วโลก ทำให้คนส่วนใหญ่กังวลว่าจะต้องดื่มน้ำให้ได้ในปริมาณที่แนะนำ ไม่เช่นนั้นจะไม่เป็นผลดีต่อสุขภาพ
อย่างไรก็ตาม ในบทความดังกล่าว ได้ระบุเพิ่มเติมไว้ว่า ปริมาณของเหลวโดยเฉลี่ย ที่เราควรจะได้รับในแต่ละวันนั้น อยู่ที่ 2.5 ลิตร ซึ่งในกรณีนี้ อาจไม่จำเป็นต้องเป็นน้ำเปล่าเพียงอย่างเดียว อาจจะเป็นของเหลวที่มีอยู่ในอาหาร น้ำซุป ผัก ผลไม้ หรือของว่าง อย่างชา กาแฟ ก็ได้
Aaron E. Carroll กล่าวว่า เราไม่ควรต้องกังวลว่า จะต้องหาน้ำดื่มให้ได้วันละ 8 แก้ว ควรดื่มน้ำเมื่อรู้สึกกระหายน้ำมากกว่า โดยปกติแล้วร่างกายมนุษย์จะส่งสัญญาณเตือนล่วงหน้า ก่อนที่จะถึงภาวะร่างกายขาดน้ำ ส่วนความเชื่อที่ว่า การดื่มน้ำมาก ๆ จะทำให้สุขภาพดี ผิวพรรณดี การทำงานของไตดีนั้น ก็ไม่มีหลักฐานทางวิทยาศาสตร์มายืนยัน อีกทั้งการดื่มน้ำในปริมาณมากเกินไป อาจจะส่งผลให้การทำงานของไตมีปัญหาได้เช่นกัน
ภาวะร่างกายขาดน้ำ ไม่ได้เกิดขึ้นกับทุกๆ คน แต่จะเกิดขึ้นเมื่อร่างกายนำน้ำออกมาใช้ในปริมาณมาก เช่นยามเจ็บป่วย หลังออกกำลังกายอย่างหนัก หรือมีเหงื่อออกมากผิดปกติ ดังนั้น เราควรดื่มน้ำเมื่อรู้สึกกระหาย หรือรู้สึกอยากดื่ม ก็น่าจะเพียงพอแล้วค่ะ