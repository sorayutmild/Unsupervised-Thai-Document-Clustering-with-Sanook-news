นายทศ จิราธิวัฒน์ กรรมการผู้จัดการใหญ่ บริษัท เซ็นทรัลรีเทล คอร์ปอเรชั่น จำกัด เปิดเผยว่า ที่ผ่านมาบริษัทมีการลงทุนในต่างจังหวัดทั้งหัวเมืองสำคัญ ๆ และเมืองท่องเที่ยวมาอย่างต่อเนื่อง หนึ่งในนั้นคือจังหวัดภูเก็ต ซึ่งเป็นเมืองท่องเที่ยวที่มีชื่อเสียงระดับโลก ล่าสุดได้ทุ่มงบฯลงทุนกว่า 10,000 ล้านบาท เตรียมเปิดโครงการเซ็นทรัลเฟสติวัลภูเก็ตเฟส 3 "The new era of Central Festival Phuket" เพื่อช่วยเสริมภาพลักษณ์เมืองภูเก็ต ภายใต้คอนเซ็ปต์ Creative Island
โดยเป็นศูนย์ช็อปปิ้งไลฟ์สไตล์ขนาด 300,000 ตร.ม. บนพื้นที่ 136 ไร่ เพื่อสร้างลักเซอรี่ช็อปปิ้งครบวงจรระดับโลกที่ใหญ่ที่สุดในภาคใต้ ประกอบด้วยศูนย์การค้า, ห้างสรรพสินค้า, ศูนย์รวมลักเซอรี่แบรนด์ชั้นนำระดับโลก คอนเซ็ปต์ของโครงการจะเน้นผสมผสานความเป็นลักเซอรี่กับความโมเดิร์นเข้าด้วยกัน เพื่อสร้างความตื่นเต้นแปลกใหม่ให้กับภาคใต้และจังหวัดภูเก็ต โดยมีกำหนดเปิดตัวอย่างยิ่งใหญ่ในช่วงปลายปี พ.ศ. 2559 ด้วยงบฯเปิดตัวงบประมาณการตลาดกว่า 1,000 ล้านบาท เพื่อสร้างความอลังการให้กับเมืองภูเก็ตให้เป็นสุดยอดเมืองแห่งการท่องเที่ยวระดับลักเซอรี่ไลฟ์สไตล์
สำหรับโลเกชั่นตั้งอยู่ตรงข้ามกับศูนย์การค้าเซ็นทรัล เฟสติวัล ภูเก็ต ปัจจุบันนั้นถือเป็นสี่แยกใจกลางเมือง บนถนนสายหลักที่เชื่อมทุกเส้นทางเข้าด้วยกัน โดยในโครงการจะมีสินค้า บริการ ที่เป็นที่ต้องการของลูกค้าครบถ้วนตั้งแต่ "ลักเซอรี่แฟชั่นแบรนด์", แบรนด์แฟชั่นจากต่างประเทศ, ร้านอาหารในคอนเซ็ปต์ใหม่ ๆ, กลุ่มเอ็นเตอร์เทนเมนต์, ร้านสเปเชียลตี้ และ art & craft พร้อมคอนเวนชั่นฮอลล์ หรือศูนย์ประชุมขนาดใหญ่ที่สุดของภาคใต้ เพื่อรองรับการประชุม/สัมมนาระดับนานาชาติ ซึ่งทั้งหมดนี้จะถูกนำเสนอในรูปแบบของคอนเซ็ปต์ใหม่แบบที่ไม่เคยมีใครทำมาก่อน
นายทศกล่าวเพิ่มเติมว่า เซ็นทรัลรีเทลฯได้เปิดประตูค้าปลีกระดับประเทศสู่จังหวัดภูเก็ต นับตั้งแต่ปี พ.ศ. 2538 โดยได้เปิดโรบินสัน โอเชี่ยน ภูเก็ต เป็นห้างใจกลางเมืองแห่งแรก ตามมาด้วยการเปิดเซ็นทรัลเฟสติวัลภูเก็ต ในปี พ.ศ. 2547 เกิดเป็นศูนย์การค้าที่ใหญ่และทันสมัยที่สุด ด้วยพื้นที่กว่า 120,000 ตร.ม. นับเป็นการเปิดศักราชใหม่แห่งธุรกิจค้าปลีก ซึ่งช่วยอำนวยความสะดวกให้ชาวเมืองภูเก็ตและนักท่องเที่ยว ทั้งยังสร้างเงินหมุนเวียนในภาคธุรกิจกว่า 2,000 ล้านบาทต่อปีอีกด้วย
ตลอดมาบริษัทได้เล็งเห็นถึงศักยภาพของจังหวัดภูเก็ต ด้วยจำนวนนักท่องเที่ยวที่เดินทางมายังจังหวัดภูเก็ต ที่เพิ่มมากขึ้นอย่างก้าวกระโดด จึงทุ่มงบฯลงทุนขยายธุรกิจอย่างต่อเนื่อง ด้วยการเปิด โรบินสัน จังซีลอน ในปี 2549 และขยายเซ็นทรัลเฟสติวัลภูเก็ตอีสท์ เฟส 2 ในปี 2551 เสริมทัพความครบครันด้วยโฮมเวิร์คและเพาเวอร์บายภูเก็ต ตามด้วยการลงทุน 200 ล้านบาทในปี 2555 เพื่อปรับโฉมเซ็นทรัลเฟสติวัลภูเก็ต โดยเพิ่มจำนวนร้านค้าและร้านอาหารเพื่อให้ตอบสนองความต้องการลูกค้าอย่างครบครัน
ทั้งนี้จังหวัดภูเก็ตมีนักท่องเที่ยวจากทั่วโลกมาเยือนปีละไม่ต่ำกว่า 12 ล้านคน และเพิ่มขึ้นทุกปี ซึ่งแบ่งเป็นนักท่องเที่ยวชาวต่างชาติประมาณ 80% ของนักท่องเที่ยวทั้งหมด ยังไม่รวมถึงประชากรและนักท่องเที่ยวของจังหวัดใกล้เคียง เช่น กระบี่, พังงา, ตรัง อีกประมาณเกือบ 5 ล้านคนต่อปี ภูเก็ตยังขึ้นชื่อว่าเป็นจังหวัดที่มีแหล่งพักอาศัยและตลาดอสังหาริมทรัพย์ที่มีมูลค่าสูงที่สุดและจำนวนมากที่สุด อาทิ วิลล่าโครงการ high end ราคาเฉลี่ยหลังละ 70 ล้านบาท และกลุ่มลูกค้าทั้งชาวต่างชาติและชาวไทย ถือเป็นกลุ่มระดับ high end มีฐานะดี ภูเก็ตจึงเป็นจังหวัดที่มีศักยภาพสูงที่สุดรองจากกรุงเทพมหานคร
"เป็นนโยบายของบริษัทในการเตรียมความพร้อมเพื่อรับการเปิดเออีซีในปี 2558 หนึ่งในนั้นคือการขยายความเจริญออกสู่จังหวัดหัวเมืองมากขึ้น นอกจากรับกำลังซื้อในประเทศที่เพิ่มขึ้น ยังเพื่อเปิดรับกำลังซื้ออีกมหาศาลจากเพื่อนบ้านและนานาประเทศ และภูเก็ตก็เป็นเมืองท่องเที่ยวสำคัญระดับโลก ที่ได้สมญาไข่มุกแห่งอันดามัน"สวยหล่อ! ลูกหลานห้างเซ็นทรัล ตระกูลจิราธิวัฒน์