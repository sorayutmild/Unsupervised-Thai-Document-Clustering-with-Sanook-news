หลังสังคมโซเชียลเน็ตเวิร์คมีการโพสต์และแชร์ภาพ เด็กหญิงแอร์ ชาวกะเหรี่ยง อายุ 12 ปี ถูกนายจ้างทารุณเป็นแผลทั่วตัวด้วยการถูกน้ำร้อนลวก โดยเฉพาะที่หัวนมถูกน้ำร้อนลวกจนหาย ซ้ำร้ายที่ใบหูถูกกรรไกรตัดจนแหว่ง จนที่สุดหนีออกมาได้ชาวบ้านพบเห็นส่งบ้านพักเด็ก ฯ จ.กำแพงเพชร แล้ว
ด้านนายธนวัฒน์ สถิตย์ หัวหน้าบ้านพักเด็กและครอบครัวจังหวัดกำแพงเพชร ได้นำตัวเด็กมาให้ผู้สื่อข่าวสัมภาษณ์ และเมื่อเปิดให้ดูบาดแผลพบว่ามีมากกว่าที่เป็นข่าว โดยมีแผลถูกน้ำร้อนลวกตั้งแต่ต้นคอไปจนถึงลำตัว รวมทั้งใบหน้า หลัง แขน ขา ลงไปถึงส้นเท้า โดยเฉพาะบริเวณใต้รักแร้ด้านซ้ายมีพังผืดยึดติดจนถึงเกือบข้อศอก ทำให้ไม่สามารถยกแขนและงอแขนได้ ซึ่งตามบาดแผลมีรูพรุนทั่วตัว นอกจากนี้ยังพบบริเวณหูด้านซ้ายมีรอยแหว่งจากการถูดตัดด้วยของมีคม และที่น่าตกใจหัวนมทั้ง 2 ข้างหายไปเพราะถูกน้ำร้อนลวก
จากการสอบถามเด็กหญิงแอร์ บอกว่า บาดแผลดังกล่าวถูกนายจ้างทำร้ายด้วยการใช้น้ำร้อนลวก โดยการจับยัดใส่ในกรงสุนัข หลังจากถูกน้ำร้อนลวกแล้วถูกปล่อยทิ้งไว้ทั้งคืน และต้องรักษาเองโดยใช้น้ำเกลือทาแผล ทำให้เจ็บปวดและแสบมาก โดยไม่ได้พาไปหาหมอแต่อย่างไร ซึ่งบางครั้งได้ขังตนเองไว้ในกรงเลี้ยงสุนัขให้กินข้าวกับสุนัข พร้อมทั้งใช้ด้ามไม้กวาดตี และใช้รองเท้าตบหน้าจนปากแตก ส่วนที่ศีรษะแตกเพราะถูกจับโขกกับฝาผนัง ก่อนหน้านี้พยายามร้องให้คนช่วยแต่ก็ไม่มีใครช่วยได้ เคยหนีออกมาแต่ก็ถูกเจ้าหน้าที่ตำรวจนำตัวส่งคืนเข้าไปอีก ทั้งนี้เมื่อย้อนกลับไปวันที่ตนเองออกจากบ้านซึ่งพ่อแม่ก็ไม่รู้เพราะขึ้นรถมากับนายจ้าง จากนั้นก็ถูกขังที่บ้านดังกล่าวเป็นระยะเวลา 5 ปีแล้ว
นายธนวัฒน์ กล่าวอีกว่า ตอนนี้เด็กอยู่ในการดูแล คดีนี้ถือเป็นคดีใหญ่ที่สุดเท่าที่เคยพบ ทางบ้านพักเด็กฯ รู้สึกกลัวเหมือนกัน เนื่องจากมีข่าวว่าผู้ก่อเหตุเป็นผู้ที่มีอิทธิพล จึงต้องทำหนังสือถึงตำรวจขอให้มาช่วยตรวจตราในเวลากลางคืน ส่วนตอนนี้เด็กมีสภาพจิตใจที่ดีขึ้นมาก มาแรกกลัวเจ้าหน้าที่ทุกคน สำหรับบาดแผลต่างๆ ต้องรอให้จบคดีความก่อน จากนั้นจึงจะส่งตัวไปรักษาตามโรงพยาบาลได้
ขอบคุณข่าวจาก http://www.krobkruakao.com