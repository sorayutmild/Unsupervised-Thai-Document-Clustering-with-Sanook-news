เคยได้ยินว่า “กินถั่วแล้วจะผายลม” กันบ้างไหมคะ ความจริงจะเป็นอย่างที่เราเข้าใจหรือเปล่า ทำไมคนเราถึงต้องผายลม แล้วทำไมตดต้องเหม็น หากกลั้นตดแล้วร่างกายจะเป็นอันตรายอะไรหรือไม่ Sanook! Health หาคำตอบมาให้แล้วค่ะ
 
12 เรื่องเกี่ยวกับการ “ผายลม” ที่คุณอาจไม่เคยรู้
1. เราอาจผายลมบ่อยครั้ง มากถึง 14 ครั้งต่อวันเลยทีเดียว
2. ถ้าคุณผายลม ขอให้รู้ไว้เลยว่า คุณเป็นคนสุขภาพดี ไม่มีปัญหาเรื่องระบบการย่อย และการขับถ่าย หากตั้งแต่เกิดมาคุฯไม่เคยผายลมเลยแม้แต่ครั้งเดียว ควรไปพบแพทย์
3.  ส่วนประกอบของลมที่ผ่านออกมาทางก้นนั้น มีกรดกำมะถันเป็นองค์ประกอบ เช่น ไดเมทิลซัลเฟต และเมทาเนทิโอล
4. ความเร็วของลมที่ผายออกมาจากร่างกายของเรา มีแรงดันสูงมากนะ ทำให้แรงลมเร็วปรี๊ดจนถึง 10 ฟุตต่อวินาที หรือราวๆ 11 กิโลเมตรต่อชั่วโมงเลยทีเดียว
5. ใครที่ชอบเคี้ยวหมากฝรั่ง และดื่มน้ำอัดลมบ่อยๆ หลีกหนีให้ไกลเลย เพราะคนๆ นั้นมีโอกาสผายลมบ่อยกว่าคนอื่น
6. เราผายลมตอนนอนกันทุกคนนั่นแหละ แค่คุณอาจไม่รู้ตัว ไม่เชื่อลองถามคนที่นอนข้างๆ ดู
7. ปลวก คือสัตว์ที่ผายลมมากที่สุด นอกจากนี้ยังมีอูฐ ม้าลาย แกะ วัว ช้าง และสุนัข
8. เคยสงสัยไหมว่าทำไม้สียงผายลมของแต่ละคนถึงไม่เหมือนกัน เพราะเสียงของผายลมมีอยู่หลายปัจจัยที่ทำให้แตกต่าง ตั้งแต่ปริมาณของแก๊ส ความกระชับของกล้ามเนื้อก้น และแรงดันจากภายในของร่างกายแต่ละคนที่จะขับแก๊สออกมา
9. ผู้ชายอาจผายลมบ่อยกว่าผู้หญิง เพราะผู้ชายจะปล่อยออกมาเลย ไม่ค่อยกลั้นไว้เหมือนผู้หญิง แต่ผู้หญิงมีโอกาสที่กลิ่นจะแรงกว่า
10. เคยอยู่ในสถานการณ์ที่ต้องกลั้นผายลมไหมคะ อาจจะอยู่ในห้องประชุม อยู่ในลิฟท์ อยู่ต่อหน้าแฟน ในโรงหนัง และอื่นๆ การกลั้นผายลมไม่ได้ทำให้เกิดอันตรายร้ายแรงอะไรในร่างกายของเราหรอกค่ะ เพียงแต่มันก็ไม่ได้ส่งผลดีต่อเรานัก เพราะอาจเกิดตะคริว หรือแรงดันในช่องท้อง จนอาจเกิดเป็นแก๊สสะสมในช่องท้อง จนอาจปวดท้องโดยไม่จำเป็นได้
11. อาหารที่เพิ่มแก๊สในกระเพาะอาหารมีมากมาย แถมยังเป็นประโยชน์ต่อร่างกายด้วย ได้แก่ ดอกกะหล่ำ กะหล่ำดาว ถั่ว บล็อกโคลี่ และรำข้าว รวมไปถึงฟลุคโตส หรือน้ำตาลที่มาจากผลไม้ ผลิตภัณฑ์จากนมอีกด้วย
12. ถ้าไม่อยากผายลมบ่อยๆ มีวิธีช่วยง่ายๆ คือ ทานข้าวให้ช้าลง เคี้ยวให้ละเอียดมากยิ่งขึ้นก่อนกลืน จะช่วยให้กระเพาะอาหารย่อยอาหารได้ง่ายขึ้น และการออกกำลังกายก็ช่วยลดแก๊สในกระเพาะอาหารได้เช่นกัน
 
เห็นอย่างนี้แล้วก็ทราบกันดีใช่ไหมคะว่าเรื่องผายลมเป็นเรื่องธรรมชาติ หากจะเห็นคนข้างตัวผายลมไปบ้างก็อย่าไปว่าอะไรเขาเลยค่ะ ให้เขาปล่อยลมออกมาจะดีกว่า แต่หากตดของคุณมีกลิ่นเหม็นรุนแรงเหมือนอาวุธชีวภาพดีๆ สักลูกนั้น ควรหาพื้นที่ที่ห่างไกลผู้คนแล้วจัดการทำธุระให้เรียบร้อยก่อนกลับเข้าสู่สังคมปกติจะดีกว่า เพื่อสุขภาพจมูกของเพื่อนๆ นะคะ
 
ขอบคุณข้อมูลบางส่วนจาก healthtipsportal.com, scoopwhoop.com ภาพประกอบจาก istockphoto