เจ้าหน้าที่พบร่องรอยการลบภาพจากกล้องวงจรปิด ขณะที่นายชูวงษ์ พร้อมด้วย พ.ต.ท.บรรยิน เดินทางมายังจุดเกิดเหตุ
วันที่ 29 มิ.ย. 59 ผู้สื่อข่าวรายงานว่า เจ้าหน้าที่พบหลักฐานสำคัญ เป็นร่องรอยการลบภาพจากกล้องวงจรปิดที่ขาดหายไปนานกว่า 1 ชั่วโมง ขณะที่นายชูวงษ์ แซ่ตั๊ง นักธุรกิจ พร้อม พ.ต.ท.บรรยิน ตั้งภากรณ์ เดินทางมายังจุดเกิดเหตุ
นอกจากนี้ จากการจำลองสถานการณ์ช่วงรถยนต์ของ พ.ต.ท.บรรยิน ที่มีนายชูวงษ์นั่งไปด้วยเสียหลักพุ่งชนต้นไม้นั้น พบว่า คำให้การของ พ.ต.ท.บรรยิน ไม่สอดคล้องกับความเป็นจริง รวมถึงทั่วร่างกายของนายชูวงษ์ มีร่องรอยบาดแผลต้องสงสัยที่ไม่น่าเกิดจากอุบัติเหตุถึง 7 แห่ง
ทั้งนี้ คดีนี้ตกเป็นข่าวโด่งดังมากเมื่อวันที่ 26 มิ.ย. 2558 หลังจากนายชูวงษ์ประสบอุบัติเหตุรถยนต์เสียหลักพุ่งชนต้นไม้บริเวณซอยเฉลิมพระเกียรติ 48-50 ซึ่งนายชูวงษ์เสียชีวิตที่โรงพยาบาลสิรินธร โดยรถคันดังกล่าวมี พ.ต.ท.บรรยินเป็นคนขับ
ช่วงแรกหลายฝ่ายคาดการณ์ว่าเป็นแค่อุบัติเหตุธรรมดา แต่หลังจากญาตินายชูวงษ์เข้ามาร้องเรียน ทำให้เจ้าหน้าที่แกะรอยและพบพิรุธการโอนหุ้น มูลค่าหลายร้อยล้านบาทให้สาวคนสนิท 2 ราย ก่อนเสียชีวิตไม่นาน จนนำไปสู่การออกหมายจับ พ.ต.ท.บรรยิน พร้อมพวกอีก 3 คน ในข้อหาทุจริตโอนหุ้น
กระทั่งผ่านมา 1 ปีเต็ม พ.ต.ท.บรรยิน ถูกจับกุมในข้อหาร่วมกันฆ่าโดยไตร่ตรองไว้ก่อน ที่เป็นประเด็นค้างคาใจญาติของนายชูวงษ์มาตลอด