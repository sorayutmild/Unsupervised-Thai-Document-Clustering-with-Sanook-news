วิศวกรหนุ่มโร่แจ้งตำรวจ ถูกไฮโซแชมป์ อดีตผู้จัดการส่วนตัวหมออ้อย หลอกตุ๋นเงิน 9,000 บาท อ้างพาเข้าวงการได้
(11 ก.ย.) นายดุลย เหมปัถวี วิศวกร อายุ 26 ปี เข้าแจ้งความที่ สน.สุทธิสาร หลังถูก นายรัตน์ ริมธีรกุล หรือ ไฮโซแชมป์  อดีตผู้จัดการส่วนตัวของ น.ส.จุฑารัตน์ เทียมสุวรรณ หรือ หมออ้อย ดารานางแบบ ในข้อหาฉ้อโกงทรัพย์ หลังหลอกลวงว่าจะพาเข้าวงการบันเทิง โดยหลอกให้โอนเงินเป็นค่าคอร์สเรียนการแสดง และเต้น เป็นจำนวนเงิน 9,000 บาท
นายดุลย เปิดเผยว่า ตนได้พบกับ นายแชมป์ เมื่อวันที่ 27 ส.ค. ที่ผ่านมา ที่ศูนย์การค้าสยามพารากอน ซึ่งนายแชมป์ ทำทีเข้ามาตีสนิท และอ้างว่าเป็นเจ้าของโมโดลิ่ง จะพาตนเข้าไปแคสงานพิธีกรรายการแซ็กซี่ไนท์ ของหมออ้อย จุฑารัตน์ แต่ขอเก็บค่าคอร์สเรียนเป็นเงิน 9,000 บาท โดยจะให้เริ่มเรียนในเดือนก.ย. และขณะที่พูดคุยก็มีหมออ้อย ร่วมสนทนาอยู่ด้วย จึงทำให้ตนเชื่อใจ
ซึ่งภายหลังได้ค้นหาข้อมูลในอินเทอร์เน็ต จึงพบว่านายแชมป์ เคยถูกหมออ้อย และหนิง ปณิตา แจ้งความหลังถูกแอบอ้างชื่อหลอกลวงเด็กเข้าวงการ ตนจึงได้สอบถามเรื่องดังกล่าวไปยังหมออ้อย รวมถึงเรื่องการแคสงานพิธีกรที่เคยตกลงกันไว้ แต่กลับถูกหมออ้อยบ่ายเบี่ยง และบอกว่าเคยถูกนายแชมป์ โกงเช่นกัน ตนจึงได้ขอเงินคืนจากนายแชมป์ แต่ก็ไม่ได้รับเงินตามที่ตกลงกันไว้ และไม่สามารถติดต่อได้ จึงตัดสินใจเข้าแจ้งความ และจะดำเนินการให้ถึงที่สุด เพื่อเป็นอุทาหรณ์ให้กับบุคคลอื่นต่อไป
เบื้องต้นเจ้าหน้าที่ตำรวจได้รับเรื่องร้องทุกข์และลงบันทึกประจำวันไว้แล้ว ส่วนคดีคงต้องรอดูว่านายแชมป์ จะตกลงกับนายดุลย อย่างไร ถ้าตกลงกันได้เรื่องราวก็เป็นอันยุติ หากตกลงไม่ได้ และพิสูจน์ว่ากระทำผิดจริงก็ต้องเชิญตัวมาให้ปากคำต่อไป