เช็กดวงความรักตามราศี จากนักพยากรณ์ Horosociety ราศีของคนรักที่เคมีเข้ากันดีเว่อร์ และ ราศีไหนที่ใช่สำหรับคุณ 

หากพูดถึงความรัก จริง ๆ ก็เป็นเรื่องของคนสองคน แต่ทั้งนี้เราลองมาเช็กกันก่อนดีกว่า ว่าราศีไหนที่เข้ากันได้ดีเคมีตรงกันสุด ๆ หรือราศีไหนควรพิจารณาก่อนจะเดทกัน ใครที่กำลังเดทกันอยู่หรือเพิ่งเริ่มความสัมพันธ์ 

ราศีมังกร
ชาวราศีมังกรเป็นคนขยัน มีความเป็นผู้ใหญ่ ดังนั้นสเปคก็ต้องเป็นคนที่ขยันและมีความรับผิดชอบอย่าง ราศีพิจิก , ราศีพฤษภ หรือ ราศีมังกร ด้วยกันเอง เพราะมีความคิดและลักษณะนิสัยที่ใกล้เคียงกัน ส่วนราศีที่คุณควรเลี่ยงไปให้ไกลเลยก็คือ ราศีเมษ เหตุผลคือชาวราศีเมษมีความเป็นเด็ก ไม่ว่าจะทั้งด้านความคิดและนิสัย ดังนั้นหากคุณไม่อยากปวดหัว แนะนำให้เลี่ยง
จริง ๆ แล้ว ชาวราศีมังกรเป็นคนง่าย ๆ สบาย ๆ อะไรก็ได้ ไม่ค่อยชอบความซับซ้อน ดังนั้นยินดีด้วย หากใครกำลังคิดที่จะพาชาวราศีนี้ไปออกเดท คุณสามารถเลือกสถานที่เองได้เลย จะพาเขาไปที่ไหนเขาก็โอเคหมดอยู่แล้ว
 
ราศีกุมภ์
ชาวราศีกุมภ์มีความเป็นตัวของตัวเองสูงมาก ไม่ชอบตามกระแสหรือตามใคร ดังนั้นไม่แปลกเลยที่ลักษณะนิสัย ความคิด การแต่งตัว หรืออะไรต่าง ๆ จะแหวกแนวไปจากคนทั่วไป ดังนั้นสเปคจึงต้องเป็นคนที่ตามคุณได้ทันและสามารถเข้าใจคุณได้ว่าคุณคิดอะไรอยู่ ซึ่งก็คือ ชาวราศีเมถุน และ ราศีสิงห์ หรือจะเป็นคนที่รู้จักเอาอกเอาใจเก่งอย่าง ราศีกุมภ์ หรือ ราศีมังกร ก็ดี ส่วนราศีที่คุณไม่ควรเดทด้วยก็คือ ราศีพฤษภ เนื่องจากชาวราศีนี้เป็นคนค่อนข้างดื้อดึง เชื่อมั่นในตัวเองสูง ส่วนคุณก็เป็นคนไม่ค่อยแคร์ ไม่ชอบตามหรือง้อใคร ดังนั้นนิสัยของคุณกับชาวราศีนี้จึงอยู่กันคะละขั้ว ไม่น่าจะสามารถเวียนมาคบกันได้
ชาวราศีกุมภ์รักการดูหนังมาก ถ้าจะพาชาวราศีนี้ไปเดท ไม่ต้องคิดอะไรให้ยุ่งยาก แค่พาไปดูหนังดี ๆ สักเรื่องก็ประทับใจแล้ว
 
ราศีมีน
หากพูดถึงคน ราศีมีน ความโรแมนติก อ่อนโยน นุ่มนวล ต้องมาก่อนเป็นอันดับต้น ๆ เลย นอกจากนี้ ชาวราศีมีน ยังเป็นมีน้ำใจ ขี้สงสาร ชอบเห็นอกเห็นใจผู้อื่น ดังนั้นคนที่เหมาะกับชาวราศีมีนต้องเป็นคนที่มีความอบอุ่น จิตใจดี และอ่อนโยน อย่าง ราศีกรกฎ , ราศีกันย์ หรือ ราศีมีน ด้วยกันเอง นอกเหนือจากนี้ ราศีเมษ และ ราศีพิจิก ก็ไม่ควรมองข้าม เพราะเค้าจะยกให้คุณเป็นเรื่องสำคัญอันดับต้น ๆ เลย ส่วนคนที่ชาวราศีมีนไม่ควรเดทด้วยคือ ราศีสิงห์ เนื่องจาก ชาวราศีสิงห์ มักใช้ชีวิตสุดเหวี่ยง รักสนุก ดูเป็นคนห้าว ๆ ถึงไหนถึงกัน ดังนั้นหากต้องการความอ่อนหวาน อ่อนโยน คุณจะไม่สามารถหาได้จากชาวราศีนี้
ชาวราศีมีนเป็นคนร่าเริง สนุกสนาน หัวเราะง่าย แนะนำว่าให้ลองพาเขาไปดูหนังแนวตลก คอมเมดี้ หรือทอล์กโชว์ตลก ๆ ดูสิ รับรองว่ารอยยิ้มและเสียงหัวเราะของเขาจะทำให้คุณยิ้มได้ทั้งวันแน่นอน
 
ราศีเมษ
ชาวราศีเมษเป็นคนสนุกสนาน อารมณ์ดี และกระตือรือร้นอยู่เสมอ ดังนั้นคุณจะเหมาะกับราศีที่มีนิสัยใกล้เคียงกัน อย่างราศีเมษด้วยกันเอง ถัดมาจะเป็น ราศีธนู ที่เป็นคนมองโลกในแง่ดีและ ราศีเมถุน ที่เป็นคนตั้งใจ มุ่งมั่น เวลาเล่นเป็นเล่น แต่จะจริงจังเมื่อได้ทำงานหรือหน้าที่ที่ได้รับมองหมาย ส่วนราศีที่ควรเลี่ยงเลยคือ ราศีมังกร เนื่องจากชาวราศีนี้เป็นพวกเจ้าระเบียบ ชอบตั้งกฏเกณฑ์ ซึ่งแตกต่างกับลักษณะนิสัยของชาวราศีนี้โดยสิ้นเชิง
เนื่องจากชาวราศีนี้เป็นคนไม่ชอบอยู่กับที่ กระฉับกระเฉง ชอบกีฬา แนะนำว่าจากที่เคยคิดว่าจะชวนกันไปดูหนัง ลองเปลี่ยนพากันไปเล่นกีฬา หรือออกกำลังกายดูสิ รับรองว่าคุณเค้าต้องถูกใจแน่ ๆ
 
ราศีพฤษภ
ปรบมือดัง ๆ ให้กับชาวราศีนี้ คุณเป็นขวัญใจของทุกคน เนื่องจากเป็นคนมองโลกในแง่ดี ใจเย็น ยิ้มเก่ง ใครเห็นใครก็ชอบ คุณเหมาะกับชาวราศีกรกฎ เนื่องจากเขามักจะสามารถแก้ไขปัญหาต่างๆ ที่เกิดขึ้นได้เป็นอย่างดี ถัดมาเป็นราศีมีนและราศีพฤษภ ที่มีนิสัยใกล้เคียงกับคุณ ทั้งสุภาพ อ่อนโยน สามารถเข้าใจคุณได้เป็นอย่างดี ส่วนราศีที่ไม่ควรเดทด้วยเลยคือ ราศีกุมภ์ เนื่องจากชาวราศีนี้เป็นคนแข็ง ๆ ทื่อ ๆ ไม่อบอุ่น หากไปเดทด้วยแล้วล่ะก็ อาจจะทำให้คุณอึดอัด และหมดสนุกได้เลย
ชาวราศีพฤษภเป็นคนชอบความมั่นคง ชอบความเพอร์เฟค ดังนั้นหากจะพาไปเดท แนะนำว่าสถานที่ที่ไปควรจะหรูหรา มีระดับนิดนึง อย่างเช่น พากันไปดินเนอร์ตามร้านอาหารดัง ๆ จิบไวน์ มีดนตรีสดให้ฟังก็ไม่เลว
 
ราศีเมถุน
ชาวราศีเมถุนเป็นคนฉลาด หัวไว เรียนรู้ได้อย่างรวดเร็ว มีมนุษยสัมพันธ์ดี เข้ากับคนอื่นได้ง่าย เหมาะที่จะเดทกับชาวราศีเมถุนด้วยกันเอง รองลงมาคือ ราศีสิงห์ และราศีธนู ที่เป็นคนช่างพูดช่างเจรจา จะทำให้พวกคุณคุยกันได้อย่างสนุกสนาน นอกจากนี้ชาวราศีตุลย์และราศีกุมภ์ ก็เป็นคู่คิดที่ดีของคุณได้เช่นกัน เนื่องจากเป็นคนใจเย็น และสามารถเข้าใจและรับฟังคุณได้ ส่วนราศีที่ไม่ควรเดทด้วยเลยคือ ชาวราศีพิจิก เพราะชาวราศีนี้ชอบเล่นเกมส์ ชอบเอาชนะ มักรุกหนัก จนอาจทำให้คุณอึดอัดและตกอยู่ภายใต้อำนาจการควบคุมของเขาได้
ชาวราศีเมถุนเป็นคนรักการแข่งขันและมีความมั่นใจในตัวเองอยู่เสมอ ลองพาเขาไปเล่นเกมส์ดูสิ อย่างเกมส์แข่งรถ หรือจะพาไปโยนโบว์ลิ่ง ก็เป็นไอเดียที่ดีเลย
 
ราศีกรกฎ
ชาวราศีกรกฎเป็นคนมีระเบียบ ละเอียด รอบคอบ มีความอ่อนหวาน ชอบเอาอกเอาใจ ดังนั้นหนุ่มสาวราศีนี้จึงเหมาะกับคนที่ขี้อ้อน ดูแลเอาใจใส่เก่ง อย่างชาว ราศีพฤษภ , ราศีกันย์ และ ราศีกรกฎ ส่วนราศีที่ควรหลีกเลี่ยงเลยคือ ราศีธนู เพราะเนื่องจากชาวราศีธนูเป็นคนรักอิสระมาก ซึ่งจะแตกต่างกับคุณที่เป็นคนค่อนข้างเจ้าระเบียบ ดังนั้นจึงควรหลีกเลี่ยงการออกไปเดทกับชาวราศีนี้
ชาวราศีกรกฎเป็นคนที่ค่อนข้างขี้เหงา ต้องการการดูแลเอาใจใส่จากคนรักอยู่เสมอ ดังนั้นสถานที่ที่ควรพาไปเดท คือ สถานที่ที่มีความโรแมนติก ได้อยู่กันสองต่อสอง ซึ่งคุณไม่ต้องพิถีพิถันมากเลย แค่ชวนกันไปทำอาหารทานที่บ้านก็เวิร์คแล้ว
 
ราศีสิงห์
“คล่องแคล่ว ปราดเปรียว” เป็นนิยามของชาววราศีสิงห์เลย ทั้งโดดเด่น มีความเป็นผู้นำ และด้วยบุคลิกดังกล่าวจึงทำให้เป็นที่สนใจของหนุ่ม ๆ สาว ๆ แต่อย่างไรก็ตาม ข้อเสียของชาวราศีนี้ก็คือ ความเชื่อมั่นในตัวเองที่มากเกินไป จนไม่ค่อยรับฟังความคิดเห็นของผู้อื่น ดังนั้นราศีที่เหมาะกับชาวราศีนี้จะเป็น ราศีธนู , ราศีเมถุน ที่มีบุคลิกเข้ากับคนอื่นได้ง่าย เฮฮา สนุกสนาน และราศีสิงห์ด้วยกันเอง ส่วนราศีที่ควรเลี่ยงเลยก็คือ ราศีมีน เนื่องจากชาวราศีนี้เป็นคนช่างคิดช่างฝัน โลกสวย ซึ่งในความเป็นจริงแล้ว บางอย่างที่วาดไว้นั้นไม่สามารถเกิดขึ้นได้จริง ดังนั้นตัดไฟเสียแต่ต้นลมน่าจะดีกว่า
เนื่องจากชาวราศีสิงห์เป็นคนที่มีสเน่ห์ และยังสามารถบริหารสเน่ห์ของตัวเองได้เป็นอย่างดี ดังนั้นสถานที่ที่ควรพาคนราศีนี้ไป ต้องเป็นสถานที่ที่เขาสามารถปลดปล่อยตัวเองได้อย่างเต็มที่ จะพาไปเต้นรำ ไปแดนซ์ก็ดี หรือไปร้องคาราโอเกะก็เก๋อยู่นะ
 
ราศีกันย์
ชาวราศีกันย์เป็นคนขยัน มีระเบียบ ชอบความมั่นคงและก้าวหน้า ดังนั้นสเปคต้องเป็นคนที่อบอุ่น มีความคิดเป็นผู้ใหญ่ ไม่จู้จี้จุกจิก มีความรับผิดชอบ และขยันขันแข็ง พร้อมที่จะสร้างอนาคตไปด้วยกัน อย่างราศีมังกร , ราศีกรกฎ และ ราศีเมษ นอกจากนี้ ราศีเมถุน หรือ ราศีมีน ที่เป็นคนอารมณ์ขัน มีความโรแมนติกก็จัดว่าดีเลยทีเดียว อย่างไรก็ตาม เนื่องจากคุณเป็นคนรักความเพอร์เฟค ดังนั้นคุณควรหลีกเลี่ยงการเดทกับ ชาวราศีตุลย์ เพราะเมื่อไหร่ก็ตามที่คุณต้องการความชัดเจนจากเขา ชาวราศีนี้จะไม่สามารถตอบโจทย์ให้คุณได้
ในบางครั้งชาวราศีกันย์ก็มักชอบเก็บตัว โลกส่วนตัวสูง ดังนั้นจึงควรหลีกเลี่ยงการพาเขาไปในที่สาธารณะที่ผู้คนพลุกพล่าน เสียงดัง ทางที่ดีควรชวนกันไปหาที่เงียบๆ ที่จะได้อยู่กันสองคนดีกว่า ห้องสมุดหรือคาเฟ่ที่คนไม่ค่อยเยอะก็เป็นทางเลือกที่ดี
 
ราศีตุลย์
ชาวราศีตุลย์เป็นคนมนุษยสัมพันธ์ดี คุยเก่ง สามารถผูกมิตรกับทุกคนได้อย่างรวดเร็ว ราศีที่คู่ควรกับคุณจะต้องเป็นคนที่สามารถดึงดูดคุณได้ คุยเก่ง และชอบอะไรเหมือน ๆ กัน อย่าง ราศีตุลย์ , ราศีกุมภ์ และ ราศีเมถุน ส่วนราศีที่ไม่ควรไปเดทด้วยคือ ราศีกันย์ เพราะถึงแม้ว่าคุณจะมีรสนิยมที่ใกล้เคียงกัน แต่เมื่อเวลาผ่านไป ต่างคนต่างเป็นตัวของตัวเอง โดยชาวราศีกันย์เป็นคนที่ค่อนข้างทะเยอทะยาน ซึ่งตรงกันข้ามกับคุณ ที่เป็นคนง่าย ๆ สบาย ๆ ดังนั้นถ้าไม่อยากเสียใจทีหลัง แนะนำว่าให้เลี่ยงเลย
ส่วนสถานที่ที่ควรพาชาวราศีตุลย์ไปเดท ควรเป็นสถานที่ที่มีความสวยงาม อย่างหอศิลป์ งานนิทรรศการภาพวาดต่าง ๆ หรือตามตลาดนัดที่มีของสวย ๆ งาม ๆ ก็ได้ รับรองว่าถูกใจแน่นอน
 
ราศีพิจิก
ชาวราศีพิจิกเป็นคนมีความรับผิดชอบสูงมาก ทั้งเรื่องหน้าที่การงาน งานบ้านงานเรือน และยังมีไอเดียที่ดีสร้างสรรค์ ดังนั้นราศีที่เหมาะกับคุณควรเป็นคนที่นิสัยใกล้เคียงกัน มีความรับผิดชอบ อย่าง ราศีมังกร หรือ ราศีกรกฎ ที่กระตือรือร้นในการทำสิ่งต่าง ๆ อยู่เสมอ นอกจากนี้ ชาวราศีมีน และ ราศีกันย์ ก็เป็นช้อยส์ที่ดีค่ะ ส่วนราศีที่คุณควรหลีกเลี่ยงคือ ชาวราศีเมถุน เพราะนอกจากคุณจะไม่สามารถเอาชนะความเจ้าชู้ และความร้ายกาจของราศีนี้ได้แล้ว ชาวราศีเมถุนยังเป็นพวกที่เอาแน่เอานอนอะไรไม่ได้อีกด้วย เค้าเตือนละน้า ถ้าไม่อยากแห้ว ให้เซย์โนไปเลย
ชาวราศีพิจิกชอบสถานที่ที่บรรยากาศชิว ๆ มีความโมเดิร์นหน่อย ๆ แนะนำว่าลองชวนกันไปเดทที่ร้านอาหารบรรยากาศดี ๆ มีดนตรีให้ฟัง นั่งชิลได้ทั้งคืน นอกจากจะถูกใจเขาแล้ว พวกคุณยังจะได้ใช้เวลาด้วยกันยาว ๆ อีกด้วย
 
ราศีธนู
ชาวราศีธนูเป็นคนชอบความท้าทาย ไม่ชอบความซ้ำซากจำเจ ชอบลองทำสิ่งแปลกใหม่ ราศีที่เหมาะกับชาวราศีนี้คือ ราศีเมษ ที่มีความกระตือรือร้นอยู่เสมอ หรือจะเป็นราศีธนูซึ่งมีนิสัยคล้ายคุณก็ดี นอกจากนี้ชาวราศีมีนหรือราศีกันย์ที่เป็นผู้ฟังที่ดี ยอมตามใจคุณ ก็เหมาะกับคุณเช่นกัน ส่วนราศีที่อยู่คนละขั้วกับคุณเลยก็คือ ราศีกรกฎ เนื่องจากชาวราศีนี้เป็นคนเรียบง่าย ไม่ค่อยกระตือรือร้นอะไรมากนัก จนบางครั้งดูน่าเบื่อหรือดูเป็นคนเย็นชา ดังนั้นหนุ่มสาวราศีนี้จึงเป็นราศีที่คุณควรเลี่ยง
ส่วนสถานที่ที่ชาวราศีธนูชื่นชอบคือ สถานที่ที่สามารถเรียนรู้สิ่งใหม่ ๆ ได้ ลองพากันไปเดทที่พิพิธภัณฑ์ วัด หรือโบราณสถานที่สวย ๆ ดูสิ รับรองว่าคุณจะมีหัวข้อใหม่ ๆ ให้คุยกันได้ทั้งวันเลย
 
ตรงกับใครบ้างไหมเอ่ย? ใครที่ยังโสดอยู่แล้วกำลังจะไปออกเดทก็ลองปรับใช้กันดูนะคะ เผื่อเป็นอีกหนึ่งทางเลือกในการเลือกคู่ของคุณ หรือเป็นตัวช่วยประกอบการตัดสินใจในความสัมพันธ์ครั้งนี้ก็ได้ อย่างไรก็ขึ้นอยู่กับวิจารณญาณของแต่ละคนด้วยนะจ๊ะ เป็นกำลังใจให้ทุกคน ขอให้เลิกนก ตกอับ อาภัพรัก และได้เจอคนที่ใช่ไว ๆ 