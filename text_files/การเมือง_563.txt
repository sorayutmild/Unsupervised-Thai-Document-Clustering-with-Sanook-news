สาวขี่เจ็ตสกีกับ "ศักดิ์สยาม" แจงเป็นภาพเมื่อปี 63 ไม่ได้รู้จักกันเป็นการส่วนตัว วอนอย่าด่าให้เสียหาย
จากกรณี นายมงคลกิตติ์ สุขสินธารานนท์ ส.ส.บัญชีรายชื่อ หัวหน้าพรรคไทยศรีวิไลย์ ได้โพสต์ภาพชายหน้าเหมือน นายศักดิ์สยาม ชิดชอบ รัฐมนตรีว่าการกระทรวงคมนาคม ที่เป็นภาพขณะกำลังขี่เล่นเจ็ตสกีกับสาวสวย ทำให้เป็นที่พูดถึงอย่างมากในโลกโซเชียล
ล่าสุด หญิงสาวรายหนึ่งได้โพสต์ภาพและข้อความลงเฟซบุ๊ก ระบุว่า "ตามที่มีรูปพวกหนูไปออกตามสื่อโซเชียลของ ส.ส.เต้ และ เพจต่างๆ อีกหลายเพจในเฟซบุ๊ก ซึ่งสร้างความเดือดร้อนเสื่อมเสียต่อตัวหนูและครอบครัว มากไปกว่านั้นคือทำให้ท่านต้องเสื่อมเสียด้วย 
ความจริงคือพวกหนูไปทะเลกับเพื่อนๆ ซึ่งมาทราบภายหลัง ว่าเพื่อนของหนูเป็นรุ่นน้องของท่าน หนูเห็นท่านขี่เจ็ตสกี ดูน่าสนุก ก็เลยอยากลองเล่นด้วย ซึ่งตอนนั้นก็กล้าๆ กลัวๆ อยู่ เลยขอลองซ้อนดูก่อน แล้วก็ลองเล่นเอง 
หลังจากนั้นก่อนกลับ เพื่อนจึงบอกว่าท่านเป็นใคร พวกหนูก็ตื่นเต้นกันมาก คือแบบเฮ้ย! นี่เราเพิ่งซ้อนท้ายท่านไปจริงๆ เหรอ? พวกหนูเลยรีบเข้าไปขอถ่ายรูปกับท่าน ซึ่งท่านก็ให้ความเป็นกันเอง อนุญาตให้ถ่ายรูปได้ ซึ่งหนูก็มีหลักฐานของการโพส Facebook ส่วนตัว ตั้งแต่วันที่ 8 สิงหาคม 2563 คือปีที่แล้วนะคะ! ไม่ใช่ปีนี้ตามที่มีคนสร้างข่าวเท็จขึ้นมา
ขอร้อง สส.เต้ และผู้คนที่แชร์โพสต์ข้อความที่ไม่จริงนี้! อย่าเอาพวกหนูไปเกี่ยว หรืออย่าเอาท่านมาเกี่ยวข้องด้วย เพื่อสร้างกระแส เพราะเรื่องนี้เกิดขึ้นมานานแล้วตั้งแต่วันที่ 8 สิงหาคม 2563 ย้ำ! ว่าปีที่แล้ว 
หนูต้องกราบขอโทษไปยังท่านที่ทำให้ต้องเสื่อมเสีย เพียงเพราะความรู้เท่าไม่ถึงการณ์ที่โพสภาพความประทับใจเหล่านี้ไป และไม่คิดว่าจะมีคนที่ไม่หวังดีสร้างเรื่องขึ้นมาจนเป็นข่าวได้ขนาดนี้"