(7 พ.ย.) จากกรณีพลเมืองดีร้องเรียนผ่านเพจศูนย์ปราบปรามอาชญากรรมทางเทคโนโลยีและสารสนเทศ หรือ ศปอส.ตร. ให้เข้าจับกุม จ่าสิบเอกจักรกฤษณ์ อายุ 43 ปี โดยระบุว่าผู้ต้องหารายนี้มีพฤติกรรมหลอกลวงเด็กชายไปมีเพศสัมพันธ์แล้วถ่ายคลิปแบล็คเมล์ โดยมีเด็กชายในพื้นที่ อ.น้ำพอง จ.ขอนแก่น ตกเหยื่อเป็นจำนวนมาก จึงได้ทำการสืบสวน กระทั่งพบพฤติกรรมเป็นจริงตามที่ร้องเรียนว่า ได้เคยหลอก ด.ช.เติ้ล อายุ 14 ปี กระทำชำเราทางทวารหนัก มาแล้ว ชุดสืบสวนจึงได้รวบรวมพยานหลักฐานเพื่อทำการจับกุม
ชุดสืบสวนได้สืบทราบว่าผู้ต้องหารายนี้ใช้แอปพลิเคชั่นในการหาเพื่อนคุย หาคู่ กลุ่มชายรักชาย ในการหาเหยื่อ โดยเลือกเหยื่อที่มีอยู่โลเคชั่นใกล้กัน นอกจากนี้ยังมีการนำรูปชายหน้าตาดีมาสวมเป็นรูปโปรไฟล์ของตนเองอีกด้วย ซึ่งหากเหยื่อรายใดหลงกลนัดเจอก็จะใช้กำลังข่มขู่ และถ่ายคลิปไว้เพื่อขอมีเพศสัมพันธ์อีก ซึ่งที่ผ่านมามีเด็กชายอายุตั้งแต่ 13 ปีขึ้นไป ตกเป็นเหยื่อจากการกระทำชำเราทางทวารหนัก และบังคับให้อมอวัยวะเพศจนสำเร็จความใคร่ จำนวนมากถึง 70 ราย ในพื้นที่อ.น้ำพอง อ.กระนวน จ.ขอนแก่น,จ.กาฬสินธุ์ จ.มุกดาหาร และ สกลนคร

ทั้งนี้มีรายงานว่าระหว่างจับกุมชุดสืบสวนพบยาต้านไวรัส ที่บริเวณลิ้นชักเก็บของตรงคอลโซนรถยนต์ของผู้ต้องหา จึงได้ทำการสอบถามนายจักรกฤษณ์ ยอมรับว่าตนเองนั้นติดเชื้อเอชไอวี ให้อยู่ระหว่างการรักษาโดยยาต้านไวรัส
นอกจากนี้ ตำรวจเข้าตรวจค้นภายในห้องพักพบเอกสารเป็นกระดาษตารางรายชื่อเหยื่อ ที่ผู้ต้องหารายนี้ได้มีเพศสัมพันธ์ด้วย โดยจดบันทึกรายชื่อเหยื่อ เบอร์โทรศัพท์ เฟซบุ๊ก อินสตาแกรม และมีการระบุการร่วมเพศของเหยื่อในแต่ละครั้งว่ามีการป้องกันด้วยการสวมถุงยางอนามัยหรือไม่
สำหรับผู้ต้องหารายนี้เป็นนายทหาร สังกัดกรมทหารแห่งหนึ่งในพื้นที่ภาคอีสาน ซึ่งขณะนี้ทางต้นสังกัดได้รับทราบการจับกุมผู้ต้องหารายนี้เป็นที่เรียบร้อยแล้วอยู่ระหว่างทำเรื่องเสนอพิจารณาลงโทษทางวินัย และให้ออกจากราชการ
 