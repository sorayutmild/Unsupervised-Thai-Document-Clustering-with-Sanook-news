ดวงชะตาปี พ.ศ. 2564 ราศีเมษ หรือ ผู้ที่เกิดระหว่างวันที่ 13 เมษายน – 13 พฤษภาคม
 
โดยภาพรวมในปี พ.ศ.2564   ของชาวราศีเมษ ก็จะเป็นปีแห่งความสดใส มีชีวิตชีวา ที่ถูกกระตุ้นจากดาวอังคาร ดาวประจำตัว ที่พร้อมจะเพิ่มพลังมากยิ่งขึ้น สำหรับชาวราศีเมษที่พร้อมจะก้าวออกมา ปรากฏตัวในสังคมอย่างเฉิดฉาย ที่จะทำให้ชีวิตรุ่งโรจน์ชัชวาล!! แต่อย่าประมาทในการดำเนินชีวิตในทุกวินาที เพราะจากอำนาจดาวมฤตยูที่เข้ามากุมราศีเมษ ตั้งแต่ ปี พ.ศ.2560  ที่จะส่งผลไปอีก 7 ปี ที่อาจทำให้ดวงชะตาพลิกผันจาก ดี-ร้าย หรือ ร้าย-ดี ได้ในพริบตา!
มกราคม อย่าประมาท อย่าเชื่อมั่นในตัวเองมากเกินไป  ระวังการเปลี่ยนแปลงในทางที่ไม่ดีจากงาน ที่อาจส่งผลกระทบไปถึงการเงิน และ ความรักด้วย ระวังการเข้าสังคม สถานบันเทิงเริงรมย์ อาจเจอเพื่อนใหม่ แต่ก็จะนำพาความเดือดร้อนมาให้ หรือ อาจดีแต่ปาก เชื่อถือไม่ได้
กุมภาพันธ์ เงินทองของหาง่าย ที่อาจได้มาจากค้าขาย เข้าสมาคม หรือสังสรรค์กับมิตรสหาย อยู่ในเกณฑ์ดีที่จะโน้มน้าวใจให้มาร่วมหุ้นลงทุน อาจได้พบรัก เจอเนื้อคู่ในสถานบันเทิงเริงรมย์ แต่ก็มีเกณฑ์สูงว่าจะเป็นแค่คู่เทียม รักแรกพบ แล้วก็จากจร  และควรระวังความโลภบังตา การเซ็นสัญญา ลงนามในเอกสารใดๆ ตรวจสอบให้ดีๆ เพราะอาจทำให้เสียรู้ เสียเปรียบได้
มีนาคม การหารายได้ยังอยู่ในเกณฑ์ดีอย่างต่อเนื่อง และกลางเดือนไปแล้ว ยังอาจได้โชคมีลาภอย่างไม่คาดฝัน หรือ  ได้ลาภโดยเสน่หาจากคนรัก คู่ครอง คนโสดเข้าร่วมกิจกรรมตามความเชื่อ ศรัทธา ก็อาจได้พบรัก เจอเนื้อคู่ แต่ก็อาจจะเป็นรักซ้อน  การเจรจา ติดต่อ อยู่ในเกณฑ์ดี ที่สามารถชี้นกเป็นไม้ ก็จะมีคนเชื่อถือ พร้อมให้ความร่วมมือ แต่ควรระวังการหารายได้ในทางที่ไม่สุจริต ก็อาจนำพาชีวิตให้วิบัติวอดวาย
เมษายน ตนเป็นที่พึ่งแห่งตน งาน เงิน ความรักก็จะวิ่งเข้ามาหา แต่หากยังเป็นลูกจ้าง ก็ควรระวังเผลอ เพลิน สบายมากเกินไปก็อาจทำให้ถูกเจ้านายเขม่นได้ และหากมีปัญหา ข้อพิพาทเรื่องเงินๆ ทองๆ ก็อยู่ในเกณฑ์ดีที่จะปรับความเข้าใจ แต่ก็ยังควรหลีกเลี่ยงการหาเงินอย่างไม่สุจริต อันตรายรออยู่ อย่าประมาท!
พฤษภาคม โอกาสที่จะได้เงินทองไหลมาเทมามาถึงแล้ว   หรืออาจได้โชคมีลาภลอยอย่างไม่คาดฝัน คนรัก คู่ครองอยู่ในระยะส่งเสริมสนับสนุน คนโสด เสน่ห์มากล้น ก็จะมีโอกาสได้เลือกจนพอใจ  แต่ระวังจะมีเรื่อง “ร้อน” ที่จะต้องสูญเสียเงินจำนวนมากด้วย และเรื่องงานประจำ ควรระวังผู้ใหญ่ ผู้มีอำนาจจะเขม่น ทำให้เดือดร้อน หรือ ถูกกลั่นแกล้งทำให้เสียชื่อ  เสียเครดิต
มิถุนายน ยังอยู่ในเกณฑ์ดีที่จะได้โชคลาภ ผลกำไรทั้งจากการเสี่ยงโชค หรือ มีกำไรจากค้าขาย แต่ อย่าเชื่อใจใคร เพราะกลางเดือนไปแล้วอาจมีปัญหาทะเลาะวิวาทด้วยเรื่องเงินๆ ทองๆ โดยเฉพาะกับญาติสนิทมิตรสหาย คนรัก หรือเพศตรงข้ามที่เข้ามาพัวพันด้วย  และกิจการ งานที่ทำประจำก็อย่าประมาท เพราะยังอยู่ในระยะทรงๆ ทรุดๆ อย่าคาดหวังกับคำหวานของผู้ใหญ่ ผู้บริหารมากนัก
กรกฎาคม รับมาก จ่ายหมด โอกาสหารายได้ยังอยู่ในเกณฑ์ดี แต่เพราะจากอารมณ์รัก ใคร่ เสน่หาก็อาจพาวอดวายได้ รวมถึงการมีเพศสัมพันธ์ที่ไม่ใช่กับคู่ครอง ที่หากไม่ป้องกันให้ดีพอ ก็อาจนำความทุกข์กาย ทุกข์ใจมาให้ กิจการ งานที่ทำประจำ ยังอยู่ในลักษณะแค่ประคองตัวให้รอด มนุษย์เงินเดือน อาจมีโอกาสร่วมพัฒนา หรือ เปลี่ยนแปลงให้ดีขึ้น แต่ก็อาจทำให้ขัดแย้งกับระบบเดิมๆ เรื้อรังไม่รู้จบ
สิงหาคม จนถึงกลางเดือน โอกาสแสวงหาลาภ เก็งกำไร จะอยู่ในระยะได้มาก เสียหมด ในเรื่องงาน หากลงทุน เริ่มงาน โครงการระยะสั้น จะอยู่ในเกณฑ์ดี แต่ถ้าเป็นโครงการระยะยาว ก็ควรระวัง เพราะอาจมีปัญหาตามมาอีกมาก ในเรื่องความรัก หากมีคู่ครองอยู่แล้ว และไปมีสัมพันธ์สวาทกับพนักงาน ผู้ใต้บังคับบัญชา ก็ควรระวังเพราะนอกจากจะสูญเสียเงินจำนวนมากแล้ว ยังอาจทำให้เสื่อมเสียชื่อเสียงอีกด้วย
กันยายน โอกาสทองของงานบริการ ตัวแทน นายหน้า ที่จะทำงานได้สำเร็จตามที่หวัง และได้รับค่าตอบแทนอย่างคุ้มค่า แต่ควรระวังเงินจะ “ร้อน” อยากจะปลิวหนีได้ตลอดเวลา จึงควรคิดให้ดีๆ ก่อนจะลงทุน เสี่ยงโชคใดๆ เรื่องความรัก ก็อาจพบรัก เจอเนื้อคู่ ที่จะต้องแข่งขัน ถึงจะได้มาครอบครอง แต่ควรระวังเพราะอาจทำให้ทะเลาะวิวาทจนเจ็บตัวได้
ตุลาคม ฟังหูไว้หู ควรระวัง “บ่างช่างยุ” โดยเฉพาะที่เป็นบริวาร ลูกน้อง ที่อาจทำให้ทะเลาะวิวาทจนแตกหักกับหุ้นส่วน หรือ คนรัก คู่ครอง แต่คนโสด หากเข้าร่วมกิจกรรม งานอาสาต่าง  ๆ ก็อาจทำให้ได้พบรัก เจอเนื้อคู่ ด้านการเงิน การงาน การเดินทางไกล หรือ ติดต่อ สัมพันธ์กับต่างประเทศ จะเป็นแหล่งที่ทำให้เกิดรายได้มากยิ่งขึ้น เดือนนี้ควรใส่ใจ ดูแลสุขภาพตัวเองให้มากเป็นพิเศษ หากหักโหมทำงานหนักเกินไป พักผ่อนไม่เพียงพอ หลายโรคจะตามมา
พฤศจิกายน ระวัง..เหตุบังเอิญ ความผิดพลาดที่อาจเกิดขึ้นได้อย่างไม่คาดฝัน หากประมาท! การเดินทางไกล หรือ การร่วมกิจกรรมตามความเชื่อศรัทธา อาจเป็นโอกาสหารายได้ให้มากยิ่งขึ้น สามารถขยายกิจการให้เจริญรุ่งเรือง รวมถึงจะทำให้ได้พบรัก เจอคนถูกใจ ที่จะมาสนับสนุนเรื่องเงินๆ ทองๆ แต่ก็อาจเป็นเหตุทำให้ชื่อเสียงอื้อฉาว ที่จะทำให้เสียชื่อ เสียเครดิต และหากมีรักซ้ำซ้อน ก็อาจทำให้ทะเลาะวิวาทจนแตกหัก และ เจ็บตัวได้
ธันวาคม ทั้งจากขยันเข้าสังคม หรือ เดินทางไกล เข้าร่วมกิจกรรมตามความเชื่อ ศรัทธา ก็อาจทำให้เกิดลาภผลตามมามหาศาล  มีโอกาสจะพบรัก มีรักที่สุดแสนโรแมนติค แต่ก็ควรยั้งสติ จากอารมณ์ “เสียหน้าไม่ได้” เพราะอาจถูกล่อลวง โน้มน้าวใจ ยั่วยุ ที่จะทำให้สูญเสียเงินทองมหาศาล และควรระวังหากมีปัญหาคดีความใดๆ ก็มีเกณฑ์ “แพ้” ที่จะทำให้ต้องชดใช้ค่าสินไหมทดแทนจำนวนมากเช่นกัน ด้านสุขภาพ หากมีเพศสัมพันธ์ที่ไม่ได้ป้องกันให้ดีพอ โรคร้ายก็จะตามมาอย่างรวดเร็วและเรื้อรัง           
 
อัญมณี/สีที่จะเสริมสิริมงคล.....โกเมน สีส้มแสด (สีดอกหางนกยูง)
อัญมณี/สี ที่เป็นอริ มรณะ ..มรกต สีเขียว, ทับทิม สีชมพู สีม่วงแดง
วันที่ดีที่สุดในรอบสัปดาห์....วันอังคาร  เลขที่ต้องชะตา  ...7 6 4
ราศีแห่งมิตรที่ต้องชะตา ... เมถุน สิงห์ ธนู และ กุมภ์