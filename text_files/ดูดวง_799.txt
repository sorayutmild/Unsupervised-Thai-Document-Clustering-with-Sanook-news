เลขบัตรประชาชนมี 13 หลักด้วยกัน แต่ชาวสนุก!ดูดวงคนไหนจะรู้บ้างว่าเลขบัตรทั้ง 13 หลักนี้จะมีอิทธิพลต่อชีวิตของเราอย่างไรบ้าง....มาเสริมดวงด้วยเครื่องรางของขลังที่บูชาแล้วร่ำรวยตามเลขบัตรประชาชน 3 หลักสุดท้าย กันดีกว่าค่ะ
มาดูกันสิว่าเลข 3 หลักสุดท้ายจากบัตรประชาชนของคุณ เมื่อนำมาวิเคราะห์แล้วจะได้ผลลัพธ์อย่างไร แล้วควรบูชาเสริมดวงให้เฮงๆ รวยๆ ด้วยเครื่องรางของขลังชนิดใด



การคำนวณหาค่าผลลัพธ์ ทำง่ายๆ คือ 
ตัวอย่าง : เลขบัตรประจำตัวประชาชนคือ 5 6485 54823 48 6 เลข 3 ตัวสุดท้ายคือ 4+8+6=18 จากนั้นนำผลลัพธ์ที่ได้มาบวกกันอีกครั้งเพื่อให้ได้ค่าที่เป็นเลขตัวเดียว คือ 1+8=9 เมื่อได้ผลลัพธ์เป็นเลข 9 ไปดูคำทำนายกันเลยค่ะ

เสริมความร่ำรวยตามเลขบัตรประชาชน
 หมายเลข 1
 แสดงถึงความเป็นผู้นำในหน้าที่การงานและบางครั้งถูกคนอื่นมาขอความช่วยเหลือทั้งทรัพย์สินเงินทองอยู่ตลอด เรื่องความรักจะยอมหมดทุกอย่างแม้จะต้องสิ้นเปลืองเท่าไหร่ก็ยอม ในอนาคตหากเป็นนักธุรกิจจะประสบความสำเร็จ และสามารถทำงานได้ดีทุกแขนง

ฮก ลก ซิ่ว
ควรบูชา ฮก ลก ซิ่ว เพื่อให้เกิดความเป็นมงคล มีวาสนา ร่ำรวย ตามความหมายของ ฮก ลก ซิ่ว ที่ว่า ฮก คือ โชคลาภ วาสนา ลก คือ บุญบารมี และซิ่ว คือ อายุมั่นขวัญยืน
 เคล็ดวิธีการบูชา ควรตั้ง ฮก ลก ซิ่ว ให้หันหน้าออกไปทางประตู ส่วนบริเวณด้านหลังขององค์ ฮก ลก ซิ่ว ควรเป็นฝาผนังไม่ควรเป็นหน้าต่าง นอกจากนี้ยังสามารถตั้งองค์ ฮก ลก ซิ่ว ไว้ในห้องรับแขก ตรงด้านหลังเก้าอี้ยาวของชุดรับแขก แต่ห้ามตั้งหลังเก้าอี้เดี่ยวของชุดรับแขก และไม่ควรนำมาตั้งไว้หน้าห้องน้ำหรือห้องครัว

หมายเลข 2 
แสดงถึงความสำเร็จ ความอบอุ่น จากมิตรและบริวาร หากจะลงทุนทำธุรกิจร่วมทำกับคนอื่นจะดีกว่าทำคนเดียว แต่บางครั้งจะโดนอิจฉาอยู่บ่อยๆ เพราะมีเสน่ห์เกินไป มุมมองด้านความรัก คือ ลึกซึ้ง อ่อนโยน เหมือนเรือที่วิ่งเข้าสู่ท่าเทียบเรืออย่างสงบ

นางกวัก กวักเงิน กวักทอง

ควรบูชา นางกวัก กวักเงิน กวักทอง เป็นเครื่องรางที่คนไทยรู้จัก และนิยมบูชากันมากที่สุดก็ว่าได้ พวกพ่อค้าแม่ค้ามักมีไว้บูชาบนหิ้ง โดยหันหน้าออกไปทางหน้าร้าน และมักจะตั้งนางกวักอยู่ทางขวามือของประตูบ้านเพื่อให้มือนางกวักอยู่ใกล้ ประตูที่สุด และดลบันดาลให้การค้าขายเป็นไปด้วยดี หรือที่เรียกว่าทำมาค้าขึ้น
เคล็ดวิธีการบูชา บูชาด้วยผลไม้และอาหารคาวหวาน หรือใช้ดอกกุหลาบแดงหรือดอกมะลิบูชา จุดธูป 9 ดอก พร้อมด้วยเครื่องประดับสตรี เช่น กำไล ลูกปัด ผ้าแพรหลากสี และควรวางไว้ต่ำกว่าพระพุทธรูป และองค์เทพชั้นสูงต่างๆ หรือจะแยกหิ้งบูชาก็ได้
Tip: บูชาทุกๆ เช้า ก่อนจะเริ่มค้าขาย หรือดำเนินธุรกิจอะไรก็ตาม เพื่อความมีสิริมงคล มีโชคลาภเงินทองไหลมาเทมา การค้าดีมีกำไรงาม คล่องตัวในการทำงาน มีเมตตามหานิยม ทำอะไรก็สำเร็จไปทุกสิ่งทุกอย่าง

หมายเลข 3 
เป็นเลขของผู้ให้ จะให้อย่างเดียว เมื่อมีปัญหาใดๆ เข้ามาคุณจะเป็นคนที่รับมาไว้เองเสมอๆ แต่เมื่อผ่านปัญหาทั้งปวงไปแล้วอีกไม่นาน จะมีความสุขความสบายกับครอบครัว มุมมองด้านความรัก คือ การสนทนานำพาสติปัญญาให้งอกงามจะต้องเพิ่มการเอาใจใส่คู่ครอง และครอบครัวให้มากกว่าเดิม ระวังจะมีปัญหากับบุคคลที่ 3

บูชาปี่เซียะ

ควรบูชา ปี่เซียะ ดึงดูดเงินทอง ถือเป็นสิ่งศักดิ์สิทธิ์ที่ได้รับความนิยมทั้งในเมืองไทยและในต่างประเทศ ใครมีไว้บูชาจะทำให้มีแต่โชคลาภ ขณะเดียวกันก็ป้องกันสิ่งชั่วร้าย และเป็นสัตว์มงคลที่ไม่มีรูทวาร จึงกินอย่างเดียว ไม่มีทางถ่ายออกหมายถึงเงินเข้าแล้วไม่มีออก ทรัพย์จึงเพิ่มพูนสถานเดียว
เคล็ดวิธีการบูชา ผู้บูชาปี่เซียะควรมีจิตใจแจ่มใส ร่าเริง เพราะจะส่งผลให้ปี่เซียะมีพลังกล้าแกร่ง และคึกคะนอง ส่งผลให้มีโชคลาภ เก็บเงินอยู่ มีดอกผลเป็นกอบเป็นกำ

หมายเลข 4
แสดงถึง แม่ทัพ ความหมายก็น่าจะรู้กันอยู่แล้ว ไม่มีแม่ทัพคนใดไม่มีผลงาน หมายเลข 4 จึงเป็นเลขแห่งความสำเร็จ ความยิ่งใหญ่ ความก้าวหน้า ความท้าทาย หากจะให้มีความเจริญ ก้าวหน้าเร็วๆ ก็ต้องกล้าทำ กล้าแสดงออก กล้าตัดสินใจ มุมมองด้านความรัก คือ สายลมที่นำพาทุกอย่างมาพร้อมกัน

 เจ้าเงาะนำโชค
ควรบูชา เจ้าเงาะนำโชค เครื่องรางสุดขลังด้วยอิทธิฤทธิ์ เป็นที่เลื่องลือถึงความมหัศจรรย์ด้านมหาโชคมหาลาภ บันดาลความร่ำรวยให้เป็นมหาเศรษฐี มีเงินทองมากมายก่ายกอง บันดาลด้านธุรกิจ การค้า การเงิน การงาน ให้เจริญรุ่งเรืองขึ้น ใครมีไว้บูชา ติดบ้าน ร้านค้า จะเจริญค้าขายดีมีกำไร
เคล็ดวิธีการบูชา เมื่อเชิญเจ้าเงาะนำโชคขึ้นวางบนหิ้งบูชา ควรแยกหิ้งต่างหากให้จัดสิ่งของบูชาถวายใส่ให้เหมาะสม อาทิ บูชาด้วยดอกไม้แดง น้ำดื่ม น้ำผลไม้ ผลไม้ตามฤดูกาลพร้อมจุดธูป 2 ดอกถวายเครื่องสังเวย อธิษฐานขอให้เจ้าเงาะบันดาลความสุข ความรุ่งเรือง ขอให้ค้าขายดี มีกำไร ก้าวหน้าตลอดไป

หมายเลข 5
แสดงถึงเลขที่นำมาซึ่งความสำเร็จ มีชื่อเสียง ไม่ว่างานด้านไหนๆ หมายเลข 5 ทำได้หมด แต่จะต้องมีเวลาให้กับเรื่องส่วนตัวบ้าง เช่น เรื่องความรักอย่าปล่อยให้นานเกินไป จะได้พึ่งพาอาศัยบุตรบริวารในอนาคต จะมีความพอดีกับชีวิต เกิดความสุขตลอดกาล มุมมองด้านความรัก มักเป็นประเภทรักง่าย หน่ายเร็ว ถือคติที่ว่า อกหักดีกว่ารักไม่เป็น

พญาเต่า

ควรบูชา พญาเต่า ร่ำรวยยั่งยืน มั่นคง เต่า ถือว่าเป็นสัตว์มงคลตามตำราฮวงจุ้ยของจีน อุปนิสัยชอบเดินหน้าอย่างเดียว ถอยหลังไม่เป็น เป็นสัญลักษณ์ของการมีอายุยืน ความอุดมสมบูรณ์ ความมั่นคง เป็นเครื่องรางทางด้านการค้าขาย เรียกลาภและป้องกันคดีความ เหมาะสำหรับผู้ดำเนินธุรกิจค้าขาย สร้างความร่ำรวยก้าวหน้าต่อไป
เคล็ดวิธีการบูชา เมื่อนำพญาเต่าเข้าบ้านให้จุดรูป 5 ดอก บอกกล่าวสิ่งศักดิ์สิทธิ์ภายในบ้านให้รับรู้ ขออนุญาตนำพญาเต่ามาอยู่ในบ้านเพื่อช่วยคุ้มครองและนำโชคลาภมาให้ สถานที่บูชาให้จัดวางในพาน หรือวางบนภาชนะอื่นๆ ที่มีน้ำ โดยรินน้ำพอปริ่มๆ หรือครึ่งตัวเต่า อย่าให้จมน้ำทั้งตัว วางไว้ที่ด้านล่างของหิ้งพระ ต่ำกว่าพระพุทธรูป หรือจัดวางไว้บนตู้บนโต๊ะเก็บเงินได้ทั้งนั้น

หมายเลข 6
 แสดงถึง เสน่ห์แต่ต้องแต่งตัวให้เกิดจุดเด่นแก่ตนเอง และเป็นคนมีจิตสัมผัสเหนือธรรมชาติ หากได้นั่งสมาธิบำเพ็ญศีลจะมีบารมีสูง ผู้คนจะรักใคร่เอ็นดู จะทำอะไรก็ล้วนแต่ประสบความสำเร็จดีทั้งสิ้น ในด้านการงานเมื่อเกิดปัญหาใดๆ ตนเองมักจะเอาตัวรอดได้เสมอ จะมีความสุขในบั้นปลายชีวิต

แมวกวักญี่ปุ่น 

ควรบูชา แมวกวักญี่ปุ่น มีลักษณะความเชื่อคล้ายกับนางกวักของไทย ชาวญี่ปุ่นจะเรียกแมวกวักว่า "มาเนะคิเนะโกะ" แปลว่า แมวที่ทำหน้าที่เชื้อเชิญเงินทอง โชคลาภ บูชาเพื่อความร่ำรวยและสมปรารถนา
เคล็ดวิธีการบูชา ให้ตั้งไว้ในจุดที่ดีที่สุดของบ้าน เช่น ห้องรับแขกหรือบริเวณโต๊ะทำงาน และหมั่นเช็ดทำความสะอาดตลอดเวลา ดูแลอย่างใกล้ชิด แมวกวักก็จะนำความสุขและโชคลาภมาสู่คุณและครอบครัว

หมายเลข 7 
แสดงถึงเลขที่ต้องเดินทางเพื่อทำการค้าหรือทำงานที่ต้องมีการเจรจา อยู่ตลอดเวลา จะทำให้ประสบความสำเร็จ ระวังจะมีปัญหาเรื่องรักๆ ใคร่ๆ เกิดขึ้นในครอบครัว หรือเรื่องรักสามเศร้าเกิดขึ้นในชีวิตคู่ และปัญหาต่างๆ ที่เกิดขึ้นในชีวิตคุณ แต่เลขนี้จะเป็นเลขที่ส่งลาภผลอยู่อย่างต่อเนื่องมีโชคลาภเพิ่มพูน จะได้รับความสุขกับ มิตรบริวาร มุมมองด้านความรัก คือ ขอบฟ้าที่กว้างไกล คือสายใยแห่งความรัก

 ชูชก
ควรบูชา ชูชก ขอรวย ขอลาภ พราหมณ์เฒ่า ผู้เติมบารมีของพระเวสสันดรให้เต็มเปี่ยม ถือกันว่าเป็นเครื่องรางแห่งการขอความสำเร็จในเรื่องโชคลาภเงินทองอย่างไม่มีขีดจำกัด
 เคล็ดวิธีการบูชา โบราณได้พิจารณาเห็นคุณสมบัติของชูชกว่า มีเสน่ห์และมีเมตตามหานิยมสูง ขออะไรก็ได้สมใจปรารถนาทุกอย่าง ร่ำรวยด้วยทรัพย์สินเงินทองข้าวของเครื่องใช้ บ้านเรือน บริวาร จึงได้สร้างเครื่องรางชูชกขึ้นมา ส่วนคาถาการบูชาก็ขึ้นอยู่กับแต่ละสำนัก จะเลือกบูชาจากแห่งไหน ก็ศึกษาข้อมูลให้ถี่ถ้วนตามใจชอบ

หมายเลข 8 
แสดงถึงคนมีบุญบารมี และวาสนาดี มีชื่อเสียงให้คนทั้งหลายได้ประจักษ์ แล้วชีวิตจะมีฐานะดี เป็นที่พอใจของวงศ์ตระกูล มีชื่อเสียงเป็นที่นับถือของคนทั่วไป มุมมองด้านความรักคือหนักแน่นและมั่นคงดุจขุนเขา

ปลาตะเพียน
ควรบูชา ปลาตะเพียน ขยันหมั่นเพียรจนร่ำรวย เครื่องรางที่แฝงคติธรรมล้ำลึก ในความหมายของไทย หมายถึง ความขยันหมั่นเพียรและสัญลักษณ์ของความโชคดี ส่วนในความหมายของจีน ปลาหมายถึงความมีชีวิตชีวา และโชคลาภ จะทำให้ชีวิตเจ้าของบ้านมีความกระตือรือร้น ค้าขายดี มีโชคลาภ ขยันหมั่นเพียรไม่หยุดนิ่ง
เคล็ดวิธีการบูชา ใช้อธิษฐานบูชาสำหรับการค้าขาย การทำมาหากิน ควรจัดวางปลาตะเพียนเงิน ตะเพียนทอง ที่ผ่านพิธีกรรมปลุกเสกลงอักขระเลขยันต์แล้ว ด้วยการแขวนไว้ในที่อันถูกโฉลก บริเวณกลางเพดานหรือหน้าร้านค้า โดยหันหน้าปลาตะเพียนเงิน ตะเพียนทองเข้าหากัน

หมายเลข 9
แสดงถึงความเป็นผู้นำจะเจริญก้าวหน้า และยังมีจิตสัมผัสเหนือคนทั่วไป บางครั้งสามารถรู้เหตุการณ์ล่วงหน้า ใครได้หมายเลข 9 จะเป็นผู้อยู่เหนือลิขิตสวรรค์ และจะต้องระวังเรื่องชู้สาวให้มาก อย่าใจอ่อน จะนำไปสู่ความเดือดร้อน เพราะจะมีเสน่ห์ต่อเพศตรงข้าม และผู้พบเห็น

 กุมารทอง

ควรบูชา กุมารทอง บันดาลความร่ำรวย เป็นเครื่องรางของขลังที่คนไทยรู้จักกันมาช้านานมีอิทธิคุณหลายทาง นิยมใช้ปกป้องคุ้มครองและให้โชคลาภแก่ผู้เป็นเจ้าของ เพื่อให้ทำมาค้าขายดี มีทรัพย์จากการเสี่ยงโชค
เคล็ดวิธีการบูชา เมื่อนำเข้าบ้านแล้วควรตั้งชื่อให้กุมารทองเป็นการเฉพาะก่อนจะบอกเชิญเข้าบ้าน แล้วจุดธูปบอกเจ้าที่เจ้าทางหรือศาลพระภูมิ จากนั้นก็หมั่นบอกกล่าวในสิ่งที่ปรารถนา เช่น ให้ช่วยทำมาค้าขาย เฝ้าทรัพย์สิน ฯลฯ จะสัมฤทธิ์ผลทุกประการ ส่วนการเซ่นไหว้นั้นให้ใช้ขนม ผลไม้ และน้ำแดง
อย่างไรความเชื่อที่พิสูจน์ไม่ได้ การทำนายทายทักดวงชะตาตามเลขบัตรประชาชนเป็นเรื่องของความเชื่อ ขึ้นอยู่กับวิจารณญาณของแต่ละบุคคล คนไทยมีความเชื่อในสิ่งศักดิ์สิทธิ์โดยเฉพาะเรื่องที่บูชาแล้วเป็นสิ่งที่ดีๆ เพื่อเป็นสิ่งที่ยืดเหนี่ยวจิตใจ โดยเฉพาะเรื่องความร่ำรวย แต่เหนือสิ่งอื่นใดนอกจากสิ่งเหล่านี้ที่มาช่วยเสริมให้ร่ำรวยแล้ว ความขยันหมั่นเพียรก็เป็นสิ่งสำคัญด้วยเช่นกัน

>>>ดูคำทำนายดวงจากเลขบัตรประชาชน คลิก!
>>>คาถาขายดี ร่ำรวยเงินทอง คลิก!

ขอบคุณข้อมูลจาก Horolive (อ. ตั้ม ศรีนเรศพยากรณ์)ขอบคุณภาพประกอบจาก thinkstockphotos.com, wikipedia
 