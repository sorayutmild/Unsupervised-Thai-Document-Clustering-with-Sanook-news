     มติชนรายวัน วันที่ 21 เมษายน พ.ศ.2558
     ค่ายฮอนด้าถือว่าเป็นค่ายรถยนต์ที่ผลิตรถยนต์ออกมาได้หลากหลาย เท่าที่มีขายในบ้านเราเป็นเพียงแค่บางส่วน แต่สำหรับในญี่ปุ่น ถิ่นกำเนิดของฮอนด้า มีรถหลากหลายรุ่น อย่างรถอเนกประสงค์ที่พัฒนามาจากพื้นฐานของซิตี้คาร์ยอดฮิตในบ้านเราคือ ฮอนด้า แจ๊ส

     ฮอนด้า ฟิท ชัตเติล (Honda Fit Shuttle) เป็นผลผลิตของการต่อยอดรถยนต์ ฮอนด้า แจ๊ส ให้เป็นสไตล์รถสำหรับครอบครัวรุ่นใหม่
     แน่นอนว่ารุ่นนี้ ฮอนด้ายังคงให้ความสำคัญต่อองค์ประกอบทางด้านความลงตัวในเรื่องของการใช้งานเอกลักษณ์ของค่ายนี้
     ฮอนด้าให้ความสำคัญกับการต่อเติมพื้นที่ใช้สอยท้ายรถให้มีความลงตัวมากกว่าเดิม
     การเติมพื้นที่สัมภาระทำให้รถมีความสามารถมากขึ้น แม้จะยังไม่มีข้อมูลออกมาเปิดเผยรายละเอียดอย่างชัดเจน แต่ดูจากภาพ เชื่อว่าน่าจะมีพื้นที่เก็บสัมภาระมากกว่า 500 ลิตร มากกว่าเกือบเท่าตัวเมื่อเปรียบเทียบกับรถยนต์ ฮอนด้า แจ๊ส ใหม่ ที่มีพื้นที่สัมภาระ 384 ลิตร ส่วนจำนวนที่นั่งไม่ต่างจากในรถยนต์ แจ๊ส
 

     เครื่องยนต์ไฮบริดขนาด 1.5 ลิตร ทำงานแบบแอทคินสันไซเคิล พร้อมระบบมอเตอร์ไฟฟ้า ส่งกำลังด้วยแบตเตอร์รี่ลิเธียมไอออน และส่งกำลังด้วยระบบเกียร์คลัตช์คู่
     ตามข้อมูลเดิมที่เปิดเผยในรถยนต์ ฮอนด้า แจ๊ส เครื่องยนต์บล็อกดังกล่าวสามารถทำอัตราประหยัดได้ 36.8 กม./ลิตร ส่วนรายละเอียดเรื่องสมรรถนะการประหยัดใน ฮอนด้า ฟิท ชัตเติล ยังไม่มีการเปิดเผยออกมาอย่างเป็นทางการ
     แม้จะเผยร่างให้ดูโฉมกันแล้ว แต่ยังไม่กำหนดระยะเวลาวางจำหน่ายจริง ทางฮอนด้าเพียงแต่บอกว่าพร้อมให้จองเร็วๆ นี้ เฉพาะญี่ปุ่นเท่านั้น
 
 