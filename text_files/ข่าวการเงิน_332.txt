
อภินิหารเงินออม AomMoney Guru   ไม่มีสูตรการปลดหนี้ที่ไหนเขียนเป็นกฏเหล็กว่า“หาเงินได้เท่าไหร่ชำระหนี้ทั้งหมด”
เรามีหนี้ควรชำระให้ครบทั้งหมด แต่ไม่ควรนำเงินที่หาได้มาชำระหนี้ทั้งหมด สุดท้ายแล้วเราจะมีแต่อดีตที่ไม่เหลือถึงอนาคต บางท่านอาจจะเกิดคำถามในใจว่า “ทำไม……” เพื่อความเข้าใจมากขึ้นเรามาดูรูปนี้กันนะคะ

เราแบ่งเงินออกเป็น 3 ช่วงเวลา คือ อดีต ปัจจุบันและอนาคต
อดีต – หนี้สินที่เกิดขึ้นตั้งแต่อดีต
ปัจจุบัน – การสร้างรายได้หาเลี้ยงชีวิตในตอนนี้
อนาคต – การสร้างความมั่งคั่งในอนาคต


เราควรรักษาสมดุลของช่วงเวลาโดยการเก็บเงินที่สร้างได้ในปัจจุบันเพื่อชำระหนี้ที่เกิดขึ้นในอดีตและออมไว้เพื่ออนาคต เช่น เงิน 100 บาทควรแบ่งออกเป็น 3 ส่วน คือ คือ 50% สำหรับใช้หนี้ในอดีต , 40% สำหรับใช้ชีวิตในปัจจุบันและ 10% เพื่ออนาคตที่สดใส โดยรักษาความสมดุลของแต่ละช่วงเวลาไม่ควรหนักไปในทิศทางใดทางหนึ่งมากเกิน ดังภาพข้างล่างนี้


ถ้าเราทุ่มเทกับการชำระหนี้มากเกินไปโดยการหาเงินได้เท่าไหร่แล้วชำระหนี้ที่เกิดในอดีตทั้งหมด จนปล่อยให้อนาคตล่องลอยออกไป ทำให้เสียสมดุลแบบนี้ ชีวิตต่อไปในอนาคตจะเป็นอย่างไร เพราะถ้าวันพรุ่งนี้(อนาคต)มาถึงก็จะกลายเป็นวันนี้และกลายเป็นเมื่อวาน(อดีต)อยู่ดี ไม่ควรจ่ายเงินทั้งหมดเพื่ออดีต เช่น เงิน 100 บาทที่หาได้ในปัจจุบันชำระหนี้ที่เกิดขึ้นในอดีตทั้งหมด ก็จะไม่มีเงินเหลือใช้ในวันพรุ่งนี้ ดังนั้น ควรรักษาสมดุลของไม้คานนี้สร้างความสมดุลให้ชีวิต เพื่อจะได้ไม่ถูกทำร้ายจากอดีตมากเกินไป
 
ถ้ามีหนี้ควรเตรียมตัวอะไรบ้าง


ข้อที่ 1 ตั้งสติ กล้าเผชิญกับความจริงว่าเราเป็นหนี้และต้องชำระ วางแผนการชำระหนี้โดยจดรายละเอียดของการเป็นหนี้ทั้งหมดออกมาเพื่อดูภาพรวมว่าตอนนี้หนี้ของเราเป็นอย่างไร



ข้อที่ 2 จัดกลุ่มเจ้าหนี้เป็น 2 กลุ่ม คือ หนี้ที่จำนวนมากที่สุดและหนี้ที่เสียดอกเบี้ยเยอะที่สุด หาข้อมูลเพิ่มเติมเกี่ยวกับการจัดการหนี้แต่ละรูปแบบว่าคนอื่นแก้ปัญหากันอย่างไร เพื่อหาไอเดียเจรจากับเจ้าหนี้ เช่นเจรจากับเจ้าหนี้ดอกเบี้ยสูงสุดว่าขอหยุดดอกเบี้ยไม่ให้เพิ่มขึ้น

ข้อที่ 3 ดูหน้าตักของเราว่าตอนนี้มีรายรับ รายจ่ายในแต่ละเดือนเท่าไหร่ เพื่อหาจำนวนเงินที่เหมาะสมที่เราสามารถจ่ายหนี้ได้ในแต่ละเดือน ดังนี้

3.1 เจรจาจากสิ่งที่เราทำได้
วิธีที่เป็นไปได้และเป็นผลดีกับตัวเรามากที่สุด ไม่ใช่วิธีที่เจ้าหนี้กำหนดขึ้นแล้วเราจ่ายไมได้ เพราะการจ่ายชำระหนี้ที่ตรงเวลาจะเป็นการสร้างเครดิตให้ตัวเอง ด้วยเงื่อนไขที่จ่ายได้โดยไม่ผิดนัดชำระ ถ้าเจ้าหนี้เป็นผู้กำหนดวิธีการจ่ายหนี้ที่ลูกหนี้ทำไม่ได้ แบบนี้ลูกหนี้ก็จะไม่หลุดจากวงจรหนี้ได้เพราะจำนวนเงินที่ต้องจ่ายอาจจะมากกว่าเงินที่สามารถหาได้

3.2 สร้างเครดิตทางการเงิน
การชำระหนี้ที่ตรงเวลาเพื่อสร้างความน่าเชื่อถือ แม้ว่าเราเคยมีเครดิตทางการเงินไม่ดี ผิดนัดชำระหนี้หรือล้มละลาย อดีตมันทำร้ายเราไม่ได้นอกจากความคิดเราเอง ดังนั้น อะไรที่พลาดไปมันเริ่มต้นใหม่ได้เสมอด้วยความตั้งใจ ซึ่งการชำระหนี้ตรงเวลาโดยเก็บหลักฐานการชำระหนี้ทั้งหมดไว้ เพื่อเป็นหลักฐานยืนยันในการขอกู้ในอนาคตได้

3.3 ควรเลือกวิธีที่จ่ายชำระหนี้ที่ได้ประโยชน์สูงสุด
วิธีดังต่อไปนี้เป็นเพียงวิธีพื้นฐานที่แต่ละท่านควรประยุกต์ให้เหมาะสมกับสถานการณ์หนี้ของตนเอง
จ่ายชำระกับเจ้าหนี้ที่คิดดอกเบี้ยสูงสุดก่อน เพื่อไม่ให้ดอกเบี้ยเบ่งบานไปมากกว่านี้ลดจำนวนเจ้าหนี้ให้น้อยลงโดยชำระหนี้ที่ยอดเงินน้อยๆก่อนแล้วค่อยชำระยอดหนี้มากๆคนสุดท้ายมีหลายองค์กรมีสูตรคำนวณการจ่ายหนี้ที่เหมาะสม ซึ่งเราสามารถขอไฟล์นั้นมาคำนวณกับยอดหนี้ของตนเองได้ เพื่อหาว่าวิธีไหนทำให้ยอดหนี้ของเราลดลงเร็วที่สุด
3.4 ชำระหนี้สินด้วยจำนวนเงินที่เราคำนวณนี้ไปเรื่อยๆจนหมดหนี้ และถ้าชำระหนี้หมดแล้วควรนำเงินก้อนนี้ไปออมเพื่อสร้างวินัยการออม

==> เรื่องจำเป็นเกี่ยวกับการสร้างหนี้ คือ ไม่ควรสร้างหนี้ก้อนใหญ่พร้อมๆกัน เช่น ผ่อนบ้าน ซื้อรถยนต์พร้อมกัน ซึ่งอาจจะเป็นภาระที่หนักเกินไป ควรหมั่นตรวจสอบใบแจ้งหนี้บัตรเครดิตว่ามีอะไรผิดพลาดหรือไม่ พร้อมทั้งหาข้อมูลโปรโมชั่นเพื่อ refinance และควรแยกบัญชีเพื่อจ่ายชำระหนี้โดยเฉพาะ