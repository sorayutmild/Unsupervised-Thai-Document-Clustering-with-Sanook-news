พล.ต.อ ปานศิริ ประภาวัต รองผู้บัญชาการตำรวจแห่งชาติ แถลงข่าวร่วมกับ พล.ต.ท.เฉลิมเกียรติ ศรีวรขาน ผู้ช่วยผู้บัญชาการตำรวจแห่งชาติ พล.ต.ท.กฤษฎา พันธุ์คงชื่น ผู้ช่วยผู้บัญชาการตำรวจแห่งชาติ พล.ต.ต.คำรณวิทย์ ธูปกระจ่าง รักษาราชการแทนผู้บัญชาการตำรวจภูธรภาค 1 และ พ.ต.อ.อภิชาติ เรือนทิพย์ รักษาราชการแทนผู้บังคับการตำรวจภูธรจังหวัดนนทบุรี แถลงผลการจับกุม นายนพพล วงกฎทอง หรือ ทิด อายุ 53 ปี อดีตแชมป์เปี้ยนมวยไทย 7 สี ภายใต้ชื่อ พยัคฆ์น้อย เจนณรงค์ ได้ที่บริเวณริมทางสาธารณะ ซอยกันตนา ต.บางแม่นาง อ.บางใหญ่ จ.นนทบุรี พร้อมของกลาง รถแท็กซี่รับจ้างสาธารณะ โตโยต้า อัลติส สีชมพู แทบน้ำเงิน สหกรณ์แท็กซี่ไทยจำกัด หมายเลขทะเบียน ทษ 335 กทม. จำนวน 1 คัน มีดพับปลายแหลมจำนวน 1 เล่ม ที่ใช้ในการก่อเหตุ และทรัพย์สินที่ได้มาจากการชิงทรัพย์จำนวน 30 รายการ
จากการสอบสวนผู้ต้องหาให้การรับสารภาพว่า เช่ารถแท็กซี่มาก่อเหตุชิงทรัพย์มาแล้ว 9 ครั้ง ข่มขืนเหยื่อมาแล้ว 3 ราย ในพื้นที่ จ.นนทบุรี โดยก่อเหตุในพื้นที่ ต.ท่าทราย ต.บางกระสอ ต.บางเขน ต.ปากเกร็ด ต.ตลาดขวัญ ได้เริ่มก่อเหตุในช่วงเวลา 22.00 น. - 02.00 น. มาตั้งแต่ต้นปีจนถึงปัจจุปัน โดยใช้วิธีขับไปในพื้นที่เปลี่ยว ก่อนจะจี้ชิงทรัพย์และลงมือข่มขืนกระทำชำเรา เมื่อเสร็จภารกิจก็ปล่อยผู้โดยสารทิ้งข้างทางและนำทรัพย์สินไปขาย เพื่อนำเงินไปเช่าแท็กซี่คันอื่นไปก่อเหตุอีก
นอกจากนี้จากการตรวจสอบยังพบว่า ผู้ต้องหาเคยติดคุกในคดีข่มขืนและชิงทรัพย์มาก่อนหน้านี้เมื่อปี 2540 และเพิ่งโทษออกมาเมื่อปี 2549 ก่อนจะกลับมาก่อเหตุดังกล่าวอีกครั้ง