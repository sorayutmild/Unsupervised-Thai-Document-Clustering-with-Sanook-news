เปิดปีใหม่มาเกินครึ่งเดือนแล้ว มือถือรุ่นใหม่ที่เปิดตัวตั้งแต่ช่วงปีที่แล้วกับต้นปีนี้อาจจะมีพอสมควรที่จะทำให้หลายคนตัดสินใจเลือกซื้อ แต่ถ้าคิดไม่ออก ทีมงาน Sanook! Hitech ได้รวมมือถือที่น่าสนใจจนถึงต้นปีนี้ จะมีรุ่นไหนบ้างมาดูกัน
หมายเหตุ : ราคาเครื่องที่อยู่ในบทความเป็นราคาเครื่องเปล่าช่วงเปิดตัว อาจจะมีการปรับเปลี่ยนขึ้นอยู่กับร้านค้าหรือผู้ให้บริการแต่ละโปรโมชั่นนะครับ
ASUS Zenfone Max Plus (M1)
 
เพิ่งเปิดตัวไปสดๆ ร้อนๆ แม้ว่าตอนนี้จะเป็นแค่ช่วงเปิดจองทั้งออนไลน์และหน้าร้านบางที่ แต่ก็เป็นมือถือที่น่าสนใจตอนนี้เพราะขนาดหน้าจอของมันใหญ่ถึง 5.7 นิ้ว กล้องหลังคู่ แต่เด่นเรื่องของระบบจัดการพลังงานที่ดี และเป็น Power Bank ให้กับมือถือเครื่องอื่นได้ ราคาก็สวยที่ 6,990 บาท
Huawei Nova 2i
 
มือถือรุ่นยอดนิยมของ Huawei ที่เปิดตัวในช่วงปลายปีเช่นกัน สเปกคุ้มเพราะคุณได้กล้องถึง 4 ตัว ในมือถือเครื่องเดียว (หน้า 2 หลัง 2) พร้อมกับฟีเจอร์ถ่ายหน้าชัดหลังละลายได้ และความจำในตัวเยอะจนมือถือรุ่นที่แพงกว่ายังอาย และตอนนี้ก็ราคาลดเหลือ 9,990 บาท เป็นอีกตัวเลือกที่ผมมองว่า ใช้ได้อยู่นะครับ
Samsung Galaxy J7 Plus
 
มาถึง Samsung กันบ้าง ที่จริงรุ่นน่าใช้ก็มีหลากหลายรุ่น แต่ถ้าเอาตรงๆ จากปลายปีถึงต้นปีที่ผ่านมา Galaxy J7 Plus เป็นมือถืออีกรุ่นที่มีกล้องหลังคู่และถ่ายหน้าชัดหลังละลายได้ พร้อมกับสเปกที่ OK แต่อาจจะเสียเปรียบเรื่องของความจำในตัวที่น้อยไปหน่อย แต่ที่เหลือผมมองว่ามันกำลังดีและใช้ได้ ไม่แปลกใจทำไมคนมีงบประมาณ 10,900 บาท ถึงเลือกตัวนี้เป็นอันดับต้น ๆ
Xiaomi A1
 
ใครที่หามือถือโครงการ Android One ที่ได้กล้องหลังถ่ายภาพสวย และราคาสมเหตุสมผล Xiaomi Mi A1 ก็เป็นอีกตัวเลือกที่น่าสนใจ สเปกของเครื่องจัดว่าใช้งานได้ ไม่กั๊กเหมือนแต่ก่อน กล้องนั้นจัดว่าถ่ายภาพออกมาสวยดี และตัวเครื่องไม่เล็กไม่ใหญ่ ถ้าเน้นการอัปเกรด กับเงินที่จ่ายอยู่ในช่วง 7,990 บาท ตัวนี้ถือว่าลงตัว
Wiko View Prime
 
วีโกวิวหลังจากเปิดตัวในช่วงปลายปีที่ผ่านมา ก็ถือว่าเป็นอีกรุ่นที่น่าสนใจและมีจุดเด่นในเรื่องของบอดี้เครื่องที่ดูดีเป็นโลหะ กล้องหน้าคู่ที่มีประสิทธิภาพดี ทั้งการถ่ายปกติและมุมกว้าง ส่วนกล้องหลังถ่ายภาพแบบ Super Resolution ได้ สเปกเครื่องถือว่าดี แต่ติดแค่ความละเอียดหน้าจอน้อยไปนิด (HD+) ราคาอยู่ที่ 7,490 บาท
OPPO F5
 
อีกรุ่นที่ยังได้รับความสนใจแม้ว่าจะเปิดตัวหลังงาน Thailand Mobile Expo ไปแล้วก็ตาม จุดเด่นหน้าจอใหญ่ที่ 5.8 นิ้ว พร้อมกับความละเอียด Full HD+ และสเปกที่เล่นเกมได้สบายมาก แต่กล้องหน้ามีความละเอียด 20 ล้านพิกเซล พร้อมกับ AI ที่เรียนรู้หน้าและปรับความฟรุ้งฟริ้งแบบอัตโนมัติ ในราคาเครื่องเริ่มต้นที่ 9,990 บาท
Vivo V7+
 
อีกรุ่นที่มีการปรับราคาลงมาแล้วและเป็นคู่แข่งโดยตรงของรุ่นข้างบน จุดเด่นคือเรื่องของกล้องหน้าความละเอียดสูงถึง 24 ล้านพิกเซล พร้อมกับ Flash และมี Beauty Mode อลังการไม่แพ้กัน หน้าตาคล้ายกันแต่หน้าจอลดความละเอียดลงมานิดหน่อย แต่ขายในราคาเท่ากันคือ 9,990 บาท ก็ถือว่าไม่เลวร้ายนะ
iPhone 8 Plus
 
หลุดออกมาจนได้สำหรับไอโฟนในช่วงปลายปีที่ผ่านมา หลายคนคาดหวังว่า iPhone X จะเข้าติดมือถือที่น่าสนใจที่สุด แต่สำหรับครั้งนี้ขอยกเป็น iPhone 8 Plus ก่อนเพราะหน้าตาของมันที่คุ้นเคย ฟังก์ชั่นน้องๆ iPhone X แค่กล้องหน้าไม่สามารถถ่าย Portrait ได้แต่สเปกของเครื่องเท่าๆ กับ iPhone X เลยด้วยซ้ำ แต่ราคานี่สิ iPhone 8 Plus เริ่มต้นที่ 3 หมื่นต้นๆ กับความจุ 64GB และ 256GB ในราคา 39,500 บาท (เครื่องเปล่า) ส่วนต่างจาก iPhone X ทำประโยชน์ได้หลายอย่าง เลยเป็นอีกตัวเลือกที่คุ้มค่าในปีนี้สำหรับ iPhone
Moto G5s Plus

อีกรุ่นที่น่าสนใจเพราะราคาไม่แพง กล้องดีใช้ได้และงานประกอบเครื่องจัดว่าดีเลย และได้กล้องคู่ของ Motorola ที่ถ่ายภาพหน้าชัดหลังเบลอได้ ส่วนราคาอยู่ที่ 9,990 บาท ถือว่าก็กำลังดี แต่ถ้าซื้อกับผู้ให้บริการรายหนึ่งจะได้ราคาถูกกว่านี้
Nokia 2
 
ปิดท้ายด้วย Nokia 2 มือถือจอใหญ่กำลังดีของโนเกีย มาพร้อมกับระบบปฏิบัติการแบบ Pure Android 7.1.1 คาดว่าจะได้อัปเกรดเป็น Android 8.1 เร็วๆ นี้ จุดเด่นของรุ่นนี้คือ แบตเตอรี่ที่อึดมากให้มาถึง 5,000 mAh ในราคา 3,490 บาทจัดว่าถูกมากและน่าสนใจ