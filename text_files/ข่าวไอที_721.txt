กันยายน เดือนเปิดตัว "ของเล่นใหม่"
นับจากวันนี้ก็เหลือเวลาอีกประมาณ 1 เดือนก็จะก้าวเข้าสู่เดือนกันยายน เดือนที่ผู้คนทั่วโลกจับตามองไปที่วงการโทรศัพท์มือถือเพราะจะเป็นช่วงเวลาแห่งการขับเคี่ยวกันระหว่างบริษัทยักษ์ใหญ่อย่างแอปเปิ้ลกับซัมซุงอย่างแท้จริงสำหรับการเปิดตัวผลิตภัณฑ์ใหม่ของตัวเอง โดยมีโซนี่ และค่ายอื่นๆพร้อมทรอดแทรกขึ้นมาเป็นดาวเด่นอีกเช่นเดียวกัน

กระแสข่าวมากมายที่มักจะเป็นการเต้าข่าวซะเป็นส่วนใหญ่แต่ที่รายงานตรงกันคือเดือนเปิดตัวที่ตกมาอยู่ในเดือนกันยายนแทบทั้งสิ้น ไม่ว่าจะเป็นการเปิดผลิตภัณฑ์ใหม่ของแอปเปิ้ล ได้แก่ iPhone 5S, iPhone 5C (iPhone low cost) หรือจะ iPad 5 ส่วนซัมซุงก็ไม่น้อยหน้าเตรียมส่งเจเนอเรชั่นที่ 3 ของโทรศัพท์มือถือตระกูลจอยักษ์อย่าง Galaxy Note 3 ที่คราวนี้จะมาเป็นขบวนการเช่นเดียวกับ Galaxy S4 นอกจากนี้โซนี่ก็ไม่น้อยหน้าเตรียมส่ง Sony Xperia i1 Honami โทรศัพท์มือถือที่จะโดดเด่นในเรื่องการถ่ายภาพด้วยเทคโนโลยี Cybershot ซึ่งผลิตภัณฑ์จากทั้ง 3 ค่ายนับเป็น "ของเล่นใหม่" ที่ผู้ติดตามข่าวตลอดจนผู้ที่กำลังต้องการเปลี่ยนโทรศัพท์มือถือใหม่ให้ความสนใจเป็นพิเศษ

นอกจากตัวเครื่องหรือฮาร์ดแวร์ใหม่ๆแล้ว ซอฟต์แวร์สนับสนุนจะอยู่แบบเดิมคงจะไม่ไหวเพราะฉะนั้นในเดือนกันยายนนี้โอเอสใหม่อย่าง iOS 7 เวอร์ชั่นสมบูรณ์ก็เตรียมให้ผู้ใช้ iPhone, iPad รวมถึง iPod รุ่นเก่าได้เปลี่ยนมาใช้กันถ้วนหน้าในเดือนกันยายนนี้เป็นต้นไป (แต่บางรุ่นอาจผิดหวังไปบ้างเพราะไม่สามารถใช้ฟีเจอร์ได้ครบ) เช่นเดียว Android 4.3 ที่เพิ่งตัวไปไม่เมื่อสัปดาห์ที่แล้วก็จะทะยอยให้โทรศัพท์มือถือตระกูลแอนดรอยด์บางรุ่นได้อัพเกรดกัน ซึ่งก็ต้องติดตามข่าวการกำหนดวันเวลาที่ชัดเจนจากทางค่ายมือถืออีกครั้ง แถมอาจจะมีเซอร์ไพรส์ด้วยโอเอสน้องใหม่อย่าง Tizen ที่เกิดจากซัมซุงและอินเทลโผล่ขึ้นมาด้วยก็เป็นได้
แต่ยังไงเสียการเปิดตัวผลิตภัณฑ์ใหม่ในต่างประเทศของทั้งแอปเปิ้ล, ซัมซุง, โซนี่ หรือจะค่ายอื่นๆ กว่าจะมาถึงประเทศไทยก็ต้องรออย่างน้อย 1 เดือน ใครที่เล็งรุ่นไหนไว้และรอถึงปลายปีนี้ได้ก็อดทนอีกสักนิดนะครับ