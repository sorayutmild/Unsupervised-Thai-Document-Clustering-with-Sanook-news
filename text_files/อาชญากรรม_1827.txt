จากกรณีคนฆ่ากันตายหน้าบ้านย่านนิมิตใหม่ของ นายผดุง ทรงแสง หรือ แจ๊ส ชวนชื่น ดาราตลกชื่อดัง โดยผู้ตายเป็นคนงานในบ้าน และผู้ก่อเหตุเป็นคนที่อยู่บ้านติดกัน ตามที่เสนอข่าวไปแล้วนั้น
>> แจ๊ส ชวนชื่น สุดช็อก ลูกน้องถูกคนข้างบ้านฆ่าตาย เลือดสาดหน้าบ้านย่านนิมิตใหม่
ล่าสุด แจง ปุณณาสา พรหมยศ ภรรยาของแจ๊ส ชวนชื่น ได้โพสต์ข้อความผ่านเฟซบุ๊ก Jangjit Promyos เล่าถึงความโหดร้ายของเหตุการณ์ดังกล่าว ทำให้ตนและคนในบ้านหวาดผวา เพราะตอนนี้ยังไม่สามารถจับกุมผู้ที่ก่อเหตุได้
"ขอบคุณมูลนิธิกู้ภัยร่มไทร จุดสุวินทวงศ์ ที่เข้ามาช่วย เสียใจมาก แล้วจับคนร้ายไม่ได้ แล้วครอบครัวเราจะอยู่ยังไง ครอบครัวคนเสียชีวิตอีก คืนนี้จะนอนยังไง 
พวกคุณทะเลาะกันถึงกับต้องฆ่าแกงกันเลยหรอคะ ข้างบ้านดิฉันก็เป็นแบบนี้มาหลายรอบแต่ไม่คิดเลยว่ารอบนี้จะรุนแรงขนาดนี้ ทำร้ายร่างกายลูกน้องบ้านดิฉันไม่พอยังเอากระถางต้นไม้ทุบไปที่หัวที่หน้าจนเขาเสียชีวิต ทำไมใจร้ายขนาดนี้คะ แล้วยังไม่พอรถที่จอดอยู่หน้าบ้านจริงๆ เป็นรถของลูกแต่วันนี้โชคดีที่แจงให้ลูกนอนคอนโดเลยให้ป้าขับรถไปส่งแม่บ้านที่บ้าน
แล้วคนข้างบ้านคนนั้นที่ก่อเหตุ ก็เอาของมาทุบรถ จนกระจกรถแตก ทุบรถเพื่อให้คนแก่กับผู้หญิงลงมาจากรถคืออะไรเราไม่เข้าใจ มันรุนแรงขนาดนั้นเลยหรอ ไม่อยากจะคิดเลยว่าลูกอยู่ในรถจะเป็นยังไง แล้วตอนนี้ยังจับไม่ได้จะอยู่กันยังไง เสียใจกับลูกน้องด้วยนะคะ เจ้าหน้าที่มูลนิธิเค้าพยายามเต็มที่เพื่อยื้อชีวิตไว้แล้วแต่ยื้อไม่ได้ แล้วมาเสียชีวิตหน้าบ้าน เลวที่สุด ลูกเมียเค้าจะอยู่ยังไง ฝาก สน.มีนบุรี ด้วยนะคะ ขนาดรถน้องกำลังขับเข้ามายังวิ่งเข้ามาอาละวาด จนต้องรีบถอยรถอออกก่อน เป็นห่วงคนที่บ้านมาก"

อย่างไรก็ตาม ในวันนี้ แจ๊ส ชวนชื่น จะเดินทางไปที่ สน.มีนบุรี และมีการแถลงข่าวถึงเหตุที่เกิดขึ้น รายละเอียดจะรายงานให้ทราบต่อไป
