สร้างความชุลมุนให้กับกองทัพนักข่าวที่ไปดักรอนักร้องสาว "อมิตา ทาทา ยัง" ในงานแถลงข่าว "KPN AWARD ครั้งที่ 23 The Battle Series" ได้ไม่น้อยเลยทีเดียว เมื่อจู่ๆ สาวทาทาตัดสินใจเดินเลี่ยงไม่เข้ามาให้สัมภาษณ์ถึงประเด็นร้อนที่ เธอนั้นโดนแฟนเพลงโห่ไล่กลางเวทีคอนเสิร์ตเพราะลิปซิงค์!! ทำเอากองทัพนักข่าวกว่า 30ชีวิตต้องวิ่งตามนักร้องสาวเพื่อขอสัมภาษณ์กันอย่างชุลมุน จนท้ายที่สุดสาวทาทาก็ใจอ่อนยอมให้สัมภาษณ์ถึงประเด็นดังกล่าว ซึ่งสาวทาทาได้เปิดเผยถึงเหตุการณ์ในงวันนั้นให้เราฟังว่า...
"เท่าที่ทราบไม่มีงานไหนโห่นะคะ และงานนั้นทาทาก็เล่นมาจะเป็นเดือนละ"
แต่ข่าวออกมาว่าเป็นเพราะเราร้องเพลงเดียวแล้วก็ลิปซิงค์ด้วย ?"ก็จ้างเพลงเดียวพอเสร็จก็ลงเลย และตอนนั้นทาทาก็ยังมีอาการป่วยอยู่ด้วย ไม่ได้ลิปซิงค์ค่ะร้องสดค่ะ แต่เอาจริงๆ วันนั้นคนดูก็ไม่ได้มีปัญหาอะไรนี่ค่ะ คนดูก็น่ารักและทุกคนก็ไม่ได้ติอะไรทาทาด้วยเพราะเค้าเข้าใจว่าทาทาเพิ่งออกจากโรงพยาบาล แล้วด้านหลังเวทีก็ยังมีพี่ๆ สาวประเภทสองเข้ามาทักทายทาทาอยู่เลย"
แล้วที่ตุ๊กกี้ตะโกนขึ้นมาบนเวทีบอกว่า พอเหอะ ล่ะจริงเท็จยังไง ?"ตอนนั้นพี่ตุ๊กกี้ยังมาไม่ถึงเลยค่ะ เค้ายังส่งข้อความหาทาทาอยู่เลยว่าทำไมไม่รอ เอางี้ดีกว่าทาทาว่าเรื่องนี้อย่าชงเนอะ เพราะมันจบไปแล้วและมันไม่มีเหตุการณ์โห่เกิดขึ้น คนดูทุกคนก็น่ารัก ทาทาไม่ได้รีบกลับเพราะไม่พอใจอะไรแต่กลับเพราะว่าจบหน้าที่แล้วค่ะ"
รู้สึกยังบ้างที่มีข่าวแบบนี้ออกมา ?"ไม่นอยด์ค่ะเพราะเพิ่งได้ยินข่าวตอนนี้เอง ยังมีเรื่องอื่นให้คิดเยอะกว่านี้ค่ะ"
ล่าสุดเห็นว่า ทาทา ก็ไปเช็คสุขภาพมาอีกแล้ว เกิดอะไรขึ้น?"ก็ไปเช็คเรื่อยๆ ค่ะ ทั้งเสียงแล้วก็ร่าง ฉะนั้นบางทีทาทาเข้าไปตรวจเช็คมันก็ไม่ได้เป็นอะไรหรอกค่ะ ทุกคนอย่าตกใจ เดี๋ยวจะไม่ลงแล้วนะคะอินสตาแกรมเนี่ย บางทีลงทาทาก็แค่อยากอัพเดทให้รู้ว่าตอนนี้กำลังทำอะไรอยู่แค่นั้นไม่ได้มีอะไรมาก ยังไม่ตายค่ะรุ่นนี้ (หัวเราะ)"