เพื่อนร้องสื่อ พต.แพทย์หญิง หทัยพร อิ่มวิทยา แพทย์ประจำ รพ.พระมงกุฎ หรือหมอมุก ถูกทหารขับรถชนอาการสาหัส เหตุไม่พอใจจอดรถขวาง
ผู้สื่อข่าวรายงานว่าเมื่อคืนที่ผ่านมา (19 มิ.ย.)รายการข่าวสามมิติ ได้นำเสนอข่าว พต.แพทย์หญิง หทัยพร อิ่มวิทยา แพทย์ประจำ รพ.พระมงกุฎ หรือหมอมุก ที่ถูกชายคนหนึ่งขับรถพุ่งชนกระเด็นไปไกลกว่า 30 เมตรเมื่อ 9 วันก่อน จนสมองได้รับการกระทบกระเทือน และนอนอยู่ในห้อง icu แต่คดียังไม่คืบหน้า แม้ว่าจะมีพยานผู้เห็นเหตุการณ์จำนวนมาก 
โดยผู้เห็นเหตุการณ์เล่าว่า ระหว่างที่พญ.หทัยพร หรือ หมอมุก กำลังจะนำรถเข้าไปจอดในบ้าน ที่เป็นคลินิคของตน แต่มีรถจอดขวางอยู่ จึงได้ให้ร้านอาหารที่อยู่ใกล้ไปเรียกคนขับ ซึ่งคนทั่วไปละแวกนั้นทราบว่าเป็นนายทหาร โดยพญ.ได้จอดรถซ้อนคันไว้ ทำให้นายทหารคนนั้น ต้องเข็นรถคันอื่นออกไปข้างหน้า แล้วจึงสามารถขับรถตนออกไปได้ แต่ได้ย้อนกลับมาอีกรอบพร้อมพุ่งชนพญ.อย่างแรงจนกระเด็นไปไกล ดังกล่าว
ขณะเดียวกัน เพื่อนของหมอมุกทั้งที่ทำงานที่ รพ.พระมงกุฎ และเพื่อนจากโรงเรียนจิตรลดาก็ไปตั้งกระทู้ในเว็บไซด์ชื่อดังเพื่อเล่าเหตุการณ์เกี่ยวกับเรื่องดังกล่าว ดังนี้
<<<กระทู้ขอความช่วยเหลือ>>> ขอให้เพื่อนๆชาวพันทิป ช่วยดูรายการ ข่าว 3 มิติ คืนนี้ด้วยค่ะ     
รายการ  “ข่าว 3 มิติ” คืนนี้ (19 มิย.54) จะออกเรื่องของเพื่อนของดิฉันที่โดนคนขับรถมาชนแล้วหนีมา  1 สัปดาห์  คดีไม่มีความคืบหน้า  
       ขอเล่าเรื่องคร่าวๆ นะคะ คือเพื่อนกับแม่กลับมาบ้าน ประมาณ 3 ทุ่ม บ้านเป็นตึกแถว แถว รพ.วิชัยยุทธ เส้นขนานทางรถไฟสามเสน หน้าบ้านมีรถจอดขวางอยู่ คุณแม่จึงจดเบอร์ทะเบียนเดินถามตามร้านแถวนั้น ไม่เจอเจ้าของรถ
        เพื่อนเลยจอดรถแถวที่ 2 จากฟุตบาทแล้วเข้าบ้านไปก่อนเพื่อเข้าห้องน้ำ แต่เผลอลืมใส่เบรกมือไว้
        ต่อมาเจ้าของรถที่จอดขวางหน้าบ้านมาที่รถ เอารถออกลำบากต้องเข็นรถคันหน้าถึงออกได้  เจ้าของรถโมโหก็เขียนด่าไว้ที่กระจกรถของเพื่อนแล้วกลับรถไปจอดอีกฝั่งเลียบทางรถไฟ 
ต่อมาแม่มาเห็นว่าไม่มีคนจอดขวางก็เรียกเพื่อนดิฉันมาเอารถเข้าบ้าน เพื่อนก็เดินมาที่รถตัวเอง (ยังไม่ทันได้ขึ้นรถ) แม่ก็ได้ยินเสียงรถเร่งด้วยความเร็วสูงชนมาที่ตัวเพื่อนตกกระเด็นไปประมาณ 30 เมตร หัวกระแทกพื้น แล้วจะถอยรถทับอีกแต่คนแถวนั้นมาช่วยไว้ รถคันนี้ก็หนีไป พลเมืองดีจดเลขทะเบียนใส่มือแม่พร้อมเป็นพยาน ปรากฎรถคันนี้เป็นคันเดียวกับที่จอดรถขวางหน้าบ้าน พอสืบรถพบว่าเป็นรถของกรมทหารไม่ทราบว่าใครขับ แล้วก็ไม่มีการออกข่าว คดีเงียบ มา 1 สัปดาห์   
          ขณะที่เพื่อนดิฉันต้องผ่าตัดสมอง 2 ครั้ง อาการก็ยังไม่ดี ไม่ฟื้น และสมองยังบวมอยู่ นอนอยู่ห้อง ICU แม่เพื่อนก็อายุ 70 มีลูกสาวคนเดียว พ่อเสียชีวิตตั้งแต่เด็ก ตัวดิฉันสงสารแม่และเพื่อนมากแต่ไม่รู้จะทำยังไง เพราะแอบทราบว่าคู่กรณีน่าจะเป็นคนมีสี แม่กลัวมาก  
          ผ่านมาเกือบ 1 สัปดาห์ (โดนชนคืนเสาร์ 11 มิย.) คดีไม่มีความคืบหน้า ไม่มีเจ้าหน้าที่มาเก็บรอยนิ้วมือที่เขียนด่าว่าที่กระจกรถ  ยังไม่รู้ตัวคนร้ายแม้จะรู้ทะเบียนรถ
           จึงอยากให้เพิ่อนๆพันทิป ช่วยดูข่าวหน่อย เผื่อใครจะอยู่ในเหตุการณ์แล้วพอจะเห็นหน้าคนร้ายไปให้ข้อมูลตำรวจได้
(เพื่อนดิฉันเป็นหมอที่เคยออกหน่วยแพทย์เคลื่อนที่ ไป 3 จังหวัดชายแดนภาคใต้ในโครงการของพระราชินี)

