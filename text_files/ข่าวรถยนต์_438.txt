     Honda Civic Type R 2017 เจเนอเรชั่นใหม่ล่าสุดถูกเปิดตัวอย่างเป็นทางการครั้งแรกในโลกที่งานเจนีวามอเตอร์โชว์ พร้อมขุมพลัง 2.0 ลิตรเทอร์โบ 320 แรงม้า และเกียร์ธรรมดา 6 จังหวะ
     Honda Civic Type R ใหม่ ถูกพัฒนาขึ้นบนตัวถังของ Civic Hatchback มุ่งเน้นให้เป็นรถแฮทช์แบ็คที่มีสมรรถนะจัดจ้านที่สุดเมื่อเทียบกับคู่แข่งจากฝั่งยุโรป รองรับการขับขี่ทั้งในชีวิตประจำวันและบนสนามแข่ง

     Civic Type R 2017 ถูกติดตั้งเครื่องยนต์เบนซินเทอร์โบ 2.0 ลิตร VTEC TURBO ที่ยกมาจากรุ่นที่แล้ว แต่ปรับปรุงให้มีสมรรถนะเพิ่มขึ้น มีกำลังสูงสุดอยู่ที่ 320 แรงม้า (PS) แรงบิดสูงสุด 400 นิวตัน-เมตร ส่งกำลังด้วยเกียร์ธรรมดา 6 จังหวะเท่านั้น มาพร้อมระบบ Rev Match Control ที่ช่วยให้การเปลี่ยนเกียร์ต่อเนื่องยิ่งขึ้นกว่าเดิม

     ตัวถังของ Civic Type R ถูกพัฒนาให้มีน้ำหนักลดลงจากรุ่นเดิม แต่แข็งแรงขึ้นกว่า 38 เปอร์เซ็นต์ ขณะที่ช่วงล่างด้านหน้าแบบแมคเฟอร์สันสตรัทถูกพัฒนาให้ลดอาการทอร์คสเตียร์ ช่วงล่างด้านหลังแบบอิสระมัลติลิงค์มีการเสริมความแข็งแรงมากยิ่งขึ้นด้วย
     ในรุ่น Type R ยังมีโหมดการขับขี่ให้เลือกทั้งหมด 3 รูปแบบ ได้แก่ Comfort, Sport และ +R ที่สามารถปรับการทำงานของช่วงล่าง, น้ำหนักพวงมาลัย, การเปลี่ยนเกียร์ และการตอบสนองของคันเร่งได้ตามต้องการ

     ดีไซน์ภายนอกของ ซีวิค ไทพ์ อาร์ ถูกติดตั้งชุดแต่งที่ออกแบบตามหลักอากาศพลศาสตร์อย่างละเอียด ไม่ว่าจะเป็นพื้นใต้ท้องรถแบบเรียบ, ม่านอากาศด้านหน้า, ครีบสร้างอากาศวนเหนือหลังคา เป็นต้น รวมถึงตัวถังที่ออกแบบให้เพิ่มความมั่นคงขณะขับขี่ด้วยความเร็วสูง
     บ้านเราไม่มีแผนวางจำหน่าย Civic Type R ใหม่ แต่อย่างใด
 