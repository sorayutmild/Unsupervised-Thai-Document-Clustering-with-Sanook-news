ออมสิน เปิดแลกธนบัตร 84 พรรษาในหลวงรัชกาลที่ 9 วันพุธที่ 26 ตุลาคม 2559 เพื่อให้ประชาชนได้น้อมรำลึกในพระมหากรุณาธิคุณอย่างหาที่สุดมิได้
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า จากการที่ธนาคารออมสินได้เปิดให้ลูกค้าและประชาชนได้แลก “ธนบัตรที่ระลึกเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษาครบ 7 รอบ 5 ธันวาคม 2554” (จัดพิมพ์และเปิดให้แลกตั้งแต่เมื่อปี พ.ศ.2554) ณ ธนาคารออมสินสำนักงานใหญ่ เมื่อวันที่ 18 ตุลาคม 2559 ซึ่งปรากฏว่ามีประชาชนสนใจเป็นจำนวนมากถึงกว่า 18,000 คน ทำให้ธนบัตรที่ธนาคารฯ เปิดให้แลกจำนวนกว่า 90,000 ฉบับหมดลงในวันเดียว นับว่าเป็นปรากฎการณ์ที่น่าภาคภูมิใจเป็นอย่างยิ่ง ที่ธนาคารออมสินได้จัดให้ประชาชนซึ่งเทิดทูนองค์พระบาทสมเด็จพระปรมินทรมหาภูมิพลอดุลยเดช อันเป็นที่รักยิ่งของปวงชนชาวไทย ได้แลกธนบัตรที่ระลึกนี้เก็บไว้เพื่อชื่นชมในพระบารมีของพระองค์ตลอดไปตราบนานเท่านาน
อย่างไรก็ตาม ยังมีประชาชนอีกจำนวนมากที่ยังไม่ได้แลกธนบัตรชุดนี้ และอยากแลกเก็บไว้เพื่อรำลึกในพระมหากรุณาธิคุณของพระองค์ท่าน ธนาคารออมสินจึงได้ประสานไปยังธนาคารแห่งประเทศไทย (ธปท.) เพื่อขอให้ตรวจสอบว่ามีธนบัตรรุ่นนี้คงเหลืออยู่อีกหรือไม่ หากมีเหลือขอให้ธนาคารออมสินทำหน้าที่กระจายให้กับประชาชนที่ยังต้องการให้ได้อย่างทั่วถึง ซึ่งธนาคารออมสินได้รับแจ้งว่ายังมีธนบัตรรุ่นนี้อยู่อีกจำนวนหนึ่งซึ่งไม่มากนัก ธปท. จึงได้มอบหมายให้ธนาคารออมสิน ทำหน้าที่เปิดจ่ายแลกให้ประชาชนเพิ่มเติม
ทั้งนี้ ธนาคารออมสินจะเปิดให้แลกอีกครั้ง เพื่อเพิ่มความสะดวกให้แก่ลูกค้าและประชาชน ในวันพุธที่ 26 ตุลาคม 2559 ณ ธนาคารออมสินสำนักงานใหญ่ และที่สาขาของธนาคารออมสินทุกแห่งทั่วประเทศ ตั้งแต่เวลาทำการของธนาคารฯ 8.30 น.เป็นต้นไป เฉพาะชุดที่มี ธนบัตร 1 ใบ ชนิดราคา 100 บาท พร้อมแผ่นพับเป็นซองใส่ธนบัตร จำหน่ายชุดละ 200 บาท เท่านั้น