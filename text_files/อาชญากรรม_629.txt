กรุงเทพฯ 28 เม.ย.-ในที่สุดตำรวจก็ได้ภาพวงจรปิดที่บันทึกภาพหลังเกิดอุบัติเหตุรถยนต์ปอร์เช่ชนกับโตโยต้า ฟอร์จูนเนอร์บนโทลล์เวย์แล้ว พยานหลักฐานสำคัญชิ้นแรกที่เห็นเหตุการณ์ที่เกิดขึ้น
ภาพจากกล้องวงจรปิดบนทางยกระดับโทลล์เวย์ ใกล้จุดที่เกิดเหตุรถยนต์ปอร์เช่เฉี่ยวชนกับรถยนต์โตโยต้า ฟอร์จูนเนอร์ ก่อนที่รถยนต์มาสด้า 2 จะพุ่งชนโตโยต้า ฟอร์จูนเนอร์ซ้ำ บริเวณทางยกระดับโทลล์เวย์ฝั่งขาออก ตรงข้ามสำนักพิมพ์เดลินิวส์  โดยกล้องตัวนี้อยู่ฝั่งขาเข้าและเจ้าหน้าที่ได้หันมุมกล้องออกไปฝั่งขาออก หลังได้รับแจ้งว่ามีอุบัติเหตุ ซึ่งสามารถบันทึกภาพหลังเกิดอุบัติเหตุไว้ได้ทั้งหมด ถือเป็นพยานหลักฐานสำคัญในการสืบสวนคลี่คลายคดีนี้ เนื่องจากก่อนเกิดเหตุยังไม่มีบุคคลอื่นเห็นเหตุการณ์
ด้านพนักงานสอบสวน สน.วิภาวดี เปิดเผยถึงการตรวจสอบในที่เกิดเหตุว่า พบรอยห้ามล้อและรอยล้อแม็กครูดกับผิวการจราจรเป็นทางยาว แต่ยังระบุทิศทางไม่ได้ เบื้องต้นเชื่อว่าเกิดจากความประมาทของฝ่ายใดฝ่ายหนึ่ง จากสอบปากคำนายอำนาจ กลิ่นอยู่ คนขับรถยนต์มาสด้า 2 เบื้องต้นให้การว่า ขับรถมาในช่องที่ 3 ความเร็วประมาณ 100 กิโลเมตร/ชั่วโมง แต่เกิดมีรถยนต์ขวางถนนในระยะกระชั้นชิด ทำให้เบรกไม่ทันพุ่งชน ส่วนการสรุปสาเหตุคาดว่าใช้เวลา 1-2 สัปดาห์