ตำรวจปราบปรามยาเสพติด นำหมายศาลเข้าตรวจบ้านหลังหนึ่ง ใน อ.หัวหิน จ.ประจวบคีรีขันธ์ เพื่อจับผู้ต้องหาคดียาเสพติดรายสำคัญ นั่นคือ นายสว่างและนางวันเพ็ญ 2 สามีภรรยา หลังสืบทราบว่าเป็นตัวการสำคัญในการสั่งนำยาเสพติดจากพื้นที่ชายแดนประเทศเพื่อนบ้านทางภาคเหนือ ลงมากระจายสู่ภาคใต้
เมื่อเข้าไปในบ้านพบ นางวันเพ็ญ อยู่ภายในบ้านพร้อมคนอื่นเกือบ 10 คน แต่ไม่พบนายสว่าง เจ้าตัวระบุว่า บางคนเป็นญาติ บางคนเพิ่งรู้จักจากสมุย จ.สุราษฎร์ธานี และมาขออาศัยอยู่ด้วย ยืนยันไม่เกี่ยวข้องกับยาเสพติด ตัวเองค้าขายของที่ระลึกให้ชาวต่างชาติ บอกเพียงว่าไม่ใช่เจ้าของบ้าน แต่ช่วยผ่อนจ่าย อยู่มานานกว่า 10 ปี รับว่าอยู่กินฉันท์สามีภรรยากับนายสว่าง ในฐานะภรรยาคนที่ 3 ปกติอยู่ด้วยกันทุกวัน แต่เมื่อ 2-3 วันก่อน สามีไปทำธุระที่ จ.ราชบุรี เพื่อขายของและไม่ได้ติดต่อกันอีกเลย
อย่างไรก็ตาม ตำรวจไม่เชื่อคำให้การ เนื่องจากพบความเชื่อมโยงระหว่างกลุ่มผู้ขนยาเสพติดที่ถูกจับก่อนหน้านี้ในจังหวัดกำแพงเพชร พร้อมยาบ้ากว่า 5 ล้านเม็ด เมื่อวันที่ 3 มีนาคมที่ผ่านมา และยังพบเส้นทางการโอนเงินและติดต่อทางโทรศัพท์ระหว่างนางวันเพ็ญ กับกลุ่มผู้ต้องหาอีกด้วย
ขณะที่ นายสว่าง สามีที่เป็นชาวไทยภูเขาเผ่าม้ง ที่เคยอาศัยอยู่ในพื้นที่ภาคเหนือ ผันตัวมาทำหน้าที่โบรกเกอร์ สั่งยาเสพติดและจัดหาทีมขนลำเลียงได้เพราะรู้เส้นทางเป็นอย่างดี ก่อนที่ 2 ปีมานี้ นายสว่างจะย้ายถิ่นฐานมาอยู่ที่ จ.ประจวบคีรีขันธ์ เพื่อเปิดร้านขายของทุกอย่าง 20 บาทบังหน้า
ก่อนหน้านี้ ตำรวจเคยพบความเชื่อมโยงกับแก๊งค้ายาเสพติด จึงอายัดทรัพย์สินนายสว่างกว่า 90 ล้านบาท ไว้ตรวจสอบตั้งแต่เมื่อปี 2558 แต่พยานหลักฐานไม่เพียงพอที่จะเอาผิด ทรัพย์สินทั้งหมดจึงถูกคืนให้กับนายสว่าง จึงเป็นที่มาให้ชุดสืบสวนเฝ้าติดตามพฤติกรรมนายสว่างเรื่อยมา ก่อนพบว่าช่วงระยะเวลา 2 ปีที่ผ่านมา ธุรกิจร้านขายของทุกอย่าง 20 บาทของนายสว่างมีเงินหมุนเวียนมากผิดปกติ หนึ่งในจุดผิดสังเกตพบว่าเงินดังกล่าวถูกนำไปสร้างอาคารพาณิชย์ มูลค่ากว่า 45 ล้านบาท
ตำรวจจึงรวบรวมหลักฐาน กระทั่งครั้งนี้สามารถออกหมายจับนายสว่างพร้อมภรรยาและลูกชายอีก 2 คนที่มีความเกี่ยวข้องกับการค้ายาเสพติดได้
สำหรับปฏิบัติการวันนี้ ตำรวจกระจายกำลังลงพื้นที่ 4 จังหวัด 30 เป้าหมาย คือ เชียงใหม่ 22 เป้าหมาย, เชียงราย 1 เป้าหมาย, กรุงเทพมหานคร 1 เป้าหมาย และประจวบคีรีขันธ์ อีก 6 เป้าหมาย พบอีกว่าเครือข่ายของนายสว่างมีทรัพย์สินจำนวนมาก ทั้งบ้านหรู 24 หลัง, อาคารพาณิชย์ 5 คูหา, โฉนดที่ดิน 12 แปลง, รถยนต์ 22 คัน และรถจักรยานยนต์ 27 คัน รวมมูลค่าทรัพย์สินกว่า 200 ล้านบาท โดยทรัพย์สินทั้งหมดมีการแบ่งชื่อผู้ครอบครอง เป็นเครือญาติของนายสว่างทั้งหมด