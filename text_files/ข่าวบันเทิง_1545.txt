 
หลังสร้างเซอร์ไพร์สให้กับคนในวงการบันเทิงกับการประกาศแต่งงานรอบสองและกำลังจะได้เป็นคุณพ่อป้ายแดงเร็วๆ นี้ของ ชาคริต แย้มนาม กับสาวนอกวงการ แอน ภัททิรา เจ้าสาวที่เจ้าตัวบอกว่าทุกอย่างเริ่มต้นจากการเป็นเพื่อนที่เข้าใจเป็นเพื่อนที่ปรึกษา กระทั่งวันเวลาพาให้เปลี่ยนสถานะจากเพื่อนรักกลายมาเป็นคนรัก 
เส้นทางรักของ ชาคริต แอน เริ่มจากความเป็นเพื่อนที่เริ่มศึกษากันและกันอย่างเงียบๆ เมื่อต้นปี 2560 ด้วยไลฟ์สไตล์ที่คล้ายกันจึงทำให้ทั้งคู่เริ่มสนิทกันเกินคำว่าเพื่อนและที่ปรึกษา
ซึ่ง ชาคริต บอกว่าด้วยความที่ตัวเองเป็นคนในวงการบันเทิง ทำให้ แอน เริ่มที่หวงความเป็นส่วนตัวบ้าง กลัวข่าวที่กำลังจะเกิดขึ้น ทำให้เกิดการลดระดับความสนิทลงไปเพราะคำว่า "กลัว" 
แต่แล้วหัวใจก็เรียกร้องให้ทั้งคู่เริ่มกลับมาคบพูดคุยกันอีกครั้ง ซึ่งคราวนี้ แอน และ ชาคริต ถือว่าเป็นจุดเริ่มต้นของความสัมพันธ์ดีๆ เพราะทั้งคู่เริ่มคุยกันถึงอนาคตและคุยถึงการมีทายาทด้วยกัน 
สุดท้ายแล้วทุกอย่างก็ดำเนินไปตามที่ทั้งคู่เป็นผู้กำหนดเองเมื่อหัวใจต่างตรงกัน ชาคริต ประกาศแต่งงานและประกาศว่าตนเองกำลังจะมีลูกตัวน้อยๆ ถือเป็นเรื่องราวดีๆ ของสองครอบครัวที่กำลังจะมีหลานมาวิ่งเล่นให้หายเหงา 
จากพระเอกฉายาไม้เลื้อยวันนี้เขาได้หยุดความรักไว้ที่สาวสวยธรรมดาคนที่เขาบอกว่า คนนี้คือภรรยาและแม่ของลูก ที่เขาจะดูแลให้ดีที่สุด 
ยินดีกับครอบครัวเล็กๆ ที่กำลังจะเริ่มต้นชีวิตคู่ในบทบาทของพ่อและแม่