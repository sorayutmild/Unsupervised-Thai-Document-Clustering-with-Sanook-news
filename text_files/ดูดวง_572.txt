ดวงชะตาปี พ.ศ. 2564 ราศีธนู หรือ ผู้ที่เกิดระหว่างวันที่ 16 ธันวาคม – 15 มกราคม
 
ปี 2564   เงินเรื่องใหญ่!  จากดาวพฤหัสบดี ดาวประธานฝ่ายศุภเคราะห์ ที่เป็นดาวประจำตัวของชาวราศีธนูได้โคจรมาสถิตร่วมกับดาวเสาร์ในเขตราศีมกรในระยะครึ่งปีแรก ที่อาจส่งผลต่อเนื่องจนถึงปลายปี   นั่นคือ ควรใส่ใจ รอบคอบให้มากเป็นพิเศษ ที่จะจัดการให้อยู่ในระเบียบอย่างเข้มงวด หากมีหนี้สิน ที่สามารถล้างได้ ก็ควรรีบทำโดยเร็ว ถึงจะทำให้ผ่านพ้นปัญหา อุปสรรคไปได้อย่างไม่บอบช้ำ            
มกราคม          เงิน เงิน เงิน ที่อาจไม่ได้ดังที่หวัง แต่รายจ่ายทั้งจำเป็นและฟุ่มเฟือยมีมากทั้งจากสุขภาพ บุตร-ธิดาหรือ เรื่องรัก ใคร่ เสน่หา  จนอาจก่อภาระหนี้สินรุงรังได้ และหากจะหาเพิ่มเติม กลางเดือนไปแล้ว ถึงจะมีโอกาสมากขึ้น ในเรื่องงาน อยู่ในเกณฑ์ดีที่จะโยกย้าย เปลี่ยนแปลง หรือ ได้งานใหม่ เรื่องความรัก รักราบรื่น คนรัก คู่ครองก็พร้อมจะสนับสนุน ช่วยเหลือ แต่หากกำลังคบคนที่อายุน้อยกว่ามากๆ ก็มีเกณฑ์สูงว่าจะแตกหัก ไปกันไม่รอด
กุมภาพันธ์      โอกาสดีที่สุดในรอบปี หากขยัน พยายามให้มากขึ้น  ติดต่อ สัมพันธ์ เข้าสังคม ใช้สื่อออนไลน์  หรือ เข้าร่วมศึกษา สัมมนา ก็อยู่ในเกณฑ์ดีที่จะโน้มน้าวผู้อื่น  แต่หากมีภาระหนี้สิน ก็อยู่ในระยะที่ดีที่จะล้างบัญชี รวมถึง อาจเป็นทู-อิน-วัน ที่จะทำให้พบรัก เจอเนื้อคู่ได้ แต่ควรระวังปัญหาสุขภาพ จากหักโหมทำงานหนักไป คิดมาก หรือ การหารายได้ในทางที่ไม่สุจริต ก็อาจเป็นตัวแปรทำให้...แย่ลงกว่าเดิม
มีนาคม            โดดเด่นเรื่องการสื่อสารสัมพันธ์  การศึกษา ท่องเที่ยว หรือ สื่อออนไลน์ ที่อาจทำให้พบรัก เจอเนื้อคู่ เจอกัลยาณมิตรที่จะเข้ามาช่วยเหลือ แต่กลางเดือนไปแล้ว ชีวิตคู่ รักจะรื่นรมย์ ก็ด้วยการจัดการบ้านให้สวยงาม ดูแลครอบครัวให้มากขึ้น ในเรื่องงาน กิจการ งานประจำจะอยู่ในเกณฑ์ดี มนุษย์เงินเดือน ก็จะมีผู้ใหญ่สนับสนุน แต่หากเป็นเจ้าของกิจการ ควรระวังลูกจ้างโดยเฉพาะที่เป็นชาวต่างชาติให้มากขึ้น ที่อาจก่อเรื่องทำให้เดือดร้อน เสียหาย
เมษายน           ได้มาก เสียหมด ที่อาจเกิดขึ้นจากลงทุน เสี่ยงโชค เก็งกำไรระยะสั้น รวมถึงอาจก่อภาระหนี้สินมากขึ้นอีกด้วย ในเรื่องงาน ซื้อ-ขาย จัดการอสังหาริมทรัพย์ รวมถึงเป็นนายหน้าจะอยู่ในเกณฑ์ดี แต่ควรหลีกเลี่ยงที่จะวิ่งเต้นในทางที่ไม่สุจริต ..ไม่คุ้ม และมนุษย์เงินเดือนที่ได้งานใหม่ ควรดูให้ดีๆ รายได้ดี แต่อาจไม่มั่นคง เมษายน อดทน อดกลั้นหากคู่ครองจะลำเอียง “เข้าข้าง” บุตร-ธิดา ถึงจะรักษารักให้ราบรื่นได้ แต่หากพบรัก เจอคนที่ทำให้คลั่งไคล้ ก็ยั้งใจสักนิด เพราะอาจมาเร็ว ไปเร็ว
พฤษภาคม       ปลอดโปร่งมากขึ้น ที่อาจจะได้ลาภผลจากการเข้าสังคม สังสรรค์มิตรสหาย หรือ เสี่ยงโชค เก็งกำไร  แต่หากคิดจะหาผู้ร่วมหุ้น ลงทุน ถ้าเป็นโครงการระยะสั้นถึงจะมีโอกาสมากขึ้น ในเรื่องความรัก อย่าเมินเฉย  ไม่ใยดีกับเสน่ห์ของคนรัก คู่ครองที่ร้อนแรงจนดึงดูดเพศตรงข้ามให้เข้ามาพัวพัน เป็นรักสามเส้าที่จะทำให้ช้ำใจไปอีกนาน และคนโสด จากสื่อออนไลน์ก็อาจทำให้พบรัก เจอคนเนื้อคู่ได้ในเดือนนี้
มิถุนายน          นักกฎหมาย หรือ งานที่ต้องใช้วาจาเป็นอาวุธไปห้ำหั่น เอาชนะผู้อื่น จะอยู่ในเกณฑ์ดี ที่จะได้ลาภผล สำเร็จ  แต่เจ้าของกิจการ ผู้บริหาร หากเจอลูกน้องคอยยุแหย่ ก็อย่าหูเบา เพราะจะทำให้เสียคนได้ ในเรื่องเงินจนถึงเดือนกรกฎาคม ควรระวังรัก ใคร่ เสน่หาไม่ลืมหูลืมตา ที่อาจทำให้เสียเงินจำนวนมาก จนทำให้การเงินสะดุดได้ เรื่องสุขภาพ กับโรคภัยไข้เจ็บ หากปล่อยไว้ก็อาจเรื้อรัง จนใช้เวลารักษาเป็นปี
กรกฎาคม        จนถึงกลางเดือนสิงหาคม การติดต่อ สัมพันธ์ไม่ค่อยดีนัก ไม่ว่าจะเป็นกับหุ้นส่วน คู่ค้า คู่สัญญา ก็อยู่ในเกณฑ์เสียรู้  เสียเปรียบ หรือ ถูกตัดทอนรายได้ที่คิดว่าจะได้ลงไป แต่ก็อาจได้โชคมีลาภจากการเดินทาง ร่วมเสวนาความรู้ใดๆ  หรือ สังสรรค์กับญาติพี่น้อง คนโสด ก็อาจได้พบรัก เจอรักซึมลึกที่แสนจะโรแมนติค รักจริง หวังแต่ง ที่สามารถจะสานสัมพันธ์จนได้ครองคู่
สิงหาคม          จนถึงกลางเดือนกันยายน มีเกณฑ์โชคดีทู-อิน-วัน อีกครั้ง จากงาน ภารกิจที่กระทำ แค่พูด เขียนอย่างสร้างสรรค์ ตรงไปตรงมา  ก็จะมีคนชื่นชม เชื่อฟัง และอาจทำให้ได้พบรัก เจอเนื้อคู่อีกด้วย แต่หากจะมีเรื่องขัดแย้ง โดยเฉพาะที่จะเป็นคดีความ ควรหาทางประนีประนอมดีกว่า เพราะมีโอกาสจะแพ้สูงมาก และถ้าจะเดินทางไกล ก็อย่าประมาทกับ เหตุ/ภัยที่จะทำให้ล่าช้าหรือเจ็บตัวได้
กันยายน           ขยันคิด เขียน พูดที่จะเสนออย่างสร้างสรรค์ จริงใจ ก็จะเป็นโอกาสดีที่สุดในรอบปีที่จะทำให้งาน กิจการที่กระทำสำเร็จ มีชื่อเสียง แต่ควรระวังหากรีบร้อน รวบรัดทำสัญญาลงนามใดๆ โดยไม่ได้ดูรายละเอียด ก็อาจทำให้เสียรู้ เสียเปรียบ และจะทำให้ทะเลาะวิวาทอีกด้วย เรื่องความรัก คนโสด หากได้พบรัก เจอคนถูกใจที่อายุอ่อนกว่า  ควรใช้เวลาศึกษานาน ๆ เพราะมีเกณฑ์จะทำให้ทุกข์ใจไปอีกนาน
ตุลาคม             พูด เขียนก่อน เสนอความคิดก่อน ก็จะได้เปรียบก่อน ที่อาจทำให้ “เงินทับตัว” ได้อย่างรวดเร็ว กิจการ งานที่กระทำก็จะเจริญก้าวหน้า หากเป็นมนุษย์เงินเดือน ผู้ใหญ่ก็จะชื่นชม สนับสนุน แต่ควรระวังอารมณ์โกรธ ยั้งปากไม่ทัน ก็อาจทำให้ทะเลาะวิวาทกับผู้อื่น ที่จะทำให้...แพ้ภัยตัวเอง  เรื่องความรัก ร่วมกันใส่ใจบุตร-ธิดาให้มากขึ้น อย่าปล่อยให้เขา/เธอ ดูแลลำพัง ถึงจะทำให้รักรื่นรมย์ไปอีกนาน
พฤศจิกายน      หากจะซื้อ-ขาย จัดการอสังหาริมทรัพย์ ก็จะมีโอกาสดีขึ้น แต่อย่าประมาท หากรีบร้อนมากไป ก็อาจทำให้เจ็บตัว ทำให้สูญเสียเงินอย่างไม่จำเป็นอีกด้วย ในเรื่องงาน ธุรกิจ งานที่ทำประจำอยู่ในระยะงานทำเงิน ผู้ใหญ่ก็ยังช่วยเหลือ ที่จะทำให้เจริญรุ่งเรืองมากขึ้น แต่ควรระวังหากมีเรื่องขัดแย้งกับเพื่อนร่วมงาน ก็จะกินใจกันไปอีกนาน เรื่องความรัก คนโสด อาจพบรักจากกิจการ งานที่ทำ แต่ควรคิดให้ดีๆ เพราะมีเกณฑ์สูงว่าจะเป็น...รักซ้อน ซ่อนรัก
ธันวาคม          ส่งท้ายสิ้นปีด้วยสิ่งดีๆ เงินทองไหลมาเทมา ทั้งจากการซื้อ-ขายอสังหาริมทรัพย์นายหน้า ตัวแทน หรือ กิจการ งานประจำ แต่ยังอยู่ในระยะที่ควรระวังเหตุ/ภัยจากการเดินทาง หรือ ทะเลาะวิวาทในที่ทำงาน กับญาติพี่น้อง เพื่อนบ้าน ที่จะทำให้มีปัญหาเรื้อรังกันไปอีกนาน เรื่องความรัก ร่วมด้วยช่วยกันจัดการบ้านให้สวยงามสะอาดตา ใส่ใจดูแลคนในครอบครัวให้สุขกาย สบายใจ ก็จะทำให้สัมพันธ์รักราบรื่น เพื่อรับปีใหม่ พ.ศ. 2565 กันอย่างมีความสุข
 
อัญมณี/สี ที่เสริมสิริมงคล  บุษราคัม สีเหลือง
อัญมณี/สี ที่เป็นอริ มรณะ พลอยเขียวส่อง สีเขียว , เพชร มุกดา มุกเงิน สีขาว
วันที่ดีที่สุดในสัปดาห์...วันพฤหัสบดี  เลขที่ต้องชะตา 5 9 6
ราศีแห่งมิตรที่ต้องชะตา ...ราศีเมษ สิงห์ กุมภ์ ตุลย์