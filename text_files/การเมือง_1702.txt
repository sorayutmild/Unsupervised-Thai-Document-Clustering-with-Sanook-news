เวลา 09.30 น. เพนกวิน พริษฐ์ ชิวารักษ์ แกนนำผู้ชุมนุม #19กันยาทวงอำนาจคืนราษฎร ประกาศยุติการชุมนุมอย่างเป็นทางการ
หลังจากตัวแทนผู้ชุมนุมได้มอบหนังสือเปิดผนึกถึงประธานองคมนตรี โดยมี ผบช.น.เป็นตัวแทนรับมอบแล้วนั้น ล่าสุดแกนนำผู้ชุมนุมได้ประกาศยุติการชุมนุมอย่างเป็นทางการแล้ว จากที่ตอนแรกนั้น กำหนดการเดิมที่จะชุมนุมไปถึงช่วงเที่ยงของวันนี้
โดย เพนกวิน ระบุว่า ชัยชนะของการชุมนุม ไม่ได้วัดที่การชุมนุม ณ ท้องสนามหลวงตลอดสองวันนี้ แต่จะตัดสินที่บ้านของประชาชนทุกหลังนับจากนี้ โดยขอให้ประชาชนไปซื้อริบบิ้นขาว ผ้าขาว มาผูกไว้ที่หน้าบ้าน ที่กระเป๋า เสื้อผ้า กระจกรถ เพื่อแสดงว่า ณ ตรงนี้มีผู้ที่รักในประชาธิปไตย และขอให้ทุกคคนแสดงสัญลักษณ์ด้วยการชู 3 นิ้ว เมื่อได้ยินเพลงชาติบรรเลง นอกจากนี้ยังขอให้ทุกคนพร้อมใจกันหยุดเรียน หยุดงาน ลาพักร้อน ในวันที่ 14 ตุลาคม โดยพร้อมเพรียงกัน
แกนนำยังกล่าวขอบคุณผู้ชุมนุมทุกคนที่ร่วมต่อสู้ด้วยกันมาตลอด โดยเฉพาะการชุมนุมใหญ่ตลอด 2 วันที่ผ่านมา หลังจากนี้จะนัดชุมนุมอีกครั้งในวันที่ 24 กันยายนนี้ โดยจะไปที่รัฐสภา เกียกกาย
