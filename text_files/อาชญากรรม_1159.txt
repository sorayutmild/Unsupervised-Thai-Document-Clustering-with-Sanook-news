สุดสยอง! ฝูงหมาพิตบูล 6 ตัว รุมขย้ำกัดแม่เฒ่าเจ้าของบ้าน ขาดใจตายเสียชีวิตอยู่หน้าประตูหน้า ลูกหลานกลับมาเจอแทบช็อก ยื้อชีวิตเอาไว้ไม่ได้
(19 มี.ค.) ร.ต.ท.ธีรเมส พรมลาย รอง สว.สอบสวน สภ.บางบัวทอง จ.นนทบุรี ได้รับแจ้งมีสุนัขรุมกัดเจ้าของบ้าน เป็นเหตุทำให้เสียชีวิต เหตุเกิดขึ้นที่บ้านหลังหนึ่งใน ต.โสนลอย อ.บางบัวทอง จึงรายงานให้ผู้บังคับบัญชาทราบแล้วรุดไปตรวจสอบพร้อมด้วยพ.ต.อ.สิริภพ อนุศิริ ผกก. พ.ต.ท.พฤฒ จำรูญศาสตร์ รอง ผกก.ป. แพทย์จากสถาบันนิติวิทยาศาสตร์ มูลนิธิป่อเต๊กตึ๊ง
ที่เกิดเหตุเป็นบ้านเดี่ยว 2 ชั้น พื้นที่กว่า 80 ตารางวา บริเวณหน้าบ้าน พบร่าง นางเอียด (นามสมมุติ) อายุ 75 ปี นอนเสียชีวิตจมกองเลือดอยู่ ตามร่างกายมีบาดแผลขนาดใหญ่จากการถูกสุนัขรุมกัดหลายสิบแผล หลังเกิดเหตุทางเจ้าของบ้านได้นำสุนัขพันธุ์พิตบูล ทั้ง 6 ตัว เข้าขังเอาไว้ในกรง
จากการสอบสวนเบื้องต้นทราบว่า บ้านหลังดังกล่าวมีผู้พักอาศัยอยู่ด้วยกัน 4 คน ประกอบด้วย นางเอียด กับ ลูกสาว พร้อมด้วยลูกเขยและหลานชาย ซึ่งในบ้านได้เลี้ยงสุนัขพันธุ์พิตบูลเทอร์เรีย 6 ตัว ช่วงขณะเกิดเหตุ คนในบ้านต่างออกไปทำธุระข้างนอกกันหมด มีเพียง นางเอียด อยู่บ้านเพียงลำพัง
แต่เมื่อสมาชิกครอบครัวกลับมาถึงบ้าน ก็พบว่า นางเอียด นอนแน่นิ่งเสียชีวิตอยู่ที่หน้าประตูบ้าน โดยมีสุนัขพันธุ์พิตบูลเทอร์เรีย ทั้ง 6 ตัวที่เลี้ยงเอาไว้ กำลังรุมกัดตามร่างกาย จึงได้ทำการต้อนสุนัขทั้งหมดเข้ากรงขัง ก่อนจะโทรแจ้งเจ้าหน้าที่ตำรวจเข้ามาตรวจสอบ
เบื้องต้นสันนิษฐานว่า สุนัขฝูงนี้น่าจะเกิดความเครียด เนื่องจากสภาพาอากาศร้อนที่ร้อนอบอ้าว หรืออาจจะเป็นความรู้สึกผิดกลิ่นของสุนัข จึงทำให้ทั้งหมดยกฝูงมารุมกัดหญิงสูงวัยกระทั่งเสียชีวิตในที่สุด