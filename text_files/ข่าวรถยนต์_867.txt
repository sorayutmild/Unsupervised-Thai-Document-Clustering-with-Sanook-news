ผ่านมาหลายสัปดาห์แล้วนะครับ สำหรับคอลัมน์แนะนำรถมือสองของเราที่นี่ในเว็บไซต์ sanook! Auto ที่เผลอแวบเดียวเราก็แนะนำรถมือสองหลากรุ่นหลายสไตล์ไปกว่าเกือบ 8 คัน หรือประมาณ 2 เดือนแล้วสำหรับคอลัมน์ และวันนี้เราก็ยังมีรถดีๆน่าเล่นที่คุ้มค่าคุ้มราคามาแนะนำกัน โดยเฉพาะอย่างยิ่งใครที่กำลังจะแต่งงานมีครอบครัวไม่ควรจะพลาด 
ถือว่ายังไม่เก่านักสำหรับรถยนต์ครอบครัวที่ต้องตาโดนใจหลายคนอย่าง Toyota Wish ที่จับเอาความสปอร์ตมาผนวกเขากับรถอเนกประสงค์หรือที่รถแบบนี้เราอาจจะเรียกกันว่า "มินิ-แวน" ซึ่งมันอยู่ในคลาสของ Multi Purpose Vehicle หรือที่ฝรั่งชอบเรียกแบบชาวบ้านๆว่ารถ all in one
Toyota Wish.
Toyota wish นั้นนับว่าเป็นรถที่หลายคนยังสนใจ โดยเฉพาะทรวดทรงที่ดูสปอร์ตผนวกเอาเส้นสายความหรูหราตั้งแต่เปิดตัวออกมาเมื่อช่วงราวๆปี 2003-2004 ก็ยังดูไม่เก่าอะไรมากมายนัก แม้จะผ่านมาเกือบ 7 ปีแล้ว แต่ก็ยังพอที่จะตอบโจทย์ได้อยู่บ้าง
เสน่ห์ความลงตัวของรถในแบบออกแนวกึ่งวัยรุ่นกึ่งคนมีครอบครัวนั้นทำให้ตลาดยังนิยมรถรุ่นนี้อยู่มาก แถมยิ่งแต่งยิ่งดูดีหนักกว่าเดิม จึงไม่น่าจะต้องบรรยายอะไรมากมาย โดยเฉพาะรุ่นหลังๆก่อนยกเลิกการผลิตนั้นรถรุ่นนี้มาพร้อมชุดแต่งเสร็จสรรพจากโรงงาน แต่ถ้าชอบจริง ราคามือสองของรุ่นสุดท้ายก็ยังเฉียดๆ ล้านกว่าบาทเป็นค่าตัว จากที่เริ่มต้นในระดับ 6 แสนบาทกลางๆ
Toyota Wish.
ใต้ฝากระโปรง Toyota Wish พกเครื่องยนต์ขนาด 2.0 ลิตร รหัส 1AZ-FE ติดตัวออกจากโรงงานพร้อมดีกรีความแรงตั้งแต่เกิดด้วยการออกแบบเครื่องยนต์ที่เน้นหนักตอบสนองการขับขี่แบบสปอร์ต ด้วยห้องเผาไหม้สี่เหลี่ยมจตุรัส ให้รอบจัดตั้งแต่รอบกลางยันเส้นยาแดง ตอบสนองสูงสุด 142 แรงม้า ที่ 6000 รอบต่อนาที ให้แรงบิดสูงสุด 193 นิวตันเมตร ที่ 4000 รอบต่อนาที ที่พอเพียงต่อการตอบสนองรถยนต์ที่สามารถบรรทุกผู้โดยสารสูงสุดถึง 7 ที่นั่งได้แบบสบาย ถ้าคุณเน้นขับแบบชิวๆ แถมระบบเกียร์ยังเลือกเล่นได้ตามความชอบ
แม้ Toyota อาจจะถูกวิพากษ์วิจารณ์ในเรื่องระบบช่วงล่างและสมรรถนะการเกาะถนนในรถหลายรุ่น แต่ Toyota wish กลับเป็นรถที่ทำได้ดี แต่ไม่ถึงกับยอดเยี่ยม เนื่องจากเบรครุ่นนี้ค่อนข้างลึก ถ้าขับเร็วเบรคไม่ชินเท้ามีเลือกซ้าย-ขวาตามสะดวกแน่นอน
Toyota Wish.
อีกข้อที่ดูเหมือนจะมองข้ามไปไม่ได้นั้นคืออัตราประหยัดน้ำมัน แม้รถขนาด Toyota wish นั้นจะมีอัตราซดน้ำมันที่ดุดันเป็นปกติของรถ Mini-Van อยู่แล้ว แต่ 8-9 กิโลเมตรต่อลิตรสำหรับเครื่อง 2.0 ลิตร ถือว่าออกแนวจะเว่อร์ไปหน่อย โดยเฉพาะรถคันนี้มาพร้อมระบบเกียร์ตามยุคสมัยแถมยังสามารถเลือกสับได้ตามต้องการ แต่ก็ยังซดอยู่ดี ซึ่งเป็นข้อที่ห้ามมองข้ามไป ยิ่งมองภายในห้องโดยสารที่วัสดุอาจลอกได้ง่ายแถมเบาะนั่งแถว 3 ยังขาดอากาศหายใจ ไม่มีช่องลมแอร์ รับรองได้เลยว่าถ้านั่งไกลๆจะอึดอัดอย่างแน่นอน
อย่างไรก็ดี ฟังดูรถรุ่นนี้อาจจะมีข้อเสียมากมายบานเบอะ แต่ถ้าคุณคิดว่ากำลังจะมีครอบครัว ต้องการมีรถที่พอจะบอกสไตล์ที่ยังวัยรุ่นและเครื่องยนต์ที่ขับสนุก แต่แน่นอนก็ต้องพร้อมจ่ายค่าน้ำมันด้วย แถมรถหลายคันยังสามารถจัดไฟแนนท์ได้เต็มวงเงิน เรียกว่าอาจจะไม่ต้องดาวน์เลยก็ได้ ถ้าคุณมีเงินเดือนที่จะครอบคลุมพอ Toyota Wish นั้น ก็เป็นตัวเลือกหนึ่งที่ไม่น่ามองข้ามไปอย่างเด็ดขาด
 