            ช่วงหลายเดือนที่ผ่านมากระแสข่าวในต่างประเทศเรื่องเกียร์ธรรมดา ดูจะเป็นเรื่องที่ทำให้เรารู้สึกตกใจเช่นกัน แต่มันก็ไม่ใช่เรื่องแปลก เมื่อมองอีกนัยหนึ่งว่า เทคโนโลยีในปัจจุบัน ก้าวล้ำไปมากจนทุกสิ่งทุกอย่างสามารถตอบโจทย์ได้ดั่งใจคิด 
                เมื่อกลับมามองรถยนต์ที่ถือเป็นพระเอกในช่วงนี้ คงต้องยอมรับว่านับวันเราจะเห็นรถ Nissan Almera มากขึ้นเรื่อยๆ และหลังจากที่เราได้ไปสัมผัสกันในรุ่นเกียร์อัตโนมัติ ที่สร้างความประทับใจให้เรากันมาแล้ว ก็ถึงเวลาที่เราจะต้องเอาเกียร์ธรรมดา มาลองดูกันบ้าง
ภายนอกดูดี ใหญ่กว่าที่เป็น
                ตั้งแต่งวดที่แล้วที่เราได้ไปทดสอบรถคันนี้  Nissan Almera  เป็นรถยนต์ที่ให้ความลงตัวในหลายๆด้าน โดยเฉพาะเรื่องของโจทย์การใช้งาน สามารถตอบได้ดีที่สุดในตลาดกับหนึ่งเดียวของอีโค่คาร์แบบ 4 ประตู ที่กล้าท้าชนกับรุ่นใหญ่
 Nissan Almera M/T
                เรือนร่างเริ่มด้วยการแนะนำตัวถังยาว 4425 ม.ม. กว้าง 1695 ม.ม . และสูงเพียง 1500 ม.ม. ที่ได้โจทย์การออกแบบแบบ  Mix&Match จับเอาบุคลิกของรถหลายๆรุ่นมารวมไว้ในรถรุ่นนี้ คือ สิ่งที่น่าประทับใจ ทั้งความสปอร์ต ด้วยเส้นสายหลังคาแบบคูเป้ไปจนกระทั่งองค์รวมที่มองทีไรก็นึกถึงพี่กลาง Nissan Teana  ทุกที จนปฏิเสธไม่ได้ว่ามันย่อส่วนกันมา แต่นั่นก็เป็นมุมองทางความรู้สึกเท่านั้น
                ตัวที่ออกแนวยาวให้อารมณ์เป็น "ลีมูซีนย่อส่วน" เป็นสิ่งที่ตอบสนองจากโจทย์ของรถที่ต่างจากเจ้าอื่นอย่างชัดเจน โดยน้ำหนักตัวเปล่าในรุ่นเกียร์ธรรมดาที่เรานำมาทดสอบ  Nissan Almera E M/T เบาหวิวเพียง 980 ก.ก.และพกฐานล้อที่ใกล้เคียงคอมแพ็คคาร์ยาว 2600 ม.ม.
 
 
ภายในโอ่อ่าแบบรถหรูชัดๆ 
                เมื่อก้าวเข้าสู่ห้องโดยสาร Nissan Almera  ต้อนรับด้วยการตบแต่งภายในลงตัวกับสีดำ ซึ่งค่อนข้างจะผิดหวังเล็กๆ เพราะ ภายในสีดำนี้สื่อความสปอร์ตมากกว่า เมื่อมองกับการออกแบบภายนอกที่ไปในทางหรู มันน่าให้สีเบจมากกว่า แต่จะดีกว่าถ้ามีให้ลูกค้าเลือกได้ตามใจชอบ
                ห้องโดยสาร Almera โดยรวมไม่ได้ให้อารมณ์หรูสักเท่าไรนัก แต่ก็ไม่แปลกถ้านี่คือรถยนต์อีโค่คาร์ ที่ออกมาตอบสนองความประหยัด เป็นสำคัญแผงคอนโซลหน้าคุ้นตาดีจากมาร์ชแต่ก็ลงตัวดีกับรถคันนี้  ทว่าเมื่อนั่งลงบนเบาะ สิ่งที่การออกแบบเบาะนั่งค่อนข้างจะเล็กไปสักหน่อย แต่คงจะลงตัวกับคนที่ตัวเล็กกว่าเรา โดยเฉพาะสุภาพสตรีน่าจะถูกใจ แต่ก็ไม่ได้เล็กอะไรมากมายแค่อาจจะเมื่อยหน่อยหากต้องขับขี่ทางไกล
 Nissan Almera M/T
                สิ่งที่ยอดเยี่ยมที่สุดใน Almera คงไม่พ้นการโดยสารตอนหลังที่สามารถนั่งยืดเหยียดขาได้อย่างสบายไร้กังวล แต่ เส้นสายหลังคาตอนหลังที่ออกมาในทรวดทรงคูเป้ ทำให้มันเป็นระยะลาดท้ายทั้งหมด เราพบว่าจะเหลือพื้นที่เหนือหัวน้อยกับคนที่มีความสูงมากอย่างเราที่สูงราวๆ 182 ซ.ม.
                เรื่องพื้นที่เก็บสัมภาระก็กว้างขวางมากพอในตอนท้ายที่สามารถจุได้มากถึง 490 ลิตร  เพียงพอสำหรับกระเป๋าทุกใบของผู้โดยสาร แต่ที่น่าแปลกใจคือ Almera  ไม่มีฟัังชั่นพับเบาะมาให้ ซึ่งถ้าเทียบแล้วนี่กลายเป็นข้อที่พลาดไปพอสมควรในรถรุ่นนี้ หลังเจ้าอื่นเริ่มให้จนแทบจะกลายเป็นมาตรฐานไปแล้ว
 