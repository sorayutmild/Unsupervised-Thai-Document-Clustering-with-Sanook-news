ดาวพฤหัสบดีหรือเรียกสั้นๆ ว่าดาวพฤหัส เป็นดาวศุภเคราะห์ หรือดาวที่ให้คุณมากกว่าให้โทษ หมายความว่าจะส่งผลในด้านดีต่อดวงชะตา แต่ละราศีก็ต่างเรื่องกันไป ซึ่งในปีนี้ดาวพฤหัสได้เดินหน้า และถอยหลังไปแล้ว และกำลังจะเดินหน้าอีกรอบ อ.คฑา ชินบัญชร จะมาเผยถึง 4 ราศีที่วงจะพุ่งถึงขีดสุด หลังดาวพฤหัสย้ายวันที่ 30 ตุลาคม 2562 นี้ ราศีของคุณจะใช่ราศีที่พุ่งสุดไหม ไปเช็คกันได้เลย
 
ราศีธนู  (16 ธ.ค. – 13 ม.ค.)
หลังดาวพฤหัสย้ายแล้ว ราศีธนูจะเป็นราศีที่ดวงพุ่งที่สุด ทั้งในเรื่องลาภ และผู้ใหญ่ก็ได้มีการส่งเสริมในเรื่องการงานสำหรับคนที่ทำงานประจำ ใครที่ทำธุรกิจก็เกิดความงอกเงย เป็นช่วงของการขยับขยาย ในการทำธุรกิจมีคนซัพพอร์ตอยู่ตลอดเวลา และดวงจะยิ่งดีในช่วงเดือนธันวาคม 2562 นี้ และช่วงเดือนพฤษภาคม มิถุนายนในปี 2563 ชาวราศีธนูจะได้ลาภเข้ามา การเงินดีขึ้น การงานยิ่งปังเพราะมีคนสนับสนุน
วิธีการเสริมดวงให้ดียิ่งขึ้น คือการทำบุญกับผู้ใหญ่ คนชรา หรือทำบุญกับเด็กจะช่วยให้บริวารสนับสนุนมากยิ่งขึ้น
 
ราศีพฤษภ  (14 พ.ค. – 13 มิ.ย.)
ชาวราศีพฤษภหลังดาวพฤหัสย้ายแล้วก็ดวงดีตามมาติดๆ เพราะดาวพฤหัสจะช่วยให้ผู้ใหญ่ส่งเสริมในด้านการงาน โดยเฉพาะธุรกิจเกี่ยวกับอสังหาริมทรัพย์ ที่ดิน รวมไปถึงงานที่เกี่ยวกับการเดินทาง แต่มีเรื่องที่ต้องระวังก็คือ เรื่องสุขภาพของผู้ใหญ่ในบ้านต้องคอยดูแลอย่างใกล้ชิด
วิธีการเสริมดวงให้ดียิ่งขึ้น ควรทำบุญเกี่ยวกับที่ดิน การบริจาคหรือซื้อที่ดินให้กับวัด จะช่วยส่งเสริมให้ดวงของชาวพฤษภยิ่งพุ่งขึ้นไปอีก
 
ราศีกรกฎ  (15 ก.ค. – 16 ส.ค.)
ดาวของชาวราศีกรกฎหลังดาวพฤหัสย้ายนั้น จะโดดเด่นเรื่องของผู้ใหญ่ส่งเสริม จะช่วยในเรื่องของการงานให้ดียิ่งขึ้น ฉะนั้นชาวกรกฎควรขยันและเร่งสร้างผลงาน แล้วคุณจะเป็นคนที่โดดเด่น ผู้ใหญ่ช่วยผลักดันขึ้นมาเลย และชาวกรกฎจะดวงดีเรื่องการมีความสัมพันธ์กับคนรอบข้างด้วย หากอยากได้ดีต้องปรับตัวเข้ากับคนอื่นให้ได้ และพยายามสร้างความรู้จักจะได้เป็นผลดีกับคุณในอนาคต
ข้อควรระวัง อยากขอให้ชาวกรกฎระวังเรื่องของทางเดินหายใจ ปอด หลอดลม รวมไปถึงเรื่องของสายตา
 
ราศีพิจิก  (16 พ.ย. – 15 ธ.ค.)
ต้องบอกก่อนว่าดวงของชาวราศีพิจิกนั้น จะทั้งดีและร้ายไปพร้อมๆ กัน เพราะดาวพฤหัสย้ายออกจากราศีพิจิก อาจทำให้รู้สึกว่าไม่มีผู้ใหญ่ซัพพอร์ตหรือมีคนที่อายุมากว่า ประสบการณ์มากกว่าช่วยเหลือสักเท่าไหร่ แต่ว่าจะเด่นด้านบริวาร เพราะจะมีคนที่อายุน้อยกว่าเข้ามาช่วยเหลือนั่นเอง หากใครที่ทำอาชีพเกี่ยวกับครู อาจารย์ งานสอนหรืออะไรที่ให้ความรู้ หรือใช้ความรู้ของเราจะไปได้ดียิ่งขึ้น และที่โดดเด่นเลยคือเรื่องของความรัก เพราะจะเริ่มมีเข้ามา ทำให้ไม่โดดเดี่ยวอีกต่อไป
 
 
ทริคเสริมดวงของทั้ง 12 ราศีจาก อ. คฑา ชินบัญชร
คือการรับส่งดาวหรือการสวดนพเคราะห์ เริ่มด้วยการไหว้พระประจำวันพฤหัสบดี หรือพระพุทธรูปปางสมาธิ เช่นที่วัดพระเชตุพนวิมลมังคลารามราชวรมหาวิหาร หรือที่เราคุ้นหูกันว่า วัดโพธิ์
ในวันที่ 30 ตุลาคม 2562 ช่วงเย็น สามารถตั้งโต๊ะที่บ้าน เตรียมบูชาดาวพฤหัสด้วยดอกไม้สีขาว สีเหลือง สีส้ม และจุดธูป 5 หรือ 19 ดอก พร้อมถวายของ 5 หรือ 19 อย่าง พร้อมน้ำ 5 แก้ว หันหน้าไปทางทิศตะวันตก
และสวดบทบูชาดาวพฤหัส ภะ สัม สัม วิ สะ เท ภะ  ทั้งหมด 19 จบ
หรือทุกท่านสามารถไปที่วัดพระเชตุพนวิมลมังคลารามราชวรมหาวิหาร เพื่อประกอบพิธีพร้อมกับ อ.คฑา ชินบัญชร ในวันที่ 30 ตุลาคม 2562 เพื่อไปรับพลังดีๆ จากดาวพฤหัสบดี ทำบุญเพื่อความป็นสิริมงคลด้วยกัน โดยไม่มีค่าใช้จ่ายใดๆ
 
 