หนุ่มไปรษณีย์ รุดมอบตัว ตร.คันนายาว สารภาพก่อเหตุกระทืบเด็ก 7 ขวบจริง โมโหนึกว่าลูกถูกแกล้ง
(5 ต.ค.) ความคืบหน้าเหตุ นายอำนาจ อาชีพพนักงานไปรษณีย์ ทำร้ายร่างกายเด็กชาย วัย 7 ปี ภายในบริเวณบ้านเอื้ออาทรปัญญา หน้าอาคาร 8 แขวงบางชัน เขตคลองสามวา มูลเหตุมาจากเด็กเล่นกันแล้ว ลูกผู้ก่อเหตุร้องไห้ หลังจากพ่อของเด็กที่ได้รับบาดเจ็บ เข้าแจ้งความกับ ตำรวจ สน.คันนายาว แล้ว เบื้องต้นจากการสอบสวน นายอำนาจ ยอมรับว่า เป็นผู้ลงมือก่อเหตุทำร้ายร่างกายเด็กชายวัย 7 ขวบจริง เนื่องจากมีความโมโห เพราะเข้าใจว่าลูกชายถูกเพื่อนแกล้ง
นายวิทัศน์ เตชะบุญ อธิบดีกรมกิจการเด็กและเยาวชน กระทรวงการพัฒนาสังคมและความมั่นคงของมนุษย์ กล่าวว่า ทางกรมฯ เตรียมจัดส่งนักสังคมจากบ้านพักเด็กและครอบครัว กทม. เข้าไปดูแลและประสานกับ สน.คันนายาว โดยจัดนักสังคมสงเคราะห์ ร่วมถามปากคำเด็ก ตาม ป.วิอาญา และเยี่ยมบ้านให้คำแนะนำกับผู้ปกครองในการเลี้ยงดูบุตรให้เหมาะสม รวมทั้งประเมินพฤติกรรมการศึกษาของเด็ก ทั้งสองฝ่ายและสัมพันธภาพกับเพื่อนบ้านของผู้ปกครองเด็กทั้งสองฝ่าย เพื่อเป็นการป้องกันไม่ให้เกิดเหตุซ้ำโดยตนเองจะลงพื้นที่ช่วยเหลือและเยียวยา รวมถึงเร่งรัดคดีดังกล่าว ที่ สน.คันนายาวในเวลา 10.00 น.