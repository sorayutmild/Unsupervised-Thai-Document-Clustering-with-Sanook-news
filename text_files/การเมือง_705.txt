เจ้าหน้าที่รวบสองสามีภรรยาร่วมกระทำผิดกับอดีตผู้บัญชาการสอบสวนกลาง เร่งสอบปากคำขยายผลไปยังผู้เกี่ยวข้อง ขณะที่หนึ่งในผู้ต้องหาที่ถูกออกหมายจับก่อนหน้านี้ติดต่อขอมอบตัววันนี้ ขณะที่สำนักงานตำรวจแห่งชาติออกคำสั่งแต่งตั้งคณะกรรมการสอบวินัยร้ายแรงตำรวจในคดีนี้ทุกนายให้ได้ผลสอบภายใน 30 วัน
วันที่ 24 พ.ย. พลตำรวจโทประวุฒิ ถาวรศิริ โฆษกสำนักงานตำรวจแห่งชาติ เปิดเผยว่า ศาลอาญาอนุมัติออกหมายจับนายชอบ และนางติยะพรรณ ชิณประภา สองสามีภรรยา ในข้อหาเป็นเจ้าพนักงานจูงใจให้ผู้อื่นมอบผลประโยชน์ และสามารถจับกุมตัวได้แล้วตั้งเมื่อคืนที่ผ่านมา ขณะนี้อยู้ระหว่างสอบปากคำและแจ้งข้อกล่าวหา นับเป็นผู้ต้องหาคนที่ 11 และ 12 ที่ถูกจับกุมในคดีเดียวกับพลตำรวจโทพงศ์พัฒน์ ฉายาพันธุ์ อดีตผู้บัญชาการสอบสวนกลาง พลตำรวจตรีโกวิทย์ วงศ์รุ่งโรจน์ อดีตรองผู้บัญชาการสอบสวนกลาง ข้าราชการตำรวจและพลเรือนรวม 10 คน ที่ร่วมกันกระทำผิดหลายข้อหาหนัก รวมทั้งหมิ่นพระบรมเดชานุภาพ เรียกรับสินบน
ส่วนนางสวงศ์ มุ่งเที่ยง หนึ่งในผู้ต้องหาที่ถูกออกหมายจับในข้อหาผิดพ.ร.บ.สงวนและคุ้มครองสัตว์ป่ามาตรา 19 และ 47 พลตำรวจโทประวุฒิ เปิดเผยว่า ได้ติดต่อขอเข้ามอบตัวกับเจ้าหน้าที่ภายในวันนี้ ส่วนนายเริงศักดิ์ ศักดิ์ณรงค์เดช ยังอยู่ระหว่างการติดตามจับกุม
ส่วนกรณีพลตำรวจตรีชัยทัต บุญขำ อดีตผู้บังคับการกองปราบปราม ซึ่งถูกย้ายในช่วงเวลาเดียวกับพลตำรวจโทพงศ์พัฒน์ แต่ไม่ปรากฎชื่อถูกออกหมายจับดำเนินคดี โฆษกสำนักงานตำรวจแห่งชาติ ระบุว่า เนื่องจากพยานหลักฐานสาวไปไม่ถึง
นอกจากนี้ โฆษกสำนักงานตำรวจแห่งชาติ เปิดเผยว่า ผู้บัญชาการตำรวจแห่งชาติได้ลงนามคำสั่งตั้งคณะกรรมการสอบสวนวินัยร้ายแรง โดยให้ได้ผลการสอบสวนภายใน 30 วัน