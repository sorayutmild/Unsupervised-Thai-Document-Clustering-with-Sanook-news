     บอร์ดอีวีเตรียมชงมาตรการ "เพิ่มภาษีรถเก่า" ยิ่งเก่ามาก ยิ่งเสียภาษีประจำปีสูง เล็งให้มีผลบังคับใช้ตั้งแต่ปี 2569 เป็นต้นไป
     เพจเฟซบุ๊ค "KMUTT MOVE: Mobility & Vehicle Technology Research Center" เปิดเผยข้อมูลว่า คณะกรรมการนโยบายยานยนต์ไฟฟ้าแห่งชาติ หรือ บอร์ด อีวี มีแผนเสนอปรับโครงสร้างจัดเก็บภาษีรถยนต์ประจำปี "ยิ่งรถเก่า ยิ่งจ่ายแพง" โดยให้จัดเก็บตั้งแต่ปี 2569 หรือในอีก 5 ปีข้างหน้านี้ รวมถึงให้มีการปรับโครงสร้างภาษีสรรพสามิตสำหรับรถยนต์อีกด้วย
     นอกจากนี้ เพจดังกล่าวยังเปิดเผยข้อมูลว่า บอร์ด อีวี ยังเตรียมผลักดันรถยนต์ไฟฟ้าเป็นมาตรการเร่งด่วน โดยตั้งเป้าให้เจ้าของรถยนต์สามารถจดทะเบียนรถใหม่ได้เฉพาะรถยนต์ไร้มลพิษ 100% เท่านั้น เพื่อเป็นการยกเลิกการใช้เครื่องยนต์สันดาปทั้งเบนซินและดีเซลในประเทศไทยตั้งแต่ปี ค.ศ. 2035 หรือภายในอีก 14 ปีที่จะถึงนี้
     ทั้งสองมาตรการดังกล่าวจะถูกผลักดันให้มีผลบังคับใช้จริงหรือไม่นั้นคงต้องติดตามกันอีกครั้ง
 