8 วิธีเด็ดลบรอยข่วนบนมือถือของคุณแบบสุดง่าย!
เป็นปัญหาอมตะที่ไม่เคยตายของมือถือ ที่เมื่อใช้ไปนาน ๆ ก็จะมีเกิดรอยข่วนนิด ๆ หน่อย ๆ เกิดขึ้นพอให้ปวดใจ หรือใครสมบุกสมบันหน่อย

 ก็อาจจะมีรอยถากมากกว่าชาวบ้านบ้าง ทางทีมงานแบไต๋จึงสรรหาวิธีจัดการกับรอยข่วนขั้นเบสิกมาฝาก
1. ยาสีฟัน
ไม่ต้องไปมองที่ไหนไกล เริ่มจากในห้องน้ำก่อนเลย ลองนำยาสีฟันปริมาณเล็กน้อยป้ายลงบนเศษผ้านุ่ม ๆ และลองเช็ดบริเวณที่เป็นรอยข่วน ค่อย ๆ ถูกจนรอยนั้นหายไป ก่อนจะนำผ้านุ่มสะอาด ๆ มาเช็ดคราบยาสีฟันที่เหลือออก วิธีนี้ใช้ได้ผลกับรอยข่วนบาง ๆ เล็ก ๆ นะจ๊ะ
2. ครีมเช็ดรอยข่วนบนผิวรถ
เช็ดรอยข่วนบนผิวรถยังได้ ไยจะไม่ได้ผลเลยกับมือถือ! ลองใช้ครีมเช็ดรอยข่วนสำหรับรถป้ายลงบนผ้านุ่ม ๆ แล้วเช็ควน ๆ บริเวณที่เป็นรอยอย่างเบามือ
3. กระดาษทราย
วิธีนี้เหมาะสำหรับคนมือเบานะคะ และเหมาะมากสำหรับการกำจัดรอยข่วนด้านหลังมือถือมากกว่าบริเวณหน้าจอซึ่งควรหลีกเลี่ยง นำกระดาษทรายละเอียดค่อย ๆ ถู บริเวณที่เป็นรอยอย่างเบามือและระวัง มิเช่นนั้นมันอาจจะจบลงที่คุณไปเพิ่มรอยให้มากขึ้น
4. เบกกิ้ง โซดา
ผสมเบกกิ้ง โซดา 2 ส่วน กับน้ำ 1 ส่วน คนให้เข้ากันจนเริ่มจับตัว นำก้อนเบกกิ้ง โซดาที่จับตัวแล้วไปวางบนผ้า และนำไปถูกับบริเวณที่มีรอยข่วนอย่างเบามือ เมื่อรอยข่วนหายไปแล้่ว จึงใช้เศษผ้าสะอาด ๆ เช็ดคราบของเบกกิ้ง โซดาที่อาจยังหลงเหลือให้หมดจด
5. แป้งเด็ก
ผสมแป้งเด็กกับน้ำเปล่า แบบเดียวกับเบกกิ้ง โซดา และนำไปป้ายลงบนผ้า ก่อนจะนำไปถูตรงบริเวณที่มีรอยอย่างเบามือ
6. น้ำมันพืช
สำหรับรอยข่วนเล็ก ๆ น้ำมันพืชเป็นตัวเลือกที่ช่วยจัดการกับรอยข่วนได้ชั่วคราว ทันทีที่เกิดรอยให้หยดน้ำมันพืชลงบนรอยข่วน มันจะช่วยเคลือบผิวบริเวณที่เป็นรอยข่วนได้ชั่วคราว
7. ไข่กับสารส้ม
วิธีนี้ Yahoo! แนะนำ และเคยบอกกล่าวไว้ว่าผสมไข่ขา่วกับสารส้มช่วยลบรอยข่วนบนมือถือได้ แต่มันค่อนข้างยุ่งยากกว่าใครเพื่อนเลย วิธีการนี้ต้องใช้ผ้าไมโครไฟเบอร์, ไข่, อลูมินัมฟลอยด์ และสารส้ม
ขั้นตอนการเตรียมวัตถุดิบมีดังนี้
- ผสมไข่ขาว 1 ฟองกับสารส้ม 1 ช้อนชาลงในหม้อ ต้มด้วยความร้อนประมาณ 150 ฟาเรนไฮต์
- แช่ผ้าไมโครไฟเบอร์ลงไปในส่วนผสมของไข่ขาวกับสารส้ม ก่อนจะห่อด้วยฟลอยด์ และนำไปอบในเตาอบความร้อนประมาณ 300 องศา จนผ้าแห้ง
- นำผ้านั้นไปแช่ล้างในน้ำเย็นประมาณ 20 - 30 วินาที
- ล้างซ้ำไป ซ้ำมาประมาณ 3 รอบ ก่อนจะปล่อยให้ผ้าแห้งประมาณ 2 วัน จึงจะนำมาใช้ลบรอยบนมือถือได้
8. บรัสโซ, ซิลโว หรือน้ำยาขจัดคราบบนโลหะอื่น ๆ
อันนี้ไม่ยาก เหมือนเวลาคุณขัดหัวเข็มขัด หรือโลหะทั่วไป แค่เอาผ้าชุบน้ำยามาเช็ดถูบริเวณที่เป็นรอยในลักษณะหมุนเป็นวง พอรอยเริ่มหายไป นำผ้าสะอาด ๆ มาเช็ดออกให้เกลี้ยง
นี่แหละค่ะ คือ 8 วิธีเบสิกช่วยจัดการกับรอยขีดข่วนบนมือถือ ใครลองวิธีไหนแล้วดี อย่าลืมมาส่งเสียงบอกต่อกันด้วยนะคะ :D
ที่มา mashable.com
ขอบคุณที่มา: www.beartai.com