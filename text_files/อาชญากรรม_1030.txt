บรรยายภาพ : ภาพสเก็ตช์ชายเสื้อเหลือง (ซ้าย) เทียบกับภาพนายอาเดม คาราดัก ขณะถูกจับกุม
(23 ก.ย.) สำนักข่าวอิศรา รายงานว่า คดีลอบวางระเบิด 2 จุดกลางกรุงเทพฯมีความคืบหน้าครั้งสำคัญ เมื่อเจ้าหน้าที่ฝ่ายความมั่นคงพบหลักฐานว่า ชายเสื้อเหลืองที่นำระเบิดไปวางบริเวณศาลท้าวมหาพรหม สี่แยกราชประสงค์ ไม่ใช่ใครที่ไหน แต่น่าจะเป็น นายอาเดม คาราดัก หรือ บิลาล เติร์ก มูฮำหมัด ผู้ต้องหาคนแรกที่ถูกจับกุมได้ในอพาร์ทเมนท์ย่านหนองจอกนั่นเอง
มีรายงานตรงกันของหน่วยงานความมั่นคงและสำนักงานตำรวจแห่งชาติว่า เจ้าหน้าที่พบหลักฐานสำคัญซึ่งส่วนหนึ่งเป็นภาพจากกล้องโทรทัศน์วงจรปิดที่ได้มาใหม่ว่า "ชายเสื้อเหลือง" ซึ่งตกเป็นผู้ต้องหาที่นำระเบิดไปวางบริเวณศาลท้าวมหาพรหม สี่แยกราชประสงค์ เมื่อค่ำวันที่ 17 สิงหาคม 2558 จนมีผู้เสียชีวิต 20 ราย และมีผู้ได้รับบาดเจ็บกว่าร้อยรายนั้น อาจเป็น นายอาเดม คาราดัก หรือ นายบิลาล เติร์ก มูฮำหมัด ผู้ต้องหาที่ถูกจับกุมได้เป็นคนแรก
นายอาเดม ถูกจับกุมได้ตั้งแต่วันที่ 29 สิงหาคม 2558 คาห้องพักบนชั้น 4 ของพูลอนันต์อพาร์ทเมนท์ ย่านหนองจอก โดยเจ้าหน้าที่สามารถยึดของกลางเป็นอุปกรณ์และสารเคมีตั้งต้นที่สามารถนำไปประกอบเป็นระเบิดแสวงเครื่องได้จำนวนมาก รวมทั้งหนังสือเดินทางหรือพาสปอร์ตอีกนับร้อยเล่ม ซึ่งทางการไทยกำลังอยู่ระหว่างการตรวจสอบว่าเป็นหนังสือเดินทางปลอมหรือไม่
หลักฐานสำคัญที่เจ้าหน้าที่ได้มาและยืนยันว่า นายอาเดม คือ "ชายเสื้อเหลือง" ก็คือ ภาพจากกล้องโทรทัศน์วงจรปิดบริเวณสวนลุมพินีและละแวกใกล้เคียง ซึ่งจับภาพได้ว่า ชายเสื้อเหลืองหลังก่อเหตุระเบิด ได้เรียกรถจักรยานยนต์รับจ้างไปส่งที่สวนลุมพินี จากนั้นได้เข้าไปในห้องน้ำของสวนสาธารณะ ซึ่งเดิมเจ้าหน้าที่มีภาพยืนยันเพียงแค่นี้ แต่ต่อมาได้ภาพจากกล้องโทรทัศน์วงจรปิดเพิ่มเติม พบว่านายอาเดมไปปรากฏตัวอยู่ใกล้กับห้องน้ำในช่วงเวลาดังกล่าวด้วย โดยในมือถือถุงพลาสติกใส่ของบางอย่าง ซึ่งภายหลังเจ้าหน้าที่ใช้เทคนิคขยายภาพจนทราบว่าภายในถุงเป็นเสื้อสีเหลือง
จากหลักฐานดังกล่าว เจ้าหน้าที่จึงสันนิษฐานว่า ชายเสื้อเหลืองอาจเป็นนายอาเดม โดยหลังจากก่อเหตุระเบิดได้เข้าไปเปลี่ยนเสื้อผ้าในห้องน้ำในสวนลุมพินี จากนั้นได้ขึ้นรถกลับไปยังที่พักย่านหนองจอก โดยไม่ได้หลบหนีไปไหนเลย เพราะมั่นใจว่าไม่มีใครจำตนเองได้ เนื่องจากเขาได้พรางตัวด้วยการสวมวิกกับแว่นตาขนาดใหญ่
ต่อมาเจ้าหน้าที่ได้นำหลักฐานที่ได้มาใหม่ไปยืนยันกับนายอาเดม ซึ่งถูกคุมตัวอยู่ในเรือนจำพิเศษ มณฑลทหารบกที่ 11 และมีรายงานว่า นายอาเดม ได้ยอมรับสารภาพในเบื้องต้นแล้วว่าเป็นชายเสื้อเหลืองจริง แต่อำพรางตัวด้วยการปลอมตัว สวมวิก และใส่แว่นตา
จากนั้นนายอาเดมได้ยอมไปทำแผนประกอบคำรับสารภาพ รวมทั้งทดลองใส่วิกและแว่นตา พบว่ามีลักษณะคล้ายชายเสื้อเหลืองมาก โดยที่แขนของนายอาเดมยังมีแผลเป็น ซึ่งเป็นจุดเดียวกับที่ชายเสื้อเหลืองสวมปลอกแขนปกปิดเอาไว้ด้วย ทำให้เจ้าหน้าที่เตรียมแจ้งข้อหาเพิ่มเติมฐานทำให้เกิดระเบิดจนมีผู้เสียชีวิตและได้รับบาดเจ็บ
มีรายงานด้วยว่า แม้นายอาเดมจะเป็นผู้ต้องหารายแรกที่ถูกจับกุมได้ แต่ตลอดมาเขาไม่ได้ให้การเป็นประโยชน์มากนัก ส่วนใหญ่มักจะนิ่ง ไม่ยอมตอบคำถาม คำให้การของเขาส่วนมากเป็นการให้การเมื่อจำนนต่อหลักฐานของเจ้าหน้าที่
สำหรับวัตถุระเบิดที่ใช้ คาดว่าไม่ใช่ระเบิดแบบตั้งเวลา แต่มีระบบจุดระเบิดด้วยวิธีอื่น ซึ่งเจ้าหน้าที่เชื่อว่า นายเมอไรลี่ ยูซูฟู ผู้ต้องหาอีกคนหนึ่งที่จับกุมได้ขณะหลบหนีข้ามแดนไปยังกัมพูชา บริเวณชายแดนด้านอำเภออรัญประเทศ จังหวัดสระแก้ว เมื่อวันที่ 1 กันยายน 2558 เป็นผู้กดจุดชนวนระเบิด
ขอขอบคุณภาพและข้อมูลจาก สำนักข่าวอิศรา