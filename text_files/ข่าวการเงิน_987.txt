เป็นเวลานับ 10 ปี ที่การเคหะแห่งชาติได้เปิดโครงการ บ้าน เอื้ออาทร เพื่อให้คนชนชั้นรากหญ้าได้มีที่อยู่อาศัยเป็นของตนเอง นับตั้งแต่ปี 2546 ถึงปี 2557 ที่จะเป็นปีสุดท้ายของโครงการนี้ โดยจะมี "บ้านเอื้ออาทร" สำหรับขายให้กลุ่มคนรายได้น้อย อีก 280,000 ยูนิต
นางพรรณสุภา ยุทธภัณฑ์บริภาร รองผู้ว่าการการเคหะแห่งชาติ เปิดเผยถึงเรื่องนี้ว่าหลังจากที่ก่อสร้างโครงการ "บ้านเอื้ออาทร" จำนวน 280,000 หน่วย แล้วเสร็จในปี 2557 การเคหะแห่งชาติ จะปิดโครงการบ้านเอื้ออาทรอย่างเป็นทางการ ซึ่งถือว่าเป็นการปิดตำนาน "บ้านเอื้ออาทร" อย่างถาวร นับจากเริ่มโครง-การ ในปี 2546 ถึงปีนี้รวม 10 ปีพอดี
"ตอนนี้ก็รอทางสำนักงานคณะกรรมการพัฒนาการเศรษฐกิจและสังคม แห่งชาติ (สศช.) พิจารณาโครงการแพ็กเกจที่ 1 ซึ่งรวมถึงโครงการ by NHA ที่ได้เสนอแผนไปแล้ว และขณะนี้ คาดว่าจะใกล้ได้ข้อสรุปประมาณไตร-มาสที่ 3 (เดือนเมษายน-มิถุนายน) ของ ปีงบประมาณ 2556 นี้ ซึ่งหากเป็นไปตามที่การเคหะฯ คาดก็จะทำให้สามารถ เปิดการจองโครงการได้ภายในไตรมาสที่ 4 นี้เป็นต้นไป"
ทั้งนี้ หากมีการเปิดจองโครงการดังกล่าว ลูกค้าจะต้องวางเงินจอง 15 เปอร์เซ็นต์ และจะต้องมียอดจองรวมทั้งโครง-การจำนวน 50 เปอร์เซ็นต์ ก่อนจึงจะเริ่ม การก่อสร้างโครงการได้ ซึ่งการเคหะฯ มีความมั่นใจว่าจะมียอดการจองเกินเป้าหมายแน่นอน รอเพียงการเปิดขายเท่านั้น ประกอบกับการก่อสร้างโครงการดังกล่าว จะแบ่งเป็นเฟสๆ ไป เพื่อขายและสร้างให้เสร็จพร้อมอยู่ แล้วจึงจะขายเฟสต่อไป โดยมีข้อตกลงว่า เฟสที่ 2 ที่ก่อสร้าง จะต้องไม่รบกวนผู้อยู่อาศัยในเฟสแรก ในเรื่องมลภาวะต่างๆ โดยโครงการใหม่นี้ จะมีการปรับปรุงรูปแบบทันสมัยมากขึ้น มีเทคนิควิธีการก่อสร้างและวัสดุที่ใช้ในการก่อสร้างที่มีมาตรฐาน และราคาไม่แพงเข้ามาใช้ในการก่อสร้างอาคาร
ด้านความคืบหน้า โครงการที่อยู่อาศัยร่วมกับ รฟม. นั้น นางพรรณสุภา กล่าวว่าขณะนี้มีการประชุมร่วมกันและใกล้ที่จะได้ข้อสรุปแล้ว หากไม่มีการตั้งบริษัทลูก ก็จะพิจารณาว่าความร่วมมือจะเป็นลักษณะใด อาจจะเป็น รฟม. เป็นเจ้าของที่ดิน การเคหะฯ เป็นคนก่อสร้างแล้วจ่ายค่าเช่า คาดว่าในประมาณ 1-2 เดือนนี้ จะได้ข้อสรุปที่ชัดเจนและแน่นอน โดยน่าจะเริ่มโครงการได้ที่รถไฟฟ้าสายสีม่วงก่อนเป็นแห่งแรก ซึ่งมีพื้นที่ 14 ไร่
สำหรับการจัดงานเมื่อวันที่ 22-31 มีนาคมที่ผ่านมา ในงาน "40 ปี การเคหะแห่งชาติ คิดถึงบ้าน คิดถึงการเคหะฯ" ที่สำนักงานใหญ่และศูนย์ขายทั่วประเทศ ทำยอดขายเป็นที่น่าพอใจอย่างมาก โดยขายได้เกินเป้าหมายที่ตั้งไว้ ทั้งนี้สืบเนื่องมาจากสื่อโฆษณาประชาสัมพันธ์ในท้องถิ่นที่กระจายข่าวไปทั่ว และจุดเด่นเรื่องโครงการบ้านเอื้ออาทร และเคหะชุมชน ที่นำมาขายในครั้งที่ผ่าน ได้ทำการซ่อมเสร็จและลูกค้าสามารถเข้าอยู่ได้เลย ไม่ต้องให้ลูกค้าไปซ่อมเองเหมือนที่ผ่านมา จึงทำให้ยอดขายถล่มทลาย
แต่อย่างไรก็ตาม โครงการที่ขายได้เป็นโครงการที่อยู่ปริมณฑล และต่างจังหวัด เนื่องจากโครงการในกรุงเทพฯนั้น ได้ขายหมดไปแล้ว ซึ่งโครงการบ้านเอื้ออาทรและเคหะชุมชนที่มีรวมกันจำนวนกว่า 10,000 ยูนิต งานที่ผ่านมาขายไป 4,100 หน่วย เหลืออีกประมาณ 6,000 หน่วย คาดว่าประมาณปลายเดือนเมษายนนี้ จะมีการประชุมการตลาดและการขาย เพื่อดูว่าโครงการที่เหลืออยู่ในพื้นที่ใดบ้าง และจะใช้วิธีการไดเรกต์เซลถึงลูกค้าโดยตรงเลยหรือไม่ ซึ่งหลังจากนี้ไป การจัดงาน มหกรรมขายบ้านการเคหะฯ จะเป็นโครงการใหม่ แต่ขณะนี้ยังรอการอนุมัติจากสภาพัฒน์ก่อนซึ่งก็จะไม่ใช่บ้านเอื้ออาทรอีกแล้ว
นอกจากโครงการบ้านเอื้ออาทร และเคหะชุมชนที่ขายไปแล้ว ในส่วนของโครงการบ้านเอื้ออาทรที่การเคหะแห่งชาติ ได้ทำการซื้อคืนจากสถาบันการเงิน เนื่องจากลูกค้าไม่ผ่อนชำระตามกำหนด ตั้งแต่ปีงบประมาณ 2556 เริ่มเดือนตุลาคมที่ผ่านมา การเคหะฯได้ซื้อบ้านเอื้ออาทรคืนมา 300 ยูนิตต่อเดือน (ในขณะที่ ปีงบประมาณ 2555 ซื้อคืน เดือนละ 500 ยูนิต) ซึ่งเป็นยอดที่ลดลงเป็นที่น่าพอใจของการเคหะแห่งชาติมาก