เราอาจเคยได้ยินคำว่า “ยาเสียสาว” กันมาบ้างแล้วตามข่าวที่เกิดขึ้น โดยเป็นการใช้ยาผสมลงในอาหารหรือเครื่องดื่มเพื่อให้เหยื่อที่เป็นผู้หญิงทานหรือดื่มเข้าไป แล้วหมดสติ จนสามารถขมขื่นหรือชิงทรัพย์ได้โดยที่เหยื่อไม่รู้ตัว เจ้ายาพวกนี้จริงๆ แล้วเป็นยาอะไร หาซื้อได้ง่ายขนาดไหน หากรู้ตัวว่าโดนยาเหล่านี้เข้าไปจะต้องทำอย่างไร แล้วเราควรป้องกันตัวเองอย่างไร Sanook! Health มีข้อมูลจาก สำนักงานคณะกรรมการอาหาร และยา (อย.) มาฝากกัน
 
ยาเสียสาว คืออะไร?
ยาเสียสาวที่ว่า มักเป็นสารเคมี หรือเป็นยาที่มีส่วนผสมดังต่อไปนี้

ยามิดาโซแลม (Midazolam) หรือชื่อการค้า โดมิคุม (Dormicum)
ยาอัลปราโซแลม (Alprazolam)
ยาฟลูไนตราซีแปม (Flunitrazepam) หรือชื่อการค้า โรฮิบนอล (Rohypnol)
สารจีเอชบี (GHB = gamma-hydroxybutyrate)
ยาเค หรือ เคตามีน (ketamine)

 
อาการ หรือสัญญาณอันตราย หากรับประทานยาเสียสาวเข้าไป

คลื่นไส้อาเจียน
มึนงง เวียนศีรษะ
เดินเซ ทรงตัวลำบาก
หายใจลำบาก
เมา เหมือนดื่มแอลกอฮอล์มากๆ แม้ไม่ได้ดื่ม หรือดื่มน้อยมาก

 
อันตรายจากยา หรือสารเคมีเหล่านี้ เมื่อนำไปใช้ในทางที่ผิด
การใช้ยาเหล่านี้ในทางที่ผิด คือการใช้โดยไม่อยู่ในคำแนะนำของแพทย์ และเภสัชกร รวมถึงเป็นยาต้องห้ามที่มีการควบคุมการจำหน่ายอย่างเคร่งครัด

ผลของยาที่ทำให้เกิดอาการมึนงง ง่วงซึม ไม่มีสติ หรือสลบไปได้ รวมถึงยาบางตัวมีฤทธิ์คลายกังวล หรือทำให้รู้สึกเคลิ้มสุขคล้ายการดื่มแอลกอฮอล์
ออกฤทธิ์ได้รวดเร็ว ไม่เกิน 30 นาที หลังจากรับประทานยา
สามารถละลายได้ดีในน้ำ ทำให้มีการนำยาเหล่านี้ไปละลายในเครื่องดื่มต่าง ๆ ให้คนดื่มไปโดยที่ไม่รู้ว่ามีการผสมยาลงไป ซึ่งหากใส่ไปในเครื่องดื่มพวกแอลกอฮอล์จะยิ่งเพิ่มการออกฤทธิ์ของยาเหล่านี้
มีผลข้างเคียงทำให้เกิดอาการสูญเสียความทรงจำไปชั่วขณะ จึงอาจทำให้เหยื่อไม่สามารถจำเหตุการณ์ที่เกิดขึ้นได้
ยาเหล่านี้อาจเกิดอันตรายถึงชีวิตหากใช้เกินขนาด เนื่องจากมีฤทธิ์การกดการหายใจ จนเกิดอาการโคม่าเสียชีวิตได้

 
วิธีป้องกันตัวเองจากยาเสียสาว

เมื่อทานอาหาร หรือดื่มเครื่องดื่ม ไม่ว่าจะเป็นที่ไหนก็ตาม ไม่ควรดื่มเครื่องดื่มหรือรับประทานอาหารจากคนแปลกหน้า โดยเฉพาะหากอยู่ในสถานที่ไม่น่าไว้วางใจ
หากวางอาหาร หรือเครื่องดื่มของตนเองเอาไว้บนโต๊ะ แล้วขอตัวเข้าห้องน้ำ เมื่อกลับมาที่โต๊ะควรเปลี่ยนแก้วเครื่องดื่มใหม่ และไม่ทานอาหารจานนั้นต่อ
แม้ว่าจะอยู่กับเพื่อนสนิท แต่ไม่ควรไว้ใจใครทั้งนั้น ระมัดระวังเครื่องดื่ม และอาหารการกินเมื่อต้องทานกับคนแปลกหน้าเสมอ แม้ว่าเขาคนนั้นจะทานอาหาร หรือดื่มเครื่องดื่มในแก้วนั้นเพื่อพิสูจน์ว่าไม่ได้ใส่ยาก็ตาม
หากรู้ตัวว่าทานยาเสียสาวเข้าไป ควรรีบตั้งสติหนีออกมาจากสถานที่เกิดเหตุ โทรศัพท์หาคนในครอบครัว แจ้งสถานที่อยู่ปัจจุบันให้ชัดเจน และหากหาดื่มน้ำเปล่าได้ก็ควรรีบดื่มให้เร็วที่สุด จะช่วยเจือจางยาที่เพิ่งทานเข้าไปได้

 
อย่างไรก็ตาม สารเหล่านี้ไม่สามารถหาซื้อได้ทั่วไป เนื่องจากเป็นวัตถุออกฤทธิ์ต่อจิตประสาทประเภทที่มีการควบคุมการซื้อขาย แต่ในปัจจุบันพบว่ามีการลักลอบนำมาขายผิดกฎหมายโดยเฉพาะทางอินเทอร์เน็ต หากพบเห็นมาช่วยกันแจ้งเบาะแสกับทาง อย. ได้ที่สายด่วน อย. 1556
 
>> 10 วิธีเอาตัวรอดจากการถูก “มอมยา”
>> รู้ทัน 4 คุณสมบัติ "ยาเสียสาว" ก่อนสังสรรค์วันลอยกระทง