นายนนทิกร กาญจนะจิตรา เลขาฯสำนักงานคณะกรรมการข้าราชการพลเรือน (ก.พ.) เปิดเผยว่า ขั้นตอนกระบวนการหลังที่ประชุมสภานิติบัญญัติแห่งชาติ (สนช.)ให้ความเห็นชอบร่างกฎหมายขึ้นเงินเดือนข้าราชการพลเรือน ครู ทหาร ตำรวจฯลฯ รวม 5 ฉบับ เมื่อ 19 มี.ค.ที่ผ่านมา ต่อจากนี้ไปจะเป็นขั้นตอนการทูลเกล้าฯ ก่อนประกาศในราชกิจจานุเบกษา บังคับใช้ และปรับขึ้นเงินเดือนให้ข้าราชการทั้งพลเรือน ครู ทหาร ตำรวจ ฯลฯ แต่ผลในทางปฏิบัติจะปรับขึ้นทันวันที่ 1 เมษายน 2558 หรือไม่นั้น ไม่สามารถตอบได้

การปรับเงินเดือนข้าราชการครั้งนี้จะปรับ 2 ระดับ คือ ข้าราชการชั้นผู้น้อยระดับชำนาญการ ชำนาญงาน และข้าราชการตั้งแต่ระดับ 7 ลงมา จะได้รับการปรับเงินเดือน 4%เช่น ตำแหน่งประเภทวิชาการระดับปฏิบัติการขั้นสูง อัตราเงินเดือนจะอยู่ที่ 26,900 บาท ชำนาญการขั้นสูงอยู่ที่ 43,600 บาท ส่วนประเภททั่วไประดับปฏิบัติงานขั้นสูง 21,010 บาท และชำนาญงานขั้นสูง 38,750 บาท ส่วนข้าราชการครู และบุคลากรทางการศึกษาระดับครูผู้ช่วยขั้นสูงอยู่ที่ 24,750 บาท ครูชำนาญการ (คศ.2) ขั้นสูง 41,620 บาท เป็นต้น
ขณะที่การปรับเงินเดือนข้าราชการระดับสูงในระดับบริหารตั้งแต่ซี 7 ขึ้นไปได้มีการปรับเพดานเงินเดือนขึ้นไป 10% เพื่อให้เงินเดือนตันช้าลง
ทั้งนี้เป็นการดำเนินการตามนโยบายรัฐบาลที่ต้องการเพิ่มรายได้และขวัญกำลังใจให้ข้าราชการตามข้อเสนอของก.พ.ที่เสนอคณะรัฐมนตรี (ครม.) พิจารณา และ ครม.เห็นชอบตั้งแต่วันที่9 ธ.ค. 2557 ที่ผ่านมา
เบ็ดเสร็จมีข้าราชการและพนักงานราชการทุกประเภทได้รับสิทธิ์ปรับขึ้นเงินเดือนรวมทั้งหมด1.98ล้านคนใช้งบประมาณรวมทั้งสิ้น 22,900 ล้านบาท ทั้งนี้ หลังกฎหมายมีผลใช้บังคับ ข้าราชการจะได้รับการขึ้นเงินเดือนย้อนหลังไปถึงงวดวันที่ 1 ธ.ค. 2557 ที่ผ่านมา
ถือเป็นการคืนสุขข้าราชการรับวันสงกรานต์ เทศกาลปีใหม่ไทยที่กำลังจะมาถึง