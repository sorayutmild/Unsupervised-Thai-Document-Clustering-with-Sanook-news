สองมาตรฐาน! กลายเป็นเรื่องฉาวอีกครั้ง สำหรับการแข่งขันกีฬาซีเกมส์ ครั้งที่ 29 ของ "เจ้าภาพ" มาเลเซีย เมื่อมีคำสั่งแบนห้าม เคน เอ็ดวิน ซินเบอร์น ลูกครึ่งไทย-สวีเดน นักฮอกกี้น้ำแข็งทีมชาติไทย ลงแข่งขันในรายการนี้่โดยทางฝั่งเจ้าภาพตัดสิทธิ์ หนุ่มลูกครึ่งไทย-สวีเดน ห้ามลงแข่งขันในซีเกมส์หนนี้ หลังเจ้าตัวถือพาสปอร์ต 2 เล่ม (พาสปอร์ตไทย และ พาสปอร์ตสวีเดน) ทั้งที่เจ้าตัวเคยผ่านการรับใช้ทีมชาติไทย ในการแข่งขันเอเชียนเกมส์ ฤดูหนาว ที่ซัปโปโร่ ประเทศญี่ปุ่น มาแล้ว ด้าน ม.ล. กฤษฎา เกษมสันต์ นายกสมาคมกีฬาฮอกกี้น้ำแข็งแห่งประเทศไทย ได้เผยว่า "ตนทราบมาก่อนหน้านี้ว่า เคน เอ็ดวิน ซินเบอร์น เกิดที่ภูเก็ต แต่ครอบครัวพาไปที่สวีเดนภายหลัง ทำให้เจ้าตัวถือพาสปอร์ต 2 เล่ม ซึ่งบางชาติเองก็ส่งนักกีฬาลูกครึ่งแบบไทยเข้าแข่งขัน รวมถึง "เจ้าภาพ" มาเลเซีย เองก็ทำ แต่กลับไม่ถูกแบน""อย่างในกรณีของ เคน เอ็ดวิน ซินเบอร์น เจ้าตัวยังคงเดินทางเข้าออกประเทศไทย บ่อยครั้ง แต่มีภารกิจที่ต้องเดินทางไปเล่นอาชีพที่ประเทศสวีเดน แต่ในรายของ คิม โล๊ค ของมาเลเซีย อาศัยอยู่ต่างประเทศมากกว่าอยู่มาเลเซียเสียอีก แต่กลับไม่โดนแบนจากการแข่งขัน""ซึ่งผมได้ทำการประท้วงไปทางฝ่ายจัดแล้ว แต่ไม่เป็นผล สร้างความผิดหวังให้กับผมมาก เนื่องจาก เคน เอ็ดวิน ซินเบอร์น ถือเป็นกำลังหลักของทีมเรา แถมเป็นตัวนอกเพียงรายเดียวของเรา ที่ทางเจ้าภาพออกกฎให้สามารถส่งผู้เล่นต่างชาติลงแข่งขันได้ในซีเกมส์ครั้งแรก ที่มีการบรรจุกีฬาฮอกกี้น้ำแข็ง ลงในการแข่งขันอาเซียน"อย่างไรก็ตาม การเผชิญหน้ากันของ ทีมชาติไทย กับ เจ้าภาพ ที่มาเลเซีย เนชั่นแนล ไอซ์ สเก็ตติ้ง สเตเดี้ยม เมื่อวันจันทร์ที่ 21 สิงหาคม ที่ผ่านมา ทัพไอซ์ฮอกกี้ไทย ระเบิดฟอร์มเก่ง ไล่ทำแต้มเอาชนะไปได้แบบสบายๆ 10-4 ถึงขนาดที่หลังเกมการแข่งขัน คริสตอฟ โควาโก้ เทรนเนอร์ของฝั่งเสือเหลือง ถึงกับออกปากชมว่า ผู้เล่นของทีมไทย เก่งเหลือเกิน