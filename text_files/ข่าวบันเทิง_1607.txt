
นิรุตติ์ ศิริจรรยา ในวัย 71 ปี นักแสดงคุณภาพที่ค่ำหวอดในวงการบันเทิงมากว่า 40 ปี ก่อนจะเข้าวงการเป็น นิรุตติ์ ที่มีชื่อเสียง เขาเรียนจบการศึกษาจากประเทศออสเตรเลียและไปเรียนต่อที่มาเลเซียกระทั่งสำเร็จการศึกษา หลังกลับจากต่างประเทศ นิรุตติ์ ได้เข้าทำงานในสายการบินต่างๆ สุดท้ายคือบริษัทสายการบินอาลิตาเลีย สายการบินของประเทศอิตาลี
จากวันนั้นถึงวันนี้ภาพยนตร์กว่า 100 เรื่องที่ชื่อ นิรุตติ์ ศิริจรรยา ถูกบรรจุไว้ไม่ว่าจะเป็นบทพระเอก พระรอง หรือตัวร้าย ชื่อเสียงเขาค่อยๆ ไต่ระดับและสู่จุดสูงสุดแห่งความเป็นดาว
ซึ่งวันนี้ นิรุตติ์ื ยังคงเป็นดาวค้างฟ้าที่มีงานแทบทุกวัน เรียกว่างานเยอะยิ่งกว่าพระเอกนางเอกเลยทีเดียว
เพราะฝีมือการแสดงบวกกับความเป็นมืออาชีพและมีวินัยในการทำงาน เป็นบทพิสูจน์ได้ว่าเขาคือ นักแสดงผู้ทรงเกียรติทรงคุณค่าอีกหนึ่งท่านของวงการบันเทิง 
เรื่องฝีมือการแสดงหลายคนประจักษ์แก่สายตาแล้วว่าเล่นดีมาก โดยเฉพาะละครเรื่องล่าสุด "บุพเพสันนิวาส" ที่ อาหนิง รับบทเป็น ออกญาโหราธิบดี เป็นตัวละครที่มีตัวตนจริงๆ ในประวัติศาสตร์ไทย คือบุคคลสำคัญของวงการแต่งหนังสือในสมัยพระนารายณ์มหาราช เป็นผู้นิพนธ์หนังสือ "จินดามณี" ในปี พ.ศ.2215 ซึ่งถือเป็นหนังสือแบบเรียนเล่มแรกของไทย
เรื่องความรักของ ออกญาโหราธิบดี ในละคร บุพเพสันนิวาส มีลูกชายและมีภรรยาอยู่เคียงข้าง
แต่กลับกันเรื่องราวชีวิตรักของ อาหนิง ในชีวิตจริงค่อนข้างเศร้าและสะเทือนใจเป็นอย่างมาก เป็นรักที่จากกันชั่วนิรันดร์ โดยไม่ได้เอื้อนเอ่ยคำลากันแม้แต่ประโยคเดียว
เมื่อในปี 2539  อ.อรวรรณ ศิริจรรยา อาจารย์มหาวิทยาลัยเกษตรศาสตร์ ภรรยาของ นิรุตติ์ ศิริจรรยา เสียชีวิตจากอุบัติเหตุรถชนที่จังหวัดระยอง 
ซึ่งในเหตุการณ์นี้เองทำให้ผู้ชายที่ขึ้นชื่อว่ารักภรรยามาก 11 ปีที่ใช้ชีวิตคู่ด้วยกันไม่เคยห่างกันไกล ไปไหนต้องไปด้วยกันตลอด 
จุดนี้เองความยากในการหักห้ามใจ ไม่สามารถทำใจได้กับการสูญเสียแบบกะทันหันครั้งนี้ อาหนิง ของทุกคนจึงเลือกปฏิเสธการรับงานทุกชนิดและทิ้งเมืองไทยเพื่อให้ลืมเรื่องราวทุกอย่างที่ยังอยู่ในความทรงจำ และไปใช้ชีวิตอยู่ที่สหรัฐอเมริกา
นิยามที่ว่าเวลาจะช่วยเยียวยาให้ทุกอย่างได้เอง ซึงมันคือเรื่องจริงแต่อยู่ที่ว่าใครจะใช้เวลามากน้อยแค่ไหน
สำหรับ อาหนิง ใช้เวลา 6 ปีกว่าในการรักษาแผลในหัวใจ ก่อนจะตัดสินใจกลับมาอยู่ในแผ่นดินแม่ แผ่นดินบ้านเกิดของตัวเองเป็นการถาวร พร้อมกับเรียนรู้และเข้าใจในสัจธรรมของชีวิตด้วยเช่นกัน 
อนึ่ง มีคำพูดของ อาหนิง ที่ได้เคยพูดไว้ถึงความรักที่ต้องสูญเสียและมีการพูดถึงเป็นอย่างมากในโลกออนไลน์ โดยบอกไว้ว่า 
"คนที่คู่ชีวิตไม่เคยตายจาก ไม่เข้าใจหรอกว่าเป็นอย่างไร มันเหมือนอีกซีกหนึ่งของเราหลุดออกไปเฉยๆ เหมือนเรามีชีวิตเหลืออยู่แค่ครึ่งเดียว ถ้าถามว่าตอนนี้ผมอยากมีใครไหม ผมก็อยากจะมีคนเข้าใจ แต่สัญญากับผมได้ไหมว่า จะไม่ตายก่อนผมอีก" อาหนิง กล่าวไว้ผ่านรายการคลับฟรายเดย์โชว์
ปัจจุบัน อาหนิง ยังคงรับงานละครเหมือนเดิม และเวลาว่างส่วนใหญ่จะใช้ชีวิตอยู่ท่ามกลางธรรมชาติ ทุ่มเทให้กับงานในสวนในไร่ ภายใต้ความทรงจำที่งดงาม ณ บ้านสวนทองจันทร์ จันทบุรี 
 แม้วันนี้ อาหนิง อายุอานามได้เข้าสู่เลข 7 แล้ว แต่ความหล่อออร่ายังชัดมากเหลือเกิน โดยเฉพาะบทบาท ออกญาโหราธิบดี ที่มีความงามสง่าทั้งชุดและคำพูดที่ดูโอนโยน ทำให้ตอนนี้ อาหนิง กำลังเป็นขวัญใจของเด็กรุ่นใหม่อยู่มิใช่น้อยเลยจริงๆ   
 >>>บุพเพสันนิวาส ย้อนหลัง และ เรื่องย่อ ละครช่อง 3