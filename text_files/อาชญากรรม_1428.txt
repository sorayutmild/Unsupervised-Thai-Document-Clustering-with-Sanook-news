เมื่อเวลา 21.30 น.วันที่ 13 ม.ค. 65 ร.ต.อ.กุลธวัช รวมจิตร รอง สว. ( สอบสวน ) สภ.เมืองชลบุรี ได้รับแจ้งมีเหตุยิงกันมีผู้เสียชีวิตหลายรายภายในบ้านหลังหนึ่งใน ต.หนองรี อ.เมือง จ.ชลบุรี จึงรุดไปตรวจสอบพร้อม พ.ต.อ.ธนาวุฒิ จงจิระ รอง ผบก.ภ.จว.ชลบุรี พ.ต.อ.นิทัศน์ แหวนประดับ ผกก.สภ.เมืองชลบุรี ตำรวจชุดสืบสวน แพทย์ รพ.ชลบุรี ตำรวจพิสูจน์หลักฐานภาค 2 และกู้ภัยไตรคุณธรรม
ที่เกิดเหตุเป็นทาวน์เฮ้าส์ 2 ชั้น ที่ชั้นล่างเป็นโต๊ะอาหารพบศพ น.ส.มาลี อายุ 46 ปี ถูกอาวุธปืนขนาด 9 มม.ยิงเข้าที่ ศีรษะ 1 นัดนอนคว่ำหน้า ใกล้กันพบศพนายเอกชัย อายุ 34 ปี ถูกอาวุธปืนขนาดเดียวกันยิงเข้าศีรษะ 1 นัด และที่ราวบันไดขึ้นชั้น 2 พบศพนายวินัย อายุ 52 ปี ใช้สายไฟผูกคอตัวเองติดกับลูกกรง เสียชีวิตรวม 3 ศพ
ที่เกิดเหตุพบปลอกกระสุนปืนขนาด 9 มม.รวม 4 ปลอก ตรวจสอบพบอาวุธปืนแบบแม็กกาซีนขนาด 9 มม.วางอยู่ในห้องชั้น 2 จึงรวบรวมเก็บไว้เป็นหลักฐาน
นอกจากนี้ยังมีผู้รอดชีวิตวิ่งหนีตายออกมาได้ 3 คน คือ น.ส.ศศินภา อายุ 26 ปี น.ส.ศศิณา อายุ 23 ปี และ ด.ญ.เอ ( นามสมมุติ) อายุ 8 ขวบ โดย น.ส.ศศิณา นั้นถูกยิงเข้าที่เท้าขวากระสุนทะลุ 1 นัด ได้เปิดเผยว่า กำลังกินข้าวฉลองวันเกิดให้ น.ส.ศศินภา พี่สาว ส่วนพ่อนั้นนั่งกินเหล้าอยู่ในห้อง เคยมีปากเสียงเรื่องเงิน พ่อทวงเงินก็ให้ไปแล้ว แต่ยังค้างคาใจกันอยู่กับนายเอกชัย ซึ่งเป็นพี่เขย พอนายเอกชัยกลับมาถึงพ่อก็เดินถือปืนออกมา ถามว่าอยากจะอยู่เป็นครอบครัวเดียวกันไหม ตนก็บอกว่าอยากอยู่แล้ว พ่อก็หันปืนยิงพี่เขยและยิงแม่ แล้วยิงกราดใส่รวม 4 นัด ตนถูกยิงเข้าที่เท้าพากันวิ่งหนีออกมาร้องให้ชาวบ้านช่วยดังกล่าว กู้ภัยฯปฐมพยาบาลบาดแผลให้ น.ส.ศศิณา เบื้องต้นรีบนำส่ง รพ.ชลบุรี
จากการสอบถาม นายวิชาญ อายุ 41 ปี เพื่อนบ้านอยู่ฝั่งตรงข้ามเปิดเผยว่า ผู้ก่อเหตุที่เป็นพ่อนั้นมีอาชีพซ่อมและติดตั้งแอร์ ปกติก็ไม่ค่อยพบปะพูดคุยกัน เพราะเขาจะออกบ้านแต่เช้า กลับเข้าบ้านอีกทีตอนเย็น จึงไม่ได้พูดคุยกันเลยไม่รู้จักนิสัยใจคอสักเท่าไร ตอนเกิดเหตุเมื่อคืนตนกำลังปิดไฟจะนอนก็ได้ยินเสียงปืนดัง 4 นัด จากนั้นก็ได้ยินเสียงเด็กผู้หญิงร้องเสียงดัง วิ่งออกมา 2 คนมีเด็ก 1 คน วิ่งมาเขย่าประตูขอให้ช่วย ตนก็กำลังจะเปิดประตูให้เด็กเข้ามา แต่ยังไม่ทันได้เปิด ผู้หญิงก็รีบวิ่งไปบ้านอีกหลัง ตะโกนไปด้วยว่าแม่ถูกยิง ช่วยด้วย ตนจึงออกมาดู พอมองเข้าไปในบ้านพบว่าพ่อของเด็กวิ่งขึ้นบนบ้านแล้วลงมาผูกคอตายที่บันไดบ้าน
ทางด้าน นางสาวกุลวดี อายุ 53 ปี เพื่อนบ้านอีกคนได้เล่าว่า ปกติผู้ตายที่เป็นผู้หญิงก็คุ้นเคยกันดี เขาจะพาลูกสาวคนเล็กวัย 8 ขวบมาเล่นกับลูกของตนที่บ้านประจำ ฝ่ายหญิงเป็นคนนิสัยดีใจดี แต่ฝ่ายชายตนไม่คุ้นเคย ลูกตนกับลูกของผู้ตายอายุรุ่นเดียวกัน มาเล่นด้วยกันบ่อย ส่วนสาเหตุนั้นไม่มีใครรู้ว่าเรื่องอะไร เพราะเป็นเรื่องภายในของครอบครัวเขา แต่ที่รู้มาเมื่อคืนมีการกินเลี้ยงวันเกิดในบ้านในตอนเกิดเหตุ