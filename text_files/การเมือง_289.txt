"นายกฯ"เบรค อธิบดีกรมชลฯ" ให้หยุดบรรยายการจัดการน้ำ ดึงมือออกจากโมเดลแผนผังเชียงใหม่ พร้อมกับใช้ปากกาเคมีเขียนทับบนบอร์ดนิทรรศการในบางบูธ
ผู้สื่อข่าวรายงานว่า เมื่อวานนี้ (30 มิ.ย.) ในขณะที่ พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) เยี่ยมชมบูธนิทรรศการของหน่วยงานต่างๆ ภายในศูนย์ประชุมนานาชาติฯ จ.เชียงใหม่ ก่อนเป็นประธานในการประชุม ครม.สัญจร ซึ่งไม่อนุญาตให้ผู้สื่อข่าวตามเข้าไปทำข่าวการเยี่ยมชมนิทรรศการ แต่อนุญาตให้เฉพาะช่างภาพของสถานีโทรทัศน์บางช่องเข้าบันทึกภาพเท่านั้น ได้แก่ ช่อง 3 5 7 9 11 ไทยพีบีเอส TNN24 และเนชั่นทีวี และช่างภาพนิ่ง 1 คนเท่านั้น
ปรากฏว่าในช่วงหนึ่งที่ พล.อ.ประยุทธ์ ได้เยี่ยมชมบางบูธนั้น พล.อ.ประยุทธ์ ได้มีสีหน้าหงุดหงิดและได้ตำหนิการจัดทำป้ายที่นำมาแสดงที่อ่านแล้วไม่เข้าใจ พร้อมกับได้แนะนำและได้นำปากกาเคมีมาเขียนและลากเส้นด้วยมือตัวเองทับลงบนบอร์ดการแสดง จากนั้นได้หยุดชมการออกแบบผลิตภัณฑ์เป็นเป้สะพายหลัง ซึ่ง พล.อ.ประยุทธ์ ก็ได้หยิบเป้ขึ้นมาสะพาย พร้อมกับแนะนำว่า ขอให้ออกแบบให้ดีกว่านี้
และจากนั้น พล.อ.ประยุทธ์ พร้อมกับ พล.อ.ประวิตร วงษ์สุวรรณ รองนายกรัฐมนตรี และ รมว.กลาโหม พล.อ.ฉัตรชัย สาริกัลยะ รมว.พาณิชย์ ในฐานประธานคณะกรรมการกำหนดนโยบายและบริหารจัดการน้ำคสช. เดินมาถึงบูธของกรมชลประทานที่นำโมเดลการบริหารการจัดการน้ำมาจัดแสดง ซึ่งมี นายเลิศวิโรจน์ โกวัฒนะ อธิบดีกรมชลประทาน เป็นผู้บรรยาย
นายเลิศวิโรจน์ บรรยายว่า โมเดลนี้แสดงให้เห็นการบริหารจัดการน้ำของจังหวัดเชียงใหม่ ที่นำแนวพระราชดำริมาเป็นแนวทางที่จะจัดการป้องกันน้ำท่วมเชียงใหม่ แต่ปรากฏว่า ขณะที่ นายเลิศวิโรจน์ กำลังชี้มือบรรยายอยู่นั้น พล.อ.ประยุทธ์ ได้ดึงมือของ นายเลิศวิโรจน์ ออกจากโมเดลทันที และบอกว่าพอๆๆ พร้อมกับมีสีหน้าที่หงุดหงิด และถามว่าต้นน้ำมาจากทางไหนและให้ข้าราชการกรมชลประทานอีกคนใช้ไม้ชี้ให้ดู ส่วนอธิบดีกรมชลประทานได้แต่ยืนยิ้มอยู่ด้านหลัง พล.อ.ประยุทธ์ โดยข้าราชการคนดังกล่าวได้ชี้ว่า เส้นนี้คือแม่น้ำปิงและแม่น้ำแม่แตงที่จะเข้าจังหวัดเชียงใหม่
ซึ่ง พล.อ.ประยุทธ์ ก็ยังมีสีหน้าหงุดหงิดแล้วถามว่าต้นน้ำมาจากไหน ซึ่งข้าราชการคนดังกล่าวตอบว่ามาจากเวียงแหง พล.อ.ประยุทธ์ถามอีกว่าเวียงแหงมาจากตรงไหน มาจากบนเขา ในเขา หรือ ต้นไม้ มาจากป่าใช่ไหมเล่า? แล้ววันนี้มันแห้งหรือยัง ยังมีไหลอยู่รึเปล่าเพราะอะไรทำไมถึงเหลือน้อย
ข้าราชการคนดังกล่าวตอบว่า "ฝนน้อยด้วยครับ" และนายกฯ ถามอีกว่าทำไมฝนถึงน้อย ข้าราชการตอบว่าเพราะป่าครับ นายกฯ ถามอีกว่าแล้วใครต้องดูแลป่า เพราะเมื่อมันไม่มีน้ำ บรรยายมาทั้งหมดมันก็ไม่มีน้ำ จะทำยังไงให้ต้นน้ำมาได้ก็ต้องมีต้นไม้ ก็ต้องเสริมไปเรื่อยๆ แล้วต้นน้ำไม่มีน้ำจะเอาน้ำที่ไหนไหลลงมา จากนั้นข้าราชการคนดังกล่าวก็ยืนนิ่งไป จนทำให้ พล.อ.ประยุทธ์ เอื้อมไปคว้าไม้มาชี้ที่โมเดลด้วยตัวเอง แล้วก็กล่าวว่า ก็ตอบไม่ตรง คุณต้องหาที่เก็บกักน้ำให้ได้ ถ้าฝนมันลงที่ต้นน้ำคุณก็เก็บไว้ และต้องขุดลอกเพื่อเชื่อมต่อระบบน้ำ ทำได้ไหมที่ผมถามว่าทำได้ไหม จากนั้น พล.อ.ฉัตรชัย ก็กล่าวเสริมว่าจากงบประมาณปี 56-57 มีงบประมาณทำโครงการที่จะทำให้แม่น้ำปิงเก็บน้ำได้มาก และที่แม่กวงที่รัฐบาลนี้ได้อนุมัติไปแล้วด้วย และจากนั้น พล.อ.ประยุทธ์ ก็ได้เดินไปชมบูธอื่นๆ ต่อทันที