ศิริโชค โพสต์ เฟซบุ๊กมึน จ่าประสิทธิ์บอกจบจาก ม.สยาม จริง แต่เป็น ม.สยามคูโบต้า(เป็นชาวนา) 
ผู้สื่อข่าวรายงานว่า (21 พ.ค.)นายศิริโชค โสภา ส.ส.พรรคประชาธิปัตย์ จ.สงขลา ได้โพสต์ข้อความผ่านเฟซบุ๊กส่วนตัว ในชื่อ Sirichok Sopha ข้อความมีดังต่อไปนี้ 
"เมื่อวานได้เจอจ่าประสิทธิ์ที่สภาฯ ก็อดไม่ได้ที่จะถามจ่า ตกลงว่าจบ ม.สยาม จริงหรือไม่ ทำไม อธิการบดีถึงปฎิเสธ ก็เลยถึงบางอ้อ เพราะจ่าประสิทธิ์ ตอบแบบซื่อๆ บอกนักข่าวเข้าใจผิด จ่าหมายถึง ม. สยามคูโบต้า(เป็นชาวนา) ไม่ได้หมายถึง ม.สยาม จึงแจ้งมาเพื่อให้รู้โดยทั่วกัน (เรื่องจริงนะครับ)"
ทั้งนี้ จ.ส.ต.ประสิทธิ์ ไชยศรีษะ ส.ส.พรรคเพื่อไทย จ.สุรินทร์ เคยระบุว่าจบการศึกษาระดับปริญญาตรี คณะนิติศาสตร์ มหาวิทยาลัยสยาม แต่จากการตรวจสอบไปยังนายเจษฎ์ โทณะวณิก คณบดีบัณฑิตวิทยาลัย สาขานิติศาสตร์ มหาวิทยาลัยสยาม และอดีตคณะบดีคณะนิติศาตร์ ได้รับการยืนยันว่า ตั้งแต่คณะนิติศาสตร์เริ่มทำการเปิดเรียนครั้งแรกเมื่อวันที่ 12 ก.ย. 2528 ไม่พบว่ามีชื่อของจ.ส.ต.ประสิทธิ์ เป็นศิษย์เก่าของคณะ
