สะสมเกมมากที่สุดในโลก
Guinness World Record เริ่มมีการเพิ่มสถิติต่างๆที่เกี่ยวกับเกมมากยิ่งขึ้น ที่ผ่านมาเราจะเห็นรางวัลเกี่ยวกับเกมอย่าง เกมที่ขายดีสุดในโลก, เกมที่มีคนสนใจมากสุดในโลก, เกมเมอร์ที่เล่นเกมได้มาราธอนที่สุดในโลก (อันนี้อย่าเลียนแบบ) และอื่นๆซึ่งล่าสุดก็มีสถิติระดับโลกเกี่ยวกับเกมเพิ่มมาอีกหนึ่งรายการนั่นก็คือ เกมเมอร์นักสะสมที่มีเกมมากที่สุดในโลก เขาสะสมเกมไว้ทั้งหมดประมาณ 11,000 เกม มีตั้งแต่เกมในอดีตตอนเริ่มแรกยันเกมในปัจจุบัน และผู้ที่มีชื่อลงสถิติโลกนี้ก็คือ Michael Thomasson เกมเมอร์หนุ่มวัย 31 ปีจากนิวยอร์ก ตามรายงานของสำนักข่าว AP
Michael Thomasson เริ่มสะสมเกมมาตั้งแต่ตอนที่เขาได้รับของขวัญคริสต์มาสชิ้นแรก เป็นเกม Cosmic Avenger เมื่อตอนอายุ 12 ปี จากนั้นเขาก็ประทับใจในเกมอย่างมาก และเริ่มสะสมมากขึ้นเรื่อยๆ โดยเก็บเกมที่เขาซื้อมาสะสมไว้ในห้องใต้ดินของบ้าน ตอนนี้ก็สะสมมาเป็นเวลา 19 ปีแล้ว มีเกมที่เขาสะสมทั้งหมดก็ประมาณ 11,000 เกม และเครื่องเกมต่างๆอีกมากมายแทบทุกรุ่น โดยเกมที่เขาสะสมนั้นเป็นของแท้ถูกลิขสิทธิ์ทั้งหมด มีตั้งแต่อันที่เป็นฟลอปปีดิสก์ ตลับเกม แผ่นเลเซอร์ดิสก์ แผ่นซีดี ดีวีดี บลูเรย์ แม้แต่แบบเทป Casio Loopy ก็ยังมีด้วย ทว่าเขาจะซื้อเฉพาะเกมเวอร์ชั่นธรรมดาเท่านั้น เขาไม่ซื้อเกมเวอร์ชั่นพิเศษมาสะสม เพราะมันแพงเกินไป อีกอย่างเขาไม่สนใจพวกของที่ขายมาในชุดพิเศษด้วย เขาสนใจเพียงแผ่นเกมเท่านั้น





ไม่เพียงแค่สะสมเกมเท่านั้น Michael Thomasson ยังทำงานเป็นนักออกแบบเกมอีกด้วย สาขาที่เขาถนัดก็คือออกแบบเกม 2D ที่เขาชื่นชอบมาแต่เด็ก ซึ่งเขารับออกแบบเกมและยังสอนวิชาออกแบบเกมที่วิทยาลัย Canisius College ด้วย Michael Thomasson นับเป็นเกมเมอร์ตัวยงขนานแท้ แม้ว่าตอนนี้จะเป็นพ่อคนของลูกสาววัย 5 ปีไปแล้วก็ตาม
รวมมูลค่าเกมที่ Michael Thomasson สะสมไว้ประมาณ $800,000 (เกือบ 26 ล้านบาท)