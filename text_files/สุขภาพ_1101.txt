การเป็นข้ออักเสบ (arthritis) หรือ ปวดข้อ หมายความว่าคุณไม่สามารถรับประทานอาหารใดๆ ก็ตามที่คุณต้องการได้ ในทางกลับกัน คุณต้องรับประทานอาหารพิเศษ ซึ่งสามารถช่วยลดอาการอักเสบ ไปพร้อมกับให้สารอาหารที่เหมาะสมได้ นอกจากนี้ คุณควรมีความรู้เกี่ยวกับประเภทของอาหารที่ควรหลีกเลี่ยง ต่อไปนี้เป็นรายการสิ่งที่คุณควรหลีกเลี่ยง
 


อาหารทอดและอาหารแปรรูป


งานวิจัยเกี่ยวกับอาหารและการป้องกันโรคเผยว่า หากผู้ป่วยรับประทานอาหารทอดและอาหารแปรรูปน้อยลง เช่น เนื้อสัตว์ทอดหรืออาหารสำเร็จรูปแช่แข็ง ผู้ป่วยจะมีอาการอักเสบน้อยลง นอกจากนี้กลไกการป้องกันตามธรรมชาติของร่างกายจะได้รับการฟื้นฟูขึ้น 
ทางออก: ลดปริมาณอาหารทอดและอาหารแปรรูป ให้บริโภคผักและผลไม้มากขึ้น
 


AGE


สาร AGE (advanced glycation end product) เป็นสารพิษที่เกิดขึ้นเมื่ออุ่น ย่าง ทอด หรือฆ่าเชื้อในอาหาร ด้วยความร้อนสูงๆ สาร AGE จะทำให้โปรตีนบางประเภทในร่างกายถูกทำลายลง และในการทำลายสาร AGE ร่างกายจำเป็นต้องใช้ไซโตไคน์ (cytokines) ซึ่งเป็นสารช่วยลดการอักเสบ ดังนั้น บริเวณที่มีสาร AGE เกิดขึ้น มักมีอาการข้ออักเสบรวมทั้งอาการอักเสบประเภทอื่นๆ 
ทางออก: บริโภคอาหารที่ปรุงสุกด้วยอุณหภูมิสูงมากๆ ในปริมาณที่น้อยลง
 


น้ำตาล และคาร์โบไฮเดรตที่ผ่านการขัดสี


ยิ่งคุณบริโภคน้ำตาลมากเท่าไร สาร AGE ในเลือดก็จะยิ่งมากขึ้นเท่านั้น ตามที่กล่าวไว้ก่อนหน้านี้ สาร AGE ทำให้เกิดการอักเสบ ข้ออักเสบ หรืออาการปวดข้อต่อ 
ทางออก: ลดการบริโภคของหวาน อาหารแปรรูป อาหารอบจากแป้งขาว และน้ำอัดลม
 


ผลิตภัณฑ์จากนม


ผลิตภัณฑ์จากนมมีส่วนประกอบเป็นโปรตีน ที่อาจทำให้เกิดข้ออักเสบได้ องค์กร Physicians Committee for Responsible Medicine ซึ่งเป็นองค์กรแพทย์ทางเลือกในสหรัฐฯ ระบุว่า โปรตีนสามารถเป็นอันตรายต่อเนื้อเยื่อโดยรอบข้อต่อได้ ด้วยเหตุผลนี้ทำให้ผู้ที่เป็นข้ออักเสบบางคนเลือกที่จะรับประทานอาหารแบบวีแกน (Vegan) หรือมังสวิรัติแบบบริสุทธิ์ ที่ไม่มีส่วนประกอบเป็นเนื้อสัตว์เจือปนเลย 
ทางออก: รับประทานโปรตีนจากแหล่งโปรตีนทางเลือก เช่น ผักและเมล็ดพืชต่างๆ ผักโขม เนยถั่ว เต้าหู้ ถั่วฝักต่างๆ ถั่วเลนทิล และควินัว ล้วนแล้วแต่เป็นตัวเลือกที่ดี
 


แอลกอฮอล์ และบุหรี่


เราทุกคนทราบดีว่า แอลกอฮอล์และบุหรี่เป็นสาเหตุของภาวะทางสุขภาพหลายประการ ซึ่งรวมถึงภาวะที่ส่งผลต่อข้อต่อด้วย งานวิจัยแสดงให้เห็นว่า ผู้ที่สูบบุหรี่มีโอกาสมากที่จะเป็นข้ออักเสบรูมาตอยด์ (rheumatoid arthritis) ในขณะที่ผู้ที่ดื่มแอลกอฮอล์ มีแนวโน้มที่จะเป็นโรคเกาต์ 
ทางออก: เลิกสูบบุหรี่และงดดื่มแอลกอฮอล์ วางแผนและรับประทานอาหารที่ดีต่อสุขภาพ ออกกำลังกายอย่างเหมาะสม และพักผ่อนให้เพียงพอ
 


เกลือ และวัตถุกันเสีย


ให้มั่นใจว่าคุณรู้ทุกสิ่งเกี่ยวกับอาหารของคุณ มีอาหารหลายประเภทที่เกลือและวัตถุกันเสียอื่นๆ ในปริมาณที่มากเกินไป การบริโภคเกลือในปริมาณมากเพิ่มความเสี่ยงในการเป็นข้อต่ออักเสบ 
ทางออก: ให้อ่านฉลากอย่างระมัดระวังเมื่อซื้ออาหาร ดูให้แน่ใจว่าอาหารมีวัตถุกันเสีย และสารปรุงแต่งอาหาร ในปริมาณเล็กน้อย หรือไม่มีเลย อาหารสำเร็จรูปไม่ใช่ตัวเลือกที่ดี เนื่องจากอาจมีโซเดียมสูง
 


น้ำมันข้าวโพด


อาหารและอาหารว่างประเภทอบ อาจมีส่วนผสมเป็นน้ำมันข้าวโพดและน้ำมันประเภทอื่นๆ ที่มีส่วนประกอบของกรดไขมันโอเมก้า 6 ในปริมาณสูง สิ่งเหล่านี้เป็นสิ่งกระตุ้นอาการอักเสบทั้งสิ้น 
ทางออก: แทนที่จะปรนเปรอตัวเอง ด้วยการบริโภคกรดไขมันโอเมก้า 6 ในปริมาณมากเกินไป ซึ่งเป็นอันตรายต่อภาวะร่างกายของคุณ ให้บริโภคโอเมก้า 3 ซึ่งดีต่อสุขภาพและต้านการอักเสบได้ แหล่งโอเมก้า 3 ที่ดี ได้แก่ น้ำมันมะกอก ถั่ว เมล็ดแฟลกซ์ และเมล็ดฟักทอง การศึกษาเผยว่าโอเมก้า 3 สามารถลดอาการปวดข้อต่อในกลุ่มตัวอย่างจำนวนมากได้
 
เคล็ดลับเพิ่มเติม
แผนการรับประทานอาหารไม่ตายตัวสำหรับผู้ป่วยทุกราย สิ่งที่ได้ผลสำหรับคนหนึ่ง อาจไม่ได้ผลสำหรับคนอื่น ให้ทดลองแล้วคุณจะค้นพบสิ่งที่เหมาะสมสำหรับคุณ โดยทั่วไปแล้ว ผู้ป่วยข้ออักเสบทุกราย ควรรักษาน้ำหนักร่างกายในระดับที่สุขภาพดี และปฏิบัติตามแผนการรับประทานอาหารที่สมดุล
 