พล.อ.ประยุทธ์ จันทร์โอชา นายกรัฐมนตรี เปลี่ยนมาใช้รถเบนซ์กันกระสุนคันใหม่ ที่สำนักงานเลขาธิการนายกรัฐมนตรีจัดซื้อไว้ให้ มูลค่ากว่า 19.5 ล้านบาท
วันที่ 25 พ.ค. 59 ก่อนที่ พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ หรือ คสช. จะเดินทางลงพื้นที่ติดตามการแก้ปัญหาภัยแล้งในพื้นที่ลุ่มน้ำลำพระเพลิง อ.ปักธงชัย จ.นครราชศรีมา ในช่วงบ่าย นายกรัฐมนตรีได้เข้าปฏิบัติภารกิจที่ทำเนียบรัฐบาล
ซึ่งวันนี้ (25 พ.ค.) นายกรัฐมนตรีได้เปลี่ยนรถยนต์จากรถเบนซ์ส่วนตัว ทะเบียน ญค 1881 กรุงเทพมหานคร ที่ใช้เป็นประจำตั้งแต่เข้ารับตำแหน่งนายกรัฐมนตรี มาใช้รถเบนซ์ประจำตำแหน่ง รุ่น S600 Guard Sedan Long (แกรนด์ ซีดาน ล็อง) ทะเบียน 4 กต 29 ที่สำนักงานเลขาธิการนายกรัฐมนตรีได้ทำสัญญาจัดซื้อเอาไว้ จำนวน 4 คัน วงเงิน 78 ล้านบาท คันละ 19.5 ล้านบาท
ทั้งนี้ 2 คัน เป็นรถประจำตำแหน่งของนายกรัฐมนตรี คือ ทะเบียน 4 กด 29 และทะเบียน 4 กต 29 และอีก 2 คัน ไว้ใช้ในการรับรองแขกคนสำคัญของรัฐบาล โดยมีการส่งมอบให้กับทีมรักษาความปลอดภัยนายกรัฐมนตรี เมื่อวันที่ 28 มี.ค. 59 ที่ผ่านมา วันนี้ (25 พ.ค.) จึงถือเป็นครั้งแรกที่นายกรัฐมนตรีนำมาใช้
สำหรับรถเบนซ์ รุ่น S600 Guard Sedan Long (แกรนด์ ซีดาน ล็อง) ใช้เครื่องยนต์ V12 ขนาด 6,000 ซี.ซี. ทวินเทอร์โบ กำลัง 530 แรงม้า แรงบิด 830 นิวตันเมตร พร้อมติดตั้งกระจกนิรภัยที่มีความหนาถึง 4 นิ้ว
โครงสร้างและวัสดุเหล็กกล้าที่ผ่านการทดสอบมาตรฐานระดับความปลอดภัย VR 9 ที่เป็นมาตรฐานสูงสุดในปัจจุบัน สามารถปกป้องกันระเบิดน้ำหนัก 15 กิโลกรัม ระเบิดมือและอาวุธเบาได้ทั้งหมด