(2 ธ.ค.) ตั๊ก-มยุรา เศวตศิลา พิธีกรและนักแสดงชื่อดัง เกือบเป็นเหยื่อของแก๊งคอลเซ็นเตอร์รายล่าสุด เจ้าตัวไหวตัวได้ทันควัน โร่เข้าแจ้งความกับเจ้าหน้าที่ตำรวจทันที
ตั๊ก มรุยา หรือนางกุลนภา เศวตศิลา พิธีกรและนักแสดงชื่อดัง เดินทางเข้าแจ้งความกับเจ้าหน้าที่ตำรวจที่สน.บึงกุ่ม ในช่วงสายวันนี้ หลังจากได้รับโทรศัพท์ที่มีหมายเลขจากต่างประเทศ เมื่อรับสายปรากฎว่าเป็นเสียงของคอลเซ็นเตอร์ ได้กล่าวว่า ตนมียอดค้างชำระหนี้บัตรเครดิตของธนาคารกสิกรไทย อยู่ประมาณ 3 หมื่นบาท ทำให้ตนประหลาดใจ เพราะตนไม่มีบัญชีหรือบัตรเครดิตของธนาคารดังกล่าว
หลังจากนั้นเสียงจากปลายสายก็พยายามใช้อุบายหลอกล่อต่างๆ รวมทั้งยังมีเสียงผู้ชายที่อ้างตัวว่าเป็นนายตำรวจยศ พ.ต.ท. และ ร.ต.ต. จากดีเอสไอ โทรมาแจ้งว่าตนทำการฟอกเงินที่เป็นการผิดกฎหมาย ซึ่งในช่วงเวลานั้นตนเริ่มคิดในใจแล้วว่านี่เป็นเรื่องหลอกลวง จึงรีบวางสายไป ก่อนจะปรึกษากับสามีที่เชื่อว่าน่าจะเป็นกลอุบายของแก๊งคอลเซ็นเตอร์ที่กำลังระบาดอยู่ในสังคม จึงได้เดินทางเข้าแจ้งความลงบันทึกประจำวันกับเจ้าหน้าที่เอาไว้ดังกล่าว
 