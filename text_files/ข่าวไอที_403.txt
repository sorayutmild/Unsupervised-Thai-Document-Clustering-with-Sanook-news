ทำไมโทรศัพท์บน MH 370 ถึงยังดังเหมือนสายว่าง?
ครอบครัวของผู้โดยสารบนเครื่องบินโบอิ้ง 777-200 อีอาร์ ของสายการบินมาเลเซียแอร์ไลน์ส เที่ยวบิน เอ็มเอช 370 ที่หายไปอย่างไร้ร่องรอยจนเป็นข่าวโด่งดังไปทั่วโลกในเวลานี้ 

บางคนเปิดเผยว่า ผ่านไประยะเวลาหนึ่งแล้ว เมื่อยกหูโทรศัพท์มือถือโทร.ไปหา ยังคงมีเสียงตอบรับเหมือนสายว่าง แต่ไม่มีคนรับ จนกระทั่งสายถูกตัดไปในที่สุด
หรือนั่นแสดงว่า โทรศัพท์ของผู้โดยสารรายนั้นๆ ยังทำงานได้อยู่? แล้วทำไมไม่มีใครรับ?
ฟังดูเหมือนจะเป็นเรื่องลึกลับ มหัศจรรย์พันลึก นอกเหนือจากขอบเขตข้อเท็จจริงทางวิทยาศาสตร์อยู่บ้าง แต่ตามข้อเท็จจริงแล้วเรื่องนี้ไม่ใช่เรื่องลึกลับมหัศจรรย์ใดๆ ทั้งสิ้น
เจฟฟ์ คาแกน นักวิเคราะห์อุตสาหกรรมโทรศัพท์มือถือ ยืนยันว่า กรณีดังกล่าวไม่ใช่เรื่องแปลกแต่อย่างใดทั้งสิ้น และถ้าใครทำความเข้าใจกระบวนการทำงานของโทรศัพท์มือถือที่เราใช้กันอยู่ในเวลานี้ ก็จะสามารถเข้าใจได้ทันทีว่าทำไมถึงมีเสียงตอบรับเหมือนสายว่าง หรือในบางกรณีมีเสียงเพลงขณะรอสายดังขึ้นด้วยซ้ำไป
กระบวนการทำงานของโทรศัพท์เคลื่อนที่ หรือมือถือ เมื่อมีการกดหมายเลขโทรศัพท์ของเครื่องปลายทางนั้น จำเป็นต้องใช้ระยะเวลาช่วงหนึ่งก่อนที่จะแล้วเสร็จ คือก่อนที่จะรับรู้ว่าเครื่องปลายทาง "สายไม่ว่าง" หรือ "อยู่นอกขอบเขต" การทำงานของเซลล์ไซต์
ในช่วงเวลาดังกล่าวนี้เองที่ผู้ให้บริการเครือข่ายจะทำให้เกิดเสียงสัญญาณเหมือนสายว่างไว้เพราะไม่ต้องการให้ผู้ที่กดหมายเลขติดต่อวางหูโดยเร็วแล้วต้องกดหมายเลขเดิมซ้ำอีก
ในการทำงานของระบบเครือข่ายมือถือนั้นเมื่อเราหมุนหาหมายเลขโทรศัพท์จะเป็นหมายเลขใดก็ตามทีระบบจะค้นหาหมายเลขดังกล่าวว่าเปิดเครื่องอยู่หรือไม่ สายว่างหรือไม่ โดยค้นหาจากเซลล์ไซต์ที่เดียวกันกับมือถือที่หมุนหมายเลขเป็นลำดับแรก ในกรณีที่เจอก็จะส่งสัญญาณตอบกลับได้ทันทีว่าว่างหรือไม่ แต่ในกรณีที่ไม่เจอหมายเลขดังกล่าวก็จะส่งสัญญาณไปควานหาในเซลล์ไซต์ถัดออกไป ถัดออกไปเรื่อยๆ จนกระทั่งได้ข้อสรุปในที่สุดว่าสายว่างหรือไม่ อยู่ในหรืออยู่นอกขอบเขตการให้บริการ ถ้าสายว่างและอยู่ในเครือข่ายก็จัดการเชื่อมต่อให้ แต่ถ้าไม่ สัญญาณก็จะตัดการเชื่อมต่อทิ้งไป
ดังนั้น เสียงที่เราได้ยินไม่ว่าจะเป็นเสียงเพลงรอสาย หรือเสียงสัญญาณการพยายามเชื่อมต่อ เป็นสัญญาณ "ตู๊ด-ตู๊ด" ยาวๆ นั้น ไม่ได้เป็นเสียงที่เกิดจากการตอบรับของโทรศัพท์เครื่องที่เราหมุนไปหาแต่อย่างใด แต่เป็นเสียงที่ผู้ให้บริการสร้างขึ้นเท่านั้นเอง
เหตุการณ์ทำนองเดียวกันนี้เกิดขึ้นได้ แม้เครื่องโทรศัพท์หมายเลขที่เราหมุนไปหานั้นถูกทำลาย หรือแม้แต่จมอยู่ในน้ำ หรือไม่ได้อยู่ในอาณาเขตของเซลล์ไซต์ของเครือข่ายใดๆ ก็ตาม สิ่งที่เกิดขึ้นจึงเป็นเสียงที่เกิดจากระบบของผู้ให้บริการเท่านั้น ไม่ใช่เรื่องลึกลับซับซ้อนแต่อย่างใด
เพียงแต่ว่า ได้สร้างความคาดหวังปลอมๆ ขึ้นเท่านั้นว่า อาจบางที เจ้าของหมายเลขดังกล่าวอาจปกติสุขดีอยู่เท่านั้นเอง
ที่มา : นสพ.มติชน