(25 พ.ค.) ความเคลื่อนไหว บริเวณด้านหน้าเรือนจำพิเศษกรุงเทพมหานคร ลูกศิษย์ อดีตพระพุทธะอิสระ หรือ นายสุวิทย์ ทองประเสริฐ อายุ 59 ปี อดีตเจ้าอาวาสวัดอ้อน้อย จังหวัดนครปฐม และอดีตแกนนำ กปปส. เวทีแจ้งวัฒนะ ผู้ต้องหาคดีอั้งยี่ซ่องโจร และคดีปลอมพระปรมาภิไธย ได้รวมตัวกันจำนวนหนึ่งตั้งแต่ช่วงเวลาประมาณ 06.30 น.
นายมหัศจักร โสดี หนึ่งในทีมทนายความของอดีตพระพุทธะอิสระ เปิดเผยว่า วันนี้มาเยี่ยมอดีตพระพุทธะอิสระ และจะหารือในประเด็นการยกเหตุขอยื่นอุทธรณ์คำสั่งศาล และขอยื่นประกันตัวอีกครั้ง โดยเฉพาะประเด็นการเข้าไปจับกุมตัวอดีตพระพุทธะอิสระถึงกุฏิ ว่ามีความเหมาะสมตามข้อหาที่ได้รับหรือไม่ แต่หากศาลไม่อนุญาตให้ประกันตัวครั้งที่ 2 ก็เชื่อว่าลูกศิษย์จะไม่ก่อความวุ่นวาย เพราะทุกคนเคารพกฎหมาย ขณะเดียวกันทางทนายความและลูกศิษย์ก็มีความกังวลด้านสุขภาพ เนื่องจากอดีตพระพุทธะอิสระมีโรคประจำตัวหลายอย่าง ประกอบเป็นผู้สูงอายุที่ทำงานหนักมาตลอด และมีกำหนดนัดพบแพทย์ เพื่อผ่าตัดดวงตา
อย่างไรก็ตาม อดีตพระพุทธะอิสระ จะไม่ยื่นขอสิทธิพิเศษในการเป็นพระในเรือนจำ เพราะเคารพในกฎหมาย ส่วนภารกิจที่เกิดขึ้นในวัดหลังจากนี้ จะยังคงดำเนินไปตามปกติ
ผู้สื่อข่าวรายงานเพิ่มเติมว่า นายสุวิทย์ หรือ อดีตพระพุทธะอิสระ ถูกคุมขังในเรือนจำอยู่แดนเดียวกับ นายจตุพร พรหมพันธุ์ แกนนำนปช.  แต่ไม่ได้พูดคุยกัน 
ล่าสุด นายวิญญัติ ชาติมนตรี ทนายความส่วนตัวของ นายจตุพร พรหมพันธุ์ ซึ่งขณะนี้นายจตุพร ถูกจำคุกในคดีหมิ่นประมาท นายอภิสิทธิ์ เวชชาชีวะ เปิดเผยว่า นายจตุพร ฝากบอกมาว่า “ผมให้อภัยกัน เพราะทุกคนที่เข้ามามีสถานะเหมือนกัน เท่าเทียมกัน”
