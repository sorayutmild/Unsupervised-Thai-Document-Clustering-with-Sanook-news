เมื่อเวลา 19.00 น. วันที่ 1 ธันวาคม ที่โรงแรมแชงกรี-ลา เชียงใหม่ น.ส.ยิ่งลักษณ์ ชินวัตร นายกรัฐมนตรี เป็นประธานฉลองมงคลสมรส ระหว่าง น.ส.นภัสถ์ ชินวัตร หรือน้องดาว หลานสาวบุตรี นายอุดร ชินวัตร พี่ชาย และนางดารารัตน์ ชินวัตร กับ นายปิยะนันท์ มหานุภาพ หรือแนน บุตรนายชาญชัย และนางชาฏิณี มหานุภาพ เจ้าของธุรกิจส่งออกหัตถกรรมกระดาษสา มีนายพายัพ ชินวัตร นางพอใจ ชินวัตร นางเยาวภา วงศ์สวัสดิ์ พร้อมด้วย น.ส.พินทองทา ชินวัตร หรือ เอม และ น.ส.แพทองธาร ชินวัตร หรืออุ๊งอิ๊ง บุตรสาว พ.ต.ท.ทักษิณ ชินวัตร อดีตนายกรัฐมนตรี ร่วมงาน ท่ามกลางการแสดงความยินดีของญาติทั้งสองฝ่าย และผู้ร่วมงานกว่า 500 คน พร้อมมอบของชำร่วย เป็นปากกาเสียบกระถางประดับด้วยดอกไม้กระดาษสาแก่ผู้ร่วมงานทุกคน
บรรยากาศภายในงานตกแต่งประดับประดาด้วยดอกไม้กระดาษสา มีวงดนตรีแจ๊ซบรรเลง และเลี้ยงแบบค็อกเทล เพื่อนๆ ได้จัดทำซุ้มให้คู่บ่าวสาวลอดเพื่อตัดเค้กวิวาห์ สูง 7 ชั้น ก่อนคู่บ่าวสาวนำเค้กมามอบให้ น.ส.ยิ่งลักษณ์ 
ต่อมา น.ส.ยิ่งลักษณ์ได้ขึ้นกล่าวอวยพรในงานตอนหนึ่งโดยมีน้ำตาคลอว่า น้องดาวเป็นหลานที่เห็นมาตั้งแต่เล็กๆ ซึ่งนายอุดร หรือพ่อของน้องดาวเสียชีวิตตั้งแต่น้องอยู่ในครรภ์นางดารารัตน์ ตนจึงมาทำหน้าที่ผู้ปกครองแทนพี่ชาย 
"รู้จักคู่บ่าวสาวมานานแล้ว ทั้งสองต่างคบหาดูใจกันมา 9 ปี อยากให้จดจำความรู้สึกดีๆ และครองชีวิตคู่ด้วยความอดทน ให้ประสบความสำเร็จในหน้าที่การงาน นำครอบครัวไปสู่ความมั่นคง และอบอุ่นตลอดไป" น.ส.ยิ่งลักษณ์ กล่าวก่อนยกแชมเปญแสดงความยินดีแก่คู่บ่าวสาว
ผู้สื่อข่าวรายงานว่า คู่บ่าวสาวได้กล่าวแสดงความขอบคุณ ก่อนที่เจ้าสาวจะโยนดอกไม้ให้เพื่อนเจ้าสาวที่เป็นโสด ปรากฏว่า น.ส.แพทองธารเป็นผู้รับช่อดอกไม้ได้ ก่อนขึ้นไปยืนบนเวทีกับคู่บ่าวสาว กล่าวว่า เป็นครั้งแรกที่ได้รับช่อดอกไม้จากงานแต่งงาน ทั้งพ่อและแม่ฝากแสดงความยินดีคู่บ่าวสาวด้วย ก่อนที่ น.ส.ยิ่งลักษณ์จะเข้ามาสวมกอด น.ส.แพทองธาร
 
ขอขอบคุณภาพประกอบจาก aimpintongta และ ingshin21