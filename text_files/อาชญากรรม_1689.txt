ตำรวจเช็กภาพวงจรปิด คลายปริศนาเด็กหญิง 5 ขวบ ร่วงตกตึกที่พักกลางเมืองพัทยา ชี้ชัดเด็กซุกซนวิ่งเล่น ก่อนจะปีนระเบียงและตกลงมาเอง
จากกรณีเหตุเด็กหญิงอายุ 5 ขวบ พลัดตกจากอาคารที่พัก ย่านชายหาดจอมเทียน ลงมาอย่างเป็นปริศนา เมื่อช่วงเช้ามืดวันที่ 12 พฤษภาคมที่ผ่านมา เป็นเหตุทำให้เด็กหญิงได้รับบาดเจ็บสาหัส ขณะที่เกิดเหตุผู้เป็นพ่อยังนอนหลับพักผ่อนอยู่ แต่เด็กอาจจะละเมอออกมาและพลัดตกระเบียง ตามข่าวที่รายงานไปแล้วนั้น
ความคืบในประเด็นนี้ พ.ต.อ.ประวิตร ช่อเส้ง ผกก.สภ.เมืองพัทยา ได้เปิดเผยกับผู้สื่อข่าวว่า เบื้องต้นคาดว่าเหตุการณ์ดังกล่าวเกิดจากความซุกซนของเด็ก เพราะภาพจากกล้องวงจรปิดเผยให้เห็นว่า เด็กหญิงได้วิ่งออกมาข้างนอกห้องพัก ก่อนจะวิ่งไปมาตามระเบียง หลังจากนั้นจึงพยายามปึนขึ้นระเบียงและเกิดพลัดตกลงมาในที่สุด
อย่างไรก็ตาม ขณะนี้เด็กหญิงยังได้รับบาดเจ็บสาหัส ผู้ปกครองได้เคลื่อนย้ายไปรักษาต่อที่โรงพยาบาลชลบุรีแล้ว
ทั้งนี้ พ.ต.อ.ประวิตร ช่อเส้ง ผกก.สภ.เมืองพัทยา ยังฝากให้กรณีดังกล่าวเป็นอุทาหรณ์เตือนใจพ่อแม่ผู้ปกครอง ขอให้ดูแลเด็กอย่างใกล้ชิด เพราะเด็กซุกซนตามวัย ผู้ปกครองควรสอดส่องดูแลและระมัดระวังให้ดีที่สุด
>> ปริศนาเด็ก 5 ขวบตกตึกเจ็บปางตาย ตำรวจมึนสาเหตุ เช็กภาพกล้องวงจรปิด