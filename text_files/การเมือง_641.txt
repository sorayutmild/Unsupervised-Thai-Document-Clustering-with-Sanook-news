พ.อ.วินธัย สุวารี รองโฆษกกองทัพบก แถลงผลตรวจสอบอาวุธสงคราม หลังการประกาศกฎอัยการศึก สามารถจับกุมได้ 5 กรณี ทั้งที่ จ.ลพบุรี นครนายก สมุทรสาคร ปทุมธานี และกรุงเทพฯ ดังนี้ ที่ จ.ลพบุรี เจ้าหน้าที่ตรวจยึดของกลางเป็นปืนอาก้า 1 กระบอก ส่วนที่ อ.กระทุ่มแบน จ.สมุทรสาคร เจ้าหน้าที่ตรวจยึดเครื่องยิงระเบิด M79 พร้อมปืนอาวุธสงครามและวัตถุระเบิดร้ายแรงหลายรายการโดยเป็นการขยายผลมาจาก จ.ลพบุรี ขณะเดียวกัน เจ้าหน้าที่สามารถตรวจยึดปืนอาก้า 1 กระบอก และปืนเซเรเซ 1 กระบอก ได้ที่ จ.นครนายก และอยู่ระหว่างติดตามตัวคนร้ายมาดำเนินคดี ที่ อ.ลำลูกกา จ.ปทุมธานี เจ้าหน้าที่ตรวจยึดตรวจยึดเสื้อเกราะและหมวกเคฟลาร์ และที่เขตทวีวัฒนา กรุงเทพมหานคร จุดใกล้เคียงพื้นที่ชุมนุม สามารถตรวจยึดปืนเล็กยาวอาก้าจำนวน 1 กระบอก พร้อมเครื่องกระสุน 30 นัด
พร้อมกันนี้ พ.อ.วินธัย ยังยืนยันด้วยว่า การจับอาวุธสงครามเป็นการดำเนินการตามนโยบายเร่งด่วนของ กอ.รส. โดยเจ้าหน้าที่ยังอยู่ในระหว่างการสืบสวนและขยายผล ส่วนจะเชื่อมโยงเหตุความรุนแรงก่อนหน้านี้หรือไม่ ต้องสอบสวนอีกครั้ง พร้อมยืนยันว่า ผู้บัญชาการทหารบก มีอำนาจประกาศใช้กฎอัยการศึกและมีการรายงานต่อรัฐบาลแล้ว


