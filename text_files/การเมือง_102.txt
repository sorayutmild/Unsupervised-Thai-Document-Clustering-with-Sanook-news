นายกรัฐมนตรีแถลงข่าวภายหลังเสร็จสิ้นการประชุมคณะรัฐมนตรีนัดแรก เผยเตือน ครม. ระวังการปฏิบัติหน้าที่ ก่อนจบการแถลงเมื่อเจอคำถามจากผู้สื่อข่าวต่างประเทศ
(16 ก.ค.) เมื่อเวลา 20.45 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม แถลงข่าวภายหลังการประชุมคณะรัฐมนตรี ครั้งที่ 1/2562 โดยระบุว่า วันนี้ตนเองมีความสุขที่ทุกคนได้มารวมกันทำงาน และมีการหารือในหลายประเด็น พร้อมเตือนให้ระมัดระวังเรื่องการปฏิบัติหน้าที่ ในฐานะรัฐบาลใหม่ก็ต้องปฏิบัติทำหน้าที่ให้ดีที่สุด รัฐบาลเก่าได้จบไปแล้ว
นายกรัฐมนตรีเปิดเผยว่า วันนี้ก็เป็นการหารือเรื่องระเบียบราชการ การประชุม ครม. และดูเรื่องนโยบายที่จะเตรียมการแถลง คาดว่าจะเป็นวันที่ 25 ก.ค.นี้ ซึ่งหลังจากแถลงนโยบายก็จะเป็นการแบ่งมอบหน้าที่ของแต่ละกระทรวง
"แต่ทั้งหมดผมก็บอกแล้วว่าต้องทำงานเพื่อประเทศไทย เพราะเราเป็นรัฐบาลของคนทั้งประเทศ ซึ่งทุกคนก็เข้าใจกันดี ยิ้มแย้มแจ่มใส ผมก็ขอให้มีความสามัคคี พรรคก็เป็นส่วนของพรรคไป ซึ่งตรงนี้จะตอบสนองนโยบายของทุกพรรค ซึ่งต้องดำเนินการให้เกิดความเหมาะสม"
โดยในที่ประชุม ครม. ได้มีการเห็นชอบแต่งตั้ง นายดิสทัต โหตระกิตย์ เป็นเลขาธิการนายกรัฐมนตรี แต่โฆษกและรองโฆษกประจำสำนักนายกรัฐมนตรี 3 คน ยังอยู่ระหว่างการพิจารณา ไม่จำกัดว่าเป็นคนนอกหรือคนใน แต่ต้องรอบรู้และมีความเข้าใจการเปลี่ยนแปลงของประเทศในยุคโลกดิจิทัล และมีความรู้เรื่องระบบราชการ
เมื่อถูกถามว่ารู้สึกอย่างไรกับการเป็นนายกรัฐมนตรีและได้ประชุมคณะรัฐมนตรีที่มาจากประชาธิปไตยครั้งแรก นายกรัฐมนตรี กล่าวว่า ที่ผ่านมาก็เป็นประชาธิปไตย ดังนั้น วันนี้ขอให้เริ่มต้นสิ่งที่ดีๆ ทุกคนก็ช่วยรัฐบาลด้วย อะไรที่ขัดแย้งและมีปัญหาหากจบแล้วก็คือจบ วันนี้ต้องเริ่มต้นเดินหน้าใหม่ ก้าวใหม่ของเรา แม้จะไม่ชอบหรือเบื่อตนเอง ก็อยู่ด้วยกันไปก่อน ก่อนจะถอนหายใจและกล่าวต่อว่า เห้อ มีความสุข อยากจะบอกว่ามีความสุขจริงๆ
นายกรัฐมนตรี ยังกล่าวถึงการบรรจุเรื่องของการแก้ไขรัฐธรรมนูญในนโยบายรัฐบาลด้วย ว่า มีการเขียนไว้ในนโยบายว่าสนับสนุนให้มีการแก้ไขรัฐธรรมนูญซึ่งถูกกฎหมายต้องแก้ไขได้อยู่แล้ว แต่ไม่ได้มีการกำหนดระยะเวลาทำได้เมื่อใดก็เมื่อนั้น โดยให้ศึกษาและทำประชาพิจารณ์ ซึ่งรวมถึงกฎหมายทุกตัวด้วย
ซึ่งระหว่างการแถลงข่าวนั้น ผู้สื่อข่าวต่างประเทศได้สอบถามเป็นภาษาอังกฤษ โดยอยากให้นายกรัฐมนตรีให้ความมั่นใจกับประชาชนว่า รัฐบาลใหม่จะทำตามนโยบาย และจะไม่มีการใช้อำนาจพิเศษ
"มีอำนาจพิเศษตรงไหนอีกอ่ะ ไม่มีแล้ว มันมีแต่กฎหมายปกติแล้วขณะนี้ กฎหมายพิเศษมันยกเลิกไปแล้วไม่ใช่หรือ กฎหมายพิเศษที่ใช้ที่ผ่านมามันก็จบไปตั้งแต่รัฐบาลที่แล้ว ก็จบไปแล้วสิ อย่ามาพูดย้อนกลับไปกลับมาเวียนหัว พอแล้ว ไปดีกว่า" ก่อนที่นายกรัฐมนตรีจะพับไมค์ไปอีกทาง และเดินออกจากห้องแถลงข่าวไปทันที
ทั้งนี้ ในระหว่างการแถลงนายกรัฐมนตรียังเปิดเผยว่าได้แจกหนังสือ  3 เล่ม ให้กับที่ประชุม ครม. คือ เศรษฐกิจดิจิทัล , ทางรอดในโลกใบใหม่ แห่งการปฏิวัติอุตสาหกรรม ครั้งที่ 4 และ การปฏิวัติอุตสาหกรรมครั้งที่ 4  ซึ่งทั้งหมดเป็นฉบับภาษาไทยให้อ่าน
การแถลงข่าวของนายกรัฐมนตรีเริ่มชมได้นาทีที่ 14.37

>> ในหลวงพระราชทานกำลังใจ ครม.ประยุทธ์ 2 ทรงแนะแก้ปัญหาให้ตรงจุด
>> "บิ๊กตู่" ปฐมนิเทศ ครม.ใหม่ บอกรอทุกคนมาหลายปี
>> เผยภาพหมู่หน้าทำเนียบ “ครม.ประยุทธ์ 2” หลังเข้าเฝ้าฯ ถวายสัตย์ปฏิญาณ