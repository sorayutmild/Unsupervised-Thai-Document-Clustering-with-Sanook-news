ดาวราหูย้ายราศี ตั้งแต่วันที่ 22 กุมภาพันธ์ 2562 นี้ดาวราหูจะย้ายจากราศีกรกฎเข้าสู่ราศีมิถุน จะส่งผลกระทบต่อให้คนเกิดเดือนใดบ้าง ดูดวงด้วยศาสตร์ไพ่พรหมญาณ ทำนายโดย หมอดูตาบอดทิพยเนตร พิเศษเฉพาะชาว Sanook! Horoscope ดวงชะตาของท่านจะเป็นอย่างไร มีผลกระทบหรือไม่ ไปเช็กกัน 
 
เกิดเดือนมกราคม
สำหรับผู้ที่ต้องการจะเดินทางไกล หรือการทำอะไรที่เกี่ยวกับชาวต่างชาติ หรือต่างประเทศจะพบกับความสำเร็จ สิ่งที่พึงระวังคือต้องหูหนักกับทุกคนที่เข้ามาในช่วงหนึ่งปีครึ่งนี้ ไม่งั้นอาจถูกหลอก แล้วสุดท้ายก็จะมีเรื่องมีราว หรือมีคดีความตามมาให้แก้ไขภายหลัง การเงินหากเป็นคนกลางในการติดต่อประสานงานให้ผู้อื่นจะพบกับความสำเร็จ แต่ก็ต้องระวังเขาจะบิดพริ้วหากว่ามีสัญญิงสัญญาต่างตอบแทนกัน ฉะนั้น หากคิดจะช่วยเหลือใครก็ต้องรัดกุมให้มากที่สุด มีคู่แล้วบางคนอาจจะรับบางแง่มุมของคนรักไม่ได้ คนโสดสิ่งที่เห็นอาจจะไม่ได้เป็นอย่างที่ตัวเองคิด สุขภาพระวังอันตรายจากการเล่นน้ำ หรือการสัญจรทางน้ำ การปล่อยนกปล่อยปลาบ่อย ๆ จะเป็นการเสริมดวง
 
เกิดเดือนกุมภาพันธ์
สำหรับผู้ที่ทำธุรกิจการค้าการขาย ช่วงนี้น่าจะเป็นช่วงเวลาที่โดดเด่นที่สุด เพราะจะมีอะไรทำเพิ่มขึ้นมากมาย หรือหยิบจับอะไรก็จะเป็นเงินเป็นทอง ส่วนผู้ที่ทำงานประจำก็จะได้รับความไว้วางใจจากผู้บังคับบัญชาให้ทำงานใหญ่ หรืองานสำคัญ การเงินจะมีโชคจากเพศตรงข้าม โดยเฉพาะสุภาพบุรุษทั้งหลายถือว่าช่วงนี้เป็นช่วงนารีอุปถัมภ์ ฉะนั้นหากสุภาพสตรีที่ได้อ่านคำทำนายนี้แล้วมีสุภาพบุรุษเข้ามาในช่วงนี้ก็ระวังจะมีผลประโยชน์แอบแฝง เฉพาะความรักที่กำลังยุ่งเหยิงอยู่แล้ว ช่วงนี้อาจอิรุงตุงนังกว่าเดิม บางคนมีดวงไปปิ๊งคนที่เขามีเจ้าของแล้ว สุขภาพให้ระวังอันตรายจากความร้อน ฟืนไฟ หรือไฟฟ้า การไปไหว้พระพิฆเนศ หรือพระแม่นางกวักบ่อย ๆ จะเป็นการเสริมดวง
 
เกิดเดือนมีนาคม
เป็นห้วงเวลาที่จะมีการนับหนึ่งใหม่กับเรื่องดี ๆ หรือจะได้เป็นที่พึ่งพาอาศัยของบริวาร สำหรับผู้ที่ชอบเอาแต่ใจตนเองก็ให้ระวังการที่จะไม่ได้รับการตอบสนองจากผู้อื่นอาจมีความเครียดมากขึ้น การเงินหากมีปัญหาจะพึ่งคนยาก แม้มีให้กู้ยืมก็ทวงลำบาก หรือบางคนดวงการเงินอาจเกิดความเปลี่ยนแปลง ส่วนจะเป็นไปในทางที่ดีหรือไม่ก็ขึ้นอยู่กับบุญกุศลที่เคยสร้างสมไว้ ความรักอย่าพยายามฟื้นฝอยหาตะเข็บ บางคนอาจมีมือที่สามมาสะกิดให้รำคาญหัวใจ สุขภาพสำหรับผู้ที่เป็นโรคภูมิแพ้ระวังจะกำเริบ การไหว้พระราหูในวันที่ 22 ก.พ. หรือหาเวลาไหว้ราหูบ่อย ๆ จะเป็นการเสริมดวง
 
เกิดเดือนเมษายน
เป็นห้วงเวลาที่จะมีอะไรทำมากมาย แล้วก็สามารถปรับตัวเข้ากับคน หรือสถานการณ์ทุกอย่างได้เป็นอย่างดี สิ่งที่พึงระวังในช่วงนี้คือการที่จะมีคนใกล้ตัวคอยเป็นหอกข้างแคร่ซึ่งพร้อมที่จะแทงข้างหลังหากว่าเราทำอะไรแล้วเกิดความผิดพลาด หรือมีช่องว่าง การเงินหากที่ผ่านมามีความซื่อสัตย์ตรงไปตรงมาจะบังเกิดผลดีแก่ตน บางคนอาจต้องใช้จ่ายไปกับเรื่องสุขภาพเป็นจำนวนมาก คนโสดหากจะรักใครชอบใครก็อย่าเพิ่งเทใจจนหมดหน้าตัก ควรเผื่อใจไว้บ้าง มีคู่แล้วต้องคิดก่อนพูด สุขภาพระวังโรคในช่องท้อง ช่วงนี้การทำบุญโลงศพ หรือผ้าห่อศพบ่อย ๆ จะเป็นการเสริมดวง
 
เกิดเดือนพฤษภาคม
เป็นช่วงเวลาที่จะมีวิสัยทัศน์ที่กว้างไกล หรือสามารถเจรจาโน้มน้าวจิตใจคนได้เป็นอย่างดี สำหรับผู้ที่จะเดินทางจะสมหวัง ส่วนผู้ที่ทำงานประจำก็จะมีบริวารคอยเกื้อหนุน หรือค้ำจุนให้งานลุล่วงไปได้ด้วยดี การเงินอาจจะตึงมือสักหน่อย หรือการมีลางสังหรณ์อะไรที่เกี่ยวกับเรื่องเงิน ๆ ทอง ๆ ในช่วงนี้จะเป็นความจริง คนโสดยังไม่ต้องถามหาคำว่าความรัก มีคู่แล้วอาจต้องห่างกันบ้าง หรือไม่อยู่ใกล้ก็ไม่ได้ต่างอะไรกับการอยู่ไกลกัน สุขภาพเฉพาะผู้ที่มีปัญหาเรื่องไขมันอุดตันในเส้นเลือด หรือความดันโลหิตสูงให้ระวังอาการเกี่ยวกับหัวใจ ควรหาเวลาไปไหว้พญานาคบ่อย ๆ จะเป็นการเสริมดวง
 
เกิดเดือนมิถุนายน
ชีวิตจะเกิดความพลิกผัน หรือการเปลี่ยนแปลงไปในทางที่ดีขึ้น อย่างน้อย ๆ ก็จะดีกว่าในช่วงที่ผ่านมา ไม่ว่าจะเป็นเรื่องการงาน การค้าขาย ธุรกิจ ยิ่งผู้ที่ทำอะไรเกี่ยวกับชาวต่างชาติด้วยแล้วยิ่งดีไปใหญ่ การเงินบริวารค่อนข้างจะเกื้อหนุน สิ่งที่ต้องระวังคือหากมีคนเข้ามาระวังจะมีเรื่องของผลประโยชน์ทางการเงินแอบแฝง ซึ่งในตอนที่ลำบากคนจำพวกนี้จะหายหัวไปหมด เฉพาะความรักที่กำลังตกอยู่ในห้วงแห่งความทุกข์ก็เหมือนคนขี่อยู่บนหลังเสือ คิดจะลงก็ช่างยากเย็นแสนเข็ญ หรือไม่ก็ผ่านช่วงนี้ไปได้อย่างแกน ๆ เท่านั้น สุขภาพระวังโรคที่เกี่ยวกับระบบทางเดินหายใจ ในวันที่ 22 ก.พ. นี้ควรไว้รับราหู หรือการไหว้ราหูบ่อย ๆ จะเป็นการเสริมดวง
 
เกิดเดือนกรกฎาคม
เป็นห้วงเวลาที่อาจมีเรื่องให้รู้สึกหวาดระแวงสงสัย หรือเกิดความลังเลที่จะตัดสินใจ ฉะนั้น ผู้ที่จะลงทุนลงรอนอะไรหากไม่ชัวร์ก็ควรชลอไว้ก่อน สิ่งที่พึงระวังคือช่วงนี้จะไว้ใจใครไม่ค่อยจะได้ แล้วหากจะต้องทำอะไรที่มีความสำคัญควรลงมือทำคนเดียวจะเป็นการดีที่สุด การเงินจะมีรายจ่ายประจำ หรือรายจ่ายที่ขัดไม่ได้ ประมาณว่าภาระที่ต้องรับผิดชอบยังเยอะอยู่ คนโสด คนเป็นหม้าย หรือคนไร้คู่ช่วงนี้อาจได้พบกับคนที่ถูกอกถูกใจ มีคู่แล้วบางคนอาจมีปัญหาเรื่องมือที่สาม สุขภาพระวังอันตรายจากการทำงาน ช่วงนี้การไปไหว้พระศิวะบ่อย ๆ จะเป็นการเสริมดวง
 
เกิดเดือนสิงหาคม
จะหยั่งรู้ความคิดของคน หรือคาดเดาสถานการณ์ที่จะเกิดในอนาคตได้อย่างแม่นยำ ช่วงนี้เป็นช่วงเวลาที่โดดเด่นของคนทำธุรกิจ หรือการค้าขาย เพราะอย่างน้อยยอดขายก็จะกระเตื้องขึ้นมากกว่าช่วงที่ผ่านมา การเงินสามารถยืนหยัดด้วยลำแข้งของตัวเอง สำหรับนักเสี่ยงทั้งหลายค่อนข้างจะมีลุ้นบ่อย ๆ ความรักเป็นห้วงเวลาที่โดดเด่นคนที่มีแฟน หรือยากมีแฟนเป็นชาวต่างชาติ โดยเฉพาะชาวเอเชียด้วยกัน สุขภาพระวังจะป่วยจากโรคติดเชื้อ ควรหาเวลาไปไหว้พระแม่อุมา หรือพระลักษมีบ่อย ๆ จะเป็นการเสริมดวง
 
เกิดเดือนกันยายน
มีดวงเดินทางบ่อย ๆ หรือการเริ่มต้นทำอะไรใหม่ รวมไปถึงท่านที่จะเริ่มต้นทำธุรกิจ การค้าการขายก็ถือว่าเป็นช่วงเวลาที่เหมาะสม เมื่อพร้อมแล้วก็สามารถลงมือเริ่มต้นทำได้เลย สิงที่ต้องระวังคือบางเรื่องมีดวงจะเสียเปรียบเขา ทั้งนี้แหละทั้งนั้นหากจะต้องเสียอะไรเพียงเล็กน้อยเพื่อแลกมากับสิ่งใหญ่ ๆ ก็ถือว่าเป็นภาวะจำยอม การเงินเป็นช่วงเวลาที่จะได้เก็บเกี่ยวจากสิ่งที่ได้ลงทุนลงแรงไว้ บางครั้งอาจจะได้ไม่มาก แต่ก็ถือว่าได้มาเป็นทุนเป็นรอนเพื่อเก็บไว้ใช้ในยามจำเป็น ความรักช่วงนี้ต้องทำใจไว้บ้าง หากว่าคนรักจะทำให้รู้สึกหงุดหงิด หรือน้อยใจบ่อย ๆ คนโสดมันก็ไม่แน่นัก สุขภาพระวังป่วยจากการรับประทานอาหาร การใส่บาตรทุกวัน หรือการนำอาหารไปเลี้ยงเด็กกำพร้า เด็กพิการ หรือเด็กด้อยโอกาสบ่อย ๆ จะเป็นการเสริมดวง
 
เกิดเดือนตุลาคม
ต้องถกแขนเสื้อลุยเสียแล้ล่ะหลังวันที่ 22 ก.พ. นี้ เพราะจะมีการริเริ่ม บุกเบิก หรืออาสาเพื่อกระทำการบางอย่าง แต่ก็ต้องใจเย็น ๆ กับผลตอบแทนที่จะได้รับกลับมา หากเป็นคนใจเร็วด่วนได้ก็ต้องปรับนิสัยตัวให้ใจเย็นขึ้น ประมาณว่าช้า ๆ ได้พร้าเล่มงาม การเงินอยู่ในแดนบวก สำหรับนักเสี่ยงถ้าหากมีโชคมีลาภก็ควรเจียดเงินส่วนหนึ่งไปทำทานจะทำให้ตัวเองมีโชคมากขึ้น หรือบ่อยครั้งขึ้น ความรักไม่ว่าจะเป็นคนโสด หรือมีคู่แล้วจะรักใครชอบใครต้องดูให้ดี เพราะบางคนมีดวงจะปีนต้นงิ้ว หรือจะเกิดปัญหาประเภทรักซ้อนซ่อนรัก ส่วนผู้ที่รอคอยความรักจากทางไกลโพ้นจะสมหวัง สุขภาพระวังโรคเก่าจะกำเริบ ควรหาเวลาไหว้ท้าวเวสสุวรรณ จะเป็นการเสริมดวง
 
เกิดเดือนพฤศจิกายน
เป็นห้วงเวลาที่มีความอดทน หรือมีความกล้าที่จะเผชิญหน้ากับความเป็นจริง สิ่งที่พึงระวังการที่จะมีเรื่องให้รู้สึกไม่พอใจ ขัดใจ หรือต้องขัดแย้งกับผู้อื่น สำหรับผู้ที่ทำอะไรเกี่ยวกับชาวต่างชาติ หรือต่างประเทศจะดีขึ้นกว่าที่ผ่านมา การเงินอย่าไปคาดหวังอะไร หรือกับใครให้มากนัก หรือผู้ที่มีความหวังว่าจะได้เงินจากทางโน้นทางนี้ก็ต้องเตรียมตัวเตรียมใจที่จะรับกับความผิดหวัง หรือได้รับน้อยกว่าที่คิดเอาไว้ คนโสดมีดวงพบรัก หรือการใช้ชีวิตคู่แบบสายฟ้าแลบ มีคู่แล้วหากดูรูปลักษณ์ภายนอกมีความแตกต่างกันมากก็ระวังจะพูดกันไม่ค่อยจะรู้เรื่อง หรือพูดกันคนละภาษา สุขภาพหากคลำพบก้อนเนื้อแปลกปลอมในร่างกายให้รีบไปพบแพทย์ การบริจาคเงิน หรือสิ่งของเพื่อช่วยเหลือผู้ป่วยอนาถาจะเป็นการเสริมดวง
 
เกิดเดือนธันวาคม
ช่วงนี้เป็นช่วงเวลาทองของคนที่มีทักษะ หรือความเชี่ยวชาญเฉพาะทางเรื่องใดเรื่องหนึ่ง เพราะจะได้โชว์ฝีไม้ลายมือของตัวเองออกมาจนเป็นที่รับรู้แก่สังคมในวงกว้าง บางคนมีดวงจะได้รับของขวัญ หรือของกำนัลชิ้นใหญ่โดยไม่นึกไม่ฝัน การเงินมีข่าวดีบ่อย ๆ แต่รายจ่ายก็มิใช่น้อย โดยเฉพาะในช่วงนี้อาจจะต้องได้จ่ายอะไรที่เกี่ยวข้องกับการรื่นเริง เฉลิมฉลอง หรืองานที่เป็นพิธีการอะไรบางอย่าง สิ่งที่ต้องระวังคือการเงินจะไว้ใจใครไม่ได้ เงินทองไม่เข้าใครออกใคร เฉพาะความรักที่กำลังมีปัญหาเรื่องรักสามเส้าเราสามคน ช่วงนี้อาจมีเรื่องทะเลาะกันอย่างรุนแรง คนโสดจะเจอคู่ต่อกรที่วัดกันต่อตัวตัวแล้วดูสมน้ำสมเนื้อกัน สุขภาพระวังอันตรายจากของมีคม หรืออาวุธ การบริจาคโลหิตทุก 3 เดือน จะเป็นการเสริมดวง