     รถยนต์เมื่อใช้งานไปสักระยะหนึ่ง อาจเกิดเสียงรบกวนดังขึ้น ซึ่งอาจเป็นเสียงการทำงานของรถยนต์ตามปกติ หรืออาจมีสาเหตุจากความผิดปกติของบางชิ้นส่วนก็เป็นได้
     Sanook! Auto ขอพาคุณผู้อ่านไปรู้จักเสียงที่เกิดขึ้นภายในรถว่ามีสาเหตุมาจากอะไรบ้าง?

1.เสียงเคาะใต้ท้องรถหลังจากดับเครื่องยนต์
     หลังจากจอดรถดับเครื่องเสร็จเรียบร้อยแล้ว เราอาจได้ยินเสียงก๊องแก๊งมาจากใต้ท้องรถ ซึ่งเป็นเสียงการทำงานของ Catalytic Converter ในระบบท่อไอเสีย ซึ่งเป็นเสียงการทำงานปกติอยู่แล้ว เสียงดังกล่าวอาจดังนานกว่าปกติ หากขับรถด้วยความเร็วสูงหรือใช้รอบจัดเป็นระยะเวลานาน
2.เสียงดังเป็นจังหวะขณะเบรกอย่างรุนแรง
     หากเหยียบเบรกกะทันหันแล้วเกิดเสียงดังเป็นจังหวะ พร้อมกับอาการสั่นที่แป้นเบรก เกิดจากการทำงานของปั๊ม ABS เพื่อป้องกันล้อล็อคตาย ซึ่งเป็นเสียงที่เกิดขึ้นตามปกติ ให้เหยียบเบรกจนสุดตามปกติโดยไม่ต้องปล่อยเบรกเพื่อหลีกเลี่ยงอุบัติเหตุที่อาจเกิดขึ้นในขณะนั้น
3.เสียงดังจากเครื่องยนต์หลังจากเปิดแอร์
     หลังจากเปิดระบบปรับอากาศในตัวรถ อาจได้ยินเสียงดัง 'ชึ่ง' ออกมาจากห้องเครื่องยนต์ และได้ยินเป็นระยะๆ ขณะรถจอดติดไฟแดง เสียงดังกล่าวเกิดขึ้นจากการตัดต่อคอมเพรสเซอร์แอร์ ถือเป็นเสียงปกติ ไม่ต้องเป็นกังวลใดๆ แต่หากคอมแอร์มีเสียงดังขณะทำงาน อาจเกิดจากลูกปืนหรือหน้าคลัชท์คอมแอร์เสื่อมสภาพ ควรนำรถเข้าเช็คก่อนเสียหายลุกลาม

4.เสียงดังกุกกักขณะเลี้ยวรถ
     หากได้ยินเสียงกุกกักจากช่วงล่างขณะหักพวงมาลัยหรือเลี้ยวรถ แสดงว่าช่วงล่างเริ่มมีอาการหลวม อาจเกิดได้จากหลายสาเหตุ เช่น ลูกหมาก, บูชปีกนก, ยางเบ้าโช๊ค ฯลฯ ควรนำรถเข้าเช็คที่อู่หรือศูนย์บริการเพื่อซ่อมให้เรียบร้อย
5.เสียงดังเอี๊ยดจากยางขณะเลี้ยวรถ
     หากเลี้ยวรถแล้วเกิดเสียงดังเอี๊ยดจากยาง มักได้ยินเวลาขับรถไปจอดตามห้างสรรพสินค้าที่มีพื้นผิวค่อนข้างลื่น อาจเกิดจากเนื้อยางเสื่อมสภาพเนื่องจากใช้งานมาเป็นระยะเวลานาน แต่หากยางยังมีสภาพดีอยู่ อาจเกิดปัญหาขึ้นจากช่วงล่างหลวมได้เช่นกัน
6.เสียงดังภายในห้องโดยสารเมื่อล้อรถตกหลุม
     รถยนต์ที่ใช้ไปนานๆ อาจเกิดเสียงดังภายในห้องโดยสารขณะวิ่งบนทางขรุขระเมื่อเทียบกับสมัยออกรถใหม่ ซึ่งเป็นไปได้ว่าอาจเกิดจากการเปลี่ยนล้อและยางให้มีขนาดใหญ่ขึ้น แก้มยางมีขนาดเล็กลง ทำให้ซับแรงกระแทกได้น้อยลงเช่นกัน นอกจากนั้น เสียงดังขณะตกหลุมอาจเกิดจากน็อตยึดบนตัวถังเกิดการหลวมก็เป็นได้ ควรให้ศูนย์บริการหรืออู่ที่ชำนาญรถยนต์รุ่นนั้นๆ เป็นผู้ตรวจสอบและขันน็อตยึดให้แน่น
     เหล่านี้เป็นเสียงที่มักเกิดขึ้นได้บ่อย หากเป็นเสียงที่เกิดขึ้นโดยปกติ ก็ไม่น่าเป็นกังวลอะไร แต่หากเป็นเสียงจากการเสื่อมสภาพของชิ้นส่วน ก็แสดงว่าถึงเวลานำรถเข้าซ่อมได้แล้วล่ะครับ
 