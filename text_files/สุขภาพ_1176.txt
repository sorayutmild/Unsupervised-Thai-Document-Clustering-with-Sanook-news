มะเร็งกระเพาะอาหาร พบได้มากเป็นอันดับ 5 ของโลกในบรรดาโรคมะเร็งทั้งหมด มีปัจจัยเสี่ยงอะไรที่ควรหลีกเลี่ยงบ้าง
มะเร็งกระเพาะอาหาร พบมากเป็นอันดับ 5 ของโลก
นายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า มะเร็งกระเพาะอาหารเป็นมะเร็งที่พบมาก เป็นอันดับ 5 ของมะเร็งที่พบทั้งหมดทั่วโลก โดยทั่วโลกมีผู้ป่วยมะเร็งกระเพาะอาหารประมาณ 1 ล้านคน สำหรับประเทศไทยข้อมูลทะเบียนมะเร็งรายงานผู้ป่วยมะเร็งกระเพาะอาหารรายใหม่ปีละ 3,185 คน และในจำนวนนี้มีผู้เสียชีวิต 2,176 คน 
สาเหตุและพฤติกรรมเสี่ยงของโรคมะเร็งกระเพาะอาหาร
ปัจจุบันยังไม่ทราบสาเหตุการเกิดโรคมะเร็งกระเพาะอาหารที่แน่ชัด อย่างไรก็ตามมีหลายปัจจัยที่อาจเพิ่มความเสี่ยงต่อการเกิดโรค เช่น 

การติดเชื้อแบคทีเรีย Helicobacter pylori 
การรับประทานอาหารปิ้งย่าง 
การรับประทานอาหารหมักดองที่อาจทำให้เกิดการอักเสบ หรือเป็นแผลในกระเพาะอาหารเรื้อรัง

อาการของโรคมะเร็งกระเพาะอาหาร
นายแพทย์สกานต์ บุนนาค ผู้อำนวยการสถาบันมะเร็งแห่งชาติ กล่าวว่า มะเร็งกระเพาะอาหารระยะเริ่มแรกอาจไม่มีอาการแสดงออกชัดเจน และอาจมีอาการคล้ายโรคอื่นๆ เช่น โรคแผลในกระเพาะอาหาร หรือกระเพาะอาหารอักเสบ ดังนี้

มีอาการท้องอืดจุกแน่นท้องหลังรับประทานอาหาร 
กลืนอาหารลำบาก 
เบื่ออาหาร 
คลื่นไส้ อาเจียน 
ในผู้ป่วยมะเร็งระยะลุกลามอาจอาเจียนเป็นเลือด ถ่ายอุจจาระเป็นสีดำคล้ำ หรืออาจมีเลือดปนในอุจจาระ 
น้ำหนักตัวลดโดยไม่ทราบสาเหตุ 

หากพบอาหารผิดปกติเหล่านี้ควรรีบปรึกษาแพทย์ 
การวินิจฉัยโรคมะเร็งกระเพาะอาหาร
ในด้านการวินิจฉัยโรคทำได้ด้วยการส่องกล้องตรวจทางเดินอาหาร การตัดชิ้นเนื้อเพื่อตรวจพิสูจน์ทางห้องปฏิบัติการ นอกจากนี้ยังมีการตรวจเพิ่มเติมด้วยเอกซเรย์คอมพิวเตอร์เพื่อประเมินการแพร่กระจายของโรคไปยังอวัยวะอื่นๆ อีกด้วย
วิธีป้องกันและลดความเสี่ยงโรคมะเร็งกระเพาะอาหาร

หลีกเลี่ยงการรับประทานอาหารปิ้งย่างบ่อยเกินไป หรือไหม้เกรียมจัดเกินไป
ลดการบริโภคอาหารหมักดอง
หากมีอาการปวดแสบท้อง รวมถึงอาการผิดปกติตามสัญญาณอันตรายที่กล่าวไว้ข้างต้น ควรรีบพบแพทย์เพื่อเข้ารับการวินิจฉัยทันที
