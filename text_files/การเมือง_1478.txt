ผลการนับคะแนนหน่วยเลือกตั้ง 2-3 เขตพระนคร กรุงเทพฯ ปรากฏว่า "พรรคพลังประชารัฐ" มีคะแนนนำ ชนะขาดลอย
ผลการนับคะแนนเลือกตั้งสมาชิกสภาผู้แทนราษฎรหรือส.ส.หน่วยเลือกตั้งที่ 3 เขตเลือกตั้งที่ 1 บริเวณลานคนเมืองศาลาว่าการกรุงเทพมหานคร ซึ่งมีผู้มีสิทธิ์ ลงคะแนนเสียง 440 เสียง ผลปรากฏว่าผู้สมัครจากพรรคพลังประชารัฐชนะไป 112 คะแนน รองลงมาคือ ผู้สมัครจากพรรคเพื่อไทย 63 คะแนน พรรคประชาธิปัตย์ 61 คะแนน และผู้สมัครจากพรรคอนาคตใหม่ 56 คะแนน
โดยมีผลบัตรเสีย จำนวน 7 ใบ และผู้ไม่ประสงค์ลงคะแนน จำนวน 3 ใบ ขณะที่ ผลการนับคะแนนของหน่วยเลือกตั้งที่ 2 เขตเลือกตั้งที่ 1 ปรากฏว่า ผู้สมัครจากพรรคพลังประชารัฐ ยังคงชนะการเลือกตั้งด้วยคะแนน 125 คะแนน รองลงมาคือ พรรคอนาคตใหม่ 89 คะแนน
ทั้งนี้ ภายหลังการนับคะแนนแล้วเสร็จ เจ้าหน้าที่ประจำหน่วยเลือกตั้ง ได้ดำเนินการเก็บบัตรเลือกตั้งและอุปกรณ์ต่างๆ ซึ่งบัตรคะแนนจะมีการรวบรวมส่งไปยัง กกต.เขตต่อไป
ขณะที่บรรยากาศบริเวณลานคนเมืองศาลาว่าการกรุงเทพมหานครได้มีการติดตั้งจอโปรเจคเตอร์ขนาดใหญ่ เพื่อรายงานผลการนับคะแนนทั้ง 6,149 หน่วย จาก 30 เขตเลือกตั้งในกรุงเทพฯให้ประชาชนได้รับชมแบบเรียลไทม์ โดยมีประชาชนจำนวนมากทยอยเดินทางมาติดตามผลการนับคะแนนและแสดงความคิดเห็นเกี่ยวกับผลการเลือกตั้งผ่านจอ LED ขนาด 6.4 เมตร ซึ่งบรรยากาศตลอดทั้งวันนี้ยังเป็นไปด้วยความเรียบร้อย ไม่พบการกระทำผิดเรื่องกฎหมายเลือกตั้งรวมถึงมีเหตุการณ์ความวุ่นวายเกิดขึ้นแต่อย่างใด