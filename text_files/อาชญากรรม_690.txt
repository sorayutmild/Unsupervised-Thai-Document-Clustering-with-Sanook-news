จากกรณีรถฮอนด้า แจ๊ส สีดำ ทะเบียน 3 กฎ 8938 กรุงเทพมหานคร พุ่งชนกลุ่มนักปั่นจักรยาน บริเวณหน้าหมู่บ้านบางกอกบูเลอวาร์ด ถนนรัชดา-รามอินทรา แขวงรามอินทรา เขตคันนายาว กรุงเทพ ท้องที่ สน.โคกคราม เมื่อคืนวันที่ 4 พ.ค.ที่ผ่านมา จนทำให้ น.ส.ธัญญกร หรือ กิ๊ฟ อายุ 31 ปี สาวสถาปนิกสาวปริญญาโทเสียชีวิต และเพื่อนชายที่ขี่จักรยานรวมกลุ่มมาด้วยได้รับบาดเจ็บสาหัส 2 ราย โดยหลังเกิดเหตุได้มีชายวัยรุ่นลงจากรถมาดูคนเจ็บ ก่อนจะหายตัวไปนั้น 
ล่าสุด พี่สาวของ นพ.พิพัฒน์ แพทย์ประจำ รพ.เอกชนแห่งหนึ่งย่านมีนบุรี ซึ่งเป็นเจ้ารถดังกล่าว ได้เดินทางมาที่ สน.โคกคราม เพื่อเข้าให้การแทนน้องชาย โดยระบุว่า วันเกิดเหตุน้องชายของตนไม่ได้เป็นคนขับ และรถคันดังกล่าวได้ถูกแจ้งหายไว้ที่ สภ.เมืองนนทบุรี สาขาย่อยรัตนาธิเบศร์ ตั้งแต่วันที่ 17 มี.ค.ที่ผ่านมา จึงไม่ทราบว่าใครเป็นผู้ขับรถ (อ่านข่าวที่เกี่ยวข้อง : พี่สาวนพ.หนุ่มเจ้าของรถแจ๊ส ไม่รู้ใครขับชนนักปั่นดับ)
ล่าสุด ผู้สื่อข่าวรายงานว่า (6 พ.ค.) ในโลกออนไลน์ได้มีผู้เข้ามาแจ้งเบาะแสผ่าน เฟซบุ๊กกลุ่ม หน้าตาดี.. ขี่จักรยาน โดยผู้ใช้เฟซบุ๊กชื่อว่า Ratthawich Sirisophonphach โพสต์ภาพพร้อมข้อความ ระบุว่า 
"ขออนุญาตครับ แฟนน้องที่ทำงานจับภาพคนก่อเหตุชนคุณกิ๊ฟและเพื่อนได้ครับ น้องเค้าเลยฝากรูปนี้มา เพื่อเป็นประโยชน์ต่อญาติผู้เสียชีวิตและบาดเจ็บ"
ทั้งนี้ เฟซบุ๊ก Drama-addict ระบุว่า นพ.พิพัฒน์ เข้าแจ้งความว่ารถหายตั้งแต่กลางเดือน มี.ค. ว่ารถถูกแฟนเก่าที่เลิกรากันขโมยไป ซึ่งทางเพื่อนและญาติผู้บาดเจ็บได้คุยกับ นพ.พิพัฒน์ แล้ว สรุปว่า นพ.พิพัฒน์ ไม่ได้เกี่ยวข้องกับคดีดังกล่าวเลย
ขอขอบคุณภาพและข้อมูลจาก Ratthawich Sirisophonphach