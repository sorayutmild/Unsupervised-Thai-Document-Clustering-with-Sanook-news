ลำดับการหลบหนีของ น.ส.ปรียานุช หรือ เปรี้ยว , น.ส.กวิตา หรือ เอิร์น และน.ส.อภิวันท์ หรือ แจ้ 3 ผู้ต้องหาร่วมกันฆ่าหั่นศพ น้องแอ๋ม ซึ่งได้หนีข้ามฝั่งไปยังประเทศเมียนมาตั้งแต่ 25 พฤษภาคม 2560 และซ่อนตัวอยู่เป็นระยะเวลา 10 วัน 
25 พ.ค. 60 ผู้ต้องหาวางแผนหลบหนีไปนอกประเทศ น.ส.เบนซ์ เคยมาทำงานที่ท่าขี้เหล็ก จึงประสานงานมาที่ร้านคาราโอเกะที่ท่าขี้เหล็กว่าจะมีผู้หญิงมาทำงาน 3 คน ซึ่งต่อมาผู้ต้องหาทั้ง 3 คน เปรี้ยว เอิร์น แจ้ จึงเดินทางมาที่ด่านแม่สาย จ. เชียงราย ก่อนมีคนจากร้านคาราโอเกะขับรถกระบะสีขาวมารับที่ฝั่งไทย
28 พ.ค. 60 ผู้ต้องหาเจอ นายเก้า (ชายไทย ผู้ต้องหาคดียาเสพติด) และได้พาออกจากร้านไป ก่อนที่ทั้ง 3 คนแยกกับนายเก้าและหลบหนีต่อด้วยตัวเอง โดยหนีไปอยู่บ้านร้าง ในพื้นที่บ้านแม่ขาว ใต้สะพานไทย-เมียนมา แห่งที่ 2
3 มิ.ย. 60 ผู้ต้องหาทั้ง 3 คน ตัดสินใจออกจากบ้านร้าง เวลาประมาณ 19.49 น. วงจรปิดจับภาพได้ที่ตลาดท่าล้อ ก่อนนั่งรถตุ๊กตุ๊กไปที่สภ.ท่าขี้เหล็ก เพื่อมอบตัว เวลาประมาณ 20.30 น. โดยตำรวจท่าขี้เหล็กดำเนินคดี over stay อยู่ในประเทศเกินกำหนด และประสานทีบีซีมารับตัว ต่อมา 21.30 น. ทางการเมียนมาส่งมอบตัวผู้ต้องหาที่กลางสะพานด่านแม่สาย ก่อนนำตัวทั้ง 3 คนมาที่สำนักงานตำรวจตรวจคนเข้าเมือง เพื่อสอบสวนผู้ต้องหาเบื้องต้น 
ซึ่งในวันนี้ (4 มิ.ย.) ตำรวจจะนำตัวผู้ต้องหาขึ้นเครื่องบินตำรวจกลับ กทม. โดยจะนำตัวมาแถลงข่าวพร้อมผู้บัญชาการตำรวจแห่งชาติ เวลาประมาณ ประมาณ 12.00 น. ส่วนกำหนดการทำแผนประกอบคำรับสารภาพจะมีขึ้นในวันจันทร์ที่ 5 มิ.ย. 60
