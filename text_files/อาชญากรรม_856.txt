เมื่อเวลา 16.00 น. (13 ส.ค.62) ร.ต.อ.เกรียงไกร  แผงดี รองสว.สอบสวนสภ.ลำลูกกา รับแจ้งมีผู้เสียชีวิตสาเหตุรมควันภายในรถจำนวน 3 ราย  ที่เกิดเหตุซอยบุญลักษณ์ ม.14 ต.บึงคำพร้อย อ.ลำลูกกา จ.ปทุมธานี หลังรับแจ้งจึงรุดไปที่เกิดเหตุพร้อมด้วย พ.ต.อ.จักรแก้ว แก้วคงยศ ผกก.สภ.ลำลูกกา กำลังเจ้าหน้าที่ชุดสืบสวน เจ้าหน้าที่พิสูจน์หลักฐาน แพทย์ร.พ.ลำลูกกา หน่วยกู้ภัยร่มไทรจุดลำลูกกา
ที่เกิดเหตุเป็นซอยเปลี่ยวอยู่ติดกับถนนกาญจนาภิเษก หมายเลข 9 พบรถยนต์ยี่ห้อโตโยต้า รุ่นวิช สีดำ จอดสตาร์ทเครื่องโดยที่ประตูรถล็อคทุกด้าน ภายในรถพบผู้เสียชีวิตจำนวน 3 ราย เจ้าหน้าที่ตำรวจจึงประสานช่างกุญแจมาเปิดประตูพบพบเกียร์อยู่ที่ตำแหน่ง N ที่เบาะคนขับพบผู้เสียชีวิตทราบชื่อ นายสุรเชษฐ์ อายุ 36 ปี เสียชีวิตในลักษณะเอนตัวไปที่เบาะฝั่งซ้าย
ที่เบาะหลังซ้ายพบผู้เสียชีวิตจำนวน 2 ราย เป็นหญิง 1 ราย และเด็กหญิง 1 รายโดยอยู่ในลักษณะเด็กนอนอยู่บนตักทราบชื่อ น.ส.ณัฐณิชา อายุ 33 ปี และ ด.ญ.ฟ้าใส อายุประมาณ 4 ขวบ ซึ่งทั้ง 3 รายเป็นพ่อแม่ลูกกัน แพทย์ชันสูตรเบื้องต้นเสียชีวิตมาแล้วประมาณ 4-6 ชม. นอกจากนี้ที่เบาะแถวหลังสุดยังพบเตาอั้งโล่วางอยู่ซึ่งเป็นเตาใหม่มีร่องรอยการจุดไฟ และยังพบถ่านหุงต้มวางอยู่อีกจำนวนหนึ่ง

นายละไม อายุ 55 ปี เปิดเผยว่า มีพนักงานบริษัทมาบอกตนเองว่าพบคนเสียชีวิตภายในรถ จึงโทรแจ้งเจ้าหน้าที่ตำรวจให้มาตรวจสอบ โดยพบว่ารถคันดังกล่าวนี้จอดบริเวณจุดเกิดเหตุตั้งแต่เวลา 21.00 น.ของคืนที่ผ่านมา แต่ไม่ได้เอะใจอะไรเพราะปกติจะมีคนมาจอดริมทางบ่อยๆ
ทางด้าน พ.ต.อ.จักรแก้ว แก้วคงยศ ผกก.สภ.ลำลูกกา เปิดเผยว่า ได้ให้เจ้าหน้าที่พิสูจน์หลักฐานเก็บพยานหลักฐานในจุดเกิดเหตุอย่างละเอียดเพื่อเป็นหลักฐานในการประกอบคดี ส่วนสาเหตุและแรงจูงใจนั้นยังไม่ทราบว่าเพราะสาเหตุใด ซึ่งทราบว่าญาติได้มีการแจ้งบุคคลหายไว้ที่ สภ.คูคต เมื่อเวลา 13.00 น. วันนี้  อย่างไรก็ตามได้ให้หน่วยกู้ภัยร่มไทรจุดลำลูกกา นำร่างผู้เสียชีวิตส่ง รพ.ศูนย์การแพทย์สมเด็จพระเทพรัตนราชสุดาฯ สยามบรมราชกุมารี เพื่อหาสาเหตุการเสียชีวิตที่แท้จริงต่อไป