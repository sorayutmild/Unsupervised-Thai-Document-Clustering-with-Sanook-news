แกนนำนปช. ถูกควบคุมตัวมายังศาลอาญา เพื่อฟังการไต่สวน หลังทนายยื่นหลักทรัพย์ขอประกันตัว 4 ล้านบาท ขณะเจ้าตัว สีหน้าเรียบเฉย แดงแห่ให้กำลังใจ
นายอริสมันต์ พงศ์เรืองรอง แกนนำแนวร่วมประชาธิปไตยต่อต้านเผด็จการแห่งชาติ หรือ นปช. จำเลยในคดีร่วมกันก่อการร้ายถูกเจ้าหน้าที่ราชทัณฑ์ ควบคุมตัวมาจากเรือนจำพิเศษ กรุงเทพมหานคร เดินทางมายังศาลอาญารัชดาแล้วเพื่อรับการไต่สวน หลังจากเมื่อวานนี้ทนายความได้ยื่นหลักทรัพย์เป็นเงินสด 4 ล้านบาทเพื่อขอประกันตัว ซึ่งภายหลังศาลพิจารณาแล้วเห็นควรให้ทำการไต่สวนคำร้องตัวจำเลยและพยานปากอื่น ๆ เพื่อประกอบการพิจารณาคำร้องขอปล่อยตัวชั่วคราว
โดยวันนี้ นายอริสมันต์ ซึ่งอยู่ในชุดของผู้ต้องขัง ถูกกุมตัวลงมาจากรถควบคุมผู้ต้องขัง เข้ามาบริเวณใต้ถุนศาลอาญา ด้วยสีหน้าที่เรียบเฉย และยังไม่ให้สัมภาษณ์ใด ๆ ต่อสื่อมวลชน
ส่วนบรรยากาศที่ ศาลอาญารัชดาขณะนี้มีมวลชนเสื้อแดงบางส่วนร่วมให้กำลังใจ นายอริสมันต์แล้ว
 