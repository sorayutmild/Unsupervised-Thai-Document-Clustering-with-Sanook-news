เมื่อต้นสัปดาห์ที่ผ่านมา นายฟาม วาน ทอย นักท่องเที่ยวชาวเวียดนาม ถูกหลอกเอาเงินระหว่างการซื้อโทรศัพท์มือถือ iPhone 6 ที่ซิมหลิมสแควร์ ย่านสินค้าไอที เป็นจำนวน 550 ดอลลาร์สิงคโปร์ หรือ ประมาณ 14,850 บาท 
ซึ่งเท่ากับเงินเดือน 2 เดือนของนายฟามที่เวียดนาม โดยไม่ได้รับสินค้าตามที่ต้องการ จนเขาถึงกับต้องคุกเข่าร้องขอเงินคืนแต่ไม่ได้คืนจนมีผู้ถ่ายคลิปเอาไว้ได้ 
กลายเป็นประเด็นที่ทำให้ชาวสิงคโปร์วิพากษ์วิจารณ์ร้านขายโทรศัพท์ดังกล่าวอย่างหนักในโลกออนไลน์

หลังจากที่นายฟามเข้าแจ้งความกับตำรวจและกรมคุ้มครองผู้บริโภค ชาวเน็ตสิงคโปร์จำนวนมากได้ออกแคมเปญ "We need to make this right, send him an iphone6!" หรือ "เราต้องแก้ไขเรื่องนี้ ส่งไอโฟน 6 ให้เขา" ในโลกออนไลน์
 โดยมีการระดมเงินเพื่อให้การช่วยเหลือนายฟาม และชูสโลแกนเช่น "การหลอกลวงเป็นสิ่งที่ไม่ถูกต้อง" "สิงคโปร์ไม่ใช่ประเทศขี้โกง" และ "คืน iPhone 6 ให้เขาไปซะ" โดยขณะนี้ เงินบริจาคของชาวสิงคโปร์หลั่งไหลมาเป็นจำนวนมากกว่า 12,000 ดอลลาร์สิงคโปร์ หรือ ราว 324,000 บาทแล้ว

ขณะเดียวกัน มีรายงานว่านักธุรกิจชาวสิงคโปร์คนหนึ่งได้ให้เงินนายฟามเพื่อซื้อโทรศัพท์มือถือใหม่ แต่นายฟามรับเงินเอาไว้เพียงเท่าราคาโทรศัพท์มือถือ 
ซึ่งนายฟามก็ได้กล่าวขอบคุณชาวสิงคโปร์อย่างซาบซึ้งใจและปฏิเสธที่จะรับเงินบริจาคทั้งหมดเอาไว้
ข่าวนี้ยังได้รับความสนใจจากสื่อและชาวเวียดนามด้วย โดยชาวเวียดนามจำนวนมากได้กล่าวขอบคุณและชื่นชมชาวสิงคโปร์ที่ได้ให้ความช่วยเหลือชาวต่างชาติอย่างนายฟาม