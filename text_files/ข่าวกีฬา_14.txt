สู่สุคติ! "เปโดร อกัวโย่ รามิเรซ" นักมวยปล้ำชาวเม็กซิกัน หลังจากเสียชีวิตในแมตช์ปล้ำกับ "เรย์ มิสเตริโอ จูเนียร์" นักมวยปล้ำชื่อดัง หลังจากถูกเชือกเวทีดีดเข้าที่คออย่างจัง ในจังหวะที่ มิสเตริโอ จูเนียร์ เตรียมใช้ท่าไม้ตายเผด็จศึกเกิดเหตุสลดขึ้นเมื่อ "เปโดร อกัวโย่ รามิเรซ" นักมวยปล้ำชาวเม็กซิกัน เสียชีวิตในแมตช์ที่มี "เรย์ มิสเตริโอ จูเนียร์" นักมวยปล้ำไซส์กะทัดรัดคนดังร่วมปล้ำด้วย ในการแข่งขันของสมาคมมวยปล้ำแดนจังโก้เมื่อวันศุกร์ที่ 20 มีนาคม ที่ผ่านมานั้น ในการโชว์ที่เมืองติฆัวน่า ประเทศเม็กซิโก รามิเรซ ที่ใช้ชื่อในวงการว่า "เอล ฮิโฆ เดล พาร์โร่ อกัวโย่" ขึ้นปล้ำประเภทแมตช์แท็กทีม จับคู่กับ "มานิค" สู้กับ "มิสเตริโอ จูเนียร์" และ "เอ็กซ์ตรีม ไทเกอร์" โดยช่วงแรกการแสดงก็ดำเนินไปอย่างราบรื่นแต่โศกนาฏกรรมเกิดขึ้น ในจังหวะที่ มิสเตริโอ จูเนียร์ ใช้ท่าดร็อปคิกใส่ รามิเรซ ล้มไปพาดกับเชือกเส้นกลาง เพื่อรอรับท่าไม้ตาย "619" ชื่อดังของเขา ก็เกิดอุบัติเหตุชนิดไม่มีใครคาดคิด เมื่อ รามิเรซ ถูกเชือกดีดเข้าที่คออย่างรุนแรง ส่งผลให้หลอดลมทางเดินหายใจหยุดทำงานต่อจากนั้น มิสเตริโอ จูเนียร์ ใช้ท่า "619" ซึ่งคือการวิ่งมาจับเชือกแล้วหมุนตัวเตะ แต่ รามิเรซ กลับนั่งคุกเข่านิ่ง ไร้ปฏิกิริยาตอบสนองใดๆ จนทำให้นักสู้อีกสามคนบนเวที ถึงกับงงกันหมด ก่อนที่สุดท้ายร่างของ รามิเรซ จะตกลงไปกองกับเชือกเส้นล่างสุดของเวทีหลังจากนั้น ทั้งสามคนก็ยังคงปล้ำกันต่อไปอีกครู่หนึ่ง ก่อนที่ มิสเตริโอ จูเนียร์ จะเข้าไปเช็กอาการของ รามิเรซ แล้วจากนั้นทีมแพทย์ก็เข้ามาดูอาการ ก่อนนำส่งโรงพยาบาลอย่างเร่งด่วนก่อนที่ช่วงเช้าตรู่ที่ผ่านมา ทางโรงพยาบาลได้ประกาศว่าเขาเสียชีวิตแล้ว โดยระบุว่า รามิเรซ เสียชีวิตจากการได้รับบาดเจ็บที่กระดูกต้นคอ และต้องจากโลกนี้ไปด้วยวัยเพียง 35 ปี เท่านั้นทางทีมงาน Sanook Sport ขอแสดงความเสียใจมา ณ ที่นี้ด้วยครับ
