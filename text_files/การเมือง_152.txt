วอลสตรีท เจอร์นัล รายงานข่าว ภารกิจนายกฯไทยเยือนญี่ปุ่น ระบุ นักลงทุนญี่ปุ่นที่เข้าร่วมรับฟังแผนการป้องนํ้าท่วมของไทยต่างแปลกใจกับการแถลงข่าวที่ใช้เวลา 7 นาที พูดเป็นภาษาไทย โดยไม่มีล่ามหรือทีมงานแปล
เว็บไซต์หนังสือพิมพ์วอลสตรีท เจอร์นัล สื่อธุรกิจดังของโลก รายงานข่าว การเดินทางเยือนญี่ปุ่นอย่างเป็นทางการ น.ส.ยิ่งลักษณ์ ชินวัตร นายกรัฐมนตรีไทย โดย วอลสตรีท เจอร์นัล รายงานว่า ในการแถลงแผนการป้องกันน้ำท่วมของนายกรัฐมนตรี ต่อนักลงทุนและนักธุรกิจของญี่ปุ่น ร่วมหลายร้อยคนที่เข้าร่วมรับฟัง เมื่อวันที่ 7 มี.ค. ต่างรู้สึกแปลกใจ และมึนงงการแถลงของ น.ส.ยิ่งลักษณ์ เป็นอย่างมาก เนื่องจากในขณะแถลงแผนการป้องกันนํ้าท่วม ซึ่งใช้เวลาประมาณ 7 นาทีกว่า ของนายกฯ ไทย ได้ถูกถ่ายทอดออกมาเป็นภาษาไทย โดยไม่มีล่าม หรือทีมงานทำการแปลถ้อยคำพูดของ นายกฯ ไทย แม้แต่คำเดียว รายงานข่าวระบุว่า ที่จริงทางการไทยจะมีการจัดเตรียมเอกสารคำแถลงของนายกฯ ไทย ที่แปลเป็นภาษาญี่ปุ่นแล้ว มาแจกแก่นักลงทุนและนักธุรกิจชาวญี่ปุ่น เพื่อให้ง่ายต่อการทำความเข้าใจ ก่อนหน้าที่ น.ส.ยิ่งลักษณ์ จะขึ้นกล่าว แต่นักลงทุนต่างรู้สึกงงไม่น้อย กับสิ่งที่ น.ส.ยิ่งลักษณ์ กำลังพูดอยู่ เพราะฟังไม่ออก และไม่รู้ว่า น.ส.ยิ่งลักษณ์ ได้พูดไปถึงตรงจุดไหนของแผ่นพับที่แจกมาให้แล้ว ซึ่งรายงานระบุว่า นักธุรกิจชาวญี่ปุ่น บางคนถึงขนาดใช้นิ้วไล่เรียงตัวอักษรในเอกสาร เพื่อเดาว่า น.ส.ยิ่งลักษณ์ กำลังพูดถึงไปถึงจุดไหนแล้ว 
นอกจากนี้ ภายหลังจากพูดจบ น.ส.ยิ่งลักษณ์ ได้โค้งคำนับ และเดินออกไปจากห้องประชุมทันที โดยปล่อยให้ผู้ที่เข้าร่วมประชุม ภายในห้องตกอยู่ในภาวะความเงียบกริบ เนื่องจากไม่รู้ว่าจะถามอะไรต่อ รวมถึงยังคงงงกับการแถลงแผนดังกล่าวของนายกฯ ไทย ไม่มีการแปลให้ทราบ
ทั้งนี้ ตัวแทนจากบริษัทท่องเที่ยวแห่งหนึ่งของญี่ปุ่น ที่ร่วมเข้าฟังกล่าวกับ วอลสตรีท เจอร์นัล ว่า ผู้ร่วมฟังการชี้แจงจากนายกรัฐมนตรีไทยหลายคนรู้สึกพอใจที่รัฐบาลไทย มีความเอาใจใส่ทำให้มีความเชื่อมั่นถึงแผน รวมถึงมาตรการป้องกันนํ้าท่วมของรัฐบาลไทย ให้กับทางบรรดานักธุรกิจญี่ป่น แต่ยังคงสงสัยว่าทำไมทีมงานของ นายกฯ ไทย ไม่แปลคำกล่าวของ น.ส.ยิ่งลักษณ์ ได้แจงราว 7 นาทีกว่า มาให้ฟังเลย โดยที่หลายคนแปลกใจ เพราะสงสัยว่า น.ส.ยิ่งลักษณ์ ชินวัตร ที่มีการศึกษาระดับปริญญาโท จากมหาวิทยาลัยของรัฐเคนตั๊กกี้ ในสหรัฐ อาจเลือกที่จะพูดภาษาอังกฤษ แต่อาจเป็นได้ว่า น.ส.ยิ่งลักษณ์ ไม่ได้มีความมั่นใจในภาษาอังกฤษ โดย วอลสตรีท เจอร์นัล ได้เปรียบการใช้ภาษาอังกฤษ ของ น.ส.ยิ่งลักษณ์ กับ นายอภิสิทธิ์ เวชชาชีวะ อดีตนายกฯไทย และผู้นำฝ่ายค้านในปัจจุบัน ที่จบการศึกษาที่มหาวิทยาลัยอ็อกฟอร์ด ว่าทางนายอภิสิทธิ์ มีความมั่นใจในการใช้ภาษาอังกฤษมากกว่า ทั้งนี้ยังไม่มีท่าที และการแสดงความคิดเห็นจากเจ้าหน้าที่ และรัฐบาลไทยเกี่ยวกับเรื่องนี้