นักพยากรณ์ชื่อดัง "อาจารย์ลักษณ์ เรขานิเทศ" หรือ "หมอลักษณ์ฟันธง" เปิดใจถึงประเด็นชะตาชีวิตของนางเอกสาวหน้าหวาน "เจนี่ เทียนโพธิ์สุวรรณ" ที่ตนได้เคยทำนายไว้เมื่อต้นปีที่ผ่านมาว่า ระวังร่วงเพราะยุ่งกับคนมีครอบครัว "เจนี่ เทียนโพธิ์สุวรรณ" ใน 2-3 ปี ขึ้นอยู่กับที่ผ่านมาทำดีหรือไม่ดีเอาไว้ ถ้าทำดีก็รุ่งโรจน์ ถ้าทำไม่ดีไว้ดวงก็ตกต่ำ เพราะฉะนั้นเจนี่ที่ผ่านมีงานละครเป็นที่ครองใจประชาชน โดยเฉพาะเรื่อง "แรงเงา" ดังนั้นปี 2556 จะมีผลงานละครเรื่องใหม่ๆ มาอีกที่โดดเด่น และประสบความสำเร็จ ดวงชะตาเป็นดาวค้างฟ้า ยิ่งถ้ามีงานละครที่ใช้ดวงตาที่แสดงอารมณ์จะสามารถสะกดคนดูให้ติดตาตรึงใจ
ส่วนเรื่องความรักเป็นจุดเปราะที่สุด เพราะความรักเป็นดวงวินาศกับดวงชะตา จะทำให้มีแต่เรื่องเจ็บปวด ถ้าคิดจะจริงจังกับใครมีแต่ผิดพลาด ส่วนข้อควรระวังเรื่องความรัก เรื่องที่อื้อฉาว เช่นเรื่องคลิป ความสัมพันธ์อื้อฉาว หรือเรื่องที่เข้าไปเกี่ยวข้องกับคนที่มีครอบครัวที่เข้ามาในชีวิตแล้วทำให้ ตัวเจนี่เสียหาย ซึ่งจะปรากฏชัดมากในปี 2556 ที่จะถึงนี้ ดังนั้นถ้ามีเรื่องเหล่านี้เข้ามาก็จะสามารถกระชากงานให้ร่วงลงมาได้เลย"
ทั้งนี้หมอลักษณ์ให้สัมภาษณ์ถึงประเด็นข่าวดังกล่าวขณะมาร่วมงานฉลองครบรอบ 19 ปีโพลีพลัส "ก็ต้องขอบคุณสื่อครับที่ทำให้ผมดัง ผมก็ฟันธงไปตามหน้าที่เพราะทุกปีเราให้สัมภาษณ์ผ่านสื่ออย่างหนังสือพิมพ์ไทยรัฐ,คมชัดลึก,นิตยสาร Oops เป็นธรรมดาที่ประชาชนก็อยากรู้เรื่องราวของคนดัง แล้วผมก็ให้สัมภาษณ์กับสื่อใหญ่เพราะผมมั่นใจว่าเขาไม่ตัดต่อให้เสียหาย มันก็เป็นข่าวไปแล้วตั้งแต่วันที่ 1 มกราคมของทุกปี มันก็มีตรงบ้างไม่ตรงบ้างครับ เพราะดาราคนหนึ่งผมไม่ได้เจาะจงทายเรื่องเดียวแต่ทายเป็นสิบเรื่อง แล้วพื้นที่สื่อมีจำกัดเขาก็เอาเฉพาะบางเรื่องมาเป็นประเด็น บังเอิญว่าดวงผมดีหรือมีวาสนาจากครูบาอาจารย์ก็เลยทำให้แม่น ตรงเท่านั้นเองครับ"
เรื่องของ "เจนี่"
"พวกคุณน่าจะรู้มากกว่าผม เราต้องนึกภาพอย่างนี้นะ คุณเจนี่เป็นที่รักที่ชื่นชอบ ให้ความสุขและสอนให้เราได้คิดในเรื่องล่าสุดที่เธอเล่น "แรงเงา" ณ วันนี้มันไม่ได้อย่างใจของประชาชนมันก็มีกระแสทั้งรักและเกลียดออกมา ฉะนั้นผมอยากตั้งเป็นประเด็นว่าเมื่อคราวที่คุณตั๊ก บงกชไม่เห็นมีเรื่องเพราะอะไรรู้ไหม ก็คนที่ออกมาพูดคือคุณแม่เขาเอง แม่ดีใจมากเลยที่ได้ลูกเขยคนนี้ คุณตั๊กได้แสดงความกตัญญูที่ทำให้แม่มีความสุขมาก วันนี้ถ้าคุณเจนี่เหนื่อยนะ ลองให้ใครพูดแทนสิครับ"
ตั้งแต่ที่ได้ฟันธงเรื่องของ "เจนี่" ยังมีใครติดต่อให้ออกมาทำนายเรื่องของนางเอกสาวอีกหรือไม่
"ตั้งแต่มีประเด็นก็มีอีก 10 สื่อที่พยายามติดต่อเข้ามา แต่ผมปฏิเสธ มาวันนี้ผมก็ทำใจแล้วเพราะวันเกิดของโพลีพลัส เมื่อให้สัมภาษณ์ไทยรัฐหรือโพลีพลัสเดี๋ยวสื่อจะหาว่าผมลำเอียง แต่กลัวว่าเวลาพูดอะไรออกไปแล้วจะกระทบกระเทือน ฉะนั้นที่ผ่านมาเมื่อเป็นข่าวผมก็ไม่เอาเรื่องนี้มาเป็นกระแส เดี๋ยวจะหาว่าผมเกาะดัง"
หลังจากนี้ดวงของนางเอกสาวจะเป็นอย่างไร
"ผมได้ให้คำตอบเรื่องนี้ได้ชัดเจนแล้วในคำพยากรณ์ คุณลองไปอ่านดูสิว่าถ้าปีนี้คุณเจนี่แสดงละครต่อจาก "แรงเงา" จะเป็นยังไง ถ้ามีครอบครัวและมีแบบนี้จะเป็นยังไง ซึ่งชัดมากกับคำพยากรณ์ที่ให้ไว้และมีเป็นลายลักษณ์อักษรในหนังสือพิมพ์ คุณลองไปเสิร์จดูในกูเกิ้ลวันที่ 1 มกราคม ทั้งไทยรัฐและคมชัดลึก เห็นภาพชัด แล้วไม่ต้องถามคำถามนี้ผมเลย ถ้าผมพูดต่อแสดงว่าผมยังตอกย้ำและยังยืนยันในสิ่งที่เอามาเป็นประโยชน์เกาะกระแสดังแล้วมันจะเสียหายมากกว่าดีอีกครับ"
"คนเรามีทั้งสุขและทุกข์ ดวงเขาเหมือนดาวค้างฟ้าเป็นที่รักของคน ในวันนี้เมื่อมีอะไรเกิดขึ้นต่อตัวคุณเจนี่เอง ผมอยากให้ทุกคนเข้าใจคุณเจนี่ เราที่ยังเป็นกระแสให้สื่อต่าง ๆ เป็นเพราะอยากให้ได้อย่างใจ ลืมไปว่าเธอก็มีหัวใจที่อาจจะมีเหตุผล ซึ่งผมว่าเหตุผลที่เธอจะตอบเนี่ยน่าจะเป็นเหตุผลที่ดีที่ผมจะตอบผ่านดวง แต่ถ้าจะดูผ่านดวงว่าจะไปยังไง ถ้าจะไปสายวงการบันเทิงต่อจากนี้ตามดวงลำบากลำบนมากนะ"
ส่วนตัว "เจนี่" ได้ติดต่อให้อาจารย์ลักษณ์ทำนายดวงให้หรือไม่
"เรียนให้สื่อทราบเลยนะ ผมไม่เคยเอาดวงดารามาพยากรณ์ ผมไม่เคยดูดวงดาราแล้วแส่โทรไปหาสื่อเลยในชีวิต แต่ทุกปีตามธรรมเนียมจะมีสื่อมาสัมภาษณ์ผมว่าดวงดาราเป็นยังไง ไม่ใช่แค่ดวงเดียว สัมภาษณ์ทีเป็นร้อย สองร้อยดวง ดวงดาราคนหนึ่งเป็น 10 ประเด็น ผมต้องอยู่กับสื่อทีหนึ่ง 4-5 ชั่วโมงในช่วงปลายปีต่อต้นปีของทุกปี และสื่อก็จะคัดเลือกว่าประเด็นดาราคนใดที่ควรจะมานำเสนอ นี่เป็นธรรมเนียมแบบนี้เพราะฉะนั้นเมื่อประเด็นมาเป็นอย่างนี้ มันก็มีทั้งเรื่องตรงบ้างไม่ตรงบ้างครับ เพราะตอนที่ผมทำรายการศึก 12 ราศี ตอนนี้ผมเป็นเหมือนแค่คนที่มาตั้งและตอบคำถามแต่ไม่เคยเจอดาราเลย ก็แสดงว่าผมไม่เคยสัมผัสรู้ตัวตนหรือได้วัน เดือน ปีเกิดของดาราจริงๆ เลย ดังนั้นที่ผมมีข้อมูลอยู่ก็เป็นดาราที่เคยมาออกรายการได้พูดคุยในศึก 12 ราศี, ตลาดสดสนามเป้า แต่วันนี้ผมไม่ได้ทำหน้าที่อย่างนั้นแล้วผมจึงไม่ได้มีข้อมูลของดาราครบ ดังนั้นที่คุณถามผมว่าผมจะรู้หรือทายยังไง ผมอยากให้สื่อเป็นคนถามมากกว่าว่าต้องการอะไรหรือประเด็นอะไรที่จะเป็นประโยชน์ต่อดารา ดาราเองไม่เคยติดต่อมาหาผมโดยตรงหรอกเพราะบางเรื่องเขาก็ไม่อยากให้คนรู้"