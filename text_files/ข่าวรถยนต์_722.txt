     รถยนต์ทุกคันจำเป็นต้องมีการเช็คระยะทุก 10,000 กิโลเมตร (หรือมากน้อยกว่านั้นขึ้นอยู่กับรุ่น-ยี่ห้อ) ซึ่งหลายคนเกิดถามว่า ควรนำรถไปเช็คระยะที่ศูนย์บริการหรือเข้าอู่นอกไปเลยดี
การเข้าอู่นอก
     ข้อดีของการนำรถเข้าอู่นอกเพื่อเปลี่ยนถ่ายของเหลว คือ ค่าใช้จ่ายถูกกว่าอย่างเห็นได้ชัด บางแห่งอาจมีโปรโมชั่นลดราคาหรือแจกของแถมเพิ่มความคุ้มค่ายิ่งขึ้น อีกทั้งอู่นอกส่วนใหญ่ให้บริการได้อย่างรวดเร็ว ไม่จำเป็นต้องโทรจองคิวล่วงหน้าเหมือนกับศูนย์บริการ ช่วยเพิ่มความสะดวกโดยเฉพาะผู้ที่มีเวลาน้อย
     แต่ข้อเสียของการนำรถเข้าเช็คที่อู่นอก คือ อุปกรณ์หรืออะไหล่บางชิ้นอาจไม่ได้รับการตรวจสอบหรือเปลี่ยนตามที่ผู้ผลิตแนะนำ เนื่องจากรถบางคันมีชิ้นส่วนเฉพาะที่จำเป็นต้องดูแลเป็นพิเศษ ซึ่งช่างส่วนใหญ่อาจไม่ทราบหรือละเลยได้ นอกจากนั้น การนำรถเข้าอู่นอกอาจทำให้รถหมดการรับประกันอีกด้วย
ยกตัวอย่างเช่น
     รถ Mazda2 รุ่นปี 2009-2013 ระบุการบำรุงรักษาตามระยะที่ 100,000 กม. นอกเหนือจากการเปลี่ยนถ่ายน้ำมันเครื่องและไส้กรอง ไว้ดังนี้
- เปลี่ยนไส้กรองอากาศ- ตรวจสอบระบบหล่อเย็น- ทำความสะอาดไส้กรองอากาศ- ตรวจสอบระบบท่อน้ำมันเชื้อเพลิง- ตรวจสอบระบบควบคุมไอน้ำมันเชื้อเพลิง- ตรวจสอบแป๊ปเบรก ท่อยางเบรกและข้อต่อ- ตรวจสอบน้ำมันเบรกและเบรกมือ- ตรวจสอบหม้อลมเบรก- ตรวจสอบดิสก์เบรกและดรัมเบรก- ตรวจสอบระบบกันสะเทือน- ไขโบลต์และน็อตบนแชสซีและตัวถังรถ เป็นต้น
     ซึ่งรายการตรวจสอบและเปลี่ยนชิ้นส่วนเหล่านี้ อาจไม่ได้รับการดูแลจากอู่นอก จนเป็นเหตุทำให้รถเกิดความเสื่อมสภาพในระยะยาวได้

การเข้าศูนย์บริการ
     การเข้าศูนย์บริการของแต่ละยี่ห้อมักมีค่าใช้จ่ายต่อครั้งสูงกว่า เช่น การเปลี่ยนน้ำมันเครื่องที่คิดตามจำนวนลิตร แทนการคิดเป็นแกลลอนเหมือนอู่นอก หรือค่าแรงในการเช็คระยะที่อาจคิดเป็น 1 ใน 3 ของค่าใช้จ่ายทั้งหมดเลยก็เป็นได้
     แต่ทั้งนี้ การนำรถเข้าศูนย์บริการโดยตรง แม้ว่าจะมีราคาสูงกว่า แต่ตัวรถจะได้รับการตรวจสอบและเปลี่ยนชิ้นส่วนที่จำเป็นนอกเหนือจากการเปลี่ยนถ่ายน้ำมันเครื่องและไส้กรอง รถบางรุ่นอาจได้รับการอัพเดตซอฟท์แวร์ใหม่ ที่ช่วยให้รถทำงานได้ดียิ่งขึ้น ซึ่งเหล่านี้อู่นอกไม่สามารถทำให้ได้
     ทีนี้ก็ขึ้นอยู่กับความเหมาะสมของคุณผู้อ่านแต่ละท่านแล้วล่ะครับ
 