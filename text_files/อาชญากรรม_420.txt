ผู้สื่อข่าวรายงานว่า (3 มิ.ย.) เมื่อเวลา 15.00 น. สภ.ประตูน้ำจุฬาลงกรณ์ ได้รับแจ้งว่ามีเหตุผู้เสียชีวิตถูกแทงด้วยอาวุธมีด เหตุเกิดบริเวณห้องเช่าไม่มีชื่อ ซอยรังสิต-นครนายก 16 ต.ประชาธิปัตย์ อ.ธัญบุรี จ.ปทุมธานี 
ที่เกิดเหตุเป็นห้องเช่า 2 ชั้นภายในห้องนอนชั้นล่าง เจ้าหน้าที่พบศพ นายวัฒนพร อายุ 25 ปี สภาพศพนอนหงายจมกองเลือดอยู่บนที่นอน มีรอยถูกแทงด้วยของมีคมที่บริเวณท้อง 3 แผล จนไส้ปลิ้นออกมาอยู่ด้านนอก และที่ลำคอถูกปาดอีก 1 แผล ใกล้กันพบมีดพับเปื้อนเลือดตกอยู่ เจ้าหน้าที่จึงเก็บไว้เป็นหลักฐาน
จากการตรวจสอบภายในห้องพบยาบ้าจำนวน 90 เม็ด นอกจากนี้ ยังพบคราบเลือดกระจัดกระจายเต็มห้อง และตรวจสอบโดยรอบพบคราบเลือดหยดเป็นทางเดินรอบหอพัก และหยดไปถึงถนนไปหยุดที่หอพักฝั่งตรงข้าม และกองเลือดที่หน้าประตูหอพัก เสียชีวิตมาแล้วไม่ต่ำกว่า 12 ชั่วโมง
จากการสอบสวน นายมนต์ชัย อายุ 48 ปี ผู้เป็นพ่อ ให้การว่า ผู้ตายเพิ่งออกจากคุกมาเมื่อวันที่ 25 พ.ค. ที่ผ่านมาในคดียาเสพติด และเมื่อสองวันที่แล้วได้ทะเลาะกับแฟนสาวจน แฟนหนีออกจากบ้านไป
จนเมื่อคืนประมาณ 04.00 น. ลูกชายเดินมาเรียกบอกว่าให้ช่วยพาไปหาหมอหน่อย เมื่อตนออกมาดูก็พบว่าลูกชายนั่งอยู่หน้าประตูหอพัก ตนจึงด่าไปและบอกให้ไปนอน ซึ่งตนคิดว่าเมา จนมาตอนบ่ายไม่เห็นลูกชายออกมาจึงได้เดินเข้าไปหา ก็พบว่านอนตายอยู่ภายในห้อง จึงได้รีบแจ้งเจ้าหน้าที่ตำรวจให้เข้ามาตรวจสอบดังกล่าว
ด้าน เจ้าหน้าที่ตำรวจ หลังจากถ่ายภาพที่เกิดเหตุและเก็บร่องรอยภายในห้องแล้ว ได้ให้ชุดสืบสวนตรวจสอบกล้องวงจรปิด ว่าผู้ตายไปไหนมาและมีเรื่องทะเลาะกับใครหรือไม่ เบื้องต้น ยังไม่ทราบแน่ชัดว่าเป็นการฆาตกรรมเกี่ยวกับยาเสพติด หรือเป็นการฆ่าตัวตาย
อย่างไรก็ตาม จะได้นำศพมอบให้มูลนิธิฯ นำส่งผ่าพิสูจน์ยังสถาบันนิติวิทยาศาสตร์ รพ.ธรรมศาสตร์เฉลิมพระเกียรติ เพื่อหาสาเหตุการตายที่แท้จริงต่อไป                                   