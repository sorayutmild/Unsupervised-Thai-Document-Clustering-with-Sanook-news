รถกระบะ Ram 1500 TRX Launch Edition เปิดตัวไปเรียบร้อยแล้ว หลายคนต่างตกใจกับราคาเริ่มต้นที่สูงระดับ 92,010 เหรียญสหรัฐฯ หรือราว 2.88 ล้านบาท อย่างไรก็ตาม ดูเหมือนว่าจะมีลูกค้าบางกลุ่มที่ไม่ได้ใส่ใจกับเรื่องนั้น
ล่าสุด แบรนด์รถกระบะสายพันธุ์อเมริกันได้ออกมาประกาศว่า Ram 1500 TRX Launch Edition ที่ผลิตในจำนวนจำกัด 702 คัน ถูกลูกค้าแห่จับจองจนหมดเกลี้ยง หลังเปิดตัวเพียง 3 ชั่วโมง

แม้ว่าอาจจะไม่น่าแปลกใจสำหรับแฟนๆ ที่ต้องการหารถกระบะที่เร็วและทรงพลังที่สุดในโลกตอนนี้มาครอบครอง แต่เวอร์ชั่น Launch Edition ก็ไม่ได้มีอะไรพิเศษมากนักเมื่อเทียกับ TRX รุ่นสแตนดาร์ด ซึ่งมีราคาถูกกว่าถึง 20,320 เหรียญสหรัฐฯ หรือราว 6.3 แสนบาท
โดยการเปลี่ยนแปลงส่วนใหญ่ของ Ram 1500 TRX Launch Edition นั้นจะอยู่ที่รูปลักษณ์ภายนอก ซึ่งมาพร้อมตัวถังสีเทา Anvil Grey พร้อมลายกราฟิกข้างตัวรถ และล้อขนาด 18 นิ้วหุ้มด้วยยาง Goodyear ขนาด 35 นิ้ว

ภายในห้องโดยสารเพิ่มการตกแต่งด้วยวัสดุคาร์บอนไฟเบอร์ พาโนรามิคซันรูฟ ระบบเครื่องเสียงระดับพรีเมียมจาก Harman Kardon พร้อม 19 จุด และสิ่งอำนวยความสะดวกมากมาย รวมถึงเบาะหนังที่มีระบบทำความร้อนพร้อมรูระบายอากาศ และแท่นชาร์จสมาร์ทโฟนแบบไร้สาย เป็นต้น

ขุมพลังของ Ram 1500 TRX Launch Edition ยังคงเป็นเครื่องยนต์ V8 ความจุ 6.2 ลิตร พ่วงซูเปอร์ชาร์จ ให้กำลังสูงสุด 712 แรงม้า และแรงบิดสูงสุด 880 นิวตันเมตร จับคู่กับเกียร์อัตโนมัติ 8 สปีด และระบบขับเคลื่อน 4 ล้อ สามารถทำอัตราเร่ง 0-96 กม./ชม. ได้ภายใน 4.5 วินาที และทำความเร็วได้สูงสุด 190 กม./ชม.