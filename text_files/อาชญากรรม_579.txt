โชเฟอร์รถตู้เดินคอตกขึ้นโรงพัก พร้อมถือหมอน 2 ใบติดมือมาด้วย หลังถูกโรงแรมเมืองเชียงใหม่แจ้งจับ วงจรปิดจับภาพขโมยหมอนไปแบบเห็นๆ
ภาพจากกล้องวงจรปิดหน้าที่โรงแรมแห่งหนึ่ง บริเวณถนนราชมรรคา ซอย 2 ต.พระสิงห์ อ.เมือง จ.เชียงใหม่ จับภาพพฤติกรรมของชายคนหนึ่ง เดินหยิบหมอนพิงและเบาะรองนั่งของโรงแรม เดินขึ้นรถตู้ที่จอดอยู่หน้าโรงแรมไป โดย เหตุการณ์นี้เกิดขึ้นเวลาประมาณ 05.50 น. วันที่ 21 สิงหาคมที่ผ่านมา หลังเกิดเหตุพนักงานโรงแรมได้เข้าแจ้งความกับตำรวจ สภ.เมืองเชียงใหม่ ให้ติดตามตัวหัวขโมยรายนี้มาดำเนินคดี
หลังได้รับแจ้งเหตุ เจ้าหน้าที่ตำรวจได้ตรวจสอบภาพจากกล้องวงจรปิดและหมายเลขทะเบียนรถตู้คันดังกล่าว รวมทั้งสอบถามไกด์ทัวร์ที่ให้รถตู้คันดังกล่าวที่เดินทางมารับแขก กระทั่งทราบว่าผู้ต้องหารายนี้คือ นายฐณพัฒน์ อายุ 58 ปี โดยที่ในเวลาต่อมา นายฐณพัฒน์ ได้เข้ามอบตัวกับตำรวจ สภ.เมืองเชียงใหม่ พร้อมกับถือหมอน 2 ใบที่ขโมยไปติดมือมาด้วย
จากการสอบสวน นายฐณพัฒน์ ให้การรับสารภาพว่าได้ขโมยหมอนพิงสีฟ้า 1 ใบ และ เบาะนั่งรองสีครีม 1 ใบไปจากโรงแรมแห่งดังกล่าวจริง เพราะต้องการเอาไปใช้ไว้ในรถตู้ แต่ไม่คิดว่ากล้องวงจรปิดจะจับภาพเอาไว้ได้ นอกจากนี้ก็คิดว่าเป็นสิ่งของเล็กน้อย ทางโรงแรมคงไม่แจ้งความเอาเรื่องใดๆ กระทั่งเจ้าหน้าที่ตำรวจโทรตามตัวจึงได้เข้ามอบตัว
อย่างไรก็ตาม เจ้าหน้าที่ตำรวจได้ตั้งข้อหาลักทรัพย์ในเวลากลางคืน ควบคุมตัวส่งพนักงานสอบสวนดำเนินคดีตามกฏหมาย