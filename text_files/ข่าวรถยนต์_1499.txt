     โตโยต้ามอเตอร์ประเทศไทย เปิดตัว Toyota Altis ESport Nurburging Edition ใหม่ล่าสุด สปอร์ตสะใจจนคนต้องหันมามอง พร้อมเปิดตัวพรีเซ็นเตอร์ใหม่ “ไอซ์ – ปรีชญา” เคาะราคาเริ่มต้น 9.49 แสนบาท

     นายวิเชียร เอมประเสริฐสุข รองกรรมการผู้จัดการใหญ่ และนายวุฒิกร สุริยะฉันทนานนท์ ผู้ช่วยกรรมการผู้จัดการใหญ่อาวุโส บริษัท โตโยต้า มอเตอร์ ประเทศไทย จำกัด เปิดตัวรถซีดานสายพันธุ์สปอร์ต โคโรลล่า อัลติส เอสสปอร์ต นูร์เบอร์กริง เอดิชั่น ที่ผ่านบทพิสูจน์จากสนามแข่งขันระดับโลกอย่างนูร์เบอร์กริง ดีไซน์โฉบเฉี่ยวชัดเจนทั้งภายนอกและภายใน โดยเฉพาะช่วงล่างใหม่ที่ถูกออกแบบเพื่อเพิ่มความสนุกสนานในการขับขี่ให้สอดคล้องกับการขับขี่แบบสปอร์ต
 

     ดีไซน์ภายนอกติดตั้งกระจังหน้าแบบ Piano Black พร้อมแถบ Gun Metallic, สเกิร์ตหน้า, สเกิร์ตข้าง, สเกิร์ตหลัง, ท่อไอเสียแบบสปอร์ต และสปอยเลอร์หลังดีไซน์พิเศษ ไฟหน้า LED โปรเจคเตอร์ พร้อม LED Daytime Running Light และไฟท้าย LED Surface Illumination แบบรมดำ ล้ออัลลอย 18 นิ้ว สไตล์สปอร์ต
     ภายในห้องโดนสารตกแต่งด้วยโทนสีดำ พร้อมเบาะนั่งคู่หน้าแบบบัคเก็ตซีทปั๊มโลโก้ ESport เดินด้ายสีแดง ตกแต่งแผงคอนโซลหน้าด้วย Piano Black หรูหราด้วยวัสดุแบบนุ่ม, แป้นเปลี่ยนเกียร์ Paddle Shift, พวงมาลัยหุ้มหนังตะเข็บสีแดง และเครื่องเล่น DVD พร้อมหน้าจอขนาด 7 นิ้ว รองรับระบบนำทาง Smart G-Book
 

     ขับเคลื่อนด้วยขุมพลังเบนซิน DOHC Dual VVT-i 4 สูบแถวเรียง 1,800 ซีซี และระบบเกียร์อัตโนมัติแบบ Super CVT-i ที่ถูกปรับแต่งใหม่เพื่อเพิ่มอารมณ์การขับแบบสปอร์ตมากยิ่งขึ้น พร้อมด้วยช่วงล่างที่ปรับปรุงใหม่ ระบบเบรคแม่นยำฉับไว การควบคุมบังคับที่คล่องตัว
 

     นายวุฒิกร กล่าวว่า “เพื่อเป็นการเสริมสร้างภาพลักษณ์อันโดดเด่นของ อัลติส เอสสปอร์ต นูร์เบอร์กริง เอดิชั่น โตโยต้ามีความยินดีที่ได้นักแสดงสาวมากความสามารถ “ไอซ์ - ปรีชญา พงษ์ธนานิกร”  ที่ประสบความสำเร็จจนได้รับการยกย่องเป็นนางเอกร้อยล้านคนล่าสุดจากภาพยนตร์ “ไอฟาย แต้งกิ้ว เลิฟยู้ว” มาเป็นพรีเซนเตอร์ให้กับโคโรลล่า อัลติส เอสสปอร์ต นูร์เบอร์กริง เอดิชั่น ควบคู่ไปกับ ไมค์ - พิรัชต์ นิธิไพศาลกุล"
     "เรามั่นใจว่าด้วยภาพลักษณ์ที่คล่องแคล่วและเต็มเปี่ยมไปด้วยเสน่ห์ของทั้ง 2 คน จะสะท้อนเอกลักษณ์ของ โคโรลล่า อัลติส เอสสปอร์ต นูร์เบอร์กริง เอดิชั่น ถึงความเป็นยนตรกรรมที่โฉบเฉี่ยวดุดัน ทั้งภายนอกและภายใน เต็มเปี่ยมไปด้วยสมรรถนะความเร้าใจระดับโลกที่ตอบสนองได้ในทุกระดับของการขับขี่” 
 

     นอกจากนั้น ลูกค้าที่ซื้อรถยนต์โคโรลล่า อัลติส เกียร์อัตโนมัติทุกรุ่น ระหว่างวันที่ 24 มีนาคม – 30 เมษายน 2558 จะได้รับสิทธิ์ในการส่งคูปองร่วมลุ้นชิงโชค หาผู้โชคดีในวันที่ 7 พฤษภาคม 2558 โดยจะมีการจับรางวัลเป็น แพกเกจทัวร์ ประเทศเยอรมัน – เบลเยี่ยม สำหรับ 2 ท่าน จำนวน 12 รางวัล รางวัลละ 300,000 บาท รวมมูลค่า 3,600,000 บาท
     ร่วมสัมผัส โคโรลล่า อัลติส เอสสปอร์ต นูร์เบอร์กริง เอดิชั่น ในงาน บางกอก อินเตอร์เนชั่นแนล มอเตอร์โชว์ ตั้งแต่วันที่ 24 มีนาคม – 6 เมษายน 2558 ที่เมืองทองธานีและที่โชว์รูมผู้แทนจำหน่ายโตโยต้า 410 แห่งทั่วประเทศตั้งแต่วันที่ 1 เมษายน 2558
 

     Toyota Altis ESport Nurburgring Edition มีให้เลือก 2 สี ได้แก่

รุ่น 1.8 ESport Nurburgring Edition สีขาวมุก ราคา 959,000 บาท
รุ่น 1.8 ESport Nurburgring Edition สีดำ ราคา 949,000 บาท 

 
 