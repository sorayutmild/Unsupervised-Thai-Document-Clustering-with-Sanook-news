อดีตดาราสาวเจ้าของรถปอร์เช่ โผล่แจงตำรวจ ให้คนเช่ารถไป ไม่รู้ถูกเอาไปก่อเหตุยิงถล่มบ้าน "เสี่ยตี๋"
จากกรณี เมื่อคืนวันที่ 1 ส.ค.63 เวลาประมาณ 00.30 น. เกิดเหตุกลุ่มชายฉกรรจ์ 11 คน ขับรถหรูมา 3 คัน บุกยิงถล่มบ้านหลังหนึ่งซึ่งเปิดเป็นบริษัทขายหน้ากากอนามัย ย่านพุทธมณฑลสาย 2 เขตบางแค กรุงเทพฯ หลังจากนั้นเจ้าของบ้านยิงสวนออกมา ทำให้กลุ่มชายฉกรรจ์ได้รับบาดเจ็บ 1 คน ทำให้กลุ่มผู้ก่อเหตุขึ้นรถ 2 คัน หลบหนีไป ก่อนจะวนกลับมาเพื่อจะเอารถอีกคันแต่ตำรวจมาถึงที่เกิดเหตุก่อน

อุกอาจ! ชายฉกรรจ์ 11 คน ขับรถหรูบุกยิงถล่มคู่อริถึงบ้าน คาดขัดแย้งค้าหน้ากากอนามัย

ความคืบหน้าล่าสุด (2 ส.ค.) ที่ สน.หลักสอง น.ส.ชลธิชา ชัยชิต หรือ น้องเตย อดีตดารานักแสดง และ นายจิรวัฒน์ แฟนหนุ่ม ซึ่งเป็นเจ้าของรถปอร์เช่ 718 บอกซ์เตอร์ คันที่ถูกทิ้งไว้ที่เกิดเหตุ ได้เข้ามาพบเจ้าหน้าที่ตำรวจเพื่อแสดงตัวเป็นเจ้าของรถ พร้อมกับนำเอกสารการเช่ารถของ นายอธิป ผู้ที่ขับรถปอร์เช่คันดังกล่าว มาด้วย
น.ส.ชลธิชา หรือ น้องเตย ได้ให้ข้อมูลว่า ตนและแฟนหนุ่มไม่ได้รู้จักเป็นการส่วนตัวกับนายอธิป แต่ก่อนหน้านี้ในช่วงโควิด-19 ตนอยากทำธุรกิจขายหน้ากากอนามัย และทราบว่านายอธิปทำธุรกิจด้านนี้ จึงนำหน้ากากอนามัยมูลค่า 5 แสนบาท ไปฝากขายกับนายอธิป แต่กลับไม่ขายให้ ตนจึงให้แฟนหนุ่มไปเอาหน้ากากอนามัยกลับมาขายเอง
ส่วนเรื่องการเช่ารถปอร์เช่คันเกิดเหตุ ได้รับการติดต่อจากนายหน้าว่านายอธิปขอเช่ารถ ตอนแรกตนและแฟนหนุ่ม ไม่อยากให้เช่า แต่คิดว่าถ้าเช่าผ่านนายหน้าก็ไม่น่าจะมีปัญหา จึงยอมให้นายอธิปเช่ารถในราคา 20,000 บาทต่อวัน
และทำสัญญาเช่าเมื่อวันที่ 29 ก.ค. ที่ผ่านมา ก่อนที่จะเอารถไปส่งที่บ้านของนายอธิปที่หมู่บ้านกลางเมืองสาธร-ตากสิน จนกระทั่งเมื่อวานนี้ พบว่ารถตนเองอยู่ในภาพข่าว จึงนำหลักฐานเข้าแสดงตัวกับเจ้าหน้าที่ตำรวจ
ด้าน พ.ต.อ.สมยศ อุดมรักษาทรัพย์ ผู้กำกับการ สน.หลักสอง เปิดเผยว่า ขณะนี้ได้มีการสอบปากคำ นายธนกฤต หรือ เสี่ยตี๋ เจ้าของบ้านไปแล้ว ซึ่งนายธนกฤตอ้างว่าสาเหตุเป็นเรื่องของธุรกิจ แต่จะมีความขัดแย้งอย่างที่เสี่ยตี๋กล่าวอ้างหรือไม่นั้น ต้องรอสอบปากคำผู้บาดเจ็บเพิ่มเติม
ทั้งนี้ ได้รับการประสานจากทางนายอธิป ผู้ที่ขับรถปอร์เช่คันดังกล่าวในวันเกิดเหตุ เข้าสอบปากคำในวันพรุ่งนี้ แต่ยังไม่ได้มีการนัดเรื่องเวลา เนื่องจากนายอธิปต้องการขอปรึกษาทนายความก่อน

อดีตดาราสาวโร่แจ้งความ แก๊งจำนำเก๋งดอดชิงเอารถเช่าคันหรูไปครอง
