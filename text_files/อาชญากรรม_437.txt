(ภาพประกอบไม่เกี่ยวกับเนื้อหาข่าว)
(18 ก.พ.) สาวแม่ลูกอ่อนผวา! โจรหื่นบุกบ้านพยายามข่มขืน ทั้งที่ยังอุ้มลูกในอ้อมอก ตั้งกล้องถ่ายคลิป แต่นกเขาไม่ขัน เลยชิ่งหนีเตลิด คาดฝีมือเป็นพ่อเพื่อน
เจ้าหน้าที่ตำรวจ สภ.เกษไชโย อ.ไชโย จ.อ่างทอง ได้รับแจ้งเหตุจากชาวบ้านว่า มีคนร้ายพยายามจะปลุกปล้ำข่มขืนสาวแม่ลูกอ่อน บริเวณใกล้บ่อทิ้งขยะเทศบาลกลาง จึงได้เดินทางไปตรวจสอบ ที่เกิดเหตุเจ้าหน้าที่พบ น.ส.เปีย (นามสมมติ) อายุ 21 ปี ยืนร้องไห้อยู่ภายในบ้าน รอให้ปากคำกับเจ้าหน้าที่
น.ส.เปีย ให้การว่า ตนอาศัยอยู่กับ นางสมใจ (นามสมมติ) อายุ 41 ปี ซึ่งเป็นแม่แท้ๆ ก่อนเกิดเหตุตนอยู่บ้านกับลูกชายวัยขวบเศษเพียงลำพัง จู่ๆ ชายคนร้าย 2 คนบุกเข้ามาที่บ้าน พร้อมกับใช้เคียวเกี่ยวข้าวจี้บังคับให้ตนขึ้นไปชั้น 2 โดยคนร้ายอีกคนคอยดูต้นทางไว้ให้
เมื่อขึ้นไปชั้น 2 ของบ้าน คนร้ายพยายามจะข่มขืนกระทำชำเรา แต่ตนได้วิงวองให้คนร้ายลงไปข้างล่าง เพราะทิ้่งลูกชายเอาไว้คนเดียว คนร้ายจึงยอมลงมา ตนวิ่งเข้าไปอุ้มลูกชาย ก่อนจะถูกคนร้ายจี้บังคับเข้าไปในห้องครัวและพยายามข่มขืนกระทำชำเราตน ทั้งๆ ที่ตนยังอุ้มลูกอยู่ พร้อมกับหยิบโทรศัพท์มือถือขึ้นมาถ่ายคลิปเอาไว้ด้วย คนร้ายพยายามข่มขืนตนอยู่สักพัก แต่ไม่สำเร็จ เนื่องจากอวัยวะเพศไม่แข็งตัว จึงได้คว้าโทรศัพท์ที่ตั้งถ่ายคลิปไว้ ขึ้นรถจักรยานยนต์หลบหนีไปในที่สุด
ทางด้าน นางสมใจ แม่ของ น.ส.เปีย เปิดเผยว่า คาดว่าคนร้ายที่น่าจะก่อเหตุพยายามข่มขืนลูกสาว น่าจะเป็นเพื่อนของตน ชื่อ นายไสว หรือเป็นพ่อของเพื่อน น.ส.เปีย ซึ่งก่อนเกิดเหตุตนได้คุยโทรศัพท์กับนายไสว ทำให้รู้ว่าตนไม่อยู่บ้าน มีลูกสาวอยู่เพียงลำพัง อีกทั้ง น.ส.เปีย ยังจำลักษณะของคนร้ายได้ว่า เป็นชายวัยกลางคน มีเสียงพูดที่คุ้นเคย มีรอยสักที่ต้นขาขวาและหน้าท้อง ซึ่งมีลักษณะคล้ายกับนายไสว
อย่างไรก็ตาม หลังจากได้รับแจ้งเหตุ เจ้าหน้าที่ได้ติดตามไปตรวจสอบที่บ้านของนายไสว แต่ไม่พบความเคลื่อนไหวใดๆ จึงได้สั่งการให้ติดตามหา นายไสว เพื่อนำตัวมาสอบปากคำ และหากเป็นคนร้ายจริงจะดำเนินการตามกฎหมายต่อไป