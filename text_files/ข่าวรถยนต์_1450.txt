     ถ้าคุณเป็นคนใช้รถ และขับรถเข้าไปเติมน้ำมันด้วยตัวเอง เป็นไปไม่ได้ที่คุณจะไม่เห็นป้าย “อันตราย! กรุณาดับเครื่องยนต์” ที่ติดอยู่บริเวรหัวจ่ายเติมน้ำมัน รวมถึงตอนนี้หลาย ๆ ปั๊ม จะยกป้ายมาวางบนฝากกระโปรงหน้ารถ ว่ารถของคุณกำลังเติมน้ำมันชนิดใด และที่สำคัญมีข้อความชัดเจนว่าให้ดับเครื่อง

     แต่ที่ทำให้ผมหงุดหงิดใจพร้อมกับจั่วหัวข้อในสัปดาห์นี้ว่า “ไม่น่าถาม!” ก็เพราะว่าเรายังเห็นกระทู้ตั้งคำถามในโลกออนไลน์ ว่าจอดรถเติมน้ำมันต้องดับเครื่องไหมอยู่เป็นระยะ รวมถึงยังมีข้อความจากผู้ใช้รถบางท่านที่ยังคงยืนยันว่าไม่จำเป็นต้องดับเครื่องตอนเติมเชื้อเพลิง พร้อมหาเหตุผลมาแย้งได้ร้อยแปด
     ส่วนตัวผมขอออกตัวก่อนนะครับ ว่าไม่ได้มีข้อมูลเรื่องการจุดระเบิดเครื่องยนต์ รวมถึงไม่ใช่ผู้รู้เรื่องเครื่องยนต์ที่หลายท่านแย้งว่า หากสตาร์ทเครื่องใหม่หลังเติมน้ำมันก็มีอันตรายอยู่ดี แต่สำหรับผมเมื่อมีคำเตือน มีข้อความระบุชัดเจน ที่สำคัญมีกฎหมายบังคับแล้ว มันก็ไม่ควรที่จะตั้งคำถามขึ้นมาอีกว่าทำได้ไหม
     ปกติแล้วเวลาผมขับรถเข้าปั๊มเติมน้ำมัน ผมจะดับเครื่องและบิดกุญแจสุดทุกครั้ง หรือถ้าเป็นรถในยุคนี้ก็กดปุ่ม สตาร์ท-สต็อป ให้ตัดการทำงานทั้งหมดของรถทั้งเครื่องยนต์และระบบไฟฟ้า รวมถึงหากมีโอกาสได้ใช้งานรถไฮบริด หรือปลั๊กอินไฮบริด ที่บางรุ่นระบบจะตัดการทำงานของเครื่องยนต์เองเมื่อรถจอด ผมก็จะทำวิธีการเดียวกัน

     เรื่องของอันตรายจากการติดเครื่องแล้วเติมน้ำมัน ผมจะไม่ขอพูดถึงนะครับ เพราะมันเป็นข้อมูลทางเทคนิคที่พร้อมจะมีคนแย้งตลอดเวลา แต่อยากยกตัวอย่างให้เห็นภาพง่าย ๆ ว่า อุบัติเหตุมันสามารถเกิดขึ้นได้ตลอดเวลา การที่ติดเครื่องยนต์ไว้แล้วลืมเข้าเกียร์ P ดันไปเข้า N อยู่ ๆ คนในรถเผลอไปโดนตำแหน่งเกียร์ขับ เรื่องยาวเลยนะครับ
     มันจะยิ่งกว่าเหตุการณ์ในเอฟวัน รายการสิงคโปร์ จีพี 2008 ที่เฟลิเป้ มาสซ่า ลากสายเติมน้ำมันขับออกไปทั้ง ๆ ที่ทีมงานยังเติมไม่เสร็จเสียอีก เพราะน้ำมันจะกระจายออก แล้วเมื่อไปเจอความร้อนระดับบ้านเรา หรือเจอประกายไฟจากจุดอื่น ๆ โอกาสไฟลุกพรึ่บทั้งปั๊มทั้งรถก็เป็นไปได้ทั้งนั้นครับ
     ที่สำคัญในทางกฎหมาย มีกฎกระทรวงของกรมธุรกิจพลังงาน ที่ประกาศเมื่อปี 2552 บังคับสถานีทุกแห่งต้องมีป้ายแจ้งเตือนดับเครื่องยนต์ ปิดโทรศัพท์มือถือ และห้ามสูบบุหรี่ขณะรับบริการ หากฝ่าฝืนสถานีบริการจะมีโทษปรับ 1 แสน หรือจำคุก 1 ปี ซึ่งถือเป็นสิ่งที่ผู้ใช้บริการต้องรู้และปฏิบัติตามอยู่แล้ว
     ฉะนั้นท่านเจ้าของรถที่ยังใช้วิธีการจอดติดเครื่องเติมน้ำมันอยู่ รบกวนช่วยทำตามกฎหมายสักนิดหนึ่งก็ยังดีนะครับ ส่วนจะต้องลงจากรถไปเช็กหัวจ่ายว่าเติมน้ำมันถูกประเภทไหมในยุคโควิดเช่นนี้ ก็อาจไม่ต้องลงมาขนาดนั้น ผมใช้วิธีมองตามในจังหวะแรกก่อนที่เด็กปั๊มจะเติมน้ำมันเข้าถังของเรา เท่านี้ก็น่าจะพอช่วยได้แล้วครับ
ผู้เขียน: ธันยเดช เกียรติศิริ