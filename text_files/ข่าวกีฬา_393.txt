ยังคงเป็นเรื่องที่แฟนๆ กีฬาในประเทศเกาหลีใต้ ติดตามอย่างต่อเนื่องสำหรับเรื่องราวของ อี ดา-ยอง และ อี แจ-ยอง สองนักวอลเลย์บอลสาวฝาแฝดชาวเกาหลีใต้ ที่ถูกแบนจากสมาคมลูกยางในประเทศ และห้ามข้องเกี่ยวกับการแข่งขันวอลเลย์บอล ลีกเกาหลีใต้ (KOVO V LEAGUE) ทุกรายการ เมื่อต้นปีที่ผ่านมาโดยทั้งคู่นั้นโดนโทษแบนไม่มีกำหนดจากเหตุการณ์ในอดีตที่พวกเธอกลั่นแกล้งเพื่อนร่วมชั้นสมัยที่พวกเขายังเรียนอยู่ชั้นประถม และมัธยมต้น จนทำให้ อินชอน ฮึงกุ๊ก ไลฟ์ อินชัวรันส์ พิงค์ สไปเดอร์ส ต้นสังกัดของทั้งคู่ต้องออกมายกเลิกสัญญาเนื่องจากทนกระแสต่อต้านจากสังคมไม่ไหวแถมเมื่อสัปดาห์ก่อนยังมีประเด็นใหญ่ที่ทำเอาแฟนๆ ช็อกกันเป็นแถวเมื่อ อี ดา-ยอง ถูกชายรายหนึ่งออกมาแฉว่าเป็นสามีของเธอ และถูกทำร้ายร่างกายทั้งทางวาจา และร่างกายอย่างหนัก จนต้องเข้ารับการรักษาทางจิตเวช จนถึงขั้นฟ้องหย่ากันจากปัญหาทั้งหมดที่กล่าวมาทำให้ สองนักวอลเลย์บอลสาวฝาแฝด ไม่สามารถทนอยู่ในประเทศเกาหลีใต้ได้อีกต่อไป เนื่องจากกระแสสังคมที่ออกมาต่อต้านพวกเธออย่างหนักในระยะหลัง รวมถึงการที่พวกเธอไม่สามารถลงเล่นวอลเลย์บอลในประเทศได้อีกต่อไป
จนทำให้ทั้งคู่ตัดสินใจที่จะย้ายไปใช้ชีวิต และเล่นในลีกต่างแดน ก่อนที่จะบรรลุข้อตกลงย้ายไปร่วมทีม พีเอโอเค เทสซาโลนิกิ สโมสรในลีกกรีซ โดยมีรายงานว่าพวกเธอยอมลดค่าเหนื่อยลงจากเดิมที่เคยได้รับจากสโมสรในเกาหลีใต้ลงเหลือเพียงแค่ 10% จากที่เคยได้รับเท่านั้นซึ่งล่าสุดเมื่อช่วงค่ำวันที่ 16 ตุลาคม ที่ผ่านมา ทั้งคู่ได้ปรากฏตัวที่สนามบินในเมืองอินชอน หลังมีแผนเดินทางย้ายไปใช้ชีวิตที่ประเทศกรีซ เพื่อโอกาสในการเล่นวอลเลย์บอลต่อไป ท่ามกลางกองทัพนักข่าวที่มารอกันอย่างเนืองแน่น โดย นักข่าวได้พยายามถามถึงเรื่องราวที่ผ่านมาว่ามันเกิดอะไรขึ้น ซึ่งมีนักข่าวรายหนึ่งได้เปิดประเด็นถึงทั้งคู่ว่า "มีอะไรจะพูดกับแฟนๆ ไหม?" ซึ่งตัวของ อี แจ-ยอง ได้กล่าวเพียงสั้นๆ ว่า "ฉันขอโทษ" ขณะที่ในรายของ อี ดา-ยอง นั้นนิ่งเงียบตลอด และพยายามเดินหนีนักข่าว
