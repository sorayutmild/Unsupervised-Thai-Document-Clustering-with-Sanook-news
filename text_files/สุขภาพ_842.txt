แพทย์เตือนภัยถึงตาย ฝนคะนองเสี่ยงฟ้าผ่า แนะงดใช้มือถือพื้นที่โล่ง เผยวิธีช่วยเหลือแตะตัวผู้ถูกฟ้าผ่าได้ เพราะต่างจากไฟฟ้าช็อต
 
ที่ไหน เสี่ยงฟ้าผ่ามากที่สุด?
นพ.ดนัย ธีวันดา รองอธิบดีกรมอนามัย กล่าวแนะนำว่า ขณะเกิดฝนฟ้าคะนองให้หลีกเลี่ยงการอยู่ในที่โล่ง เช่น ทุ่งนา สนามฟุตบอล สระว่ายน้ำ สนามกอล์ฟ หากเลี่ยงไม่ได้ต้องไม่อยู่ใกล้ที่สูง เช่น ต้นไม้สูง เสาโทรศัพท์ เสาไฟฟ้า ห้ามกางร่มที่มีปลายโลหะยอดแหลม และอย่าถือวัตถุที่ชูสูงขึ้นไปจากตัว เช่น เบ็ดตกปลา ไม้กอล์ฟ เป็นต้น 
 
ข้อห้าม-ข้อควรทำยามฝนตก เพื่อลดความเสี่ยงของฟ้าผ่า
1. ห้ามใช้โทรศัพท์มือถือ เนื่องจากมีวัสดุจำพวกโลหะเป็นส่วนประกอบ ทำให้เกิดการเหนี่ยวนำคลื่นไฟฟ้า มีผลให้แบตเตอรี่เกิดการลัดวงจรและระเบิดได้ 
2. ห้ามใช้อุปกรณ์ไฟฟ้าและอิเล็กทรอนิกส์อื่นๆ
3. ถอดวัตถุหรือเครื่องประดับที่เป็นโลหะออกจากร่างกาย 
4. ถ้าหากหลบอยู่ในรถยนต์ ให้จอดรถห่างจากต้นไม้ใหญ่ ตึกสูง เสาไฟฟ้าหรือป้ายโฆษณาขนาดใหญ่ ดับเครื่องยนต์ ปิดกระจก อย่าสัมผัสกับส่วนใดส่วนหนึ่งของรถที่เป็นโครงโลหะ และควรนั่งกอดอกหรือวางมือบนตัก
5. เมื่ออยู่ในอาคารควรปิดประตูหน้าต่างทุกบาน และอยู่ห่างจากผนังอาคาร ประตูและหน้าต่าง
6. ห้ามใช้โทรศัพท์บ้านหรือเล่นอินเทอร์เน็ต
7. ถอดปลั๊กอุปกรณ์เครื่องใช้ไฟฟ้าออกให้หมด และดึงเสาอากาศของโทรทัศน์ออก เพื่อป้องกันการเกิดไฟฟ้าลัดวงจร ซึ่งจะเป็นสาเหตุให้เกิดอัคคีภัยหากเกิดฟ้าผ่าลงมาที่บ้าน 
 
หากพบเห็นผู้ที่ถูกฟ้าผ่า ให้สังเกตบริเวณที่เกิดเหตุว่า ยังมีความเสี่ยงต่อการถูกฟ้าผ่าหรือไม่ ถ้ามีให้เคลื่อนย้ายผู้ถูกฟ้าผ่าไปยังตำแหน่งที่ปลอดภัย เพื่อป้องกันตัวจากการถูกฟ้าผ่า โดยสามารถแตะต้องตัวผู้ถูกฟ้าผ่าได้ทันที เนื่องจากคนที่ถูกฟ้าผ่าจะไม่มีกระแสไฟฟ้าหลงเหลืออยู่ในตัว ซึ่งต่างจากผู้ที่ถูกไฟฟ้าดูดหรือไฟฟ้าซ็อต รีบโทรแจ้งเหตุสายด่วนช่วยชีวิต 1669