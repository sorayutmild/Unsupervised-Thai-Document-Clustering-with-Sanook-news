ครอบครัว "น้องแอ๋ม" นักศึกษาไทยถูกแทงดับในห้องพักที่สหรัฐอเมริกา ประสานขอรับร่างกลับมาบำเพ็ญกุศลที่บ้านเกิดปทุมธานี
นายกฤษฎา หลีนวรัตน์ นายกเทศมนตรีตำบลธัญบุรี จ.ปทุมธานี ในฐานะ อาของ น.ส.กรกมล หรือ น้องแอ๋ม อายุ 25 ปี นักศึกษาชาวไทยที่ถูกแทงเสียชีวิต พร้อมกับเพื่อนสนิท ภายในห้องพักแห่งหนึ่งในรัฐวอชิงตัน สหรัฐอเมริกา ได้เปิดเผยกับสำนักข่าว ไอ.เอ็น.เอ็น.ว่า หลังทราบเรื่องทางครอบครัวได้ติดต่อประสานไปยังสถานทูตและเจ้าหน้าที่ตำรวจสหรัฐอเมริกา เพื่อขอรับร่างของหลานสาวกลับมาบำเพ็ญกุศลตามพิธีทางศาสนา
>> ครอบครัวเปิดใจ เผยภาพสุดท้าย "น้องแอ๋ม" นศ.ไทยถูกฆาตกรรมในอเมริกา
โดยวางแผนจัดพิธีขึ้นที่วัดนาบุญ ถนนรังสิต-นครนายก ต.รังสิต อ.ธัญบุรี โดยล่าสุดยังไม่สามารถระบุได้ว่า ทางการสหรัฐฯ จะส่งร่างน้องแอ๋มกลับมาถึงบ้านได้เมื่อไหร่ เพราะต้องรอขั้นตอนของเจ้าหน้าที่ตำรวจท้องถิ่น ต้องรอให้มีการตรวจชันสูตรศพอย่างละเอียดก่อน แต่ในเบื้องต้นทางครอบครัวคงจะไม่เดินทางไปที่สหรัฐฯ
สำหรับสาเหตุการเสียชีวิตนั้น เบื้องต้นยังไม่สามารถตอบได้เช่นกัน แต่เบื้องต้นคาดว่าอาจจะมาจากปัญหาส่วนตัวหรือปมความหึงหวง ซึ่งส่วนนี้จะต้องรอการตรวจสอบของตำรวจอย่างเป็นทางการต่อไป
น้องแอ๋ม เป็นเหมือนความภูมิใจและความหวังของครอบครัว
ทั้งนี้ นายกฤษฎา กล่าวเพิ่มเติมว่า น้องแอ๋ม เป็นเด็กเรียนดี ซึ่งทางคุณพ่อผู้เสียชีวิต ค่อนข้างคาดหวังกับลูกสาวคนนี้ไว้มาก โดยมีการวางแผนอนาคตว่าหากสำเร็จการศึกษาจากอเมริกาแล้ว น้องแอ๋มจะกลับมาสอบเป็นผู้พิพากษา ที่ประเทศไทย โดยหลังเกิดเหตุ ทำให้ครอบครัวเสียใจเป็นอย่างมาก
นายกฤษฎา ได้กล่าวว่า ก่อนที่เจ้าหน้าที่ตำรวจจะมาพบศพของหลานสาวนั้น เดิมทีหลานสาวอาศัยและเรียนอยู่ที่ประเทศสหรัฐอเมริกามานานแล้ว โดยหลานสาวตน เรียนจบปริญญาตรีได้รับเกียรตินิยมอันดับ 2 จากมหาวิทยาลัยธรรมศาสตร์ และเดินทางไปศึกษาต่อที่เมืองบอสตัน จากนั้นจึงเดินทางไปศึกษาปริญญาอีกใบที่รัฐวอชิงตัน
ลำดับเหตุการณ์ก่อนจะพบศพ น้องแอ๋ม ถูกฆาตกรรม
โดยเมื่อ 3 วันที่ผ่านมา พบว่า พี่ชายของน้องแอ๋ม ได้พยายามติดต่อ แต่ไม่สามารถติดต่อน้องแอ๋มได้เลย จากที่ปกติเจ้าตัวมักจะรับโทรศัพท์ หรือไม่ก็ติดต่อกลับเสมอ ทำให้เป็นกังวล แต่เริ่มแรกก็พยายามมองในแง่ดีว่าน้องแอ๋ม อาจจะเดินทางไปเที่ยวกับเพื่อน ในช่วงวันหยุดยาว วันแรงงานแห่งชาติที่สหรัฐฯ ตนจึงติดต่อให้ลูกสาวของตนเดินทางไปตรวจสอบควบคู่กับแจ้งตำรวจท้องถิ่น
>> พบศพ 2 นักศึกษาสาวไทยในอเมริกา ถูกแทงดับสยองคาห้องพัก
เมื่อตำรวจไปตรวจสอบครั้งแรก แต่ไม่ได้เปิดประตูห้องเข้าไปไม่พบความผิดปกติ จึงได้เดินทางกลับ กระทั่งเรื่องเริ่มมาชัดเจนเมื่อวันอังคารที่ผ่านมา เพราะเป็นวันเปิดเรียนตามปกติ แต่กลับพบว่าผู้เสียชีวิตไม่ได้เดินทางไปเรียน จากปกติที่เป็นเด็กเรียนดี ไม่เคยขาดเรียน ทำให้ทางมหาวิทยาลัยโทรศัพท์มาสอบถามทางอะพาร์ตเมนต์ เมื่อทางอะพาร์ตเมนต์ไปตรวจสอบภายในห้องพัก จึงได้พบศพของทั้งคู่ได้รับบาดเจ็บอยู่ แต่สิ้นใจระหว่างที่เจ้าหน้าที่ทำการช่วยเหลือ
อย่างไรก็ตาม ผู้สื่อข่าวยังรายงานอีกว่า ก่อนเกิดเหตุผู้เสียชีวิตเคยเปรยกับคนใกล้ชิดว่า รูมเมทที่อาศัยอยู่ด้วยนั้น มีลักษณะเป็นสาวทอม มีลักษณะนิสัยขี้หึงหวง แต่ยังไม่ชัดเจนว่าเรื่องที่เกิดขึ้นมาจากปัญหาส่วนตัวหรือไม่