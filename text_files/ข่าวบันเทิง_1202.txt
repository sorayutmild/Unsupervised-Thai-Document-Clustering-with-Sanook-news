เป็นประเด็นเม้าท์ให้แซ่ดอีกครั้งในโลกออนไลน์ หลังมีภาพเก็บตกเดินพรมแดงที่งานประกาศรางวัล ดาราเดลี่ อวอร์ดส์ เมื่อวันที่ 3 มีนาคมที่ผ่านมา สาวเซ็กซี่ "เปิ้ล ไอริณ" ตกเป็นขี้ปาก เมื่อมีภาพหลุดระหว่างที่เจ้าตัวกำลังเดินจัดชุดเดรสสีทอง กระโปรงผ่าแหวกเกือบถึงสะดือ เผยให้เห็น..มุมไม่พึงประสงค์ โลกโซเชียลฯ ต่างวิพากษ์วิจารณ์ไปต่างๆ นานา
ล่าสุด "เปิ้ล ไอริณ" ได้โพสต์ข้อความชี้แจงผ่านทางอินสตาแกรม @ple.irin เกี่ยวกับประเด็นนี้ว่า "ภาพที่เผยแพร่ออกไป เปิ้ลขอยืนยันว่า ไม่ใช่ภาพจริง เนื่องจากชุดมีกางเกงข้างใน มีชุดทับ และผู้ตัดเย็บหลายคนยืนยัน เป็นพยานได้ เหตุเกิดจากมีผู้ไม่หวังดี ตั้งใจทำลายชื่อเสียง โดยมีหลักฐานเป็นข้อความข่มขู่ และท้าทายกฎหมาย และยังได้อ้างตนเป็นลูกผู้เกี่ยวข้องทางกฎหมายด้วย ตอนนี้รู้ตัวผู้กระทำความผิดแล้ว โดยวันที่ 7 มีนาคมนี้ เวลา 13.00 น. ขอเรียกร้องขอความเป็นธรรมที่ สน.วิภาวดี เพื่อแจ้งความดำเนินคดีขึ้นสูงสุดต่อไป จึงเรียนมาเพื่อทราบ"
อย่างไรก็ตาม หลังจากที่สาวเปิ้ลออกมาชี้แจงดังกล่าว ก็ยังคงเกิดกระแสวิจารณ์อีกครั้ง หลายคนร่วมเป็นกำลังใจให้กับสาวเปิ้ลและหวังให้ได้รับความเป็นธรรมจากกรณีนี้ แต่ก็มีชาวเน็ตบางส่วนรู้สึกประหลาดใจที่เรื่องราวพลิกตลบ เพราะว่าก่อนหน้านี้ไม่กี่ชั่วโมง สาวเปิ้ล เพิ่งลงภาพข่าวจากหนังสือพิมพ์บันเทิงชื่อดัง ที่เขียนล้อเลียนเรื่องไม่สวมกางเกงข้างใน เจ้าตัวยังบอกขำๆ ว่า "เป็นคนขี้ลืมค่ะ" แต่ภาพดังกล่าวก็ถูกลบออกไปในเวลาต่อมา