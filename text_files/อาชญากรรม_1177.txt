ช่างภาพ แจ้งจับ บิว ปฏิมากรณ์ ดารานักแสดงตัวประกอบ หลังเช่ากล้องวีดีโอแล้วเชิดหนี เอากล้องไปขายต่อให้ ตำรวจเมืองแปดริ้ว พบคดีติดตัวอื้อ 
ผู้สื่อข่าวรายงานว่า (30 ส.ค.) นายเกรียงไกร เรืองเกศา อายุ 39 ปี ช่างภาพอิสระ พร้อมด้วย ส.ต.อ.กนิษฐ์ กระจ่างโพธิ์ ผบ.หมู่ (สป.) สภ.ราชสาสน์ จ.ฉะเชิงเทรา ได้เดินทางเข้าแจ้งความ ที่ สน.ทองหล่อ หลังถูก นายปฏิมากรณ์ วินิชวานิชกุล หรือ บิว อายุ 33 ปี ดารานักแสดง อยู่บ้านเลขที่ 183/63 สายลมคอนโดมีเนี่ยม แขวงทุ่งสองห้อง เขตหลักสี่ กรุงเทพฯ เช่ากล้องวีดีโอ พานาโซนิค รุ่น AG 102 BEN พร้อมขาตั้งกล้อง และ Wireless Mic 1 ตัว  แล้วหลบหนีไป ไม่นำอุปกรณ์ดังกล่าวมาคืน
นายเกรียงไกร เปิดเผยว่า ตนได้ทำงานเป็นช่างภาพอิสระ ถ่ายวีดีโอ และให้เช่ากล้อง เช่น กล้องวีดีโอ พร้อมขาตั้ง โดยนายปฏิมากรณ์ ได้เดินทางมาหาตนที่บ้าน เพื่อขอเช่ากล้องวีดีโอ พร้อมขาตั้ง เพื่อนำไปถ่ายทำโฆษณา และถ่ายภาพยนตร์ ด้วยความที่เห็นว่าทำงานในวงการเดียวกันคงน่าเชื่อถือ ประกอบกับรู้จักเพื่อนของตน จึงไม่คิดเอะใจให้ยืมไปโดยที่มีการทำสัญญา  นอกจากถ่ายสำเนาบัตรประจำตัวประชาชนของนายปฏิมากรณ์ เอาไว้  เมื่อวันที่ 27 ส.ค 54 ที่ผ่านมา
"กล้องที่ถูกเช่าไปเป็น กล้องวีดีโอ พานาโซนิค รุ่น AG 102 BEN พร้อมขาตั้งกล้อง และ Wireless Mic 1 ตัว  โดยทำสัญญาคิดค่าเช่าวันละ 1,400 บาท ต่อวัน ซึ่งตกลงเช่าแค่ 1 วันเท่านั้น แต่แล้วเมื่อถึงเวลาส่งกล้องคืน กลับถูกเบี้ยว เช่าเกินระยะเวลาที่ตกลงกันไว้ จึงโทรศัพท์ไปสอบถาม ซึ่ง นายปฏิมากรณ์ บอกว่าอยู่ที่อัมพวา ยังเดินทางกลับมาไม่ได้ จากนั้นผมก็โทรศัพท์ไปถามอีกเป็นระยะก็ได้รับคำตอบเช่นเดิม ก่อนที่นายปฏิมากรณ์จะปิดโทรศัพท์ไปและไม่สามารถติดต่อได้อีกเลย ผมจึงรู้ว่าตัวเองโดนนายปฏิมากรณ์โกง ตอนหลังผมได้พยายามหาข้อมูลของนายปฏิมากรณ์ จนสามารถสืบทราบว่าได้นำกล้องของตนไปขายให้กับ ส.ต.อ.กนิษฐ์ กระจ่างโพธิ์ ผบ.หมู่ (สป.) สภ.ราชสาสน์ จ.ฉะเชิงเทรา" นายเกรียงไกร กล่าว
ด้าน ส.ต.อ.กนิษฐ์ กล่าวว่า ได้รับซื้อกล้องวีดีโอ พานาโซนิค รุ่น AG 102 BEN ทั้ง 2 ตัว พร้อมขาตั้งกล้อง เป็นจำนวนเงิน 110,000 บาท  เมื่อวันที่ 27 ส.ค. ที่ผ่านมา โดยนายปฏิมากรณ์ นัดให้มารับกล้องที่โรงหนังเมเจอร์ รัชโยธิน แต่เมื่อถึงเวลากลับให้กล้องมาก่อนแค่ 1 ตัว ส่วนอีกตัวอ้างว่า จะนำมาให้ในวันที่ 28 ส.ค. พร้อมกับอ้างว่ากล้องติดถ่ายงานละครอยู่ จะนำไปให้ที่ อ.แปดริ้ว จ.ฉะเชิงเทรา แต่ขอให้จ่ายเงินจำนวน 110,000 บาท มาก่อนซึ่งได้มีการทำสัญญาซื้อขายระหว่างตนกับนายปฏิมากรณ์ เอาไว้
"ตอนที่ผมซื้อของ ก็เริ่มเอะใจแล้ว รู้สึกว่านายปฏิมากรณ์ดูรีบร้อน และลุกลี้ลุกลน เลยหาข้อมูลจากทางอินเตอร์เน็ต จนทราบว่านายปฏิมากรณ์ โดนข้อหาฉ้อโกง ที่สน.คลองตัน จนกระทั่งวันที่ 29 ส.ค. 54 ได้รับโทรศัพท์จากนายเกรียงไกร เรืองเกศา ว่ากล้องวีดีโอที่ซื้อมาเป็นกล้องที่นายปฏิมากรณ์ เช่ามาจากคนอื่น แล้วมาหลอกขายอีกที จึงได้เดินทางมาพร้อมนายเกรียงไกร เข้าแจ้งความที่สน.ทองหล่อ เพื่อแสดงความบริสุทธิ์ใจ"ส.ต.อ.กนิษฐ์ กล่าว
แต่ขณะที่นายเกรียงไกร เข้าแจ้งความที่สน.ทองหล่อ ได้มีเจ้าทุกข์ เข้ามาแสดงตัวอีกราย คือ นายวรพจน์ เหมือนบุญ อายุ 29 ปี  อาชีพช่างภาพ และให้เช่าอุปกรณ์กล้อง ย่าน จ.นนทบุรี ได้มาขอเช่ากล้องถ่ายภาพจำนวน 2 ตัว คือ  Canon 5D พร้อมขาตั้งกล้อง และกล้องถ่ายภาพ 7 D พร้อมขาตั้งกล้อง โดยตกลงให้เช่าเป็นเวลา 3 วัน ตัวละ 3,000 บาท เป็นจำนวนเงิน 18,000 บาท พร้อมทำสัญญาเช่าซื้อกับนายปฏิมากรณ์ แต่ขณะนั้น ปรากฏชื่อสำเนาบัตรประจำตัวประชาชนว่า นายเอกชัย  เนื่องจำนงศ์ ซึ่งไม่ตรงกับชื่อที่ใช้อยู่ในปัจจุบัน จึงคาดว่านายปฏิมากรณ์ หรือ นายเอกชัย มีการปลอมแปลงเอกสารราชการ โดยตนได้เข้าแจ้งความไว้กับสน.โชคชัย ไว้เมื่อวันที่ 15 ส.ค. 54 ในคดีฉ้อโกง และคดีปลอมแปลงเอกสารราชการ
เบื้องต้น เจ้าหน้าที่ตำรวจ สน.ทองหล่อ ได้พยายามโทรศัพท์ติดต่อไปยังนายปฏิมากรณ์ทุกเบอร์แล้ว แต่ก็ไม่สามารถติดต่อได้ จึงได้รับแจ้งความไว้เป็นคดีอาญาฐานฉ้อโกง
ทั้งนี้ นายปฏิมากรณ์ วินิชวานิชกุล หรือ บิว อายุ 33 ปี มีการลงบันทึกประจำวันไว้หลายสน.เช่นสน.โชคชัย สน.คลองตัน และสน.ทองหล่อ ในคดีฉ้อโกง โดยผลงานในวงการบันเทิงจนเป็นที่รู้จัก อาทิ นักแสดงหนุ่มในบทบาทชีเปลือยจากภาพยนตร์เรื่องสุดสาคร ผู้เขียนบทภาพยนตร์เรื่องสุดสาคร ผีช่องแอร์ และผลงานโฆษณาอีกมากมาย