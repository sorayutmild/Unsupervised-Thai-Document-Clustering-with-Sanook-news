6 วิธีแก้ฮาร์ดดิสก์ทำงานหนักผิดปกติ ค้าง กระตุก ช้า
เชื่อว่าฮาร์ดดิสก์ทำงานหนักผิดปกติเป็นอาการของคนที่ใช้โน๊ตบุ๊คต้องเจอกันเป็นประจำ แต่อาการอาจจะยังไม่หนัก จึงไม่ได้สนใจ ส่วนใครที่เจอแบบหนักๆ ประเภทที่ไฟฮาร์ดดิสก์ทำงานแทบตลอดเวลา จนบางทีไม่สามารถเปิดอะไรขึ้นมาได้เลย แบบนี้น่าจะต้องหาทางแก้ไขอย่างเร่งด่วนและต้องทำความเข้าใจ เพื่อป้องกันไม่ให้เกิดอาการดังกล่าวนี้ขึ้นอีก รวมถึงแก้ปัญหาเฉพาะหน้าในเบื้องต้น เพื่อให้ระบบสามารถกลับมาทำงานได้อย่างรวดเร็ว

อาการฮาร์ดดิสก์ทำงาน 99% นี้มีด้วยกันหลายสาเหตุ ขึ้นอยู่กับว่าเกิดจากสิ่งใด มีตั้งแต่อาการเริ่มต้น ไปจนถึงปานกลางพอรักษาหรืออาการหนักจนเกินเยียวยา การแก้ไขก็ต้องดูไปตามอาการ อาจจะเริ่มต้นง่ายๆ อาจจะเลือกวิธี Restart สักครั้งหนึ่ง เพื่อให้ระบบกลับคืนมาเหมือนเดิม ส่วนถ้าเป็นหนัก ให้กดปุ่มเพาเวอร์ค้างไว้ เพื่อปิดเครื่อง จากนั้นเปิดเครื่องใหม่ หากเป็น Windows 7 หรือ Windows 8 ก็จะสามารถ Recovery page และไฟล์ที่ทำค้างไว้ต่างๆ ขึ้นมาให้ แต่ถ้าจะเริ่มการแก้ไข สามารถทำได้โดย

1 ตรวจเช็ค Process ที่ผิดปกติ เบื้องต้นให้เข้าไปดูที่ Task Manager ในแท็บของ Disk แล้วดูว่ามีโปรแกรมหรือยูทิลิตี้ใด ทำงานหรือเรียกใช้การทำงานของฮาร์ดดิสก์อยู่บ้าง ดูที่ตัวเลขได้ทันที หากมีตัวใดที่ทำงานอยู่ผิดปกติ ให้ลองปิดหรือ End taskแล้วดูว่ายังเป็นอาการดังกล่าวอยู่หรือไม่

2 ปิดหน้าต่างโปรแกรมลงบ้าง ต่อเนื่องจากการดู Disk Process ใน Task Manager หากโปรแกรมใดที่เราใช้งานอยู่มากเกินไป ก็ให้ปิดหน้าต่างที่ไม่ใช้ลงบ้าง ก็จะช่วยได้เยอะ เป็นทางแก้ไขที่ตรงไปตรงมาและได้ผลดี

3 สแกนดิสก์หาความผิดปกติ เพื่อการตรวจสอบว่ามีความผิดปกติที่ฮาร์ดดิสก์ด้วยหรือไม่ อาจใช้โปรแกรมในการตรวจสอบ อย่างเช่น HDTune เป็นต้น ซึ่งหากมีความผิดปกติ จะได้แก้ไขได้ทัน

4 เช็คการทำงานฮาร์ดดิสก์ ด้วยการใช้วิธี Scan Disk หรือ Analyze เพื่อตรวจสอบความผิดปกติในเบื้องต้น เพื่อให้ระบบทำการแก้ไขเสียก่อน

5 ค้นหาไวรัส อย่าลืมว่าไวรัสบางตัวก็ทำให้ฮาร์ดดิดส์หรือระบบทำงานหนักได้เช่นกัน โดยเฉพาะการประมวลหรือจัดเก็บข้อมูลของตัวเองหรือทำสำเนาตัวเอง ก็ทำให้มีการใช้งานฮาร์ดดิสก์มากขึ้น ซึ่งการสแกนด้วย Anti Virus ก็ทำให้เป็นอีกทางหนึ่งที่ช่วยลดปัญหาการที่ฮาร์ดดิสก์ทำงานหนักผิดปกติได้ดี

6 เคลียร์พื้นที่บนฮาร์ดดิสก์ ให้มีที่ Swap file เป็นเรื่องพื้นฐานที่น่าจะเริ่มแก้ไขจากจุดนี้ เพราะเมื่อฮาร์ดดิสก์ไม่มีพื้นที่สำหรับทำงานแล้ว ก็ไม่แปลกที่จะช้าหรือทำงานไม่ได้ เพราะไม่มีพื้นที่สำหรับการ Swap file อาการช้าหรือค้างก็เกิดขึ้นได้ การเคลียร์พื้นที่ให้เหลืออย่างน้อย 30% ก็เป็นเรื่องง่ายๆ ที่น่าจะลองทำกันดู
สุดท้ายในเมื่อทำทุกอย่างแล้วหรือฮาร์ดดิสก์มีปัญหา เริ่มเสียหาย จนทำงานได้ไม่ดีหรือไม่น่าจะนำมาเสี่ยงใช้ต่อ การเปลี่ยนฮาร์ดดิสก์ใหม่ก็น่าจะเป็นทางออกที่เหมาะสมที่สุด

ขอบคุณเนื้อหา และภาพประกอบ