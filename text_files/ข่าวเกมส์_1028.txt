Resident Evil Escape from Raccoon City
Resident Evil The Real เป็นสวนสนุกที่ทาง Universal Studio ร่วมกับค่ายเกมส์ Capcom จัดทำขึ้นเพื่อสร้างประสบการณ์ใหม่ๆในการเล่นเกมส์ผีชีวะ Resident Evil อันโด่งดัง (ของญี่ปุ่นจะชื่อ BioHazard The Real) ด้วยการนำเอาสเปเชี่ยลเอฟเฟคมาจัดฉากตกแต่งในดูเหมือนกับฉากในเกมส์จริงๆ แล้วให้ผู้เข้าเล่นต่อสู้กับซอมบี้หรือสัตว์ประหลาดต่างๆ ด้วยปืนระบบเซนเซอร์ที่ออกแบบมาเป็นพิเศษ เอาตัวรอดออกไปจากฝูงซอมบี้ให้ได้ (ดูรายละเอียดเพิ่มเติมได้ที่ Resident Evil The Real สวนสนุกผีชีวะ) ซึ่งสวนสนุกผีชีวะที่ญี่ปุ่นเปิดให้เล่นเมื่อวันที่ 19 กรกฎาคม 2013 ที่ผ่านมาในเมืองโอซาก้า และได้รับการตอบรับที่ดีอย่างมาก ด้วยเหตุนี้ทาง Universal Orlando ของอเมริกา จึงสนใจที่จะนำสวนสนุกนี้ไปเปิดที่อเมริกาบ้าง เป็นการต้อนรับเทศกาลฮัลโลวีนที่กำลังจะมาในไม่ช้านี้แล้ว

สำหรับ Resident Evil The Real ของอเมริกาจะต่างกับญี่ปุ่นนิดหน่อย โดยเปลี่ยนชื่อเป็น Resident Evil Escape from Raccoon City (ชื่องานว่า Halloween Horror Nights 23) เน้นฉากในเมือง Raccoon City อย่างเดียว แต่จะทำออกมาให้ยิ่งใหญ่อลังการกว่าที่ญี่ปุ่น โดยจะจัดฉากให้ใหญ่และวกวน เพื่อให้ผู้เล่นพยายามหนีและหาทางออกไปให้ได้ ซึ่งรวมฉากต่างๆในเมือง Raccoon City ไว้ครบทั้งตัวเมืองและสถานีตำรวจ ศัตรูก็มีทั้งจากภาค RE 2 และ 3 อย่างซอมบี้ ลิกเกอร์ ไทแรนต์ และ เนเมซิส ส่วนอาวุธนั้น ทาง Universal Orlando คิดไว้ว่าอาจจะไม่มีให้ เพราะสวนสนุกที่นี่จะเน้นการหนีเอาตัวรอดจากเมืองวงกตที่เต็มไปด้วยซอมบี้เป็นหลัก แต่ก็อาจเปลี่ยนแปลงให้มีอาวุธไว้ต่อสู้ได้บ้างนิดหน่อย ซึ่งก็คาดว่าจะเป็นปืนพลาสติกเลเซอร์แบบเดียวกับญี่ปุ่น
Resident Evil Escape from Raccoon City ของ Universal Orlando เปิดให้เข้าไปเล่นกันระหว่างวันที่ 20 กันยายน ถึง 2 พฤศจิกายน 2013 นี้ ใครอยู่อเมริกาก็อย่าพลาดไปลองเล่นดูสักครั้งหนึ่งในชีวิตนะครับ
ดูข้อมูลเพิ่มเติมได้ที่ http://halloweenhorrornights.com/orlando/resident-evil.html
ตอนนี้ฉากกำลังอยู่ในช่วงก่อสร้าง ดูภาพตัวอย่างได้ด้านล่าง