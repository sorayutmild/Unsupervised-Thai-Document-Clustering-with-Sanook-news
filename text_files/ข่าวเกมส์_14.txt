หากจะบอกว่า "ชาวไทยเมื่อตั้งใจทำอะไร ก็ไม่แพ้ชาติใดในโลก" ดูเหมือนจะเป็นคำพูดที่ไม่ใช่เรื่องเกินจริงอีกแล้ว เพราะเพียงแค่ช่วงเวลาเพียงข้ามคืนเดียว ชาวเน็ตทั้งหลายก็สามารถนำธงชาติและชื่อของประเทศไทยขึ้นอันดับ 1 ของเกมคลิกปุ่มบนเว็บไซต์ POPCAT ได้เป็นที่เรียบร้อยแล้ว!

POPCAT เป็นมีมน้องแมวที่ชื่อ Oatmeal ซึ่งถูกเจ้าของถ่ายรูปลง Twitter ก่อนที่จะถูกและนำไปตัดต่อให้เป็นแมวอ้าปากกว้างเป็นรูปตัว "O" และถูกชาวเน็ตนำไปใช้เป็นมีมในเนื้อหาล้อเลียนต่าง ๆ ซึ่งรวมถึงการมีผู้นำน้องแมว Oatmeal ไปทำเป็นเกมบนเว็บไซต์เมื่อเดือนกุมภาพันธ์ 2021 ซึ่งเป็นการเล่นเกมคลิกปุ่มนับสถิติและมีการจัดอันดับ Leaderboard ของผู้เล่นจากทั้ง 207 ประเทศทั่วโลก เพื่อแข่งขันกันว่าประเทศไหนจะมีการคลิกปุ่มเยอะมากที่สุด
หลังจากที่เปิดเว็บไซต์ให้ได้เล่นเมื่อต้นปีที่ผ่านมา ประเทศฟินแลนด์ได้ขึ้นเป็นอันดับ 1 ของ Leaderboard มาอย่างยาวนานตั้งแต่เดือนเมษายน จากนั้นประเทศอื่น ๆ ก็ได้เริ่มเกิดกระแสเล่นตามกันมา จนกระทั่งเมื่อวันที่ 12 สิงหาคมที่ผ่านมา ชาวเน็ตของประเทศไต้หวันก็ได้ทำการฉลองชัยชนะจากการที่สามารถแซงหน้าประเทศฟินแลนด์ ขึ้นเป็นอันดับ 1 ได้หลังจากที่ใช้เวลาเล่นกันอยู่นานหลายวัน แต่แล้วความสำเร็จของประเทศไต้หวันก็ดูเหมือนอยู่ได้ไม่นานอย่างที่คิดเอาไว้

ในวันที่ 15 สิงหาคมนี้เอง ทางด้านประเทศไทยของเรานั้น ถึงแม้ว่าในตอนแรกจะไม่มีใครรู้จักหรือเล่นเกมนี้กันมาก่อนเลย แต่หลังจากที่เกิดการพูดถึงกันเพียงข้ามคืนเดียวและมีกระแสการเล่นเกม POPCAT เกิดขึ้นมาในตอนเช้า ชาวเน็ตไทยก็รวมพลังกันทำลายสถิติช่วยกันคลิกปุ่มบนเว็บไซต์ จนสามารถทำให้ประเทศไทยขึ้นเป็นอันดับ 1 ได้ในเวลาประมาณ 13.00-14.00น. โดยสามารถแซงหน้าประเทศไต้หวันไปได้ในช่วงคะแนน 15,770 ล้านคลิก
ปัจจุบัน POPCAT มีผู้ทำการเล่นเกมคลิกปุ่มบนเว็บไซต์แล้วมากกว่า 8 หมื่นล้านครั้ง และมีชาวไทยที่ร่วมคลิกปุ่มกันแล้วมากกว่า 2 หมื่นล้านครั้ง นอกจากจะเป็นระยะเวลาที่รวดเร็วผิดคาดอย่างน่าตกใจแล้ว คะแนนในตอนนี้ก็ยังคงพุ่งสูงขึ้นแบบทิ้งห่างเรื่อย ๆ ไม่หยุด และคาดว่าจะยังคงเพิ่มมากขึ้นไปโดยที่ประเทศอื่นไม่สามารถแซงได้ภายในเร็ว ๆ นี้แน่นอน เรียกได้ว่าความสำเร็จครั้งนี้ คงต้องยกความดีความชอบให้เป็นการฉลองความสำเร็จร่วมกันของชาวเน็ตประเทศไทย ที่หากสามารถร่วมแรงร่วมใจกันเอาชนะทุกอย่างได้เหมือนกับการเล่นเกม POPCAT ได้ก็คงจะดีไม่น้อยเลยทีเดียว
https://popcat.click
