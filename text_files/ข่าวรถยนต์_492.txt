     หลายๆ คนที่ซื้อประกันภัยรถยนต์ (เฉพาะชั้น 1) มักจะได้ยินคำว่า ซ่อมอู่ กับ ซ่อมห้าง ซึ่งบางคนอาจรู้อยู่แล้วว่าซ่อมอู่คืออะไร แต่กับคำว่าซ่อมห้าง ก็อาจยังงงๆ อยู่บ้าง แล้วมันแตกต่างกับซ่อมอู่ตรงไหน
     ซ่อมห้าง จริงๆ แล้วมันก็คือการนำรถไปซ่อมที่ศูนย์บริการนั่นเอง โดยปกติมักจะนำไปซ่อมศูนย์ฯ ที่เราออกรถมา หรืออาจนำไปซ่อมกับศูนย์ฯ ยี่ห้อรถนั้นๆ แต่เป็นที่อื่นที่สะดวกกว่าศูนย์ที่ออกรถมาก็ได้ ส่วนที่เรียกกันติดปากว่าซ่อมห้าง เพราะศูนย์บริการทั่วไป มักจดทะเบียนเป็น ห้างหุ้นส่วนจำกัด จึงเรียกกันแบบสั้นๆ ย่อๆ ว่า ซ่อมห้าง นั่นเอง
     และสำหรับการซ่อมอู่ที่รู้จักกันดีอยู่แล้ว มันยังสามารถแบ่งแยกออกมาได้อีก 2 ประเภท คือ 
     1. อู่ในเครือบริษัทประกัน คืออู่ที่ได้รับการรับรองมาตรฐานจากบริษัทประกันที่เราทำไว้ เวลาเรานำรถไปซ่อม หรือไปเคลม สามารถนำรถเข้าไปซ่อมได้เลย และเมื่อซ่อมเสร็จก็นำรถออกมาได้ทันที โดยไม่ต้องสำรองเงินจ่ายไปก่อน หรือเสียเงินเพิ่มเติม (ในกรณีที่ไม่ได้ซ่อมนอกเหนือจากที่ตกลงกับบริษัทประกันเอาไว้)
     2. อู่นอกเครือบริษัทประกัน คืออู่ที่ไม่ได้เข้าไปอยู่ในการรับรองของบริษัทประกันที่เราทำไว้ ซึ่งมันอาจเป็นอู่ใกล้บ้านคุณ หรือเป็นอู่ที่คุณรู้จัก เป็นอู่ที่มีคนแนะนำว่าทำดี ทำจบ ฯลฯ ในกรณีอู่แบบนี้ คุณต้องสำรองเงินจ่ายไปก่อน จากนั้นจึงนำใบเสร็จไปเบิกกับบริษัทประกันภายหลัง
     ทั้งนี้การซ่อมห้าง และซ่อมอู่ มีความแตกต่างกันไป ทั้งข้อดี ข้อเสีย ซึ่งจะมีอะไรบ้างนั้น ตามมาดูกันเลย
 
ข้อดี ซ่อมห้าง
     - มีอะไหล่แท้ไว้รองรับ พร้อมซ่อมได้ทันที
     - รับประกันงานซ่อม หากมีปัญหาในระยะเวลารับประกัน
     - มีผู้เชี่ยวชาญเฉพาะด้าน แยกกันทำงานอย่างชัดเจน เช่น ช่างซ่อมเครื่องยนต์, ช่างซ่อมช่วงล่าง ฯลฯ
     - งานที่ทำออกมามีมาตรฐาน
ข้อเสีย ซ่อมห้าง
     - ราคาแพงกว่าซ่อมอู่ เพราะมีค่าภาษี และค่าแรงที่สูงกว่า
     - ใช้เวลาในการซ่อมนาน เนื่องจากต้องรอคิวเข้าซ่อม และบางครั้งระยะเวลาในการซ่อมไม่แน่นอน
     - อะไหล่บางอย่างไม่เสีย แต่ก็จับเปลี่ยน ทำให้เสียค่าใช้จ่ายมากขึ้น
     - บางจังหวัดอาจไม่มีศูนย์บริการยี่ห้อรถที่เราใช้
 
ข้อดี ซ่อมอู่
     - ค่าเบี้ยประกันรถถูกกว่าซ่อมห้าง
     - มีอู่ให้เลือกมากมาย ทั้งอู่ใกล้บ้าน หรืออู่ที่มีคนแนะนำ ฯลฯ
     - ราคาค่าซ่อมสามารถต่อรองได้ง่ายกว่าศูนย์บริการ
     - ระยะเวลาในการซ่อมไม่นานเท่าซ่อมห้าง
ข้อเสีย ซ่อมอู่
     - อะไหล่ที่ใช้อาจไม่ใช่ของแท้ และบางครั้งอาจนำอะไหล่เก่ามาเปลี่ยนให้
     - หากเกิดปัญหาหลังซ่อม บางอู่อาจไม่รับผิดชอบ หรือแก้ไขให้
     - อาจโดนโกงเรื่องค่าอะไหล่ และค่าแรง ที่ถูกคิดเงินเกินจริง
     - งานซ่อมอาจออกมาไม่ดี ไม่เนี้ยบ ไม่สวย ไม่สมบูรณ์ ฯลฯ
 
     ใครจะเลือกซ่อมแบบไหน ซ่อมห้าง หรือซ่อมอู่ ก็เอาตามที่สะดวก เอาตามที่มั่นใจได้เลย เพราะแต่ละศูนย์ แต่ละอู่ ก็มีทั้งที่ดี และไม่ดีเหมือนกัน บางอู่ดี บางอู่ไม่ดี และบางศูนย์ฯ ดี บางศูนย์ไม่ดี ก็มีให้เห็นกันอยู่เยอะแยะ
     และบางอู่ซ่อมดีกว่าศูนย์ฯ หรือบางอู่ซ่อมแย่กว่าศูนย์ก็มีเช่นกัน ดังนั้นจึงควรศึกษา พิจารณาแต่ละที่ให้ดีก่อนนำรถเข้าซ่อมทุกครั้ง และสุดท้ายนี้ เราอาจนำมันมาเป็นผล เป็นตัวเลือก ต่อการตัดสินใจเลือกจ่ายเบี้ยประกันภัยรถยนต์ในครั้งต่อไปได้อีกด้วย


 