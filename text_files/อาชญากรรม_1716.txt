ผบช.ภ.2 แถลงข่าว จับสาวแสบ ปลอมเป็นตำรวจยศ ร.ต.อ. ชักปืนขู่โชว์รูมเชฟโรเลต
พล.ต.ท.ปัญญา มาเม่น ผบช.ภ.2 พร้อมด้วย พล.ต.ต.จำนงค์ รัตนกุล ผบก.ภ.จว.ชลบุรี และ พ.ต.อ.สุรพงษ์ ไทยประเสริฐ ผกก.สภ.เมืองชลบุรี ได้นำตัว ด.ต.รัชพล โรมนัน และ ภรรยา ที่เคยอ้างเป็น ร.ต.อ.หญิงพลอยไพลิน ศักดิเดช ภาณุพันธ์ ณ อยุธยา แถลงข่าวต่อสื่อมวลชน กรณีแสดงพฤติกรรมข่มขู่โดยการชักปืนออกมาเล็งไปที่โชว์รูมขายรถยี่ห้อเชพโรเลต ของบริษัท ชลบุรีออโต้เซ็นเตอร์ สาขาชลบุรี
สำหรับการแถลงข่าวในครั้งนี้ทางเจ้าหน้าที่ตำรวจได้ตั้งข้อหากระทำความผิดในเรื่องของ พ.ร.บ.อาวุธปืน และ พ.ร.บ.แต่งเครื่องแบบโดยไม่ได้รับอนุญาต ทั้งนี้ เนื่องจากในเบื้องต้นของการสอบสวนทราบว่า ชื่อที่ผู้ถูกกล่าวหาใช้ไม่ตรงกับชื่อที่ปรากฏกับสื่อมวลชนและไม่ได้เป็นตำรวจตามที่แอบอ้าง
อย่างไรก็ตาม ในวันเดียวกัน น.ส.คนธรส ช่วงชู ผู้จัดการบริษัท ชลบุรีออโต้เซ็นเตอร์ และ นายญาณินพิทักษ์ บุญเทพปลินน์ ทนายความ ได้ขอร้องทุกข์กับเจ้าพนักงาน ให้ดำเนินคดีกับผู้ถูกกล่าวหาในข้อหาพกพาอาวุธปืนไปในที่ส่วนบุคคลและกรรโชกทรัพย์ โดยในเบื้องต้น ทางเจ้าหน้าที่ตำรวจได้ลงบันทึกประจำวันไว้แล้ว