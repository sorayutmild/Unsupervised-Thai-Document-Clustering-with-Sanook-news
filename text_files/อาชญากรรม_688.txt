ผู้สื่อข่าวรายงานว่า (25 ก.ค.) เมื่อเวลา 20.00 น. ร.ต.ท.บุญลือ ทางตรง ร้อยเวร สน.ทุ่งมหาเมฆ รับแจ้งเหตุยิงกันตายในคอนโดมิเนียมหรู ซอยนราธิวาสราชนครินทร์ 7 ถนนนราธิวาสราชนครินทร์ แขวงทุ่งมหาเมฆ เขตสาทร กรุงเทพมหานคร จึงรายงานให้ผู้บังคับบัญชาทราบ ก่อนไปตรวจสอบพร้อมด้วยเจ้าหน้ามูลนิธร่วมกตัญญู
จากการตรวจสอบเบื้องต้น ผู้เสียชีวิตชื่อ นางกฤตยา ล่ำซำ อายุ 48 ปี  มีบาดแผลถูกยิงด้วยอาวุธปืนขนาด 11 ม.ม. ที่ศีรษะ 1 นัด โดยข้างกายมีประเป๋าเดินทางขนาดใหญ่เปิดทิ้งอยู่ ส่วนภายในห้องน้ำพบศพนายเรโด้ กาสเทลลาซซี่ สามีนางกฤตยา ถูกยิงด้วยอาวุธปืนขนาดเดียวกันในลักษณะยิงกรอกปาก กระสุนปืนทะลุท้ายทอย และพบปืนขนาด 11 ม.ม. จึงเก็บไว้เป็นหลักฐาน
จากการสอบสวนแม่บ้านที่ดูแลห้องดังกล่าว ทราบว่า ก่อนเกิดเหตุทั้งคู่ออกไปว่ายน้ำ และกลับมารับประทานอาหารตามปกติ โดยตัวแม่บ้านรีดผ้าอยู่อีกห้องหนึ่ง จนได้เสียงปืนดังขึ้นหลายนัด เมื่อออกไปดูจึงเห็นว่าทั้งคู่เสียชีวิตแล้ว ทั้งนี้ไม่เคยทราบว่าทั้งคู่มีเรื่องราวขัดแย้งกันมาก่อน
อย่างไรก็ตามทางเจ้าหน้าที่สันนิษฐานว่า ฝ่ายหญิงอาจมีเหตุขัดแย้งบางอย่างกับสามี เป็นเหตุให้ฝ่ายหญิงตัดสินใจเก็บเสื้อผ้าเพื่อออกจากบ้านทำให้ฝ่ายชายไม่พอใจจึงใช้อาวุธปืนยิงเสียชีวิต ก่อนฆ่าตัวตายตาม
สำหรับนางกฤตยา ล่ำซำ มีชื่อเล่นว่าปัด หรือลูกปัด เป็นบุตรของนายยุตติ และนางโกสัลล์ ล่ำซำ อดีตเป็นกรรมการผู้จัดการ บริษัท เมืองไทยประกันภัย จำกัด ร่วมกับ นวลพรรณ ล่ำซำ ซึ่งเป็นลูกพี่ลูกน้องกัน จนเป็นที่เรียกขานว่า "เอ็มดีหญิงคู่ดูโอ้" โดยดูแลรับผิดชอบควบคุมระบบงานแบ็กออฟฟิศ การรับประกันภัย การเคลม และการบัญชี ส่วนงานการตลาด ฝ่ายขาย และประชาสัมพันธ์ นวลพรรณ ล่ำซำ เป็นผู้ดูแล ปัจจุบันเป็นกรรมการในคณะอำนวยการบริหาร และกรรมการบริษัทเมืองไทยประกันภัย
นางกฤตยา จบปริญญาตรีจากคณะพาณิชยศาสตร์และการบัญชี จุฬาลงกรณ์มหาวิทยาลัย (สาขาการธนาคารและการเงิน) ก่อนเดินทางไปเรียนต่อปริญญาโทมหาวิทยาลัยบอสตัน ประเทศสหรัฐอเมริกา สมรสกับนายเรโด้ กาสเทลลาซซี่ ชาวสวิตเซอร์แลนด์