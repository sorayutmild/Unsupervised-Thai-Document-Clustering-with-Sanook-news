(17 ต.ค.) กองบัญชาการตำรวจภูธรภาค 4 จ.ขอนแก่น แถลงข่าวผลการจับกุมตัว นายจม หรือน้อย อิ่มแก้ว อายุ 63 ปี อยู่บ้านเลขที่ 4 หมู่ 8 ต.ปงคำ อ.ชัยปราการ จ.เชียงใหม่ มือปืนรายสำคัญของเมืองไทย ที่สำนักงานตำรวจแห่งชาติขึ้นบัญชี ในกลุ่มที่ 1 ลำดับที่ 9 ในจำนวน 75 มือปืนเมืองไทยที่ตำรวจต้องการตัวมากที่สุด และมีรางวัลนำจับ 100,000 บาท ซึ่งผู้ต้องหาให้การรับสารภาพด้วยใบหน้ายิ้มแย้มว่า ช่วงอายุ 21 - 50 ปี ขณะนั้นอาศัยอยู่ที่บ้านที่เชียงใหม่ เป็นมือปืนรับจ้างฆ่าคน โดยรับคาจ้างรายละ 4,000 -80,000 บาท ที่ผ่านมาจนถึงขณะนี้ลงมือฆ่าคนมาแล้วไม่น้อยกว่า 70 ราย ส่วนใหญ่เป็นพวกอันธพาลและค้ายาเสพติด ในพื้นที่ภาคเหนือ โดยในปี 2523 เคยถูกจับ ในคดีฆ่าผู้ใหญ่บ้านในเขต อ.ฝาง จ.เชียงใหม่ ศาลตัดสินจำคุกตลอดชีวิต แต่ได้รับอภัยโทษมาโดยตลอด  จนกระทั่งปี 2535 ได้พ้นโทษออกมาและในปี 2537 ถูกจับกุมในคดีอาวุธปืน เมื่อพ้นโทษในเดือนมีนาคม ปี 2549 ได้ร่วมกับนายสาน หรือ จ่าสาน ใช้อาวุธปืนลูกซองสั้นยิง นายสุข และภรรยาตาย ในเขต อ.เชียงดาว จ.เชียงใหม่ จากนั้นจึงได้หลบหนีเรื่อยมา ล่าสุดมารับจ้างทำงานในพื้นที่ ต.ท่าพระ อ.เมืองขอนแก่น ตั้งแต่ปี 2549 จนถึงปัจจุบัน  พล.ต.ท.อนุชัย เล็กบำรุง ผบช.ภ. 4 กล่าวว่า ก่อนจับกุมเจ้าหน้าที่ตำรวจชุดสืบสวน กองบังคับการตำรวจภูธรจังหวัดขอนแก่น ลงพื้นที่เพื่อสืบสวนจับกุมผู้ที่ลักลอบขายยาเสพติด ขณะเดียวกันก็ไปพบ นายจม หรือน้อย อิ่มแก้ว แสดงพฤติกรรมน่าสงสัย จึงแสดงตัวเพื่อขอตรวจค้นและตรวจบัตรประชาชน ซึ่งเมื่อตรวจสอบทะเบียนประวัติอาชญากรรม ยาเสพติดและบัญชีมือปืนรับจ้าง พบว่านายจม มีชื่อตรงกับเป็นมือปืนรายสำคัญของเมืองไทย ซึ่งนายจมก็ยอมรับว่าเป็นคนคนเดียวกัน เจ้าหน้าที่ตำรวจจึงควบคุมตัวไปสอบสวน โดยผู้ต้องหาให้การรับสารภาพตลอดทุกข้อกล่าวหา 