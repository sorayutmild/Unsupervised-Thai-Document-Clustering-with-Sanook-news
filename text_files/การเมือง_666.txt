ผู้สื่อข่าวรายงานว่า (30 พ.ย.) เมื่อเวลา 09.30 น. เจ้าหน้าที่ทหารตรึงกำลังบริเวณโดยรอบตลาดมหาชัย เมืองใหม่ สมุทรสาคร ซึ่งเป็นจุดเริ่มขบวนของนายณัฐวุฒิ ใสยเกื้อ และ นายจตุพร พรหมพันธุ์ แกนนำ นปช.ที่จะเดินทางเข้าไปตรวจสอบการทุจริตก่อสร้างโครงการอุทยานราชภักดิ์ อ.หัวหิน จ.ประจวบคีรีขันธ์ 
โดยนายณัฐวุฒิ ให้สัมภาษณ์กับผู้สื่อข่าวว่า ไปสักการะและสังเกตการณ์เท่านั้น ไม่มีเจตนาเล่นเกมการเมือง พร้อมเรียกร้องให้เจ้าหน้าที่ถอนกำลังออกจากหน้าบ้านของตนเอง โดยระบุว่าการเดินทางไปอุทยานราชภักดิ์เป็นประโยชน์ เพราะประชาชนมีส่วนร่วมในการช่วยรัฐบาลตรวจสอบ หลังมีความไม่ชัดเจนระหว่างก่อสร้างโครงการฯ
ล่าสุด เมื่อเวลา 10.25 น. ทวิตเตอร์ คุณ‏@brnititorn ผู้สื่อข่าวของสำนักข่าว voice tv รายงานว่า "ด่วน! ทหารรวบแล้ว'จตุพร-ณัฐวุฒิ'ขึ้นรถต่อหน้านักข่าว-ปชช.ที่ตลาดมหาชัยเมืองใหม่ ก่อนเคลื่อนขบวนไปอุทยานราชภักดิ์ "
อย่างไรก็ตาม ยังไม่มีรายงานยืนยันแน่ชัด ว่าทั้งสองคนจะถูกคุมตัวไปที่ใด รายละเอียดจะรายงานให้ทราบต่อไป
ขอขอบคุณภาพและข้อมูลจาก ทวิตเตอร์ ‏@brnititorn