เป็นเรื่องที่น่ายินดีที่หลายคนหันมาสนใจดูแลรักษาสุขภาพ โดยเริ่มจากการเลือกทานอาหารดีๆ ที่มีประโยชน์ต่อร่างกาย อย่างเทรนด์การกินคลีน หรือหลายคนก็เลือกที่จะทานมังสวิรัติ ด้วยเชื่อว่าให้ผลดีต่อร่างกาย แล้วยังเป็นการทำบุญ ลดการฆ่าสัตว์ตัดชีวิตอีกด้วย
แต่การทานมังสวิรัติที่ไม่ถูกต้อง อาจนำไปสู่สุขภาพที่ไม่ได้ดีอย่างใจคิดเช่นกัน
 
“มังสวิรัติ” กับวิธีกินแบบผิดๆ ทำร้ายสุขภาพโดยไม่รู้ตัว
อาจจะมีบางคน (ไม่ใช่ทุกคน) ที่เพิ่งเริ่มหันมาทานมังสวิรัติ เพราะอยากมีสุขภาพที่ดีขึ้น และอาจจะได้ผลพลอยได้จากการได้บุญเพราะช่วยลดการเบียดเบียนชีวิตสัตว์ แต่การทานมังสวิรัติโดย “งดทานเนื้อสัตว์” เพียงอย่างเดียว อาจไม่ได้ส่งผลดีต่อสุขภาพมากนัก หากคุณยังทานอาหารเหล่านี้
- ข้าว และธัญพืชขัดสี เช่น ข้าวขาว ขนมปัง
- น้ำผลไม้ (แยกกาก) และเครื่องดื่มรสหวานที่เต็มไปด้วยน้ำตาล เช่น น้ำอัดลม
- ขนมเบเกอรี่ต่างๆ เช่น คุกกี้
- แป้งที่ผ่านการทอด เช่น มันฝรั่งทอด ทุเรียนทอด
อาหารเหล่านี้ ผู้ที่ทานมังสวิรัติมีแนวโน้มว่าจะทานแป้งขัดสี และน้ำตาลมากกว่าผู้ที่ทานเนื้อสัตว์ตามปกติ
 
ทีมวิจัยของมหาวิทยาลัยฮาร์วาร์ด ได้ทำการเช็คสุขภาพของกลุ่มคนที่ทานมังสวิรัติ (ไม่ทานเนื้อสัตว์) แต่ทานอาหารที่มีแป้งไม่ขัดสี และน้ำตาลเป็นส่วนผสมอยู่มาก เช่น ข้าวขาว ขนมปัง น้ำผลไม้แยกกาก มังฝรั่งทอด เปรียบเทียบกับกลุ่มคนที่ไม่ได้ทานมังสติรัติ ทานเนื้อสัตว์ตามปกติ แต่เลือกทานเนื้อสัตว์ที่มีไขมันน้อย รวมไปถึงการทานข้าว และธัญพืชไม่ขัดสี ผัก ผลไม้ น้ำมันพืช ชา กาแฟ ปรากฏว่ากลุ่มหลังมีคะแนนสุขภาพโดยรวมที่ดีกว่าคนกลุ่มแรก นอกจากนี้ในกลุ่มคนที่ทานเนื้อสัตว์ แต่ทานอาหารที่เป็นประโยชน์ไปด้วย ยังมีความเสี่ยงในการเกิดโรคหัวใจ และเบาหวาน น้อยกว่ากลุ่มแรกที่ทานมังสวิรัติ แต่เลือกทานอาหารที่ไม่ดีต่อสุขภาพอย่างแป้งไม่ขัดสีและน้ำตาลสูงอีกด้วย
 iStock
 
ทานอย่างไรให้ดีต่อสุขภาพ
ถ้าเป้าหมายในการทานมังสวิรัติของคุณ คือการได้มาซึ่งสุขภาพที่ดี ผู้เชี่ยวชาญหลายท่านยืนยันว่า มังสวิรัติไม่ใช่ทางออกสุดท้าย แต่มันคือการทานอาหารที่เน้นไปที่ผักผลไม้ โดยอาจจะไม่ได้ถึงขั้นต้องงดการทานเนื้อสัตว์ เพียงแต่เลือกทานเนื้อสัตว์ที่มีไขมันต่ำ และเลือกดื่มเครื่องดื่มที่มีน้ำตาลน้อยเท่านั้นเอง (ฟังดูคล้ายการกินคลีนใช่ไหมล่ะ) โดยสามารถเลือกทานอาหารได้ดังนี้
- แป้งไม่ขัดสี เช่น ข้าวซ้อมมือ ข้าวกล้อง ขนมปังโฮลวีต
- เนื้อสัตว์ไขมันน้อย ลดเนื้อแดง เลือกเนื้อขาวๆ เช่น ไก่ (เอาหนังออก) ปลา
- ทานผลไม้สด มากกว่าการดื่มน้ำผลไม้คั้นเอาแต่น้ำ (ที่ได้แต่น้ำตาล) ไม่มีกากใยอาหาร ซึ่งเป็นส่วนที่มีวิตามินอยู่มาก และกากใยอาหารยังช่วยเพิ่มประสิทธิภาพในการทำงานของระบบขับถ่ายอีกด้วย
- ลดการทานผลิตภัณฑ์จากนมที่มาพร้อมไขมันสูง เช่น เนย เนยเทียม ชีส
- ลดการทานอาหารที่มีแต่แป้ง และน้ำตาลเพียวๆ เช่น ผลิตภัณฑ์เบเกอรี่ น้ำอัดลม น้ำหวาน
 
คำแนะนำสำหรับผู้ทานมังสวิรัติ
หากใครยังคงตั้งมั่นกับการทานมังสวิรัติ ยังถือว่าเป็นเรื่องดีต่อสุขภาพ และจิตใจของคุณอยู่ เราไม่ได้แนะนำให้คุณเปลี่ยนมาทานเนื้อสัตว์ แต่อย่าลืมรักษาสมดุลของแต่ละมื้ออาหารให้ดี นอกจากจะต้องทานผักผลไม้ (พร้อมกากใยอาหาร) ในทุกๆ มื้ออาหารแล้ว การบริโภคโปรตีนก็เป็นส่วนสำคัญที่จะไม่ทำให้ชาวมังสวิรัติขาดสารอาหาร โดยสามารถทดแทนโปรตีนจากเนื้อสัตว์ด้วยไข่ นม ถั่ว เห็ด (ใครที่ทานเจ เลือกทานนมถั่วเหลือง) ควินัว อโวคาโด งา และโปรตีนเกษตร
 
ทั้งนี้ทั้งนั้น ไม่ว่าคุณจะทานมังสวิรัติหรือไม่ การออกกำลังกายอย่างสม่ำเสมอ และพักผ่อนนอนหลับให้เพียงพอยังคงเป็นสิ่งสำคัญต่อสุขภาพ รวมไปถึงการผ่อนคลายจิตใจให้ปลอดโปร่ง ลดความตึงเครียดลง สุขภาพที่ดีเริ่มต้นจากอาหาร แต่ก็จะดีขึ้นอย่างยั่งยืนด้วยร่างกายและจิตใจค่ะ