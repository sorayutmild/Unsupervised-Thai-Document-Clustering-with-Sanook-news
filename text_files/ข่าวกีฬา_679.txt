การแข่งขันวอลเลย์บอลหญิงรอบคัดเลือก โอลิมปิก 2016 ที่กรุงโตเกียว ประเทศญี่ปุ่น เพื่อคัดเอา 4 ทีม จาก 8 ทีมไปแข่งรอบสุดท้ายที่ประเทศบราซิล ช่วงเดือนสิงหาคมนี้
ทีมชาติไทย อันดับ 13 ของโลก ลงสนามนัดที่หกพบ เกาหลีใต้ ทีมอันดับ 9 ของโลก
ผู้เล่นชุดแรกที่ "โค้ชอ๊อต" เกียรติพงษ์ รัชตเกรียงไกร ส่งลงสนามประกอบด้วย ทัดดาว นึกแจ้ง, ปลื้มจิตร์ ถินขาว, อรอุมา สิทธิรักษ์, พรพรรณ เกิดปราชญ์, มลิกา กันทอง และ อัจฉราพร คงยศ
ผลการแข่งขันปรากฏว่า ทีมวอลเลย์บอลหญิงไทย แม้จะพ่ายไปก่อนใน 2 เซตแรก แต่สวมหัวใจสิงห์ สู้ขาดใจในอีก 3 เซตต่อมา พลิกกลับมาชนะ เกาหลีใต้ ไปอย่างสนุก 3-2 เซต 19-25, 22-25, 29-27, 26-24 และ 15-12
ทีมชาติไทยแข่ง 6 นัด ชนะ 3 แพ้ 3 ด้านเกาหลีใต้แข่ง 6 นัด ชนะ 4 แพ้ 2 โอกาสคว้าตั๋วไปรอบสุดท้ายที่บราซิลยังเปิดกว้าง
โปรแกรมนัดต่อไป ลูกยางสาวไทยจะลงสนามนัดสุดท้ายพบ ทีมชาติเปรู อันดับ 21 ของโลก ในวันพรุ่งนี้ เวลาประเทศไทย 10.55 น. ช่องเวิร์คพ้อยท์ทีวี ถ่ายทอดสดเหมือนเดิม