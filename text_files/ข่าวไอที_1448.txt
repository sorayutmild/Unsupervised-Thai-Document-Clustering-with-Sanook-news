     แน่นอนว่ามือถือยอดนิยมตลอดกาลอย่าง iPhone ที่ออกมาแต่ละรุ่นจนทำให้ Apple บอกว่านี่แหล่ะคือสิ่งที่ดีที่สุดแล้ว แต่สำหรับผู้บริโภคทั้งหลายบอกว่ายังมีปัญหาซ้ำ ๆ เดิม ๆ จนเบื่อหน่ายกับ Apple แล้วว่าไม่เคยพัฒนา วันนี้ Sanook! Hitech รวม 5 ปัญหาน่าเบื่อของ Apple ที่ไม่เคยพัฒนาใส่ iPhone สักที มีอะไรบ้างมาดูกัน
สายชาร์จพังง่าย

    สายชาร์จของ Apple ไม่ว่าจะเป็น iPhone หรือสินค้าอื่น ๆ ของ Apple ก็ตามมักจะสามารถใช้งานได้นานสุดโดยสภาพสมบูรณ์เพียง 1 ปีเท่านั้น เพราะสายจะเสื่อมสภาพไปตามกาลเวลา หลายคนก็นำสายไปร้อยพลาสติกเพื่อให้ทนทานขึ้นแต่ก็ยังมีปัญหาสายไฟขาดในอยู่ดี
    เหตุผลที่สาย iPhone เสื่อมสภาพเร็วนั้น เพราะ Apple ไม่ใช้สาร PVC มาทำในสาย ข้อดีคือรักษาสิ่งแวดล้อมได้แน่นอน แต่ข้อเสียที่ต้องทำใจคือ สายจะเปื่อยไวกว่าปกตินั่นเอง ข้อนี้ Apple บอกว่า พังก็ซื้อใหม่ หรืออุดหนุนสายจากผู้ผลิตรายอื่นแทนก็ได้นะ
ปุ่มกดไม่ทนทาน

    แม้การออกแบบของ iPhone จะเน้นปุ่ม Home ใช้งานเพียงปุ่มเดียว แต่ปัญหาคือ ความทนทานในการกดซึ่งถ้ายิ่งกดบ่อยก็ยิ่งจะพังเร็วขึ้น แม้จะออกแบบให้ปุ่มสำรองที่อยู่ในหน้าจอออกมาก็ยังไม่สามารถช่วยได้มากนัก
    ปัญหาของนี้คงอาจจะแก้ไขเองไม่ได้นอกจากส่งซ่อม และการซ่อมของปุ่มนั้นไม่ใช่ราคาถูกเหมือนกัน ส่วนมากมักจะจบที่การเปลี่ยนเครื่องใหม่
กล้อง iPhone ยังถ่ายภาพสภาพแสงน้อยไม่ดี

    แม้ว่าการออกแบบกล้องของ iPhone จะเน้นการถ่ายภาพทุกสภาพแสง แม้ล่าสุด iPhone 6s จะปรับให้ Pixel นั้นมากขึ้นก็ตาม แต่การถ่ายภาพกลางคืนก็ยังคงเป็นรองมือถือในระดับเดียวกันอยู่ เล็กน้อย กล่าวคือ มืดกว่า
    และอีกเรื่องสำหรับกล้องของ iPhone ที่ไม่เคยปรับสักทีคือ ภาพแบบ Wide หรือขนาด 16:9 ที่ iPhone ก็ยังทำไม่ได้สักที ทำให้บางคนที่ต้องการถ่ายภาพที่ Wide โดยไม่ต้องใช้ Panorama ต้องทำใจกันต่อไป
Siri ยังไม่เหมาะสมกับการใช้งานของคนไทย

    ถึงแม้ตอนนี้ Siri สามารถใช้ภาษาไทยได้แล้ว คำสั่งก็แสนจะสนุกสนานกับการใช้งาน แต่ปัญหายังคงมีอยู่เพราะคำสั่งในการทำงานอาจจะยังไม่เหมาะกับคนไทยสักเท่าไหร่ เช่นบางทีจะเช็คสภาพอากาศ ที่อาจจะยังไม่ Get สำหรับหลาย ๆ คน
    แต่จุดนี้สิ่งที่ต้องชื่นชม Apple คือ เวลารับคำสั่งภาษาไทย หรือต้องการให้พิมพ์นั้น Apple รับได้แม่นยำและผิดน้อยกว่ามือถืออื่นที่ใช้ระบบสั่งงานด้วยเสียงอยู่นะ
ไม่มีคำว่าราคาถูกสำหรับ Apple

    ปัญหานี้ถือว่าเป็นปัญหายอดฮิตสำหรับผู้บริโภคชาวไทยเลยก็ว่าได้ เพราะการเปิดตัวสินค้า Apple ต่อให้เป็น iPhone รุ่นล่าสุดยังไง คำว่าถูกนั้น ลืมไปได้เลย เพราะยังไงก็เปิดมาแตะ 2 หมื่นอยู่ดี
    เหตุผลมันมีหลายปัจจัยไม่ว่าจะเป็นภาษีการนำเข้า การยึดค่าเงิน ดอลล่าร์สหรัฐฯ เป็นค่าเงินหลักในการซื้อทำให้เมื่อแปลงเป็นเงินบาท และรวมกับภาษีมูลค่าเพิ่มผลที่ได้คือ มันแพงกว่าที่คาดการณ์ไว้ของหลาย ๆ คน สุดท้ายการแก้ปัญหาเลยตกมาอยู่ที่ผู้ให้บริการที่ต้องออกโปรโมชั่นทั้ง ส่วนลด แต่ก็มีเงื่อนไขตามมาคือ การติดสัญญาใช้งานนั่นเอง

    ถึงแม้จะมีสิ่งที่ปัญหาขัดใจไม่เคยพัฒนาสักที แต่สุดท้ายแล้ว คนที่ซื้อส่วนใหญ่ก็พูดเป็นเสียงเดียวกันว่า สิ่งเหล่านี้เล็กน้อยมาก แล้วคุณล่ะคิดเห็นอย่างไร
