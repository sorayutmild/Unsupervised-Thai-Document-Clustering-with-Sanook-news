หลังจากรับประทานอิ่มในแต่ละมื้อ มีข้อห้ามที่ไม่ควรทำหรือควรหลีกเลี่ยงอยู่หลายประการ เพราะส่งผลเสียต่อสุขภาพได้ และนี่คือ 7 สิ่งที่ควรเลี่ยงหลังมื้ออาหาร หากไม่อยากเสี่ยงต่ออาการเจ็บป่วยใด ๆ จากคำแนะนำของ สำนักงานกองทุนสนับสนุนการสร้างเสริมสุขภาพ หรือ สสส.


อย่าสูบบุหรี่ทันที


ปกติการสูบบุหรี่ก็ไม่มีผลดีต่อสุขภาพอยู่แล้ว เพราะเสี่ยงที่ทำให้เกิดโรคอย่างถุงลมโป่งพองและมะเร็ง ทั้งนี้จากผลการทดลองของผู้เชี่ยวชาญพบว่า การสูบบุหรี่หลังอาหารเทียบได้กับการสูบบุหรี่ยามปกติถึงสิบมวน ซึ่งทำให้มีโอกาสเป็นโรคมะเร็งได้มากขึ้นอีกด้วย ฉะนั้นหลังกินข้าวเสร็จแนะนำว่าอย่าพึ่งสูบบุหรี่ทันที


อย่าดื่มน้ำอัดลม หรือกินผลไม้ที่มีแก๊สเยอะทันที


การดื่มน้ำอัดลมหลังกินอิ่มจะมีก๊าซคาร์บอนไดออกไซด์ที่มารบกวนการย่อยของอาหารเป็นอย่างมาก และการกินผลไม้ที่มีแก๊สเยอะหลังมื้ออาหาร ก็เป็นอีกสิ่งที่ไม่ควรทำเพราะจะทำให้ท้องอืด ท้องเฟ้อ และมีลมในกระเพาะอาหาร ควรเลือกกินเป็นผลไม้ย่อยง่าย เช่น แตงโม ส้ม และเลี่ยงผลไม้ที่มีแก๊สเยอะอย่าง ทุเรียน


อย่าดื่มชาที่มีความเข้มข้นมากๆ ทันที


การดื่มชาที่เข้มข้นมากๆ จะมีผลทำให้กระเพาะอาหารดูดซับอาหารได้น้อยลง ทำให้ระบบการย่อยอาหารทำงานผิดปกติ ซึ่งจะทำให้ท้องผูกได้ ทางที่ดีควรจะดื่มชาหลังรับประทานอาหารไปแล้วประมาณ 2-3 ชั่วโมง และเคยมีงานวิจัยระบุว่าคนที่ขาดธาตุเหล็ก อาจจะเลี่ยงดื่มชาทันทีที่กินยาที่เสริมธาตุเหล็ก


อย่ากินมากเกิน จนต้องคลายเข็มขัดหรือปลดกระดุม


กินให้พอดีและหากรู้สึกอิ่มแล้วให้หยุดกิน ควรเว้นระยะห่างการกินอาหารในแต่ละมื้อประมาณ 3 ชั่วโมง รอให้อาหารแต่ละประเภทย่อยเสร็จ และย้ายจากกระเพาะอาหารไปสู่ที่อื่นก่อน แล้วค่อยกินมื้อต่อไป อย่ากินเยอะจนเกินไปเพราะจะทำให้รู้สึกไม่สบายท้อง จุกเสียด ท้องอืด ท้องเฟ้อ และอย่ากินจุกจิกเพราะจะทำให้เกิดภาวะอ้วนได้


อย่าพึ่งอาบน้ำหลังกินอิ่ม


หลายคนเชื่อว่าจะส่งผลให้ระบบการย่อยอาหารทำงานได้ไม่เต็มที่ ซึ่งถ้าต้องการอาบน้ำ ควรอาบตอนที่อาหารเริ่มย่อยประมาณ 1-2 ชั่วโมง การอาบน้ำหลังกินข้าวในบางคนอาจเกิดอาการจุก หรือมีผลทำให้ท้องอืดบ่อย ซึ่งไม่เป็นผลดีกับร่างกายเลย และการที่ท้องอืดบ่อยๆ ยังส่งผลทำให้ลำไส้อักเสบได้ง่ายอีกด้วย


อย่าออกกำลังกายทันที


การออกกำลังกายจำเป็นต้องใช้พลังงานในร่างกายมาก ซึ่งในขณะที่กระเพาะก็ยังทำการย่อยอาหารอยู่ ประสิทธิภาพในการทำงานทั้งหมดทุกส่วนในร่างกาย หากทำพร้อมกันแบบนี้ไม่ดีแน่ ฉะนั้นหลังกินอาหารควรพักผ่อนเล็กน้อย และไม่ควรออกกำลังกายทันที


อย่านอนทันที


การนอนทันทีหลังทานอาหารเสร็จ จะทำให้เกิดลมหรือแก๊สในทางเดินอาหารได้ และทำให้ท้องอืด อีกทั้งยังทำให้เกิดกรดไหลย้อนได้อีกด้วย ฉะนั้นถ้าจะนอนควรเว้นระยะเวลามากกว่า 3 ชั่วโมงขึ้นไปหลังกินอิ่ม หรือหากิจกรรมที่ทำให้ร่างกายได้เคลื่อนไหว เช่น การทำงานบ้านสักหน่อยเพื่อกระตุ้นการทำงานของระบบย่อยอาหาร และช่วยในการเผาผลาญแคลอรี