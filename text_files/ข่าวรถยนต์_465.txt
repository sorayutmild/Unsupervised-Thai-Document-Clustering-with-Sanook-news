     การขับรถทางไกลที่ใช้ระยะเวลานานๆ จำเป็นต้องอาศัยปริมาณแรงดันลมยางที่เหมาะสม เพื่อป้องกันไม่ให้ยางระเบิด หรือยางสึกเร็วกว่าปกติ แล้วแบบนี้จะควรจะเติมลมยางให้อ่อนหรือแข็งกว่าปกติกันแน่?
     คนจำนวนไม่น้อยเชื่อว่า การขับรถทางไกลควรเติมลมยางให้อ่อนกว่าปกติ เนื่องจากการที่ล้อหมุนต่อเนื่องเป็นระยะเวลานาน จะเป็นการเพิ่มแรงดันลมยาง จึงควรลดแรงดันลมยางเพื่อป้องกันไม่ให้ยางระเบิด ซึ่งเป็นความคิดที่ 'ผิด' เนื่องจากลมยางที่อ่อน จะทำให้ยางเกิดความยืดหยุ่น ก่อให้เกิดการเสียดสีกับพื้นถนนมากกว่าปกติ อีกทั้งจะทำให้ยางมีลักษณะเป็นคลื่นเนื่องจากไม่สามารถคงตัวเป็นรูปวงกลมได้ นานๆเข้าจะทำให้เกิดความร้อนสะสม หากตกหลุมแรงๆ ยังมีโอกาสเสี่ยงยางระเบิดมากกว่าปกติด้วย

     ดังนั้น การขับรถเดินทางไกลควรเพิ่มแรงดันลมยางเข้าไปให้มากกว่าที่ผู้ผลิตแนะนำเล็กน้อยประมาณ 2-3 ปอนด์ต่อตารางนิ้ว (PSI) หากรถรุ่นนั้นแนะนำให้เติมลมยาง 32 ปอนด์ต่อตารางนิ้ว ก็ควรเพิ่มเป็น 34-35 ปอนด์ต่อตารางนิ้วก่อนเดินทาง จะยางสามารถคงรูปขณะหมุนได้ดี ลดการเสียดสีกับพื้นถนน ไม่ระเบิดง่าย แม้ว่าจะทำให้รถกระด้างขึ้นสักเล็กน้อย แต่ก็เป็นการเพิ่มความประหยัดน้ำมันไปในตัวอีกด้วย
     นอกจากนั้น หากมีผู้โดยสารไปด้วยเต็มคันหรือต้องบรรทุกสัมภาระจำนวนมาก ก็ควรเพิ่มแรงดันลมยางล้อคู่หลังมากกว่าปกติด้วยเช่นกัน โดยดูจากสติกเกอร์แนะนำแรงดันลมยางที่ติดไว้บริเวณเสาข้างผู้ขับขี่หรือที่ระบุไว้ในคู่มือ เนื่องจากน้ำหนักที่เพิ่มขึ้นจากด้านท้ายจะถูกถ่ายเทไปยังล้อคู่หลัง ทำให้เกิดการยืดหยุ่นของยางได้มากขึ้น จึงควรเพิ่มแรงดันลมให้เหมาะสมก่อนเดินทาง

     ต่อไปนี้อย่าลืมนะครับ ก่อนออกเดินทางไกล ควรแวะเติมลมยางให้แข็งขึ้นอีกนิด จะช่วยให้ขับขี่ได้อย่างปลอดภัยมากยิ่งขึ้นครับ
 