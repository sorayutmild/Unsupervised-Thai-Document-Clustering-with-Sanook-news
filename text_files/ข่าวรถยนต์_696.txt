     มติชน สัญญาณผิดปกติในรถต้องรีบแก้ไข คอลัมน์ คาร์ทิปส์
     รถยนต์กลายเป็นสิ่งจำเป็นในชีวิตประจำวันไปแล้ว "มติชนยานยนต์" ขอนำเสนอข้อมูลอาการผิดปกติของรถที่ควรรีบเช็กและซ่อมแซมโดยเร็ว ก่อนจะเสียหายหนักดังนี้

     1.ยาง หากดอกยางตรงกลางล้อสึกหรอมากกว่าขอบ แสดงว่าเติมลมแข็งเกินไป ดอกยางขอบล้อ สึกหรอมากกว่าตรงกลาง แสดงว่าเติมลมอ่อนเกินไป ดอกยางสึกหรอข้างใดข้างหนึ่ง แสดงว่ามุมแนวตั้งของยางไม่ตรง ดอกยางเป็นบั้งๆ แสดงว่าแนวของยางไม่ขนานกับแนวเคลื่อนที่ของรถ ควรนำรถเข้าอู่เพื่อตั้งศูนย์ล้อ หรือปรับแรงดันลมยางใหม่     2.คลัตช์ ที่มีปัญหาจะทำให้ควบคุมเกียร์ไม่ได้ อย่าละเลยอาการเหล่านี้ สำหรับรถเกียร์ธรรมดา เช่น คลัตช์ลื่น หรือเข้าคลัตช์ไม่สนิท หรือเหยียบแป้นคลัตช์แล้ว แต่ยังเข้าเกียร์ได้ยาก คลัตช์มีเสียงดังเมื่อเหยียบแป้นคลัตช์ แป้นคลัตช์สั่นขึ้นๆ ลงๆ ขณะกำลังขับ
     3.เกียร์ จะทำหน้าที่เปลี่ยนแรงบิดของเครื่องยนต์ให้เหมาะสมกับความเร็ว สัญญาณบอกเหตุว่าเกียร์มีปัญหาคือ มีเสียงดังทั้งในขณะอยู่ที่เกียร์ว่าง หรือเข้าเกียร์ใดเกียร์หนึ่งอยู่ เปลี่ยนเกียร์ยาก มีอาการติดขัด หรือต้องขยับอยู่นาน มีเสียงดังขณะเข้าเกียร์ทั้งที่เหยียบคลัตช์แล้ว ห้องเกียร์มีน้ำมันหล่อลื่นไหลออกมา
 

     4.พวงมาลัย ที่มีปัญหาเหล่านี้จะทำให้อุปกรณ์อื่นๆ เช่น ยางเฟืองท้ายชำรุดตามไปด้วย ได้แก่ พวงมาลัยหนัก หรือต้องใช้แรงมากผิดปกติในการบังคับเลี้ยว พวงมาลัยหลวมเกินไป มีระยะฟรีเกิน 1 นิ้ว พวงมาลัยสั่นในขณะขับ ควรนำเข้าศูนย์บริการ     5.เบรก ถ้าพบว่าเบรกมีอาการผิดปกติ ต้องรีบแก้ไขทันที เช่น เบรกลื่น หยุดรถไม่อยู่ แม้จะไม่ได้ลุยน้ำ เบรกแล้วรถปัดไปข้างใดข้างหนึ่ง, แป้นเบรกยังจมลึกลงไปทั้งที่ถอนเท้าออกมาแล้ว ควรนำรถเข้าอู่ซ่อมทันที     6.ไฟชาร์จ ควรจะปรากฏขึ้นที่แผงหน้าปัดทุกครั้งที่สตาร์ตเครื่อง และเมื่อสตาร์ตติดแล้ว ครู่หนึ่งก็จะดับลง แต่ถ้าไฟชาร์จไม่สว่าง หรือสว่างแล้วไม่ยอมดับ อาจเกิดจากไดชาร์จผิดปกติหรือสาเหตุอื่น ไม่ควรปล่อยทิ้งไว้ รีบนำรถเข้าอู่
 

     7.หลอดไฟ ถ้าขาดบ่อยหรือต้องเติมน้ำกลั่นในหม้อแบตเตอรี่บ่อยเกินไป แสดงว่าอุปกรณ์ที่เราเรียกว่า เรกูเลเตอร์ ทำหน้าที่ควบคุมกระแสไฟให้เหมาะสมชำรุด ควรนำรถเข้าอู่ระบบไฟ เพื่อซ่อมเรกูเลเตอร์ หรือหากชำรุดก็อาจจะต้องเปลี่ยนใหม่     8.น้ำมันหล่อลื่น ถ้าสัญญาณไฟเตือนระบบน้ำมันหล่อลื่นสว่างขึ้นในขณะขับขี่รถยนต์ หมายถึงว่า เครื่องยนต์กำลังทำงาน โดยปราศจากน้ำมันหล่อลื่น รีบนำรถไปยังอู่ที่ใกล้ที่สุดทันที แต่ถ้าอู่อยู่ไกลให้เติมน้ำมันเครื่องใส่ลงในถังน้ำมันหล่อลื่นไปก่อน เป็นการแก้ปัญหาเฉพาะหน้า แต่ถ้าเป็นสาเหตุอื่นที่ไม่ใช่น้ำมันหล่อลื่นแห้ง ควรใช้รถลากไปอู่ซ่อม
 
 