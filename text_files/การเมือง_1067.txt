นายชัชชาติ สิทธิพันธุ์ ผู้สมัครผู้ว่าราชการกรุงเทพมหานคร กล่าวเมื่อวันอาทิตย์ (22 พ.ค.) หลังมีคะแนนนำโด่งในการเลือกตั้งผู้ว่าราชการกรุงเทพมหานคร เรียกร้องให้ข้าราชการกรุงเทพมหานครไปเปิดดูนโยบายกว่า 200 นโยบายของตนและทีมงาน และให้ทำตามนโยบายดังกล่าว เพราะเป็นสิ่งที่ประชาชนต้องการจึงสะท้อนออกมาตามผลเลือกตั้ง
ผู้สมัครรับเลือกตั้งรายนี้กล่าวต่อไปว่า ถ้าหากข้าราชการกรุงเทพมหานครคนใดสงสัย ก็สามารถสอบถามตนได้
นายชัชชาติ กล่าวอีกว่า นายสุชัชวีร์ สุวรรณสวัสดิ์ ผู้สมัครจากพรรคประชาธิปัตย์ และนายวิโรจน์ ลักขณาอดิศร ผู้สมัครจากพรรคก้าวไกล โทรมาแสดงความยินดีกับตนแล้ว และทั้งคู่กล่าวว่า ส.ก. ของพรรคตนสามารถทำงานร่วมกับนายชัชชาติได้
นอกจากนี้ นายชัชชาติ กล่าวต่อไปว่า การเปลี่ยนแปลงที่เกิดขึ้น ณ วันนี้ แล้วคือ ป้ายหาเสียง ที่มีขนาดเล็กลง ไม่กีดขวางทางเดินของประชาชน และคนที่ทำการเมืองไม่จำเป็นต้องมีพรรคการเมืองก็ได้ เพราะตนเพียงผู้ที่มีความคิดตรงกันมาทำงานร่วมกัน ซึ่งก็คือ ทีมเพื่อนชัชชาติ ที่ช่วยกันทำงานมากว่า 2 ปี จนมาถึงวันนี้
นายชัชชาติ ที่เคยเป็นรัฐมนตรีว่าการกระทรวงคมนาคมในสมัยนางสาวยิ่งลักษณ์ ชินวัตร กล่าวอีกว่าวันนี้เป็นวันที่พิเศษ เพราะเมื่อ 8 ปีที่แล้ว หรือเมื่อปี 2557 วันเดียวกันนี้ ตนถูกจับไปคุมขังโดยฝีมือคณะรัฐประหาร ดังนั้นจึงอยากเตือนให้ทุกคนว่าความคิดที่แตกต่างกันเป็นเรื่องปกติ แต่การทะเลาะกันนั้นจะเปิดช่องให้มีกลุ่มคนมาฉวยโอกาสแย่งอำนาจของประชาชนไป ดังนั้นทุกคนควรมีความเป็นน้ำหนึ่งใจเดียวกัน
ส่วนการเข้าถึงของประชาชนนั้น นายชัชชาติกล่าวว่า ตนถูกประชาชนถามว่าหลังเลือกตั้งจะได้เห็นหน้าอีกหรือไม่ ดังนั้นตนจะจัดการประชุมหรือพบประชาชนสัญจรในวันอาทิตย์ โดยจะไม่บอกว่าจะไปเขตไหน เพราะอยากให้ประชาชนตื่นเต้น และจะได้ไม่เกิดการ "ผักชีโรยหน้า"
ไม่ใช่แค่นั้น นายชัชชาติ กล่าวว่า ประชาชนสามารถส่งข้อร้องเรียนและคำติชมถึงผู้ว่าราชการได้โดยตรง หลังจากนี้จะมีการตั้งแพลตฟอร์มขึ้นมา เหมือนกับที่ไต้หวันใช้
ดูผลเลือกตั้งผู้ว่ากรุงเทพมหานครและสมาชิกสภากรุงเทพมหานคร (ส.ก.) ที่นี่


ประวัติ ชัชชาติ สิทธิพันธุ์ ผู้ว่ากรุงเทพมหานคร ที่แข็งแกร่งที่สุดในปฐพี
