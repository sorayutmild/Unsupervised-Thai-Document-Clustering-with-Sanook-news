กลุ่มวัยรุ่นลองของบ้าน 5 ศพ วงเวียนใหญ่ เจอดี เพื่อนบ้านกับญาติเตรียมทำบุญให้ ขณะ ตำรวจเรียกสอบพยานเพิ่มอีก 2 คน
บรรยากาศบริเวณบ้านพักซึ่งเป็นจุดที่พบผู้เสียชีวิต 5 ศพ ภายในซอยอินทรพิทักษ์ 1 เขตธนบุรี ล่าสุด ผู้สื่อข่าวไปสำรวจบริเวณบ้านพักยังคงเงียบเหงา และได้มีโอกาสพูดคุยกับเพื่อนบ้านที่อยู่อาคารพาณิชย์ห้องติดกันกับที่เกิดเหตุ เปิดเผยว่า หลังเกิดเหตุสลดมีผู้เสียชีวิต 5 ศพนั้น เมื่อคืนเป็นคืนที่ 3 ของการเสียชีวิต พบว่า ตั้งแต่ตอนช่วงหัวค่ำจนถึงกลางดึก มีกลุ่มวัยรุ่นคึกคะนองจำนวนหลายกลุ่ม ขี่รถจักรยานยนต์เข้ามาลองของที่บ้านที่เกิดเหตุ
กลุ่มวัยรุ่นต่างพากันร้องตะโกนและเขย่าประตูให้เจ้าของบ้านเปิดบ้าน แต่ก็ไม่มีเสียงใดๆ ตอบรับ แต่ปรากฎว่ามีเสียงสาดน้ำดังออกมาจากภายในบ้าน ทำให้กลุ่มวัยรุ่นต่างหนีเผ่นกลับไป เพื่อนบ้านคนดังกล่าวบอกว่า อาจเป็นวัยรุ่นคึกคะนองในพื้นที่ เพราะคนปกติที่มีสามัญสำนึกก็จะไม่ทำกันแบบนี้ และถือว่าเป็นสิ่งที่ไม่สมควรเพราะคนตายก็ไปสู่สุคติแล้ว หากคืนนี้พบว่ามีกลุ่มวัยรุ่นเข้ามาลองของอีก ก็จะหามาตรการตอบโต้กลับไปบ้าง
ขณะที่เพื่อนบ้านอีกคนบอกว่า เมื่อคืนอยู่ภายในบ้านก็ได้ยินเสียงท่อประปาแตก แต่เมื่อออกมาดูตอนเช้า ก็ไม่มีรอยเปียกที่พื้น ก็สอดคล้องกับที่มีคนได้ยินเสียงสาดน้ำซึ่งก็ถือว่าเป็นเรื่องแปลก ส่วนตัวก็มีความกังวลแต่เชื่อว่าเมื่อตนคิดดี ทำดี ก็จะไม่เจอสิ่งเลวร้าย และอยากให้คนที่เสียชีวิตไปสู่สุคติ
ทั้งนี้ เพื่อนบ้านมีแนวคิดว่าจะทำบุญเลี้ยงพระให้กับคนตาย แต่ต้องรอญาติเสร็จเรื่องงานศพก่อนก็จะมาพูดคุยกันอีกครั้ง เพื่อสร้างขวัญและกำลังใจให้กับชาวบ้านใกล้เคียง
อย่างไรก็ตาม ในช่วงเที่ยงวันนี้ (3 ม.ค.) พนักงานสอบสวน สน.บางยี่เรือ จะเชิญพยานอีก 2 คนมาสอบปากคำเกี่ยวกับกับเหตุการณ์ที่เกิดขึ้น