ผู้สื่อข่าวรายงานว่า ช่วงเย็นวานนี้ นายตัน ภาสกรนที กรรมการผู้จัดการ บริษัท โออิชิ กรุ๊ป จำกัด (มหาชน) ได้ยื่นหนังสือลาออกจากตำแหน่งกรรมการผู้จัดการ บริษัท โออิชิ กรุ๊ป จำกัด (มหาชน) แล้ว เมื่อเวลา 16.00 น. พร้อมยืนยันว่าไม่ได้มีความขัดแย้งในการ บริหารจัดการแต่อย่างใด และไม่ได้ขายหุ้นที่เหลืออยู่ทั้งหมด 3.5% หรือ 6,562,500 หุ้น ที่ขณะนี้ราคาหุ้นล่าสุดอยู่ที่ 70 บาท รวมเป็นเงินทั้งสิ้น 459.37 ล้านบาท ให้กับนายเจริญ สิริวัฒนภักดี ประธานกลุ่มบริษัท ไทยเบฟเวอเรจ จำกัด (มหาชน) แต่อย่างใด และไม่คิดที่จะขาย โดยการลาออกครั้งนี้มีผลตั้งแต่วันที่ 9 เดือน ก.ย.53 นี้
รายงานข่าวแจ้งว่า ก่อนหน้านี้เมื่อสัปดาห์ที่ผ่านมา ได้มีกระแสข่าวการประกาศลาออกมาแล้วครั้งหนึ่ง แต่นายตันก็ยืนยันเสียงแข็งว่ายังไม่คิดที่จะลาออกจากตำแหน่งในเร็วๆนี้ และไม่มีเหตุผลอะไรที่จะต้องลาออก เนื่องจากการบริหารธุรกิจก็มีผลกำไรเพิ่มขึ้นต่อเนื่องทุกปี จนทำให้ปัจจุบันโออิชิมีส่วนแบ่งตลาดอยู่ที่ 63% ของมูลค่าตลาดรวมชาเขียวกว่า 10,000 ล้านบาท สิ้นปี 53 นี้ ตั้งเป้ามียอดขายทะลุ 8,400 ล้านบาท เติบโต 20%
นายตันถือเป็นต้นตำรับเจ้าพ่อชาเขียว และเป็นเจ้าพ่อบิ๊กแคมเปญ ล่าสุดเป็นที่ฮือฮากับแคมเปญ "ไปแต่ตัวทัวร์ยกแก๊งกับโออิชิ ภาค 3 ช็อปล้านเยน" เป็นปีที่ 3 ซึ่งถือเป็นสุดยอดนักการตลาด และสุดยอดเจ้าความคิดที่แตกต่างและกล้าทุ่มทุน ปลุกกำลังซื้อผู้บริโภค ล่าสุดนายตันได้แจ้งไปยังตลาดหลักทรัพย์ถึงเหตุผล เพื่อเปิดโอกาสให้ผู้บริหารคนรุ่นใหม่ได้สืบทอดตำแหน่ง และบอร์ดบริษัทมอบหมายให้กรรมการบริหารทำการสรรหาบุคลากรที่มีความเหมาะสมมาบริหารต่อไป