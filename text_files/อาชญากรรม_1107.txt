ผู้สื่อข่าวรายงานว่า (24 มี.ค.) เมื่อเวลา 14.30 น. สน.พระโขนง รับแจ้งเหตุเด็กหญิงพลัดตกน้ำสูญหายไปในคลองประเวศบุรีรมย์ หน้ามัสยิดอัลเอี๊ยะติซอม ซอยอ่อนนุช 43 ถนนสุขุมวิท 77 แขวงและเขตสวนหลวง
ที่เกิดเหตุบริเวณท่าน้ำหน้ามัสยิดดังกล่าว พบชาวบ้านกำลังช่วยกันงมหาร่างเด็กทั้งสอง กระทั่งพบร่าง ด.ญ.ปิยาพัชร หรือ น้องเมย์ อายุ 11 ปี ชาวไทย และ ด.ญ.สุภาวดี หรือ แหวน อายุ 12 ปี ชาวกัมพูชา นักเรียนชั้น ป.5 โรงเรียนแห่งหนึ่ง สภาพหมดสติ เจ้าหน้าที่พยายามช่วยปั๊มหัวใจ แต่ไม่สามารถช่วยเหลือได้เสียชีวิตในที่สุด
ต่อมา นายปิยปวัต อายุ 45 ปี รปภ.ห้างสรรพสินค้าแห่งหนึ่ง บิดาของ ด.ญ.ปิยาพัชร เดินทางมายังที่เกิดเหตุ ทันทีที่เห็นศพลูกสาวถึงกับปล่อยโฮและโผเข้ากอด
ขณะเดียวกันนางรัตนา อายุ 29 ปี ชาวกัมพูชา มารดาของ ด.ญ.สุภาวดี เดินทางมาถึงจุดเกิดเหตุ เมื่อเห็นศพลูกสาวถึงกับร้องไห้จนเป็นลม และเกิดอาการช็อกหายใจไม่ทัน เจ้าหน้าที่จึงต้องรีบนำตัวส่งโรงพยาบาลทันที
จากการสอบสวน นายปิยปวัต ให้การน้ำตานองหน้าว่า มีลูกทั้งหมด 3 คน ด.ญ.ปิยาพัชร เป็นลูกสาวคนโต ส่วนลูกชายอีก 2 คน เป็นฝาแฝด จากการสอบถามลูกชายคนเล็ก ทราบว่า ก่อนเกิดเหตุลูกทั้ง 3 คน พร้อม ด.ญ.สุภาวดี ที่เสียชีวิต ออกจากบ้านมานั่งเล่นอยู่ที่ท่าน้ำ จากนั้นจู่ๆ ด.ช.เอ (นามสมมุติ) อายุ 11 ปี เพื่อนอีกคน ขี่จักรยานมาเจอและมาถีบ ด.ญ.ปิยาพัชร ลูกสาวตนตกลงไปในน้ำ
โดย ด.ญ.สุภาวดี พยายามยื่นมือไปช่วย ทำให้ถูกถีบตกน้ำไปอีกคน พอเด็กทั้ง 2 คน จับขอบปูนไว้พยายามจะปีนขึ้นจากน้ำ กลับถูก ด.ช.เอ กระทืบมือให้ตกน้ำไปอีกก่อนจมหายไป เมื่อลูกชายคนเล็กเห็นพี่สาวกับเพื่อนจมหายไปต่อหน้า จึงนั่งร้องไห้จนมีชาวบ้านกระโดดลงไปช่วยกันงมหาร่าง แต่ไม่ทันการณ์แล้ว
"ผมอยู่กินกับภรรยามา 10 ปี ก่อนจะแยกกันอยู่เมื่อ 2 ปีที่ผ่านมา จากนั้นผมเลี้ยงลูกทั้ง 3 คนเอง มี ด.ญ.ปิยาพัชร ลูกสาวคอยช่วยเหลือ ทำงานบ้าน ซักผ้า ทำกับข้าวเลี้ยงน้องๆ ทำให้ผมออกไปทำงานได้เต็มที่
ลูกสาวเป็นเด็กเรียนเก่ง อยู่ติดบ้านไม่ค่อยออกไปเที่ยวที่ไหน ที่สำคัญว่ายน้ำไม่เป็น กลัวน้ำมาก ไม่เคยลงเล่นน้ำที่ไหน ให้ลงเรือก็ไม่กล้าลง พอผมไปถาม ด.ช.เอ ว่าถีบลูกสาวผมกับเพื่อนตกน้ำไปทำไม เจ้าตัวก็บอกว่า หยอกเล่นเท่านั้น พอถามอีกว่าทำไม่ช่วยเพื่อนๆ ขึ้นมาจากน้ำ เจ้าตัวก็บอกอีกว่า แค่หยอกเล่น ไม่รู้ว่าจะเป็นแบบนี้" นายปิยปวัต กล่าวทั้งน้ำตา
เบื้องต้น เจ้าหน้าที่ตำรวจได้สอบถามเด็กที่อยู่ในเหตุการณ์แล้ว ทราบว่าทั้งหมดเป็นเพื่อนกลุ่มเดียวกัน จากนี้จะให้ทั้งหมดกลับไปอยู่ในความดูแลของผู้ปกครองก่อน และจะนัดมาสอบปากคำพร้อมกับเจ้าหน้าที่สหวิชาชีพอีกครั้ง
ขอขอบคุณภาพจาก มูลนิธิร่วมกตัญญู