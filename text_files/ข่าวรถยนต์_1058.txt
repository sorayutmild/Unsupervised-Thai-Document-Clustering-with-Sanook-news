     จากกรณีที่มีเจ้าของรถ MG ZS เผลอลืมลูกน้อยไว้ภายในรถ แต่สามารถสั่งปลดล็อครถจากคอลเซ็นเตอร์เพื่อช่วยชีวิตลูกน้อยได้ ระบบที่ว่านี้คืออะไร และมีในรถรุ่นใดบ้าง?

     รถยนต์ MG ZS ที่ตกเป็นข่าวดังกล่าว ถูกติดตั้งระบบเชื่อมต่อผ่านเครือข่ายโทรศัพท์มือถือแบบ Telematics ที่เรียกว่า i-SMART ซึ่งมีใน 2 รุ่นย่อย ได้แก่ รุ่น D และ X ซึ่งการใช้งานระบบดังกล่าว เจ้าของรถจะต้องลงทะเบียนเพื่อยืนยันความเป็นเจ้าของรถนั้นๆ เสียก่อน จึงจะสามารถใช้งานฟังก์ชั่นต่างๆ ได้อย่างเต็มรูปแบบ
     ระบบ i-SMART มีฟังก์ชั่นต่างๆ มากมาย สามารถแบ่งออกเป็น 2 ฟังก์ชั่นหลัก ได้แก่ ระบบสั่งงานผ่านหน้าจอทัชสกรีน (i-SMART on Touchcreen) ซึ่งเป็นการสั่งงานผ่านหน้าจอของตัวรถเพื่อใช้ระบบนำทาง, ระบบรายงานจราจรแบบเรียลไทม์, ระบบเลขาส่วนตัว และระบบโทรออก-รับสายในกรณีฉุกเฉิน เช่น ประสบอุบัติเหตุจนถุงลมนิรภัยทำงาน

     อีกฟังก์ชั่นเป็นการสั่งงานผ่านแอพพลิเคชั่นบนสมาร์ทโฟน (i-SMART Mobile Application) ผ่านการเชื่อมต่อเครือข่ายโทรศัพท์มือถือ (MG จะมีซิมการ์ดของ Truemove ติดตั้งไว้ภายในรถ) สามารถสั่งการจากระยะไกล เช่น ล็อค/ปลดล็อคประตู, เปิดระบบปรับอากาศ, ค้นหาพิกัดรถยนต์, ตรวจสอบสถานะรถยนต์และความผิดปกติต่างๆ เป็นต้น ซึ่งเหล่านี้สามารถสั่งการได้ไม่ว่าจะอยู่ที่ใดของโลก ขอเพียงแค่มีสัญญาณโทรศัพท์มือถือเท่านั้น
     ทั้งนี้ ในกรณีลืมกุญแจไว้ภายในรถ แล้วรถเกิดล็อคไม่ว่าจะเพราะเหตุใดก็ตาม เจ้าของรถตัวจริงสามารถโทรเข้าไปยังศูนย์บริการเพื่อปลดล็อครถจากระยะไกลได้ โดยต้องใช้หมายเลขโทรศัพท์เดียวกับที่ลงทะเบียนไว้แต่แรก หรือหากลืมโทรศัพท์มือถือไว้ในรถอีก ก็ต้องยืนยันตัวตนว่าเป็นเจ้าของรถที่แท้จริง บริษัทจึงจะยินยอมปลดล็อคให้ลูกค้าได้ ซึ่งกระบวนการดังกล่าวสามารถทำได้ในเวลาเพียงไม่กี่นาทีเท่านั้น

     อย่างไรก็ดี MG ไม่ใช้ค่ายรถยนต์ค่ายเดียวเท่านั้นที่มีระบบดังกล่าว เพราะโตโยต้าก็มีระบบที่เรียกว่า T-Connect Telematics และฮอนด้าก็มี Honda Connect ซึ่งสามารถเชื่อมต่อกับสมาร์ทโฟนได้เช่นกัน แต่ฟังก์ชั่นอาจไม่เทียบเท่ากับระบบ i-SMART ของ MG เช่น ไม่สามารถสั่งสตาร์ทเครื่องยนต์ได้, ไม่สามารถสั่งล็อค-ปลดล็อคได้ ฯลฯ แต่สามารถใช้เพื่อค้นหาพิกัดรถยนต์, ตรวจสอบข้อมูลต่างๆ ของตัวรถ และฟังก์ชั่นอื่นๆ ได้
     ขณะที่แบรนด์หรูอย่าง Mercedes-Benz ก็มีบริการ Mercedes me ในประเทศไทยแล้ว เช่นเดียวกับ BMW ก็มีระบบ BMW ConnectedDrive เช่นกัน ทั้งคู่มีฟังก์ชั่นหลากหลาย เช่น สั่งล็อค/ปลดล็อคประตู, สั่งเปิดไฟ, สั่งบีบแตร หรือกระทั่งสั่งสตาร์ทเครื่องยนต์พร้อมกับเปิดระบบปรับอากาศให้เย็นฉ่ำก่อนขึ้นรถได้

     เห็นไหมครับว่าฟังก์ชั่นเหล่านี้จะช่วยเพิ่มความสะดวกสบายให้กับเจ้าของรถได้มากทีเดียว
 