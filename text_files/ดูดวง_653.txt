ดวงชะตาปี พ.ศ. 2565 ราศีสิงห์ หรือผู้ที่เกิดระหว่างวันที่ 16 สิงหาคม - 15 กันยายน
ปี พ.ศ. 2565 ปีแห่ง “เพื่อนคู่คิด มิตรคู่ใจ” ที่จะนำแสงสว่าง ส่องมาให้ชาวราศีสิงห์ ร่ำรวย เจริญรุ่งเรือง จะเป็นปีแห่ง “คบคนดี เป็นศรีแก่ตัว” ของชาวราศีสิงห์ อย่างแท้จริง!
มกราคม ยิ่งขยัน ยิ่งรวย ทั้งจากค้าขาย งานบริการ หรือนายหน้า-ตัวแทน จะอยู่ในเกณฑ์ดีที่จะทำให้เงินทองไหลมา แต่ก็ควรระวังเรื่องสุขภาพทั้งของตนเอง และคนใกล้ตัว ที่อาจทำให้ต้องใช้จ่ายเงินมากตามกันไปด้วย เรื่องความรัก อดทน อดกลั้น หากคนรัก คู่ครอง อารมณ์ปรวนแปร หงุดหงิดง่าย ถึงจะทำให้รักราบรื่น ส่วนคนโสด จากงาน ภารกิจที่กระทำ อาจทำให้พบรัก เจอเนื้อคู่ได้
กุมภาพันธ์ เริ่มต้นเวลาที่จะได้รับลาภผล คำปรึกษา คำแนะนำที่ดีจากหุ้นส่วน คู่ครอง หรือจะได้พบเพื่อนคู่คิด มิตรคู่ใจแล้ว แต่สำหรับเจ้าของกิจการ ผู้บริหาร อย่าประมาท พนักงาน ลูกน้อง อาจก่อเรื่อง ทำให้เดือดร้อนได้ ในเรื่องความรัก อย่าละเลย เหินห่าง และให้ความสำคัญกับคนรัก คู่ครองให้มากขึ้น แต่ระวังรักซ้อน ซ่อนรักที่อาจเกิดขึ้นจากงาน ภารกิจที่กระทำ ก็อาจก่อให้เกิดเหตุ/ภัย ได้
มีนาคม ทุกขลาภ ที่อาจทำให้กลืนไม่เข้า คายไม่ออก กับงาน เงินที่จะได้จากภารกิจ ที่ควรพิจารณาให้รอบคอบหากจะรับทำ เพราะอาจเจออุปสรรค ปัญหาที่ยากจะทำให้สำเร็จได้ และกลางเดือนไปแล้ว หว่านพืชเพื่อหวังผล กับการติดต่อ สัมพันธ์ใดๆ ที่อาจเป็นฝ่ายเสียรู้ เสียเปรียบในระยะแรก เรื่องความรัก คนโสดอาจได้พบรัก เจอคนที่คิดว่าใช่ แต่ควรตรวจสอบให้นานๆ เพราะอาจเจอแค่...สวยแต่รูป จูบไม่หอม!
เมษายน เป็นระยะเก็บเกี่ยวผลสิ่งที่ได้ลงทุน ลงแรงไปแล้ว ทั้งลาภ ผลประโยชน์ที่จะหลั่งไหลเข้ามา หรืออาจได้รับส่วนแบ่งจากกองมรดกอีกด้วย แต่ยังอยู่ในระยะที่ควรระวัง เงินทองไม่เข้าใครออกใคร โดยเฉพาะกับลูกจ้าง พนักงาน ที่อาจก่อเหตุ/ภัยด้วย ในเรื่องความรัก ตอบสนองความต้องการตามความฝัน จินตนาการของคนรัก คู่ครองให้มากที่สุด ถึงจะอยู่ในเกณฑ์ดีที่จะทำให้รักราบรื่น และโรแมนติกมากขึ้น!
พฤษภาคม งานสร้างเงิน ที่จะทำให้เกิดลาภผลขึ้นมา โดยเฉพาะธุรกิจ งานที่ติดต่อ สัมพันธ์กับต่างประเทศ หรือการศึกษาจะอยู่ในระยะก้าวกระโดด หรือจะติดต่อขอสินเชื่อ ขยายวงเงินกู้ ก็จะมีโอกาสง่ายขึ้น ในเรื่องความรัก เติมความหวาน โรแมนติกให้มากขึ้น โดยเฉพาะหากอยู่ด้วยกัน ด้วยคำว่าหน้าที่รับผิดชอบ ก็ควรระวังอาจเป็นสัมพันธ์รักชืดชาจนจืดจางได้ คนโสด อาจได้พบรัก เจอเนื้อคู่ที่อาจสูงวัยกว่ามาก
มิถุนายน งานก็ยังทำเงินอย่างต่อเนื่อง โดยเฉพาะจากการพูด/เขียน คิดอะไรก็เป็นเงินเป็นทองได้ทั้งนั้น แต่ก็ควรหลีกเลี่ยงที่จะขัดแย้งในเรื่องความเชื่อ ศรัทธากับผู้อื่น เพราะอาจนำไปขยายความจนเสียชื่อเสียงได้ หรือหากจะเดินทางไกลก็ควรระวังเหตุ/ภัยจากของมีคม จากความร้อน พายุรุนแรงไว้ด้วย ในเรื่องความรัก หากสัมพันธ์รักที่ถึงปลายทาง หากจะฟ้องร้องมีคดีความ ก็อาจทำให้เสียชื่อได้
กรกฎาคม โอกาสหารายได้ยังอยู่ในเกณฑ์ดี แต่หากจะหาความสุขจากการใช้เงิน ก็ควรระวังเพราะอาจก่อโทษทุกข์กันไปอีกนาน ทั้งจากหนี้สินรุงรัง เสื่อมเสียชื่อเสียง หรือถูกฟ้องร้องมีคดีความ ในเรื่องงาน ระวังการทำงานด้วย “ปาก” อย่างไม่เห็นกับหน้าใคร ก็อาจก่อศัตรู ที่จะเป็นเหตุ/ภัยได้ เรื่องความรัก มิตรสหายอาจเป็นสื่อทำให้ได้พบรัก ที่หากเขา/เธอคนนั้นสูงวัยกว่า เป็นชาวต่างชาติก็....ใช่เลย!
สิงหาคม ชัดเจน ตรงไปตรงมา ไม่ซ่อนเร้น แอบแฝง ก็จะทำให้ได้รับความเชื่อใจจนเกิดลาภ ผลประโยชน์ในการติดต่อ สัมพันธ์ใดๆ ได้ง่ายขึ้น  หากเป็นเรื่องความรัก ก็จะอยู่ในเกณฑ์ดีที่จะทำให้รักราบรื่น คนโสดก็จะได้สมหวังกับรักที่รอคอย แต่ถ้าเป็นเรื่องงาน จนถึงเดือนตุลาคม ก็ควรระวังอารมณ์บ้างาน “กล้านักมักบิ่น” ก็อาจทำให้ผู้อื่นเกลียดชัง ไม่ชอบหน้า โดยเฉพาะที่เป็นพนักงาน ลูกจ้าง...อันตราย
กันยายน เสน่ห์ที่มากล้นจากดาวศุกร์ จะทำให้การติดต่อ สัมพันธ์อยู่ในเกณฑ์ดีที่จะได้ผลดังที่หวังทั้งเรื่องงาน และความรัก และด้วยลมปากหวานหูไม่รู้หาย จนถึงเดือนตุลาคม ก็อาจทำให้หารายได้อย่างต่อเนื่อง แต่ก็ควรระวังอารมณ์เผลอเมื่อถูกคนยกยอปอปั้น ก็อาจทำให้ใช้จ่ายเงินสิ้นเปลืองที่หากเผลอก็อาจก่อหนี้สินผูกพันระยะยาวด้วย
ตุลาคม เมตตามหานิยม ใครเห็นใครรัก โดยเฉพาะจากเพื่อนบ้านเคียงเรือน หรือญาติสนิทมิตรสหาย ที่อยากจะยกระดับความสัมพันธ์มาเป็นคู่ใจ แต่ก็ควรยั้งใจให้มากๆ ก่อนจะสานสัมพันธ์ เพราะอาจมีอารมณ์รักง่าย หน่ายเร็วได้อย่างง่ายๆ ในเรื่องงาน ธุรกิจขายฝัน ศิลปะ ความงดงาม หรือท่องเที่ยวที่ทำเป็นโครงการระยะสั้นๆ จะอยู่ในระยะเจริญรุ่งเรือง ให้ลาภผล มากกว่าระยะยาว
พฤศจิกายน จนถึงกลางเดือนธันวาคม บ้าน ที่ดิน สิ่งปลูกสร้าง อาจทำให้มั่งคั่งมหาศาล ทั้งซื้อ-ขาย หรือเป็นนายหน้าก็ตาม แต่หากคิดจะเก็งกำไร เสี่ยงโชค ก็ควรตรวจสอบให้ดีๆ เพราะมีเกณฑ์สูงว่าจะทำให้ขาดทุนมากกว่า สำหรับมนุษย์เงินเดือนที่มีนายจ้างเป็นชาวต่างชาติก็อย่าประมาท เพราะอาจโดนถูกกดดันจนทำงานต่อไม่ได้ ในเรื่องความรัก รักโรแมนติกที่เพิ่งพบเจอ ก็อาจทำให้ชีวิตเปลี่ยน ที่ควรยั้งใจ มีสติคิดให้นานๆ ก่อนจะตัดสินใจ
ธันวาคม เริงรื่นชื่นใจ! รักรื่นรมย์ หากมีเพศสัมพันธ์กัน ก็อาจทำให้ได้บุตร-ธิดา คนโสด ทั้งจากเดินทาง หรือใช้สื่อออนไลน์ ก็อาจทำให้เจอรักที่ทำให้คลั่งไคล้ กุ๊กกิ๊กเล่นได้ แต่หากคิดรักจริงหวังแต่ง ก็ตรวจสอบให้ดีๆ เพราะอาจจะเป็นรักซ้อน ซ่อนรัก ในเรื่องงาน งานส่วนตัว กิจการครอบครัว อยู่ในเกณฑ์ดีที่จะทำให้เงินทองไหลมา เทมา แต่ลูกจ้าง พนักงาน หากเจอนายจ้างปากหวาน บอกว่าจะให้โน่นนี่ ก็อย่าเพิ่งเคลิ้ม เพราะอาจเจอ...ปากหวาน ก้นเปรี้ยว!  
อัญมณี/สี ที่เสริมดวงชะตา พลอยสีส้ม ทอง, สีส้ม
อัญมณี/สีที่เป็นอริ มรณะ นิล สีดำ สีเขียวแก่, พลอยสีแดงจัด สีแดง
วันทีดีที่สุดในสัปดาห์ วันอาทิตย์ เลขที่ต้องชะตา 3 5 9
มิตรหรือคู่ครองที่ต้องชะตา ราศีเมษ ราศีเมถุน ราศีตุลย์ ราศีธนู