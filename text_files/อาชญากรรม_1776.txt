ผู้สื่อข่าวรายงานว่า (31 ต.ค.) สภ.เมืองพังงา ได้รับแจ้งว่ามีลูกค้าบัตรเครดิตธนาคารไทยพาณิชย์ ของนายอภิชาต นักท่องเที่ยวชาวกรุงเทพฯ ซึ่งอยู่ระหว่างการท่องเที่ยวที่ประเทศเวียดนาม โดนขโมยบัตรเครดิตรูดซื้อสินค้า ทำให้เกิดความเสียหาย
จากการตรวจสอบพบว่า มีการซื้อทองรูปพรรณที่ห้างทองแห่งหนึ่งในเขตเทศบาลเมืองพังงา จึงทำการสืบสวนพบว่าเป็น น.ส.จิรดา อายุ 23 ซึ่งเป็นแม่บ้าน เลี้ยงดูลูกอยู่กับบ้าน และนายกิตติ อายุ 23 ปี อาชีพรับจ้างทำสวนยางพารา ได้เข้าซื้อสร้อยคอทองคำ น้ำหนัก 1 บาท สร้อยข้อมือทองคำ น้ำหนัก 1 สลึง แหวนทองคำ หนัก 1 สลึง จำนวน 3 วง รวมเป็นเงิน 42,000 บาท
จากการสอบสวนทราบว่า ทั้งสองได้รับบัตรเครดิตมาจาก น.ส.ศิวพร อายุ 26 ปี พนักงานแคชเชียร์ ห้างสรรพสินค้าแห่งหนึ่งใน จ.พังงา โดยนำบัตรเครดิตที่ลูกค้าลืมไว้ มาลองใช้ครั้งแรก จำนวน 5 บาท เห็นว่าใช้ได้ จึงรูดใช้จำนวนหนึ่ง
จากนั้นได้ให้บัตรเครดิตกับ น.ส.จิรดา เพื่อซื้อทองคำ โดยนำมาแบ่งกัน แต่ถูกเจ้าหน้าที่ตำรวจจับได้ จากการตรวจสอบพบว่า ได้มีการใช้บัตรเครดิตดังกล่าวจำนวน 11 ครั้ง เป็นเงิน 72,581 บาท
เบื้องต้น เจ้าหน้าที่ตำรวจแจ้งข้อกล่าวหาว่า ร่วมกันใช้บัตรอิเล็กทรอนิกส์ของผู้อื่นโดยไม่ได้รับอนุญาต เป็นเหตุให้ทรัพย์สินเสียหาย นำส่งพนักงานสอบสวน สภ.เมืองพังงา เพื่อดำเนินการตามกฎหมายต่อไป