(19 พ.ย.) กรณีปมสังหาร เอ็กซ์ จักรกฤษณ์ อดีตนักกีฬายิงปืนทีมชาติ ยังคงดำเนินต่อไป แม้ว่าในส่วนของรูปคดียังไม่มีความคืบหน้า เจ้าหน้าที่ตำรวจยังจับกุมอีก 1 คนร้ายที่หลบหนีอยู่ไม่ได้ ขณะที่ปมประเด็นมรดกระหว่าง 2 ตระกูล กำลังกลายเป็นที่สนใจในสังคม
ภายหลังจาก นายมานพ พณิชย์ผาติกรรม พ่อของเอ็กซ์ จักรกฤษณ์ ได้ยื่นขอเป็นผู้จัดการมรดกของลูกชาย ก่อนที่ หมอนิ่ม พญ.นิธิวดี ภู่เจริญยศ ภรรยาสาวของ เอ็กซ์ จักรกฤษณ์ ได้โพสต์ขอความตำหนิพ่อแม่สามีที่เห็นแก่ได้และน่าไม่อาย ตามที่ได้รายงานข่าวไปในเบื้องต้นนั้น
ล่าสุดมีข้อมูลเปิดเผยว่า หมอนิ่ม ยังคงติดต่อกับ นางบุญคิด พณิชย์ผาติกรรม แม่ของเอ็กซ์ จักรกฤษณ์ โดยติดต่อผ่านทางโปรแกรมแชทไลน์ นางบุญคิด ระบุว่า ก่อนหน้านี้ยังคงไปเยี่ยมหลานทั้งสองคนตามปกติ และมีการพูดคุยเรื่องการจัดการมรดกกันด้วย ซึ่งทางหมอนิ่มก็ไม่ได้ว่าอะไร อนุญาตให้ นายมานพ เข้าไปจัดการได้ แต่อยู่ๆ ก็กลับคำไปเสียเฉยๆ
อย่างไรก็ตาม นายมานพ กับ นางบุญคิด ยังเปิดเผยว่า หลังจากเสร็จสิ้นงานศพลูกชาย แทบจะไม่มีโอกาสได้เจอกับ หมอนิ่ม หรือ หลานทั้งสองอีกเลย ถ้าหาก หมอนิ่ม ต้องการพูดคุยเรื่องทรัพย์สิน เพื่อนำไปลงทุนทำมาหากินอะไร ก็ยินดีที่จะรับฟังและขอให้เข้ามาพูดคุยกันด้วยความจริงใจ
ทั้งนี้ นางบุญคิด ยังโชว์ข้อความทางโปรแกรมแชทไลน์ ที่ติดต่อกับ หมอนิ่ม ครั้งล่าสุด เมื่อวันที่เสาร์ที่ 16 พฤศจิกายนที่ผ่านมา โดยมีการนัดแนะกันให้มารับเช็คเงินประกันที่บ้านพัก ซอยรามคำแหง 162/1 พร้อมกับจะได้เจอหน้าหลานทั้งสองอีกครั้ง โดย นายมานพ ได้ประสานงานกับเจ้าหน้าที่ตำรวจ ให้ช่วยคุ้มกันในการเดินทางไปพบ หมอนิ่ม ครั้งนี้ เนื่องจากหวั่นเกรงเรื่องความปลอดภัย