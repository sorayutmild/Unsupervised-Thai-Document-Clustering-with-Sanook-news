กลายเป็นประเด็นขึ้นมาทันที ที่ "ซิโก้" เกียรติศักดิ์ เสนาเมือง ไม่ได้ออกมาแถลงข่าวก่อนเกม ทำให้สื่อมาเลย์พาดหัวข่าวตัวโตว่า "หยิ่งหรือขี้ขลาด"ทั้งนี้การแถลงข่าวก่อนเกมรอบชิงชนะเลิศ ซูซูกิคัพ 2014 ระหว่าง ทีมชาติไทย พบ ทีมชาติมาเลเซีย เมื่อวานที่ผ่านมา "เกียรติศักดิ์ เสนาเมือง" หัวหน้าผู้ฝึกสอนทีมชาติไทย ได้ส่ง โชคทวี พรหมรัตน์ ผู้ช่วยผู้ฝึกสอน  และ กวินทร์ ธรรมสัจจานันท์ นายทวารกัปตันทีม มาร่วมกันแถลงข่าว โดยผู้สื่อข่าวมาเลเซีย พยายามถามจี้ ถึงเรื่องการไม่ออกมาแถลงข่าวด้วยตัวเองของ "โค้ชซิโก้" ซึ่งทาง "โชคทวี พรหมรัตน์"  ได้ตอบเพียงสั้นๆว่าเราเป็นทีมเดียวกัน ทุกคนมีหน้าที่ช่วยงานหัวหน้าโค้ช "พวกเราทำงานกันเป็นทีม โค้ชเองมีหน้าที่คุมทีม ส่วนสต๊าฟฟ์เองก็มีหน้าที่ช่วยงานโค้ช และรับคำสั่งมาปฏิบัติตาม" อดีตปราการหลังทีมชาติไทยกล่าว ซึ่งจากประเด็นนี้ทำให้ สื่อมาเลเซีย หลายสำนัก นำไปตีข่าว และ พาดหัวข่าวว่า กุนซือทีมชาติไทย "Graeme arrogance or cowardice?" ("หยิ่ง หรือ ขี้ขลาดกันแน่?")  ที่ไม่ยอมออกมาแถลงข่าวในครั้งนี้"  ทั้งนี้เกมนัดชิงชนะเลิศ นัดแรก ของฟุตบอล เอเอฟเอฟ ซูซูกิคัพ 2014 จะมีขึ้นในเย็นวันนี้ เวลา 19.00 น. ที่สนามราชมังคลากีฬาสถาน ถ่ายทอดสดทางช่อง 7 สี 
 
 