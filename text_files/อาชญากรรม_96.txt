(9 ก.พ.63) ผู้ใช้เฟซบุ๊ก Yuwaret Oi เปิดเผยเรื่องเล่าจากเหตุการณ์กราดยิงภายในห้างเทอร์มินอล 21 ผ่านคำบอกเล่าของ คุณเตย์ ชายชาวสิงคโปร์ ที่รอดชีวิตมาได้หลังจากติดอยู่ในชั้น LG พร้อมลูกชายวัย 11 ขวบ  โดยระบุว่า ผู้คนแตกตื่นกันมาก ตนกับลูกต้องหาที่ซ่อน บริเวณฟู้ดแลนด์ชั้นใต้ดิน กว้างเกินไป ไม่ค่อยมีที่ปลอดภัยให้ซ่อน จึงไปหลบแถวแผนกของสด ก่อนย้ายเข้าไปห้องซึ่งน่าจะเป็นห้องเก็บสินค้า และได้พบกับพ่อแม่ลูกครอบครัวหนึ่งที่มีลูกสาวที่ยังเล็กมาก ตอนนั้นมีคนติดอยู่ด้วยกันประมาณ 10 คน ปิดไฟปิดประตูและพยายามอยู่กันอย่างเงียบที่สุด ทั้งหวาดกลัว หนาว อึดอัด และมีเสียงปืนดังเป็นระยะ
เวลานั้นชายหนุ่มคนนึงชื่อ ติ๊ก ดูแข็งแรงและมีสติชักชวนทุกคนหาที่ซ่อนใหม่ ซึ่งเป็นห้องควบคุมไฟที่อยู่ลึกเข้าไปอีกเล็กน้อย คุณเตย์หันไปชวนชายผู้เป็นพ่อ แต่เขาตอบด้วยสีหน้ากังวลว่า "ไม่ล่ะครับ ผมจะอยู่กับภรรยาที่นี่" และนั่นเป็นบทสนทนาสุดท้าย เวลาผ่านไปเป็นชั่วโมงท่ามกลางความกดดัน เสียงปืนที่ดังในระยะใกล้ประชิดเข้ามา มีคนอยู่ในห้องมืดแคบๆ นั้น 7 คน สัญญาณอันตรายใกล้เข้ามาทุกที คุณเตย์ได้ยินเสียงลูกสาวของครอบครัวนั้นกรีดร้องไม่หยุดเพราะเสียงปืนที่ดังมาก เธอร้องไม่หยุด แล้ววินาทีแสนโหดร้ายก็เกิดขึ้น เสียงปืนระดมยิงไปที่ประตูหลายนัด ได้ยินเสียงฆาตกรถีบประตูปังเข้ามาในห้องที่พ่อแม่ลูกอยู่นั้น เสียงฝีก้าวของมันห่างจากที่คุณเตย์หลบอยู่เพียงระยะ 2 เมตรติ๊ก ชายหนุ่มในห้องที่พอจะสามารถติดต่อกับเพื่อนภายนอกได้เรื่อยๆ เขามีสติพอที่จะช่วยคนอื่นไม่ให้ตื่นตระหนกจนเกินไป ติ๊กบอกผู้ชายในห้องนั้นว่า หากถึงเวลาคับขันต้องสู้ ติ๊กจะเปิดก่อนและให้คนอื่นช่วยกันจับมันไว้ พอจะถ่วงเวลาให้ผู้หญิงและเด็กหนีได้ คุณเตย์รู้ความหมายทันทีว่า ถ้าจะต้องตายครั้งนี้ก็จะตายแบบยอมสู้ อย่างน้อยลูกชายต้องรอดในที่สุดเวลาประมาณตี 3 ความช่วยเหลือก็มาถึงเจ้าหน้าที่หน่วยรบพิเศษหลายสิบนายเข้าถึงตัวเรา พวกเขาให้สัญญาณยิงเปิดทางสามครั้ง เมื่อสิ้นเสียงปืนครั้งที่ 3 พวกเขาบอกให้วิ่งไปกับเขาทันที คุณเตย์พลัดหลงกับลูกชายในจังหวะช่วงชุลมุน เจ้าหน้าที่บอกให้ใจเย็นและให้ความมั่นใจว่า ลูกชายอยู่ในมือตำรวจปลอดภัยแล้ว
หลังจากนั้น คุณเตย์ได้พบหน้าลูกชายและภรรยาอีกครั้งที่ รพ.มหาราชนครราชสีมา และได้เจอชายหนุ่มที่ชื่อติ๊กครั้งสุดท้ายที่โรงพยาบาล กล่าวลาและแยกย้ายไปหาครอบครัวอย่างสวัสดิภาพ