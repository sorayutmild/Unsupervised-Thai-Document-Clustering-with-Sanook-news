หัวใจพองโตกันทั่วประเทศ หลังช่วงเช้ามืดที่ผ่านมา “ฝ้าย” สุกัญญา ศรีสุราช จอมพลังสาวไทยคว้าเหรียญทอง และ “แต้ว” พิมศิริ ศิริแก้ว คว้าเหรียญเงินได้สำเร็จจากการแข่งขันยกน้ำหนักหญิง รุ่น 58 กิโลกรัมสำหรับ "แต้ว" นี่ถือเป็นการคว้าเหรียญเงินโอลิมปิกสมัยที่ 2 ของตนเองด้วย หลังจากเคยได้มาแล้วเมื่อปี 2012 ที่ลอนดอนเกมส์ ประเทศอังกฤษโดยพิมศิริเผยว่า รู้สึกดีใจมากกับเหรียญเงินครั้งนี้ และขอบคุณกำลังใจจากชาวไทยทุกคน นอกจากนี้ยังกล่าวถึงประเด็นที่ตนสละสิทธิ์ ไม่ออกมายกครั้งที่ 3 ในท่าคลีน แอนด์ เจิร์ก ทำให้สุกัญญาคว้าเหรียญทองโอลิมปิกไปครอง ส่วนตัวเองขอรับเพียงแค่เหรียญเงินว่า"น้องฝ้ายนั้นเขาสุดยอดอยู่แล้ว เรามาแข่งขันครั้งนี้ เรามาเป็นทีม เราทำเพื่อประเทศชาติ เราไม่เกี่ยงเลยว่าใครจะได้เหรียญอะไร สำหรับแต้วขอให้ไทยเราได้เหรียญทองก็พอแล้ว"

"อีกอย่าง มันเป็นแผนการที่เราวางไว้แล้วด้วย ที่แต้วไม่ออกไปยกครั้งสุดท้าย ทางทีมงานก็อยากให้เราเซฟร่างกายของเราด้วย สำหรับแต้วเหรียญเงินก็ดีใจมากแล้ว""แต้วเห็นน้องฝ้ายมาตั้งแต่เด็กๆ ตอนนั้นเขามาซ้อมก็เป็นเด็กดำๆ เหมือนตอนเรามาแรกๆนั่นแหละ โค้ชให้ทำอะไรก็ทำ จนวันหนึ่งได้เก็บตัวทีมชาติร่วมกัน เขาก็ดูเราเป็นตัวอย่าง ทั้งเรื่องการฝึกซ้อมและทุกๆเรื่อง เรามีอะไรก็แนะนำน้อง วันนี้ก็ดีใจที่เห็นเขาคว้าเหรียญทองโอลิมปิกได้สำเร็จ" พิมศิริ ร่ายยาวทั้งนี้ ในส่วนของเงินรางวัลอัดฉีดที่ พิมศิริ จะได้รับจากการคว้าเหรียญเงินครั้งนี้ กองทุนพัฒนากีฬาแห่งชาติมอบให้ 6 ล้านบาท, ตัน ภาสกรนที (อิชิตัน) 1 ล้านบาท, โอสถสภา 500,000 บาท และ เอไอเอส 500,000 บาท รวมทั้งหมดเบื้องต้นประมาณ 8,000,000 บาท ซึ่งยังไม่รวมจากสปอนเซอร์รายอื่นๆที่จะตามมาในอนาคตอีกแน่นอน
