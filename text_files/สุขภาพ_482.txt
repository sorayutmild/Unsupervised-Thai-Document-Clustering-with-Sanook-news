ข้อห้ามในการบริจาคเลือดมีอยู่มากมาย เท่าที่หลายคนทราบก็มีตั้งแต่ น้ำหนักตัวไม่ถึง นอนไม่พอ เป็นโรคประจำตัว อยู่ในระหว่างทานยาเพื่อรักษาโรค มีความเสี่ยงที่จะติดโรคผ่านทางเพศสัมพันธ์ และใช้ยาเสพติด บางคนอาจทราบมากกว่านั้น แต่ที่ยังเป็นที่สงสัยของสาวๆ หลายคนคือ
มีประจำเดือน บริจาคเลือดได้ไหม?
จากคำตอบของสภากาชาดไทย ระบุว่า “สตรีอยู่ระหว่างมีประจำเดือน   ไม่เป็นข้อห้ามในการบริจาคโลหิต ถ้าขณะนั้นมีสุขภาพแข็งแรง มีโลหิตประจำเดือนไม่มากกว่าปกติ ร่างกายทั่วไปสบายดี ไม่มีอาการอ่อนเพลียใดๆ ก็สามารถบริจาคโลหิตได้”
นอกจากนี้ยังให้คำตอบเพิ่มเติมว่า “สตรีที่หมดประจำเดือนแล้ว สามารถบริจาคโลหิตได้   หากสุขภาพยังแข็งแรงสมบูรณ์ ไม่มีโรคประจำตัวใดๆ”
ดังนั้นใครทึ่วางแผนจะบริจาคเลือด ถึงแม้ว่าจะอยู่ในช่วงที่คาดว่าน่าจะมีประจำเดือน ก็สามารถให้บริจาคเลือดได้อยู่นะคะ เพียงแต่อาจจะต้องรักษาสุขภาพร่างกายให้แข็งแรงอยู่เสมอ ทานอาหารให้ครบ 5 หมู่ พักผ่อนให้เพียงพอ และออกกำลังกายเป็นประจำ รับรองว่าไม่ว่าเมื่อไรร่างกายก็พร้อมที่จะได้ช่วยเหลือผู้อื่นแน่นอนค่ะ
 
สำหรับข้อห้ามต่างๆ สำหรับใครที่อยากบริจาคเลือด อ่านรายละเอียดได้ในบทความ 13 เรื่องที่คุณอาจไม่เคยรู้เกี่ยวกับการ “บริจาคเลือด”นะคะ

ภาพประกอบจาก istockphoto