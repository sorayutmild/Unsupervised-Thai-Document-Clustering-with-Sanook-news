     อุปกรณ์มาตรฐานในรถยนต์ปัจจุบันมีเพิ่มขึ้นกว่าแต่ก่อนมาก คนในยุคก่อนมักจะได้ยินคำว่า "อ.ว.ท.ม" หรือ "แอร์ วิทยุ เทป แม็ก" หากรถคันไหนมีครบตามนี้ ก็ถือว่าหรูครบเครื่องสุดๆแล้ว 
     แต่ในปัจจุบัน อุปกรณ์เหล่านั้นถือว่าเบสิคมาก แถมเครื่องเสียงระบบเทปคาสเซ็ตก็ถูกแทนที่ด้วยพอร์ต USB กันหมดแล้ว ขณะที่ออปชันที่ติดตั้งมาในรถรุ่นใหม่ๆ ก็อาจเกินความจำเป็นของใครหลายคนไป Sanook! Auto จึงขอพาคุณผู้อ่านไปรู้จัก 5 ออปชันดี๊ดี ที่คนไทยไม่ค่อยใช้งานกัน จะมีอะไรบ้าง?
     1.Auto Start Stop
     ระบบ Auto Start Stop จะช่วยดับเครื่องยนต์ลงชั่วคราวขณะรถหยุดนิ่ง เพื่อช่วยลดการใช้น้ำมัน รวมถึงลดปริมาณการปล่อยไอเสียด้วย แต่เมื่อเครื่องยนต์ดับลง คอมเพรสเซอร์แอร์ก็จะถูกตัดการทำงานด้วยเช่นกัน ดังนั้น แอร์รถจะมีอุณหภูมิสูงขึ้นเรื่อยๆ ทำให้รู้สึกไม่สบายตัว หลายคนจึงนิยมปิดระบบนี้ทุกครั้งที่ขึ้นรถ (ถ้าประหยัดน้ำมันแต่นั่งเหงื่อตกมันก็ไม่ไหวป่ะ?)
     2.Brake Hold
     ระบบ Brake Hold จะช่วยเหยียบเบรกค้างไว้ให้อัตโนมัติในขณะที่รถหยุดนิ่ง เพื่อช่วยให้ผู้ขับขี่ไม่ต้องเหยียบเบรกตลอดเวลา แต่ในกรณีที่รถเคลื่อนตัวสลับหยุดนิ่งบ่อยครั้ง อาจทำให้ผู้ขับขี่บางคนรำคาญได้ เพราะต้องคอยสลับเท้าจากแป้นเบรกเป็นคันเร่งอยู่ตลอด การเหยียบเบรกแล้วค่อยๆปล่อยจึงดูง่ายและสะดวกกว่า

     3.Paddle Shift 
     Paddle Shift หรือแป้นเปลี่ยนเกียร์ที่พวงมาลัย มักติดตั้งมาให้เป็นส่วนใหญ่แม้กระทั่งรถที่ใช้เกียร์อัตโนมัติ CVT ซึ่งหลายคนไม่เคยกดเลยด้วยซ้ำไป ซึ่งแป้นเกียร์ดังกล่าวนอกจากจะช่วยให้ขับรถได้สนุกสนานขึ้นแล้ว ยังมีประโยชน์ในกรณีเบรกฉุกเฉินด้วย เพราะผู้ขับขี่สามารถกดแป้นฝั่งลบ (-) เพื่อลดอัตราทดเกียร์ลง ช่วยให้เครื่องยนต์สร้างเอนจินเบรกได้ ซึ่งสะดวกรวดเร็วกว่าการละมือจากพวงมาลัยไปโยกคันเกียร์แบบปกติด้วย
     4.Cruise Control
     ระบบช่วยรักษาความเร็วอัตโนมัติถือว่ามีประโยชน์สำหรับการขับขี่ทางไกล แต่บางครั้งสภาพการจราจรบนทางหลวงเมืองไทยก็ยังไม่เอื้ออำนวยนัก ผู้ขับขี่อาจต้องมานั่งปรับความเร็วใหม่อยู่เรื่อยๆ หลายคนจึงตัดความรำคาญด้วยการไม่ใช้มันเสียเลย
     5.ไล่ฝ้ากระจกหน้า
     รถยนต์เกือบทุกคันนอกจากจะมีระบบไล่ฝ้ากระจกหลังมาให้แล้ว ยังมีระบบไล่ฝ้ากระจกหน้ามาให้ด้วยเช่นกัน แต่การทำงานของทั้งคู่ต่างกันโดยสิ้นเชิง โดยกระจกหลังจะใช้เส้นลวดนำความร้อนช่วยให้ฝ้าจางหายไป แต่กระจกหน้าจะใช้วิธีเป่าลมร้อนโดยตรงไปยังกระจกหน้าแทน ซึ่งต้องใช้เวลามาก และจะทำให้แอร์ไม่เย็นชั่วคราว หลายคนจึงเลี่ยงไปใช้วิธีฉีดน้ำล้างกระจกหน้าแทนไปเลย
     จริงๆ ออปชันที่เพิ่มขึ้นมาล้วนแต่มีประโยชน์ทั้งนั้น หากคุณผู้อ่านรู้จักใช้งานอย่างเหมาะสม ก็จะทำให้ใช้รถของคุณได้อย่างคุ้มค่ามากขึ้นสมกับเม็ดเงินที่เสียไปครับ
 