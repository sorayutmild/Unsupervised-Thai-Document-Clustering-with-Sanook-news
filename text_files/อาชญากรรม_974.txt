(14 มี.ค.) คณะกรรมาธิการตำรวจ สภาผู้แทนราษฎร แถลงผลการพิจารณาเรื่องร้องเรียนของ นายส่งเสริม แสงฤทธิ์ กรณี นายไพโรจน์ แสงฤทธิ์ บุตรชายถูกตำรวจสกลนครยิงเสียชีวิต และยัดยาบ้าโดยไม่ได้รับความเป็นธรรม
โดยจากการตรวจสอบสถานที่เกิดเหตุ และข้อมูลจากหน่วยงานที่เกี่ยวข้อง กรรมาธิการได้ข้อสรุปว่าการตรวจค้นจับกุมของเจ้าหน้าที่ตำรวจไม่เป็นไปตามขั้นตอนของกฎหมายในเรื่องการตรวจค้น จับกุม การใช้อาวุธปืนยิงไปที่รถยนต์ผู้ตายโดยไม่มีการต่อสู้หรือมีอาวุธในรถ ขัดต่อหลักกฎหมาย และเกินกว่าเหตุ ขณะเดียวกัน กรรมาธิการยังเชื่อว่ายาเสพติดที่พบไม่ใช่ของผู้ตาย เพราะจากการตรวจสอบทรัพย์สินโดยบิดาของผู้ตายอย่างละเอียดในเบื้องต้นไม่พบสิ่งผิดปกติ กระทั่งพบยาเสพติดภายหลัง
นายสมชาย โล่สถาพรพิพิธ ประธานคณะกรรมาธิการ (กมธ.) ตำรวจ เปิดเผยว่า "ผมยอมรับว่าผลการตรวจสอบของกรรมาธิการไม่ส่งผลในทางปฏิบัติที่จะหาตัวบุคคลที่ทำผิดมาลงโทษได้ เพราะอำนาจการลงโทษเป็นในส่วนของศาล และสำนักงานตำรวจแห่งชาติ"
โดยกรรมาธิการฯ จะแจ้งผลการพิจารณาให้สำนักงานตำรวจแห่งชาติทราบเพื่อให้ดำเนินการในส่วนที่เกี่ยวข้องต่อไป รวมถึงให้กำชับการปฏิบัติงานของเจ้าหน้าที่ในการปราบปรามยาเสพติดโดยยึดหลักนิติรัฐ นิติธรรม และหลักสิทธิมนุษยชน
สำหรับกรณีดังกล่าวเกิดขึ้นเมื่อวันที่ 27 ธันวาคม 2554 นายไพโรจน์ ผู้เสียชีวิต ถูกเจ้าหน้าที่ตำรวจไล่ตามยิง ขณะขับรถยนต์ฮอนด้าแจ๊ส ก่อนจะมาหยุดบริเวณปั๊มน้ำมัน และมีรถกระบะของเจ้าหน้าที่ตำรวจขับปาดหน้า และคนภายในรถยิงปืนใส่รถ จนกระสุนเข้าที่ท้ายทอยของนายไพโรจน์จนเสียชีวิต
ซึ่งในเวลาต่อมาถูกพบว่า นายไพโรจน์มียาบ้าซุกซ่อนอยู่ในกางเกงชั้นใน แต่ทางด้านครอบครัวเห็นตรงกันข้าม และเชื่อว่านายไพโรจน์ถูกยัดยา อีกทั้งการกระทำของตำรวจเกินกว่าเหตุ จึงเกิดการเรียกร้องขอความเป็นธรรมจนกลายเป็นกระแสวิพากษ์วิจารณ์ในสังคม
พ่อวิศวะโวย! ตร.ยิงลูกชายดับมีเงื่อนงำ
พ่อวิศวะบุกสภา! ร้องคดีตร.ยิงลูกชาย