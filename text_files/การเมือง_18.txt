ภาพที่นายธนาธร จึงรุ่งเรืองกิจ หัวหน้าพรรคอนาคตใหม่ กุมมือขณะอยู่ในห้องประชุมที่กระทรวงการต่างประเทศ เพื่อร่วมพิธีเปิดรัฐสภาเมื่อช่วงบ่ายวันนี้ (24 พ.ค.) ตกเป็นเป้าวิจารณ์ของผู้ใช้อินเทอร์เน็ตบางคน ว่าไม่เหมาะสม และไม่ถูกกาลเทศะ และหลายคนเข้าใจไปว่าเป็นภาพขณะยืนอยู่ต่อหน้าพระพักตร์พระบาทสมเด็จพระเจ้าอยู่หัว
เมื่อย้อนกลับไปดูคลิปการถ่ายทอดสดจากโทรทัศน์รวมการเฉพาะกิจแห่งประเทศไทยแล้ว พบว่าภาพดังกล่าว ที่มีการแชร์และวิจารณ์ในโลกออนไลน์นั้น เป็นภาพก่อนพระบาทสมเด็จพระเจ้าอยู่หัวจะเสด็จพระราชดำเนินมาถึงห้องประชุมดังกล่าว และเกิดขึ้นหลังจากถ่ายทอดสดไปได้เพียง 9 นาที

หลังจากนั้น เมื่อถึงประมาณนาทีที่ 17 ก็พบว่าสมาชิกรัฐสภาคนอื่นๆ อาทิ นายจุรินทร์ ลักษณ์วิศิษฐ์ หัวหน้าพรรคประชาธิปัตย์ และนายอนุทิน ชาญวีรกูล หัวหน้าพรรคภูมิใจไทย ก็ยืนกุมมือด้วย โดยเฉพาะนายอนุทิน ที่มีการบิดตัวไปดูบรรยากาศด้านข้าง ระหว่างรอพระบาทสมเด็จพระเจ้าอยู่หัวเสด็จพระราชดำเนินมาถึง

อย่างไรก็ตาม เมื่อถึงนาทีที่ 21 พระบาทสมเด็จพระเจ้าอยู่หัวเสด็จพระราชดำเนินมาถึง พร้อมด้วยสมเด็จพระนางเจ้าพระบรมราชินี สมาชิกรัฐสภาต่างก็ยืนตรง มือแนบชิดข้างลำตัวกันอย่างพร้อมเพรียง
