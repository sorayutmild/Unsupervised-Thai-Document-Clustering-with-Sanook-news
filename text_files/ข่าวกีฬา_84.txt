
เครดิตคลิป NN BB
ไปชมคลิปบรรยากาศหลังจบการแข่งขันนัดสุดท้ายของศึกวอลเลย์บอลหญิง โอลิมปิก 2016 รอบคัดเลือก ที่กรุงโตเกียว ประเทศญี่ปุ่น
โดย ทีมชาติไทย โชว์ฟอร์มได้ยอดเยี่ยมส่งท้ายทัวร์นาเม้นต์ ด้วยการเอาชนะ ทีมชาติเปรู ไป 3-0 เซต จบอันดับที่ 5 ด้วยการมี 12 คะแนน จากการแข่ง 7 ชนะ 4 แพ้ 3
อย่างไรก็ดี เป็นที่ทราบกันตั้งแต่เมื่อวานแล้วว่าทีมลูกยางสาวไทยไม่สามารถผ่านไปเล่นรอบสุดท้ายได้แน่นอน หลังจาก ญี่ปุ่น พ่ายให้กับ อิตาลี ไป 2-3 เซต นั่นทำให้ตั๋ว 4 ใบไปลุยโอลิมปิกได้แก่ เนเธอร์แลนด์, เกาหลีใต้, อิตาลี และ ญี่ปุ่น ทันที
หลังจบการแข่งขันกับเปรู ทัพนักตบสาวไทยก็พากันหลั่งน้ำตากันออกมาโดยมิได้นัดหมาย จากในคลิปเป็น "กัปตันหน่อง" ปลื้มจิตร์ ถินขาว ยืนกอดปลอบใจเพื่อนซี้ "ซาร่า" นุศรา ต้อมคำ ส่วน วรรณา บัวแก้ว ก็เช็ดน้ำตาให้ พรพรรณ เกิดปราชญ์ มือเซตดาวรุ่งของทีมอยู่ข้างๆกัน
นอกจากนี้ "โค้ชอ๊อต" เกียรติพงษ์ รัชตเกรียงไกร ก็ไล่โอบกอดลูกทีม โดยเฉพาะนุศราและปลื้มจิตร์ 2 นักตบระดับซีเนียร์ของไทย ซึ่งเป็นหนึ่งในหลายๆคนของทีมที่อาจจะเป็นการคัดเลือกโอลิมปิกครั้งสุดท้ายของพวกเธอ