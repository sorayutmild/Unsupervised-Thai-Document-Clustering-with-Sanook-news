ย้อนรอยคดีจ้างวานฆ่าอดีตนักกีฬายิงปืนทีมชาติไทย ถือเป็นคดีที่สังคมให้ความสนใจเป็นอย่างมาก จากการสืบค้นหาความจริงของเจ้าหน้าที่ตำรวจ เบาะแสต่างๆ ที่ได้มานั้นกลับกลายเป็นคนใกล้ชิดที่เป็นคนจ้างวานสังหาร เมื่อลงรายละเอียดหลักฐานต่างๆ ชื่อของ หมอนิ่ม แพทย์หญิงนิธิวดี ภู่เจริญยศ ปรากฏเป็นผู้จ้างวานฆ่าสามีตัวเอง  
19 ต.ค. 56 กระสุนมรณะปลิดชีพ เอ็กซ์ จักรกฤษณ์
เมื่อเวลา 20.00 น. รายงานข่าวแจ้งว่า นายจักรกฤษณ์ พณิชย์ผาติกรรม หรือ เอ็กซ์ อดีตนักกีฬายิงปืนทีมชาติไทย ถูกยิงภายในรถยนต์ ปอร์เช่ สีดำ ทะเบียน ชส-2223 กทม. ขณะขับรถยนต์ ผ่านหน้าวัดบำเพ็ญใต้ ถ.สุขาภิบาล 3 โดยคนร้ายใช้อาวุธปืนไม่ทราบขนาด ยิงประมาณ 3 นัด เข้ามาถูกเอ็กซ์ จักรกฤษณ์ ที่กำลังขับรถอยู่ ทนพิษบาดแผลไม่ไหวเสียชีวิต  
คลี่ปมสังหาร ความขัดแย้งในครอบครัว
ต่อมา ตำรวจมุ่งประเด็นไปที่ปมพระเครื่อง แต่ต้องตัดประเด็นดังกล่าวทิ้ง และมุ่งเน้นไปที่ปมความขัดแย้งในครอบครัวแทน  เนื่องจากชุดสืบสวนพบว่า เอ็กซ์ จักรกฤษณ์ เคยมีปัญหากับครอบครัวของ หมอนิ่ม เพราะก่อนหน้านี้ พี่ชายต่างมารดาของ หมอนิ่ม  เป็นคนพาหมอนิ่มไปแจ้งความดำเนินคดีรวมถึงพาไปพบนางปวีณา หงสกุล ประธานมูลนิธิปวีณาหงสกุลเพื่อเด็กและสตรี ทำให้ เอ็กซ์ จักรกฤษณ์ ต้องติดคุกในครั้งนั้น 
 31 ต.ค. 56  จากคดีการลอบสังหาร "เอ็กซ์ จักรกฤษณ์" เจ้าหน้าที่ทำการสืบสวนสอบสวนได้พบหลักฐานเพิ่มเติมภายในรถปอร์เช่ของ "เอ็กซ์" ไม่ว่าจะเป็นโทรศัพท์มือถือที่ซุกอยู่ข้างคอนโซลรถ และเครื่องอัดเสียงที่อยู่ภายในรถ ซึ่งมีข้อมูลว่า "เอ็กซ์" มักเอาไว้ใช้อัดเสียงกับบุคคลที่สนทนาด้วยตลอด พบว่ามีการลบไฟล์เสียงออกไปบางส่วน ซึ่งคาดว่าเครื่องบันทึกเสียงจะถูกนำออกจากที่เกิดเหตุ 
9 พ.ย. 56  แกะรอยตามจับ 2 ใน 4 ทีมยิงสังหาร สารภาพรับค่าจ้างจากคนใกล้ชิดเอ็กซ์
ในช่วงเวลาดังกล่าวตำรวจนครบาลสามารถจับกุมตัว 2 ใน 4 มือปืนที่ยิงสังหาร เอ็กซ์ จักรกฤษณ์ ได้แล้ว โดยสามารถติดตามจับกุมได้ในพื้นที่ จ.กระบี่  ผู้ต้องหาคนแรกเป็นมือปืนที่ไล่ยิงสังหาร ส่วนผู้ต้องหาอีกคนเป็นคนขี่รถจักรยานยนต์ชี้เป้าหมาย ซึ่งการจับกุมในครั้งนี้ได้จากการรวบรวมพยานหลักฐานในที่เกิดเหตุและตามจุดต่างๆ จนเป็นเบาะแสนำไปสู่การจับกุมคนร้ายในที่สุด คนร้ายสารภาพว่าได้รับเงินค่าจ้างหลักแสนบาท มาจากบุคคลใกล้ชิด
10 พ.ย. 56 แม่หมอนิ่ม รับเป็นคนบงการสังหารเอ็กซ์ จักรกฤษณ์
บช.น.แถลงบอกว่าคนบงการฆ่า "เอ๊กซ์ จักรกฤษณ์" คือ นางสุรางค์ ดวงจินดา ซึ่งเป็นแม่ของหมอนิ่ม สาเหตุแค้นลูกสาวถูกทำร้ายร่างกายและเกรงว่าจะไม่ปลอดภัย โดยว่าจ้างด้วยวงเงินทั้งสิ้น 1.2 ล้านบาท 
11 พ.ย. 56   แม่หมอนิ่ม ยอมรับเป็นคนบงการ 
แม่หมอนิ่ม ยอมรับว่าข่าวเรื่องเป็นคนจ้างวานหามือปืนมายิง นายจักรกฤษณ์ นั้นเป็นเรื่องจริง กระทำเพียงคนเดียว เนื่องจากที่ผ่านมามีลูกสาวเพียงคนเดียว สามีเสียชีวิตไปนานแล้ว ตัวเองต้องทนเห็นลูกสาวถูกทุบตี และทำร้ายร่างกาย มานับครั้งไม่ถ้วน แต่ก็ไม่สามารถช่วยอะไรได้เลย  
12 พ.ย. 56   ทนายอี๊ด" นายสันติ ทองเสม เข้ามอบตัวแล้วหลังเป็นบุคคลที่จัดหามือปืนให้สังหาร "เอ็กซ์"  ตามคำให้การของ เจ๊แหม่ม โดยบอกว่าได้เป็นคนติดต่อ ทนายอี๊ด ให้จัดหามือปืนเพื่อยิง "เอ็กซ์ จักรกฤษณ์" ด้วยวงเงิน 1.2 ล้านบาท ตอนนั้นเจ้าตัวยังให้การปฏิเสธ 
ต่อมาเจ้าหน้าที่ตำรวจสามารถจับกุมมือปืนคนสุดท้ายในคดีร่วมกันใช้อาวุธปืนก่อเหตุยิง "เอ็กซ์ จักกฤษณ์"  ได้สำเร็จ คือ นายธวัชชัย  
คดีนี้ล่วงเลยมา 3 ปีด้วยกัน และวันนี้ (19 ธ.ค.)  คดีสังหาร เอ็กซ์ จักรกฤษณ์ ได้เดินทางมาถึงการสั่งประหารชีวิต เมื่อศาลจังหวัดมีนบุรี ได้อ่านคำพิพากษาคดีหมายเลขดำ อ.383/2557 ที่พนักงานอัยการสำนักงานคดีศาลจังหวัดมีนบุรี เป็นโจทก์ ยื่นฟ้อง นายจิรศักดิ์ กลิ่นคล้าย อายุ 35 ปี มือปืน , นางสุรางค์ ดวงจินดา อายุ 74 ปี มารดาของ พญ.นิธิวดี , พญ.นิธิวดี ภู่เจริญยศ หรือ หมอนิ่ม  อายุ 40 ปี อดีตภรรยา, นายสันติ ทองเสม หรืออี๊ด อายุ 30 ปี อาชีพทนายความ และ นายธวัชชัย เพชรโชติ อายุ 35 ปี อาชีพรับจ้าง ผู้ขี่รถจักรยานยนต์พามือปืนก่อเหตุ เป็นจำเลยที่ 1 – 5 ในความผิดฐานร่วมกันฆ่าผู้อื่นโดยไตร่ตรองไว้ก่อน , จ้างวานใช้ ยุยงส่งเสริม ให้ฆ่า , มีและพกพาอาวุธปืน ยิงอาวุธปืนในที่ทางสาธารณะ
ศาลพิเคราะห์พยานหลักฐานแล้ว พิพากษาให้จำคุกตลอดชีวิต นายจิรศักดิ์ มือปืน จำเลยที่ 1 ส่วนนางสุรางค์ มารดาของของหมอนิ่ม จำเลยที่ 2 ยกฟ้อง
พญ.นิธิวดี หรือ หมอนิ่ม จำเลยที่ 3 ให้ประหารชีวิตสถานเดียว นายธวัชชัย ผู้ขี่รถจักรยานยนต์ จำเลยที่ 5 ให้จำคุกตลอดชีวิต
ส่วนนายสันติ หรือทนายอี๊ด จำเลยที่ 4 ให้ประหารชีวิตสถานเดียว
 