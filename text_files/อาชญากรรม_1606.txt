พ.ต.อ.ญาณพล ยั่งยืน รองอธิบดีกรมสอบสวนคดีพิเศษ หรือ ดีเอสไอ แถลงข่าวการจับกุมตัว นายสุวัฒน์ บุญวรรณ และ นางสาววิไลย์ จันทเกิด หลังร่วมกับพวกที่ถูกจับกุมไปก่อนหน้านี้ 2 คน ก่อเหตุตระเวนลักทรัพย์สินของห้างแม็คโคร สาขาต่างๆ รวม 22 สาขา
โดยการซุกซ่อนสินค้าประเภทสุรา ไว้ในลังขนมอบกรอบและผ่านเคาน์เตอร์โดยชำระเพียงค่าขนมอบกรอบเท่านั้น ซึ่งกล้องวงจรปิดของห้าง จับภาพกระทำความผิดได้อย่างชัดเจน ในสาขาต่างๆ จึงประสานเจ้าหน้าที่ตำรวจ สภ.ประตูน้ำจุฬาลงกรณ์ เข้าจับกุมตัว และสามารถจับกุมได้ที่ย่านสวนพลู เขตสาทร กรุงเทพมหานคร พร้อมประสานงานข้อมูลกับพนักงานสอบสวนท้องที่เกิดเหตุ กว่า 10 แห่ง เพื่อรวบรวมหลักฐานดำเนินคดี จากการสืบสวนพบว่า ผู้ต้องหาทั้งสองคนเปิดร้านส้มตำ และได้นำสุราที่ขโมยมา มาจำหน่ายภายในร้าน รวมถึงจำหน่ายให้ร้านค้าต่างๆ ในราคาถูก
อย่างไรก็ตาม การกระทำของทั้ง 4 คน ถือเป็นขบวนการที่ได้ตระเวนกระทำผิดในศูนย์การค้าส่งรายใหญ่ของประเทศหลายแห่งซึ่งผู้ต้องหายังให้เบาะแสสำหรับกลุ่มอื่นๆที่รู้จักกัน และแหล่งสินค้าที่ถูกโจรกรรม โดยทางดีเอสไอจะได้ดำเนินการต่อไป
เบื้องต้นแจ้งข้อกล่าวหาร่วมกันลักทรัพย์ตั้งแต่สองคนขึ้นไป ตามประมวลกฏหมายอาญา มาตรา335(3)(7) ต้องระวางโทษจำคุกตั้งแต่1ปี ถึง 7 ปี และปรับไม่เกิน 14,000 บาท