ภาพประกอบจากมติชนออนไลน์
วานนี้ (24 พ.ย.) เมื่อเวลา 16.10 น. ที่ผ่านมา เมื่อเจ้าหน้าที่ตำรวจ นำตัว พ.ต.อ.วุฒิชาติ เลื่อนสุคันธ์ ผกก.4 บก.ปคบ. หนึ่งในผู้ต้องหาร่วมกระทำความผิดกับ พล.ต.ท. พงศ์พัฒน์ ฉายาพันธุ์ มาศาลอาญา รัชดาฯ เพื่อฝากขังผัดแรก พ.ต.อ.วุฒิชาติ หนึ่งในผู้ต้องหา ได้กล่าวขณะเดินผ่านผู้สื่อข่าวในประโยคว่า "...พูดหมดแล้ว ใครอยากให้โดนประหารก็เอา..."
ต่อมา เมื่อเวลา 17.45 น. พนักงานสอบสวน บช.น. นำตัว พล.ต.ท.พงศ์พัฒน์ ฉายาพันธุ์ พล.ต.ต.โกวิทย์ วงศ์รุ่งโรจน์ ผู้ต้องหาคดีหมิ่นประมาท ดูหมิ่น หรือแสดงความอาฆาตมาดร้ายต่อพระมหากษัตริย์ พระราชินี รัชทายาทฯ, เจ้าพนักงานจูงใจให้ผู้อื่นมอบผลประโยชน์ฯ, เจ้าพนักงานเรียกรับผลประโยชน์ฯ, เป็นเจ้าพนักงานปฏิบัติหน้าที่โดยมิชอบฯ, พ.ร.บ.ป้องกันและปราบปรามการฟอกเงินฯ ตามประมวลกฎหมายอาญา มาตรา 148, 149 และ 157 และพล.ต.ต.บุญสืบ ไพรเถื่อน ผู้ต้องหาเป็นเจ้าพนักงานเรียกรับผลประโยชน์ฯ, เป็นเจ้าพนักงานปฏิบัติหน้าที่โดยมิชอบฯ ตามประมวลกฎหมายอาญา มาตรา 149 และ 157 โดยใช้รถตู้สีขาว 3 คัน มีรถวิทยุ 191 นำหน้าและปิดท้ายขบวน
คำร้องฝากขังระบุพฤติการณ์สรุปว่า เมื่อระหว่างวันที่ 1 ต.ค.2553 - 11 พ.ย.2557 ขณะที่ พล.ต.ท.พงศ์พัฒน์ ดำรงตำแหน่ง ผบช.ก. มีอำนาจแต่งตั้งโยกย้ายข้าราชการ ได้สมรู้ร่วมคิดกับพล.ต.ต.บุญสืบ พ.ต.อ.อัครวุฒิ หลิ่มรัตน์ อดีตผกก.1 ป. และพ.ต.อ.วุฒิชาติ เรียกรับเงินจากข้าราชการตำรวจที่ประสงค์จะไปดำรงตำแหน่งสำคัญๆ รายละ 3-5 ล้านบาท เพื่อที่จะไปรับตำแหน่ง โดยจะส่งเงินให้กลุ่มผู้ต้องหาเป็นรายเดือน รวมแล้วเป็นเงินกว่า 50 ล้านบาท
ส่วนพล.ต.ต.บุญสืบ พนักงานสอบสวนระบุพฤติการณ์สรุปว่า เมื่อระหว่างวันที่ 28 ธ.ค.2554 - 18 ก.ค.2557 ขณะที่ผู้ต้องหาดำรงตำแหน่งผู้บังคับการตำรวจน้ำ มีพฤติการณ์เรียกรับเงินจากผู้ค้าน้ำมันเถื่อนทางจังหวัดชายแดนภาคใต้ โดยแอบอ้างสถาบันเบื้องสูง มีการเรียกเก็บเงินค่าส่วยน้ำมันเดือนละ 1-2 ล้านบาท ส่งเงินให้กับพล.ต.ต.โกวิทย์ 35 ล้านบาท และส่งเงินให้กับพล.ต.ท.พงศ์พัฒน์ เป็นเงิน 118 ล้านบาท