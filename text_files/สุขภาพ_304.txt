ไม่มีใครอยากเป็นโรคเบาหวานหรอกจริงไหมคะ แต่อาหารหวานในบ้านเราก็ช่างน่าเย้ายวนใจให้ทานได้เรื่อยๆ ไม่มีวันเบื่อ ขนมปัง น้ำแข็งใส ชา กาแฟ สมูทตี้ ฮันนี่โทส บิงซู รวมไปถึงขนมไทยที่อร่อยล้ำ แต่น้ำตาลก็มากมายมหาศาล (ใครที่ทำขนมไทยเป็นคงรู้ดีว่าใช้น้ำตาลมากแค่ไหน)
แต่ช้าก่อน ที่ทานเข้าไปแล้ว เราย้อนอดีตกลับไปแก้ไขอะไรไม่ได้ จากนี้ไปทานอาหารหวานให้น้อยลง แล้วทานอาหารวิเศษดังต่อไปนี้ ที่จะช่วยลดน้ำตาลในเลือดเราอย่างได้ผล จะมีอะไรบ้าง ตาม Sanook! Health ไปดูกันเลย
 

มะระขี้นก

ความขมของมะระขี้นกนี่แหละที่ยอดเยี่ยมสุดๆ เพราะมะระขี้นกจะช่วยเสริมการหลั่งอินซูลินจากตับอ่อน ลดการสร้างน้ำตาลจากตับ เสริมการเผาผลาญน้ำตาล เพิ่มความไวต่ออินซูลิน เพิ่มความทนต่อกลูโคส และยังยับยั้งการหลั่งกลูโคสในลำไส้เล็กอีกด้วย นอกจากนี้ยังมีรายงานอีกว่ามะระขี้นกสามารถชะลอความผิดปกติของไต การเกิดต้อกระจก การเสื่อมของเส้นประสาทซึ่งเป็นผลมาจากการที่มีระดับน้ำตาลในเลือดสูงเป็นเวลานาน หรือไม่สามารถควบคุมระดับน้ำตาลเลือดให้ปกติได้อีกด้วย
สามารถทานมะระขี้นกทั้งผล หรือปั่นผสมน้ำเล็กน้อย แล้วทานเป็นแก้วๆ ได้เช่นกัน อย่าลืมเอาเม็ดออกก่อนทานนะ
 

ใบกะเพรา

ไม่น่าเชื่อว่าใบกะเพราที่หลายคนเขี่ยทิ้ง จะมีประโยชน์ช่วยลดน้ำตาลในเลือดได้ด้วย โดยใบกะเพราช่วยให้เซลล์ของตับอ่อนสามารถผลิตอินซูลินได้ดียิ่งขึ้น นอกจากลดน้ำตาลในเลือดได้แล้ว ยังช่วยลดปริมาณไขมัน และคอเลสเตอรอลในร่างกายได้อีกด้วย
แต่หากอยากทานใบกะเพราเพื่อช่วยลดน้ำตาลในเลือด ต้องทานใบกะเพราสดๆ นะคะ
 

ใบตำลึง

แกงจืดตำลึง หรือต้มเลือดหมูที่ใส่ใบตำลึง ทานเข้าไปเยอะๆ เลยค่ะ เพราะใบตำลึงมีสรรพคุณช่วยลดระดับน้ำตาลในเลือดได้ดีเลยทีเดียว นอกจากนี้ยังมีวิตามินซีสูง ช่วยบำรุงสายตาได้ดีอีกด้วย
แต่ถ้าอยากให้เห็นผลเรื่องของการลดน้ำตาลในเลือดแบบชัดๆ ให้ลองนำเถาตำลึงแก่ๆ 1 กำมือ ต้มกับน้ำ หรือเลือกเป็นน้ำคั้นจากผลตำลึงดิบ ดื่มเช้าเย็นได้เช่นกัน
 

แมงลัก

แมงลักกลายเป็นอาหารคู่ใจของใครหลายคนที่อยากลดน้ำหนัก ซึ่งดีต่อผู้ป่วยโรคเบาหวานได้เหมือนกัน เพราะแมงลักมีคุณสมบัติช่วยลดระดับน้ำตาลในเลือด จากการทำให้ร่างกายดูดซึมน้ำตาลได้ช้าลง ดังนั้นหากจะเลือกทานแมงลัก อาจผสมในน้ำอัญชันที่บีบมะนาวเล็กน้อยก็ได้ อร่อย สดชื่น และดีต่อสุขภาพแน่นอน
 

กระเจี๊ยบเขียว

เมือกลื่นๆ ในกระเจี๊ยบมีประโยชน์มาก แม้ว่าบางคนอาจจะไม่ชอบก็ตาม แต่ขอบอกว่านอกจากจะช่วยเคลือบกระเพาะอาหารไม่ให้กระเพาะอาหารเป็นแผลแล้ว ยังช่วยลดน้ำตาลในเลือดอย่างได้ผลอีกด้วย เพราะกระเจี๊ยบเขียวจะช่วยรักษาระดับการดูดซึมน้ำตาลจากลำไส้ใหญ่ให้คงที่ จึงช่วยควบคุมระดับน้ำตาลในเลือดให้คงที่ได้เป็นอย่างดี
อ่านเพิ่มคลิก >> 7 ประโยชน์ขั้นเทพของ “กระเจี๊ยบเขียว” ที่คุณอาจไม่รู้
 
แม้ว่าอาหารเหล่านี้จะช่วยลดน้ำตาลในเลือดได้ก็ตาม แต่สาเหตุของน้ำตาลในเลือดสูงที่แท้จริง มาจากอาหารหวานจัดที่เราทานเป็นประจำนั่นแหละ เพราะฉะนั้นทางที่ดีแล้วคุณควรลดการบริโภคอาหารที่มีน้ำตาลสูงจะดีที่สุด ขอให้สมุนไพรเหล่านี้เป็นเพียงตัวช่วยดีกว่าเนอะ