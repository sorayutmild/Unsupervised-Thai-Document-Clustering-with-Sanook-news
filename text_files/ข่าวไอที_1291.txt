     ใครยังที่มี iPhone 4 อยู่กับตัว คุณควรเก็บรักษามันไว้ให้ดี เพราะมันคือสินค้า Limited Edition ที่อาจไม่มีให้เห็นในตลาดมือถืออีกแล้ว หลังจาก Apple เตรียมขึ้นบัญชี iPhone 4 ให้กลายเป็น “สินค้าล้าสมัย” จะไม่มีการให้บริการและซ่อมแซมใดๆ อีกต่อไป
     ถือเป็นการปิดฉาก iPhone 4 (CDMA) อย่างเป็นทางการ เมื่อ Apple ขึ้นบัญชีให้ไอโฟนรุ่นดังกล่าวเป็น “สินค้าล้าสมัย” ในวันที่ 13 กันยายน ที่จะถึงนี้ นั่นหมายความว่า iPhone 4 จะไม่รองรับบริการหรือการซ่อมแซมใดๆ จาก Apple และผู้ให้บริการอื่นๆ อีก ซึ่งการดำเนินการดังกล่าวถือเป็นนโยบายของ Apple ในการปลดระวางสินค้าที่มีอายุระหว่าง 5-7 ปี โดย iPhone 4 เปิดตัวมาตั้งแต่ปี 2010 เป็นระยะเวลารวม 6 ปีเต็ม
iPhone 4
ภาพ: www.istockphoto.com
     นอกจาก iPhone 4 (CDMA) แล้ว ยังมีสินค้าอื่นๆ รวมอยู่ในลิสต์ด้วย เช่น iPod shuffle Gen 2 (2007), iPod shuffle Gen 2 (2008), iPod Classic (120GB), iPod Touch Gen 2, iPod nano Gen 4, iMac รุ่น 20 นิ้ว (2009), Mac mini (2010), Mac mini Server (2010) และ MacBook รุ่น 13 นิ้ว (2008) ซึ่งการใช้นโยบายดังกล่าวจะมีขึ้นตั้งแต่ 13 กันยายน เป็นต้นไป ในทวีปเอเชีย-แปซิฟิก, แคนาดา, ยุโรป, ญี่ปุ่น, ลาตินอเมริกา, สหรัฐอเมริกา (ยกเว้นรัฐแคลิฟอร์เนีย) รวมถึง Apple Store
     หลังจากปิดฉาก iPhone 4 ทาง Apple ก็เตรียมเปิดตัวน้องใหม่ล่าสุดอย่าง iPhone 7 ในวันที่ 7 กันยายน ที่จะถึงนี้ โดยคาดว่าจะมีถึง 3 แบบ และสีสันหลากหลายมากกว่าเดิม
อ้างอิงจาก 9to5Mac
สนับสนุนเนื้อหา: www.aripfan.com