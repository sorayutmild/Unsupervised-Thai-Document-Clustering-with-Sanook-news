เฟซบุ๊คเพจ FDA Thai หรือ อย. (สำนักงานคณะกรรมการอาหารและยา) เปิดเผยข้อมูลเรื่องเกลือแร่ เพื่อเตือนผู้บริโภคเมื่อมีอาการท้องเสีย ไม่ให้จิบน้ำเกลือแร่ผิดชนิด ให้เลือกจิบเฉพาะเกลือแร่ ORS เท่านั้น
เพราะเกลือแร่สำหรับนักกีฬา หรือผู้ที่ออกกำลังกาย อาจส่งผลให้เกิดอาการท้องเสียมากยิ่งขึ้น โดยทาง อย. อธิบายว่า

"หลายคนคงสงสัยว่า เมื่อเกิดอาการท้องเสียหรือท้องร่วงแล้ว ต้องจิบเกลือแร่ เราต้องใช้เป็นเกลือแร่แบบไหน โดยทั่วไปในท้องตลาดมีอยู่ 2 ประเภท คือ เกลือแร่สำหรับคนที่ท้องเสีย (Oral Rehydration Salt ย่อว่า ORS) กับเกลือแร่สำหรับผู้ที่เสียเหงื่อจากการออกกำลังกาย (Oral Rehydration Therapy ย่อว่า ORT)การเสียน้ำจากอาการท้องเสีย เป็นภาวะที่ร่างกายขาดน้ำและเกลือแร่ในทันที ร่างกายจึงต้องการน้ำและเกลือแร่มาทดแทน ส่วนการเสียน้ำหรือเสียเหงื่อจากการออกกำลังกายนั้น ร่างกายจะเสียน้ำและน้ำตาลเป็นหลัก โดยจะเสียเกลือแร่ในปริมาณที่น้อยมาก ดังนั้นร่างกายจึงต้องการน้ำและน้ำตาลมาทดแทน จากความแตกต่างดังกล่าวมาข้างต้นจะเห็นได้ว่าถ้าเป็นเกลือแร่สำหรับผู้ที่มีอาการท้องเสีย ปริมาณเกลือแร่หรือปริมาณโซเดียมจะสูงกว่า ส่วนเกลือแร่สำหรับผู้ที่เสียเหงื่อจากการออกกำลังกาย ปริมาณน้ำตาลจะสูงกว่าหากเกิดอาการท้องเสีย แต่ไปจิบน้ำเกลือแร่สำหรับผู้ที่เสียเหงื่อจากการออกกำลังกายจะยิ่งเป็นการกระตุ้นทำให้เกิดอาการท้องเสียได้มากขึ้น เนื่องจากเครื่องดื่มชนิดนี้จะมีปริมาณน้ำตาลและเกลือแร่บางชนิดที่สูงกว่า ทำให้ร่างกายดึงน้ำเข้ามาในทางเดินอาหาร ส่งผลให้ลำไส้บีบตัวมากขึ้นกระตุ้นการถ่ายเหลวมากขึ้น ดังนั้นก่อนที่จะเลือกใช้เกลือแร่ ควรพิจารณาให้ดีก่อนว่าเกลือแร่นั้นเป็นเกลือแร่สำหรับผู้ที่ท้องเสีย หรือเกลือแร่สำหรับผู้ที่เสียเหงื่อจากการออกกำลังกาย"


ขอบคุณข้อมูลจาก เฟซบุ๊ค FDA Thai