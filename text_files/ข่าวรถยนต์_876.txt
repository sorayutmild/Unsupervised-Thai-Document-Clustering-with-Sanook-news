หลังจากมีรายงานว่า Toyota (โตโยต้า) อาจพัฒนาเวอร์ชั่น GR สำหรับ Toyota Corolla และ Toyota C-HR เพื่อยกระดับให้เป็นรถสมรรถนะสูงได้ไม่นาน ล่าสุด Toyota ก็ตกเป็นข่าวว่า พวกเขาได้ยื่นจดเครื่องหมายการค้าให้กับรถทั้ง 2 รุ่นแล้วในออสเตรเลีย
แหล่งข่าวระบุว่า Toyota ได้ยื่นจดเครื่องหมายการค้าชื่อ GR Corolla, C-HR GR-Sport และ C-HR GR-S ต่อกรมทรัพย์สินทางปัญญาของประเทศออสเตรเลียเมื่อวันที่ 17 มีนาคมที่ผ่านมา โดยทั้ง 3 ชื่อนี้จะถูกใช้เป็นเครื่องหมายการค้าสำหรับ รถยนต์, เครื่องยนต์, ชิ้นส่วน, ส่วนประกอบ, กระจกรถยนต์ และอุปกรณ์เสริมอื่นๆ

การยื่นขอเครื่องหมายการค้าเหล่านี้ไม่ได้หมายความว่า GR Corolla และ C-HR GR จะได้รับการอนุมัติให้ผลิตเพื่อจำหน่ายจริงแล้วแต่อย่างใด อย่างไรก็ตาม การจดชื่อเครื่องหมายการค้าครั้งนี้ เกิดขึ้นเพื่อทำให้แน่ใจว่าจะไม่มีบริษัทใดสามารถใช้ชื่อเหล่านี้ได้นั่นเอง
ทั้งนี้ มีความเป็นไปได้ว่า GR Corolla อาจได้รับการติดตั้งเครื่องยนต์ 3 สูบ ความจุ 1.6 ลิตร เทอร์โบชาร์จ แบบเดียวกับ GR Yaris ซึ่งสามารถผลิตกำลังได้ประมาณ 250 แรงม้า ขณะที่ C-HR GR นั้นมีรายงานว่าอาจได้รับการติดตั้งเครื่องยนต์เหมือนกับ GR Yaris