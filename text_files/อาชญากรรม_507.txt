ขอขอบคุณภาพจาก เฟซบุ๊กสมาคมอาสาสมัครกู้ภัยพระธาตุพนม และกู้ภัยนครพนม
ผู้สื่อข่าวรายงานว่า (4 มี.ค.) สภ.ธาตุพนม รับแจ้งอุบัติเหตุรถชนมีผู้บาดเจ็บและเสียชีวิต บริเวณถนนหลวง หมายเลข 212 สายธาตุพนม-มุกดาหาร ที่เกิดเหตุอยู่หน้าโรงเรียนบ้านต้อง ห่างจากสามแยกบ้านต้อง ฝั่งขาออกตัวอำเภอ ต.ฝั่งแดง อ.ธาตุพนม ประมาณ 200 เมตร พบรถตู้โดยสารสหมิตร สายอุบลฯ-มุกดาหาร-นครพนม สีขาวคาดเขียวเหลือง ทะเบียน 10-6487 กรุงเทพมหานคร กันชนหน้ารถบุบ กระจกหน้าฝั่งคนขับร้าว
ใกล้กันพบรถจยย.ฮอนด้า เวฟ สีน้ำเงินดำ (ไม่มีป้ายทะเบียน) ล้มคว่ำริมไหล่ทาง ล้อหน้าและตะกร้ายุบ ขับโดยนายจันทะสิทธิ์ ทองชมพู อายุ 29 ปี ชาว จ.มหาสารคาม เสียชีวิตคาที่ โดยมี น.ส.สุนทรีย์พร พ่อโพธิ์ อายุ 37 ปี ชาว อ.นครพนม ซ้อนท้ายได้รับบาดเจ็บสาหัส ถูกนำตัวส่ง รพ.นครพนม
จากการสอบสวนคนขับรถตู้ ให้การว่า ตนกำลังมุ่งหน้าไปมุกดาหาร ในรถมีผู้โดยสาร 6 คน พอมาถึงทางโค้งหน้าโรงเรียนบ้านต้อง ตนได้แซงขึ้นทางโค้ง แต่ไม่พ้น และไม่เห็นว่ามีรถจยย.ได้ขับขี่สวนมา จึงทำให้เกิดอุบัติเหตุดังกล่าวขึ้น
ขณะที่ผู้ตายได้ขี่รถจยย. โดยมีแฟนสาวซ้อนท้ายมาเพื่อซื้อข้าวของ โดยมีกำหนดจะแต่งงานกันในเย็นวันนี้