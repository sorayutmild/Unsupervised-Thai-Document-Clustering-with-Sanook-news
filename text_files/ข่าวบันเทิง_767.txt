ยังคงไม่จบไม่สิ้น สำหรับปัญหาของครอบครัว "ไมค์ พิรัชต์" และอดีตคนรัก "ซาร่า คาซิงกีนี" ที่จนผ่านมาแล้ว 1 ปี แต่ฝ่ายชายก็ยังไม่เซ็นรับรองบุตรให้กับ "น้องแม็กซ์เวลล์" ซ้ำครอบครัวของทั้งสองฝ่ายยังเกิดปัญหาทะเลาะกันออกสื่อ จนเป็นเรื่องดราม่าตามมาอีกเพียบ
ล่าสุด มีโอกาสได้เจอ ไมค์ พิรัชต์ เจ้าตัวจึงไม่พลาดที่จะออกมาเคลียร์ถึงทุกปัญหาที่เกิดขึ้น ด้วยน้ำตาที่คลอว่า
กลับมาจากจีนมีโอกาสได้เจอน้องแม็กซ์เวลล์หรือยัง?"ผมเพิ่งกลับมาเมื่อวาน พอไปธุระไปประชุม ไปซื้อของ ผมก็รีบไปหาเลยครับ แต่ว่าติดต่อซาร่าไม่ได้เลย ไปเสียเที่ยว ไปแล้วไม่ได้เจอ เลยซื้อของไปฝากแล้วเอาไว้หน้าบ้าน"
ระหว่างที่เราไปอยู่ที่จีนมีข่าวที่นี่ออกมาเยอะแยะ?"ผมอยู่จีนผมไม่ค่อยได้ดูข่าวครับ และผมก็บอกเพื่อนๆ ว่าไม่ต้องส่งมา ผมไม่อยากอ่าน"
ตอนนี้เราพอทราบข่าวบ้างแล้วหรือยัง?"ยังครับ เพราะผมก็กำชับกับทุกคนว่าไม่ต้องบอกผม แล้วก็ไม่ต้องส่งข่าวมา"
เหตุการณ์ค่อนข้างบานปลาย เราเป็นคนกลางอยากเคลียร์อะไรไหม?"ถ้ามีคำถามอะไรที่ไม่เคลียร์ วันนี้ถามผมได้เลยนะครับ"
กับซาร่าทุกวันนี้ยังได้คุยกันอยู่บ้างหรือเปล่า?"คุยกันดีปกตินะครับ ไม่ได้มีอะไร"
หลายคนจับตามองที่ประเด็นการเซ็นรับรองบุตร เราจะอธิบายว่าอย่างไร?"ผมให้ข้อคิดง่ายๆ นะครับ ทั่วโลกรู้ว่าแม็กซ์เวลล์คือลูกของผม และอันนี้เป็นข้อมูลที่แน่นอน มันไม่มีอะไรที่เป็นเหตุผลที่ผมจะไม่เซ็น แต่คำว่าไม่ได้เซ็นกับเซ็นไม่ได้ สะกดคล้ายกัน แต่ความหมายมันต่างกัน ผมขอพูดแค่นี้ครับ"
แล้วเหตุการณ์ของเราคือเซ็นไม่ได้หรือไม่ได้เซ็น?"ผมขอพูดแค่นี้ดีกว่าครับ ผมแค่บอกว่าเซ็นไม่ได้กับไม่ได้เซ็นเหตุผลมันต่างกัน"
หลายคนไม่เข้าใจว่าเกิดปัญหาอะไรขึ้น?"คือมันหลายอย่าง ยิ่งพูดมากยิ่งมากความ และผมก็รู้สึกว่าอยากให้มันจบเหมือนกัน พอมันบานปลายไปเรื่อยๆ ผลกระทบที่มันโดนก็คือตัวเด็ก เพราะฉะนั้นผมก็ขอเงียบๆ ไว้ และถ้ามีใครไม่เคลียร์หรือมีอะไรก็มาถามผมดีกว่า"
ติดเรื่องสัญญาอะไรหรือเปล่า?"ไม่ได้มีเรื่องของสัญญาหรือเรื่องของอะไรครับ แต่ว่าอย่างที่บอกคือไม่จำเป็นต้องบอกเหตุผลให้กับสังคมรู้ เพราะหนึ่งเป็นเรื่องของครอบครัว และผมคิดว่าคนนอกที่นอกจากพ่อแม่ของแม็กซ์เวลล์แล้ว ไม่จำเป็นต้องมารู้ด้วย ผมคิดว่าอย่างนั้นนะครับ"
เราได้มีการพูดคุยเรื่องรายละเอียดกับซาร่าบ้างแล้วหรือยัง?"ปกติผมกับซาร่าถ้าคุยกันจะพยายามไม่คุยเรื่องเครียด อย่างผมก็จะแซวเรื่องพี่แม็กซ์ หรือพูดติดตลกไปได้เรื่อยๆ มากกว่า แต่ถ้าเป็นเรื่องที่ค่อนข้างซีเรียสหรือเป็นเรื่องเอกสารต่างๆ ผมจะให้พี่คิวที่เป็นคนกลาง และเป็นเพื่อนของซาร่าดูแลมากกว่า"
แล้วเรื่องของขวัญวันเกิดแม็กซ์เวลล์ ที่หญิงทะเลาะกับซาร่าเราพอรู้เรื่องบ้างหรือเปล่า?"อันนี้ผมพอรู้เรื่องครับ ก็ต้องขอโทษด้วย อันนั้นเป็นการกระทำของผมเอง ไม่ใช่ของน้องผม เพราะฉะนั้นอย่าไปด่าน้องผม น้องผมไม่มีส่วนเกี่ยวข้องกับเรื่องนี้ ครอบครัวผมไม่มีส่วนเกี่ยวข้องกับเรื่องนี้ ถ้าใครอยากจะด่าหรืออะไรอยากจะประณามใคร ก็อยากจะให้โยนมาที่ผมทั้งหมด เพราะน้องผมไม่ได้เป็นคนทำ ผมเป็นคนบอกให้น้องผมเป็นคนทำเองครับ"
มันเกิดขึ้นเพราะความเข้าใจผิดหรือการสื่อสารที่ผิดพลาดอย่างไร?"เกิดขึ้นด้วยความเข้าใจผิดครับ และเป็นอารมณ์ของผมเอง ที่ทำให้ทุกคนต้องมาวุ่นวายขนาดนี้ และเป็นการเข้าใจผิดเรื่องของขวัญวันเกิดแม็กซ์เวลล์ต่างๆ นานา"
เราจะเป็นตัวกลางช่วยประสานความสัมพันธ์ของ 2 คนนี้หรือเปล่า?"เดี๋ยวผมจะไปคุยกับซาร่าเองครับ และน่าจะเคลียร์กันได้ไม่มีปัญหา ผมว่าเรื่องในครอบครัวน่าจะเคลียร์กันได้ ไม่จำเป็นต้องออกสื่อครับ"
หลายคนก็ยังสงสัยเรื่องค่าเลี้ยงดูของน้องแม็กซ์เวลล์?"เรื่องค่าเลี้ยงดูเอาให้เคลียร์วันนี้เลยนะครับ ตามข้อเท็จจริงแล้วผมให้เดือนละ 50,000 ตอนแรก แต่ตอนนี้ลดเหลือเดือนละ 30,000 เพราะว่าเอาตรงๆ ไม่ใช่ดาราทุกคนจะรวย จะหางานได้ หรือจะได้เงินทันทีที่ทำงานเสร็จ ที่ผมลดเพราะมีค่าใช้จ่ายค่อนข้างสูง และผมเพิ่งเปิดบริษัทใหม่และมีค่าใช้จ่ายของเรื่องของพนักงานต่างๆ นานา ที่ใช้จ่ายค่อนข้างเยอะ
ผมเลยบอกพี่คิวว่าขอลดเหลือ 30,000 แล้วกัน ซึ่งไม่มีใครผิดครับในเรื่องนี้ เป็นที่ตัวผมเอง ผมว่าซาร่าเค้าเข้าใจผิดนะ เพราะเมื่อ 3 วันก่อนเขาก็มาถามผมว่าได้โอนเงินให้ลูกหรือเปล่า เพราะเขาก็ไม่รู้ เพราะมันก็ไม่มีการแจ้งเตือน เป็นความผิดไมค์เองที่ไม่ได้บอกเวลาที่โอนครับ"
เสียใจบ้างไหมที่มีกระแสข่าวออกมาไม่จบสิ้นเสียที?"ไม่มีอะไรต้องเสียใจครับ เพราะมันเป็นเรื่องธรรมดาสำหรับครอบครัวปกติ ถ้าผมเป็นคนปกติก็คงไม่มีเหตุการณ์แบบนี้เกิดขึ้น และคงเคลียร์กันได้ง่ายกว่านี้ แต่ว่ามีสังคมเข้ามาเกี่ยวข้อง ทุกๆ อย่างมันก็จะยากขึ้น ซึ่งคงใช้เวลาไม่นานที่จะเคลียร์ได้ ผมว่าที่ผ่านมาปัญหา มันอาจจะเป็นเรื่องของการเข้าใจผิดในเรื่องของการเขียนข่าว หรือข้อมูลในข่าวที่ทำให้หลายหลายคนเข้าใจผิดได้ อาจจะทำให้ฝ่ายซาร่าเข้าใจผิดว่าทำไมพูดแบบนี้ เอาจริงๆ เวลาที่ไปฟังในบทสัมภาษณ์ก็ไม่ได้มีอะไร ต่างฝ่ายต่างไม่ได้เกลียดกัน"
กดดันไหมที่เจอกระแสแบบนี้?"กดดันไหมเหรอครับ จริงๆ ผมก็อยู่ในวงการมานานเนอะ ปัญหาพวกนี้มันก็เป็นเรื่องธรรมดาของคนในวงการ ผมอาจจะดูเหมือนไม่ค่อยได้เข้าไปหาแม็กซ์ แต่ผมก็ไป แล้วผมก็ทำหน้าที่ในส่วนของผมแล้ว และผมรักแม็กซ์ครับ"
ยืนยันอีกทีว่าเราก็ทำหน้าที่ของคนเป็นพ่อได้ดี?"ผมไม่อยากยืนยันอะไรออกสื่อครับ และไม่อยากจะพูดอะไรทั้งนั้น ผมให้อนาคตเป็นตัวตัดสินแล้วกัน"
ในตัวแม็กซ์เวลล์เองมีอะไรที่เรายังต้องเป็นห่วงอีกไหม?"ผมว่าไม่น่ามีอะไรต้องเป็นห่วงนะครับ เพราะเขาอยู่กับซาร่า และต้องยอมรับว่าซาร่าเองเป็นแม่ที่ดี และดูแลแม็กซ์ได้ดี (น้ำตาคลอ) และทำให้เด็กคนหนึ่งยิ้มแย้มได้ขนาดนี้ครับ"
ทั้งนี้ หลังจากเสร็จสิ้นการให้สัมภาษณ์กับสื่อมวลชน ไมค์ ได้เกิดอาการหอบกำเริบ และวูบกลางวงสื่อบันเทิง เนื่องจากพักผ่อนน้อย โดยเจ้าตัวเพิ่งเดินทางกลับจากทำงานที่ประเทศจีน ซึ่งผู้จัดการส่วนตัวได้พาหนุ่มไมค์เดินทางกลับทันที 



ไมค์ พิรัชต์ เป็นลม
"ไมค์ พิรัชต์" เป็นลม หลังให้สัมภาษณ์สื่อ ปมอดีตคนรัก "ซาร่า คาซิงกีนี" และการเซ็นรับรองบุตรให้กับ "น้องแม็กซ์เวลล์"
Posted by Sanook News on 9 กันยายน 2015

