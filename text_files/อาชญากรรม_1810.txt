ตร.นำผู้ต้องหาทำร้ายเด็ก 2 ขวบเสียชีวิต มาชี้จุดเกิดเหตุโดยมีการนำคนร้ายออกจากพื้นที่ถึง 2 ครั้ง หวั่นประชาทัณฑ์ ด้านลุงของเด็ก รับไม่ได้กับการกระทำของผู้ต้องหา แต่ต้องอโหสิให้ เสียใจผิดสัญญากับพ่อเด็ก
ตำรวจ สน.นิมิตรใหม่ และสน.ใกล้เคียง นำตัวผู้ต้องหาทำร้ายเด็ก 2 ขวบจนเสียชีวิต มาทำแผนประกอบคำรับสารภาพที่ หมู่บ้านเอื้ออาทรแห่งหนึ่ง(หมู่บ้านเอื้ออาทรหทัยราษฎร์)ในเขตคลองเก้า ที่เกิดเหตุเป็นอาคาร 4 ชั้น หมายเลขอาคาร 19 บริเวณชั้น 2
โดยเมื่อเจ้าหน้าที่นำตัวมาถึงจุดทำแผนประกอบคำรับสารภาพครั้งแรก ผู้ต้องหาไม่ได้ลงมาจากรถแต่อย่างใดเนื่องจากมีญาติ และประชาชนมาอยู่รอบบริเวณอาคารที่เกิดเหตุจำนวนมาก ซึ่งเจ้าหน้าที่เกรงว่าจะเกิดความวุ่นวาย เพราะระหว่างที่รถคุมผู้ต้องหามาถึงพื้นที่ประชาชนต่างตะโกนด่าทอผู้ต้องหา จนเจ้าหน้าที่ตัดสินใจนำผู้ต้องหาออกจากพื้นที่
ก่อนจะประสานขอความร่วมมือประชาชนให้ออกจากบริเวณพื้นที่เกิดเหตุ โดยใช้ทั้งกำลังของทหาร และตำรวจกันผู้ไม่เกี่ยวข้องออก แล้วจึงนำผู้ต้องหากลับมาใหม่เป็นครั้งที่ 2 แต่ลงมาจากรถได้ครู่เดียวเพื่อมาชี้จุดเกิดเหตุ ก่อนนำตัวกลับไป สน.นิมิตรใหม่ทันที
พันตำรวจเอกธนชัย อุสาหกิจ ผู้กำกับการสถานีตำรวจนิมิตรใหม่ เปิดเผยว่า เป็นเพียงการนำผู้ต้องหามาชี้จุดก่อเหตุเท่านั้น ส่วนเรื่องทำแผนกล้องวงจรปิดของอาคารบันทึกไว้หมดแล้ว เบื้องต้นแจ้งข้อหาทำร้ายผู้อื่นจนถึงแก่ความตาย หลังจากนี้จะนำตัวผู้ต้องหาไปฝากขังที่ศาลมีนบุรีต่อไป
ทั้งนี้ระหว่างรอผู้ต้องหามาทำแผนประกอบลุงของเด็กเกิดอาการไม่พอใจและโวยวายกับสิ่งที่คนร้ายทำกับหลานของตน และไม่เข้าใจว่าเจ้าหน้าที่จะปกป้องคนผิดทำไม จนทำให้เจ้าหน้าที่ต้องเข้าไประงับสติอารมณ์และพูดคุยกับลุงของเด็ก
ด้านนายสมบูรณ์ เต๊าะแอ อายุ 46 ปี ลุงของเด็กที่เสียชีวิต เปิดเผยว่า เป็นพี่ชายของพ่อเด็ก ซึ่งพ่อของเด็กอยู่ในเรือนจำคดียาเสพติด และจะออกจากเรือนจำปีหน้า และพึ่งทราบการกระทำของพ่อเลี้ยงรายนี้ โดยตนได้สัญญากับพ่อเด็กว่าจะดูแลเด็กให้ดีที่สุด แต่สุดท้ายก็ทำไม่ได้ ทำให้รู้สึกผิดที่ผิดสัญญากับพ่อเด็ก ยอมรับว่าการกระทำของผู้ต้องหาป่าเถื่อนและรุนแรงมาก แต่ก็ต้องอโหสิให้เพราะเด็กเสียชีวิตไปแล้วต้องปล่อยให้เป็นไปตามกระบวนของกฎหมาย
ลุงของเด็กยังบอกอีกว่า เด็กเป็นคนร่าเริงนิสัยดีใครๆต่างรักใคร่เด็กคนนี้ พร้อมขอฝากไปยังผู้ที่คิดจะเป็นพ่อเลี้ยงทุกคนกรุณาคิดก่อนที่จะทำ ควรคิดว่าเขาเป็นลูกของตนเองหากนำแม่ของเขามาอยู่ด้วยแล้ว