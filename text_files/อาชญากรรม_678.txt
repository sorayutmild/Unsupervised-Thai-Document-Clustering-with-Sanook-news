11 ต.ค. พ.ต.อ.เชิดศักดิ์ พูลเผ่าดำรง ผกก. พร้อมกำลังเจ้าหน้าที่ตำรวจจำนวนกว่า 50 นาย ควบคุมตัว นายเสนี  ทองดี อายุ 27 ปี ชาว อ.พรหมพิราม จ.พิษณุโลก ซึ่งตกเป็นผู้ต้องหาในคดีฆ่านางราตรี ทองดี อายุ 21 ปี ภรรยาและนำศพไปฝังดินไว้ที่หลังบ้านพักนาน 4 เดือน กระทั่งถูกตำรวจจับกุมได้ในคดีลักทรัพย์ ตำรวจจึงประสานเรือนจำกลาง จ.พิษณุโลกมาทำแผนประกอบคำสารภาพ
สืบเนื่องจากเมื่อวันที่ 22 ก.ย. เจ้าหน้าที่ตำรวจสภ.พรหมพิราม จ.พิษณุโลก รับแจ้งเหตุมีคนถูกฆ่าถูกฝั่งดินไว้ที่ใต้ต้นมะม่วงหลังบ้านเลขที่ 4 หมู่ 12 ต.พรหมพิราม ในหลุมลึก 2 เมตร พบโครงกระดูกมนุษย์  สภาพนอนหงายกะโหลกศีรษะด้านหน้าแตกคล้ายถูกทุบด้วยของแข็ง คาดว่าได้ชีวิตมาแล้วไม่ต่ำกว่า 3 เดือน เบื้องต้นทางญาติได้ยืนยันว่าศพดังกล่าวคือ นางราตรี ทองดีเพราะจำเศษผ้าถุงที่ผู้ตายสวมใส่ได้ ซึ่งญาติแจ้งความหายเอาไว้ร่วมนาน 4 เดือน ในการขุดศพขึ้นมาครั้งนั้น นางสมจิตร จิตรประจักษ์ อายุ 55 ปี แม่ของนางราตรีกล่าวว่าฝันเห็นลูกสาวมาเข้าฝันบอกว่าถูกฆ่าตายและนำศพมาฝั่งไว้ใต้ต้นมะม่วงหลังบ้านพักของนายเสนี จึงมาขุดบริเวณดังกล่าว แต่ครั้งแรกไม่พบ กระทั่งคืนต่อมาบุตรสาวมาเข้าฝันอีกบอกว่า ตนเองถูกฝังอยู่ที่เดิม แต่ให้ขุดลึกลงไปกว่าเดิม ตนและญาติจึงย้อนกลับมาขุดลึกลงไปจนพบโครงกระดูกมนุษย์ซึ่งคาดว่าจะเป็นศพของนางราตรี   
นางสมจิตรเล่าอีกว่า บุตรสาวแต่งงานกับนายเสนี ทองดี จนมีบุตรด้วยกัน 1 คน ช่วงแรกมาเยี่ยมเยียนบุตรสาวที่บ้านหลังดังกล่าวบ่อยครั้ง จนกระทั่งก่อนเกิดเหตุประมาณ 2 เดือน ตนมาหาบุตรสาว แต่นายเสนีอ้างว่าบุตรสาวหนีออกจากบ้านไปนานสองเดือนแล้ว
ด้านนายเสนีรับสารภาพว่า ช่วงที่ใช้ชีวิตอยู่ด้วยกันทะเลาะกับภรรยาบ่อยครั้ง เนื่องจากภรรยาเป็นคนหน้าตาดี มีผู้ชายมาชอบหลายคน ในวันเกิดเหตุตนออกไปทำงานนอกบ้านพัก เมื่อกลับมาไม่พบภรรยา ตนจึงได้เข้าไปอาบน้ำกำลังจะพักผ่อน ต่อมาได้ยินเสียงของภรรยาพูดคุยกับชายหนุ่มอยู่หลังบ้าน จึงได้แอบดูและพบว่าภรรยากำลังยืนคุยกับชายหนุ่ม ตนจึงไปหยิบอาวุธปืนยิงเข้าที่ศีรษะของภรรยาจเสียชีวิต จากนั้น จึงขุดหลุมฝังร่างนางราตรีไว้ พร้อมกับไปแจ้งความคนหายไว้ที่ สภ.พรหมพิราม
 