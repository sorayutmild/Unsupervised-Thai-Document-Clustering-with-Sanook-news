     รวม 5 รถมือสองน่าเล่นในงบไม่เกิน 1 แสนบาท เน้นทนทาน บำรุงรักษาง่าย อะไหล่มีให้เลือกเพียบ จะมีรุ่นไหนบ้าง?
     รถมือสองถือเป็นอีกหนึ่งทางเลือกสำหรับผู้ต้องการรถราคาประหยัด แต่สำหรับผู้ที่มีงบน้อยจริงๆ (ไม่เกิน 1 แสนบาท) ก็มีตัวเลือกที่น่าสนใจเช่นกัน โดยควรเป็นรถตลาดที่เคยได้รับความนิยมในสมัยก่อน ที่ยังคงสามารถหาอะไหล่ได้ง่าย ไม่แพง แถมยังไม่จุกจิกจนเกินไปอีกด้วย ซึ่ง Sanook! Auto ขอแนะนำ 5 รถมือสองในงบไม่เกิน 1 แสนบาท ดังนี้

Toyota Corolla AE111 (ไฮทอร์ค) รุ่นปี 1999-2001
     Toyota Corolla รหัส AE111 เป็นรถที่ได้รับความนิยมสูงมากในขณะนั้น ซึ่งการที่รถรุ่นนี้เคยถูกนำไปเป็นแท็กซี่ จึงสามารถหาอะไหล่ได้ง่าย ของเทียบ-เทียม-แท้-มือสองมีให้เลือกเพียบ เครื่องยนต์ไม่จุกจิก ช่างที่ไหนก็สามารถซ่อมได้หมด ทางที่ดีควรดูสภาพภายนอก-ภายในต้องไม่ช้ำจนเกินไป หากไม่เคยติดแก๊สมาก่อนจะดีมาก เพราะลดโอกาสเจอปัญหาเครื่องยนต์จุกจิกได้เยอะ และควรเลี่ยงคันที่เคยทำเป็นรถแท็กซี่มาก่อนด้วย
 

Nissan Sunny B14 รุ่นปี 1998-2002
     Toyota Sunny โฉมก่อนนีโอ ถือเป็นอีกรุ่นที่ได้รับความนิยมเช่นกัน รถรุ่นนี้มีจุดเด่นที่อะไหล่หาง่าย เพราะใช้ชิ้นส่วนหลายชิ้นร่วมกันกับ NV, Sentra หรือแม้กระทั่งรถคูเป้ NX ทางที่ดีควรเลือกรุ่นปี 1997 ขึ้นไป (ที่เป็นไฟท้าย 2 ชั้น) จะไม่มีปัญหาเรื่องหลังคาผุเหมือนกับรุ่นแรกๆ หากโชคดีที่ตัวปลายรุ่น ก็จะมีเบาะนั่งหุ้มหนังมาจากโรงงานอีกด้วย
 

Toyota Soluna AL50 (ท้ายหยดน้ำ) รุ่นปี 2000-2002
     Soluna เป็นรถยนต์รุ่นเล็กสุดของค่ายโตโยต้าในสมัยนั้น ปัจจุบันยังมีหน้าตาพอไปวัดไปวาได้ ทางที่ดีควรเลือกโฉมท้ายหยดน้ำ ที่มีเอกลักษณ์อยู่ที่ไฟถอยหลังติดตั้งแยกไว้บนฝากระโปรงท้าย ระบบไฟภายในรถไม่จุกจิก เพราะอุปกรณ์มาตรฐานอยู่ในระดับเบสิค ควรเลือกรุ่น GLi ขึ้นไป เพราะจะมีอ็อพชั่นให้ครบกว่า เช่น หน้าต่างคู่หลังไฟฟ้า, พวงมาลัยแบบ 4 ก้าน พร้อมถุงลมนิรภัย และกุญแจรีโมท เป็นต้น
 

Honda Civic ตาโต รุ่นปี 1996-2000
     Honda Civic โฉมตาโตถือเป็นรถสุดคลาสสิกในช่วงนั้น ด้วยดีไซน์ที่แหวกแนวเป็นเอกลักษณ์ฉีกจากคู่แข่งอย่างสิ้นเชิง ปัจจุบันหาสภาพเดิมๆ ได้น้อยเต็มที เพราะส่วนมากมักถูกซื้อต่อเพื่อนำไปแต่ง หากใครเจอสภาพดีๆ แล้วล่ะก็ ขอแนะนำให้รีบคว้าไว้เลย
 

Toyota Corona Exsior รุ่นปี 1996-1999
     สำหรับใครที่อยากได้รถคันใหญ่ขึ้นมาหน่อย ขอแนะนำ Corona Exsior ซึ่งเป็นโฉมปลายรุ่นของโคโรน่า ก่อนจะหันมาทำตลาดด้วยคัมรี่อย่างเต็มรูปแบบ มีจุดเด่นอยู่ที่ห้องโดยสารกว้างขวาง เครื่องยนต์มีให้เลือกทั้ง 1.6 ลิตร และ 2.0 ลิตร สมรรถนะดีใช้ได้ แนะนำควรหาสภาพเดิมๆ ได้จะดีที่สุด และไม่เคยนำไปติดตั้งแก๊สมาก่อน รับรองใช้ได้อีกยาวๆ
 