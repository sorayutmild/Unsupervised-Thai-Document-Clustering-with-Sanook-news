(26 ก.ย.) เมื่อช่วงกลางดึกที่ผ่านมา เจ้าหน้าที่ตำรวจ สน.หัวหมาก ได้รับแจ้งเหตุมีผู้เสียชีวิตอยู่ที่บ้านหลังหนึ่ง ภายในหมู่บ้านพลัส ซิตี้ ปาร์ค จึงได้เดินทางไปตรวจสอบ
ที่เกิดเหตุเป็นบ้านทาวน์เฮ้าส์ 3 ชั้น เจ้าหน้าที่เข้าตรวจสอบที่ห้องนอนชั้น 3 ของบ้าน พบศพชายสวมเสื้อยืดแขนยาวสีส้ม กางเกงขายาวสีเทา ตรวจสอบไม่พบบาดแผลตามร่างกายหรือร่องรอยการถูกทำร้าย พบเพียงสำลีอุดที่ใบหูอยู่ทั้งสองข้าง ทราบชื่อคือ นายชรภาส โอภาสพันธ์ หรือ ต้อ อายุ 50 ปี นอกจากนี้ยังพบอุปกรณ์การเสพยาไอซ์อยู่บนเตียงนอน จึงเก็บเอาไว้เป็นหลักฐาน
จากการสอบสวน นายสมัย ไชยวาน อายุ 32 ปี ให้การว่า รู้จักกับผู้เสียชีวิตมานานแล้ว เป็นคนดูแลสุนัขพันธุ์ชิวาวา 9 ตัว ที่ผู้เสียชีวิตเลี้ยงเอาไว้ ก่อนพบศพผู้เสียชีวิตได้โทรศัพท์มาหาที่บ้านตั้งแต่วันอาทิตย์ แต่ไม่มีใครรับสายโทรศัพท์ก็รู้สึกเอะใจ
จนเดินทางมาบ้านผู้เสียชีวิตเพื่อเลี้ยงสุนัขให้ตามปกติ แต่สังเกตเห็นไฟห้องนอนและแอร์เปิดทิ้งไว้ เมื่อโทรศัพท์ขึ้นไปก็ไม่มีผู้รับสาย จึงเรียกเจ้าหน้าที่รักษาความปลอดภัยของหมู่บ้าน งัดประตูขึ้นไปตรวจสอบ จนพบว่า นายชรภาส เสียชีวิตแล้วดังกล่าว
นอกจากนี้เจ้าหน้าที่ตำรวจยังทราบว่า ผู้เสียชีวิตเป็นช่างแต่งหน้าชื่อดัง มีผลงานแต่งหน้าให้กับศิลปินดาราและไฮโซคนดัง ซึ่งจะรู้จักในนาม พี่ต้อ ชรภาส แต่ระยะหลังผู้เสียชีวิตไม่ได้รับงานแต่งหน้าและเก็บตัวเงียบอยู่คนเดียว ขณะที่อุปกรณ์การเสพยาที่พบเห็น เจ้าหน้าที่จะนำไปตรวจสอบและพิสูจน์สาเหตุการเสียชีวิตต่อไป