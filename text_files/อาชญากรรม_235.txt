รวบแซม โชติบัณฑ์ นายแบบโฆษณาชื่อดัง พร้อมแฟนสาวนักศึกษา หลังซิ่งเก๋งหนีด่านตรวจ ค้นกระเป๋าพบยาเค และอุปกรณ์การเสพ อ้างเป็นของเพื่อนนำมาฝากไว้
(15 พ.ย.) เมื่อเวลา 00.30 น. ร.ต.อ.รณภพ รำเพยเพชร รองสารวัตรชุดปฎิบัติการพิเศษปะฉะดะ กองบังคับการตำรวจนครบาล 1 นำกำลังจำกุม น.ส.กัลยรัตน์ สว่างพงษ์ อายุ 21 ปี และนายแซม โชติบัณฑ์ อายุ 29 ปี นายแบบโฆษณาเครื่องดื่มรังนกยี่ห้อหนึ่ง พร้อมของกลางยาเคตามีนบรรจุในซองพลาสติกสีขาว และอุปกรณ์การเสพจำนวนหนึ่ง
ทั้งนี้ก่อนเกิดเหตุชุดจับกุมได้ตั้งด่านตรวจค้นสิ่งผิดกฏหมายเพื่อป้องกันอาชญากรรมในช่วงน้ำท่วม บริเวณปากทางเข้าหมู่บ้านรัชดานิเวศน์ ซอย 5 ถนนรัชดาภิเษก แขวงและเขตห้วยขวาง กทม. ขณะตั้งด่านก็พบ รถยนต์ยี่ห้อโตโยต้า วีออส สีขาว ขับมามีพิรุธ จึงแสดงตัวขอตรวจค้น แต่รถคันดังกล่าวได้ขับหลบหนีไป จึงนำกำลังติดตามไปสกัดทันที่บริเวณปากซอยประชาอุทิศ 24 แขวงและเขตห้วยขวาง ซึ่งในขณะหลบหนีน.ส.กัลยรัตน์ ได้โยนกระเป๋าถือออกนอกตัวรถ พบภายในกระเป๋ามีอุปกรณ์การเสพยาเค และยาเค
สอบสวนน.ส. กัลยรัตน์ให้การว่า เป็นนักศึกษาชั้นปีที่ 4 ของมหาวิทยาลัยมีชื่อดังแห่งหนึ่ง คบหาเป็นเพื่อนสนิทกับนายแซมมาเป็นเวลานานแล้ว ก่อนเกิดเหตุได้ขับรถไปส่งเพื่อนผู้หญิงที่ย่านถนนพระรามเก้า โดยกระเป๋าของกลางดังกล่าวเป็นของเพื่อนที่มาฝากเอาไว้ เนื่องจากกลัวแฟนจะรู้ว่าเสพยาเค ส่วนสาเหตุที่ขับรถหลบหนีเพราะตกใจ
ส่วนนายแซม ให้การว่า นั่งรถมากับน.ส.กัลยรัตน์ เพื่อจะกลับที่แฮปปี้คอนโด ย่านห้วยขวาง โดยไม่ทราบว่ามียาเสพติดอยู่ภายในรถ และปฎิเสธว่าตนเองไม่เคยเสพยาไอหรือยาเค 
ต่อมาเจ้าหน้าที่ตำรวจนำตัวผู้ต้องหาทั้งสองไปตรวจปัสสาวะ ปรากฏว่าไม่มีสารเสพติดแต่อย่างใด จึงแจ้งข้อหาร่วมกันมียาเสพติดประเภท 2 (ยาเค) ไว้ในครอบครอง ก่อนนำส่งพนักงานสอบสวน สน.ห้วยขวางดำเนินต่อไป