สาววัย 17 เมากลับไม่ไหว กดแอปฯ เรียกรถให้ไปส่ง แต่คนขับพาไปเลี้ยวเข้าที่เปลี่ยว ลากตัวไปข่มขืนยับคาเบาะหลัง พี่ชายตามสืบตามเจอตัว สารภาพ-อ้อนไม่ให้แจ้งความ
(20 ก.ย.) นายบอย (นามสมมติ) อายุ 23 ปี ได้พา น.ส.บี (นามสมมติ) อายุ 17 ปี นักเรียนชั้นมัธยมโรงเรียนชื่อดังแห่งหนึ่งในตัวเมืองอุดรธานี เข้าแจ้งความกับ พ.ต.ต.เปลวทอง สารีนันท์ สารวัตรสอบสวน สภ.เมืองอุดรธานี ว่า น.ส.บี ได้ใช้บริการรถแกร็บคาร์ให้ไปส่งที่หอพัก แต่ปรากฏว่าคนขับพาอ้อมไปจอดที่เปลี่ยว และก่อเหตุข่มขืนกระทำชำเราที่เบาะด้านหลัง โดยยอมรับว่าในช่วงเกิดเหตุอยู่ในอาการมึนเมา แต่ยังรู้สึกตัวอยู่
น.ส.บี เปิดเผยว่า เมื่อคืนวันที่ 18 กันยายนที่ผ่านมา ตนได้เดินทางไปหอพักของรุ่นพี่ที่รู้จัก บริเวณถนนอุดรดุษฎี โดยมีผู้หญิง 3 คน ผู้ชาย 4 คน ไปกับตนด้วย เพราะมีงานเลี้ยงสังสรรค์กัน ต่อมาเวลาประมาณ 02.00 น. ทุกคนเริ่มมึนเมา และไม่มีใครสามารถไปส่งตนกลับหอพักได้ จึงได้กดเรียกรถผ่านบริการแกร็บคาร์ในพื้นที่
หลังจากนั้น ตนก็ได้ออกมายืนรออยู่หน้าปากซอยคนเดียว ก่อนจะพบรถยนต์สีขาวมาจอดและรับตนไป ตนจึงขึ้นไปนั่งข้างคนขับและส่งตำแหน่งหอพักให้ขับไปส่ง โดยคนขับเป็นชายอายุประมาณ 30-35 ปี พอขึ้นไปบนรถก็ไม่ได้พูดคุยอะไร เพราะตนมีอาการมึนเมา แต่ยังรู้สึกตัวอยู่
แต่จากนั้น ชายคนขับรถก็ขับเข้าไปพื้นที่เปลี่ยน โดยที่ตนก็ไม่ทราบว่าที่ไหน ก่อนจะจอดรถและเข้ามาโอบกอดตน พร้อมกับบอกว่า "ขอจูบปากหน่อย" ตนจึงบอกไปว่ารู้สึกเหมือนจะอ้วกออกมาเพราะเมา หลังจากนั้นจึงถูกชายคนขับรถลากตัวไปเบาะด้านหลัง ตอนนั้นตนรู้สึกกึ่งหลับกึ่งตื่น
จนกระทั่งมารู้สึกตัวอีกที เพราะกำลังจะอาเจียนออกมา เมื่อลืมตาขึ้นมาก็พบเห็นกางเกงและกางเกงในของตัวเองถูกถอดมาอยู่ที่เข่าแล้ว โดยที่ชายคนขับรถกำลังจะก่อเหตุข่มขืนกระทำชำเราตน ตนพยายามดิ้นและดันร่างชายคนดังกล่าวออก แต่ก็สู้แรงไม่ไหว และก็หลับไปเพราะความเมา
พอมารู้สึกตัวอีกครั้ง ชายคนขับรถได้ปลุกตน 3-4 ครั้ง บอกว่ามาส่งถึงหน้าหอพักของตนแล้ว โดยตนได้จ่ายค่าโดยสารไปให้กับเขา ซึ่งค่าโดยสารเป็นเงินจำนวน 70 บาท แต่ตนให้ไป 100 บาท แต่ไม่รอเอาเงินทอน ตนจึงรีบวิ่งขึ้นหอพักในทันที
น.ส.บี ให้การต่อว่า หลังเกิดเหตุตนรู้สึกคิดมากและร้องไห้ตลอดเวลากับสิ่งที่เกิดขึ้น จึงได้โทรศัพท์ไปปรึกษากับพี่ที่เป็นญาติกัน จากนั้นจึงเข้าไปตรวจสอบในแอปพลิเคชั่น ตามหารถที่เรียกใช้บริการ ทำให้ได้ทราบทะเบียนรถ และคนขับเป็นใคร จากนั้นพี่ชายได้ติดต่อกับคนขับรถคันดังกล่าวผ่านทางเฟซบุ๊ก โดยเขายอมรับว่าได้ก่อเหตุข่มขืนตน ตนจึงได้ให้พี่ชายพามาแจ้งความดังกล่าว
ขณะที่ นายบอย บอกว่า ผู้ก่อเหตุคือ นายอภิวันท์ สมัครขับรถบริการผ่านแอปฯ หลังน้องสาวเล่าเรื่องให้ฟัง ตนจึงได้ทักเขาไปทางเฟซบุ๊ก ก่อนจะพูดคุยกับเขา เจ้าตัวยอมรับว่าได้ลงมือข่มขืนน้องสาวจริง แต่เขาพยายามเกลี้ยกล่อมไม่อยากให้ไปแจ้งความ และต่อรองว่าจะขอรับผิดชอบ แต่ขึ้นอยู่กับฝ่ายผู้เสียหาย

พ.ต.ต.เปลวทอง สารีนันท์ เปิดเผยว่า หลังได้ทำการสอบปากคำเบื้องต้นผู้เสียหาย จึงทำหนังสือส่งตัว น.ส.บี ไปตรวจร่างกายที่โรงพยาบาลศูนย์อุดรธานี เพื่อตรวจสอบหาร่องรอยของการถูกข่มขืนกระทำชำเรา พร้อมกับให้หน่วยงานที่เกี่ยวมาร่วมกันทำการสอบปากคำอย่างละเอียดอีกครั้ง ก่อนที่จะเรียกตัว คนขับรถแกร็บคาร์มาสอบปากคำ เพื่อแจ้งข้อหา ดำเนินคดีตามกฎหมายต่อไป
 