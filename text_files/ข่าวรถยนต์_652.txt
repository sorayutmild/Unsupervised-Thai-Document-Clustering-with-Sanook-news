     Suzuki Swift 2018 ใหม่ ถูกเปิดตัวอย่างเป็นทางการแล้วในประเทศไทย พร้อมเครื่องยนต์เบนซิน Dualjet 1.2 ลิตรบล็อกใหม่ล่าสุด เคาะราคาจำหน่าย 499,000 - 629,000 บาท
     นายโยจิ มุโรซากะ กรรมการผู้จัดการใหญ่ บริษัท ซูซูกิ มอเตอร์ (ประเทศไทย) จำกัด กล่าวว่า “SWIFT เป็นรถรุ่นสำคัญของซูซูกิในระดับโลก แสดงให้เห็นถึงความเชี่ยวชาญของซูซูกิด้านรถยนต์คอมแพคและความทุ่มเทในการสร้างสรรค์รถยนต์ที่มีทั้งดีไซน์สวยทันสมัยและความสนุกในการขับขี่ Suzuki SWIFT สไตล์เด่นบนเส้นทางที่แตกต่าง WE STANDOUT สำหรับรุ่นล่าสุดนี้ซึ่งเป็น เจเนอเรชั่นที่ 3 ของ SWIFT ยังเป็นรถยนต์หนึ่งเดียวที่ได้รับรางวัลอันทรงเกียรติ RJC Car of the Year 2018 จากการคัดเลือกโดยสถาบันนักวิจัยและผู้สื่อข่าวยานยนต์แห่งญี่ปุ่น หลังจากที่ 2 เจเนอเรชั่นก่อนได้รับรางวัลนี้มาแล้วในปี 2005 และ 2010 ตามลำดับ ซูซูกิจึงมีความภาคภูมิใจอย่างยิ่งที่จะแนะนำ ALL NEW Suzuki SWIFT สู่ประเทศไทย เราเชื่อว่า SWIFT เจเนอเรชัน 3 นี้จะสร้างปรากฏการณ์ครั้งใหม่ในตลาดรถยนต์ของไทยได้อย่างแน่นอน”

     Suzuki Swift 2018 ถูกพัฒนาขึ้นบนแพล็ตฟอร์ม HEARTECT ใหม่ล่าสุด ทำให้รถมีน้ำหนักน้อยลงแต่แข็งแรงมากขึ้น มาพร้อมโครงสร้างตัวถัง TECH พร้อมระบบกันการสั่นสะเทือน ตัวถังมีขนาดกว้างขึ้นกว่ารุ่นเดิม 40 มิลลิเมตร ความสูงอยู่ที่ 1,495 มิลลิเมตร ทำให้ตัวรถดูสปอร์ตมากขึ้น ติดตั้งไฟหน้าแบบ LED Projector และไฟท้ายแบบ LED, กระจังหน้าตกแต่งด้วยเส้นสีแดง และล้ออัลลอยขนาด 16 นิ้ว

     ด้านขุมพลังถูกติดตั้งเครื่องยนต์เบนซินหัวฉีดคู่ Dualjet รหัส K12M ให้กำลังสูงสุด 83 แรงม้า ที่ 6,000 รอบต่อนาที (ลดลงจากรุ่นเดิม 8 แรงม้า) แรงบิดสูงสุด 108 นิวตัน-เมตร ที่ 4,400 รอบต่อนาที (ลดลงจากรุ่นเดิม 10 นิวตัน-เมตร) ส่งกำลังด้วยเกียร์อัตโนมัติ CVT ทุกรุ่นย่อย รองรับเชื้อเพลิง E20 โดยเกียร์ธรรมดา 5 จังหวะคาดว่าจะถูกเปิดตัวในภายหลังอีกครั้ง
     Swift 2018 ใหม่ ถูกติดตั้งระบบ Idling Stop ช่วยดับเครื่องยนต์ขณะรถหยุดนิ่ง, ระบบ TCS ช่วยควบคุมรถขณะขับขี่บนถนนลื่นหรือทางโค้ง, ระบบควบคุมเสถียรภาพ ESP, ระบบช่วยออกตัวบนทางลาดชัน Hill Hold Control, ดิสก์เบรกทั้ง 4 ล้อและถุงลมนิรภัย SRS จำนวน 6 ตำแหน่งรอบคัน

     ภายในห้องโดยสารถูกออกแบบคอนโซลหน้าให้เบนเข้าหาผู้ขับขี่เพื่อการใช้งานที่สะดวกสบายมากขึ้น ติดตั้งหน้าจอแสดงข้อมูลการขับขี่แบบ LCD พร้อมหน้าจอสัมผัส Suzuki Smart Connect ขนาด 7 นิ้ว พร้อมระบบนำทางและระบบเชื่อมต่อ Bluetooth สามารถรองรับ Apple CarPlay ได้ ขณะที่พวงมาลัยแบบ 3 ก้านถูกออกแบบเป็นรูปตัว D เพื่อเน้นความสปอร์ตมากขึ้น

     นายวัลลภ ตรีฤกษ์งาม กรรมการบริหารด้านการขายและการตลาด บริษัท ซูซูกิ มอเตอร์ (ประเทศไทย) จำกัด กล่าวว่า “สำหรับตลาดรถยนต์ในกลุ่มอีโคคาร์มียอดจำหน่ายรวมทั้งหมดในปี 2560 อยู่ที่ 156,239 คัน ซึ่งซูซูกิมียอดจำหน่ายรวมเฉพาะรถยนต์อีโคคาร์จำนวน 21,300 คัน เติบโตขึ้นถึง 13.39% และมีส่วนแบ่งทางการตลาดของรถในกลุ่มนี้อยู่ที่ 13.63% สำหรับซูซูกิ สวิฟท์ อีโคคาร์สายพันธุ์สปอร์ต ยังคงเป็นรถที่ได้รับความนิยม มียอดจำหน่ายสูงถึง 8,080 คัน เชื่อมั่นว่าในปี 2561 จากการที่แนวโน้มสภาพตลาดรถยนต์ที่มีทิศทางดีขึ้น ซูซูกิ ก็จะสามารถสร้างการเติบโตได้ดีขึ้นด้วยเช่นกัน”

     ซูซูกิ สวิฟท์ 2018 ใหม่ มีให้เลือกทั้งหมด 6 สี ได้แก่ Ablaze Red Pearl, Star Silver Metallic, Mineral Gray Metallic, Super Black Pearl และ 2 สีใหม่ คือ Speedy Blue Metallic และ Pure White Pearl มีให้เลือกทั้งหมด 4 รุ่นย่อย ได้แก่ GA CVT, GL CVT, GLX CVT และ GLX-Navi CVT
 
ราคาจำหน่าย Suzuki Swift 2018 มีดังนี้
- 1.2 GA CVT ราคา 499,000 บาท- 1.2 GL CVT ราคา 536,000 บาท- 1.2 GLX CVT ราคา 609,000 บาท- 1.2 GLX-Navi CVT ราคา 629,000 บาท
 