     อุณา ตัน ผู้อำนวยการฝ่ายการตลาด เชฟโรเลต เซลส์ ประเทศไทย เปิดเผยว่า เชฟโรเลต เซลส์ ประเทศไทย เพิ่มรุ่นรถกระบะโคโลราโดเพื่อตอบสนองความต้องการของลูกค้าอย่างครอบคลุมตั้งแต่รุ่นขับเคลื่อนสองล้อสำหรับลูกค้าต้องการฟังก์ชั่นการใช้งานระดับเบื้องต้นไปจนถึงรถกระบะระดับพรีเมียมเพื่อรองรับทุกความต้องการของลูกค้าหลากหลายและเพิ่มขึ้นอย่างต่อเนื่องในตลาดรถกระบะ

     การนำเสนอรถกระบะเชฟโรเลตหลากหลายรุ่นขึ้นเป็นการต่อยอดความสำเร็จจากการเปิดตัวโคโลราโด ไฮ คันทรี และสะท้อนให้เห็นถึงความสำคัญของเชฟโรเลตกับรถกระบะและรถเอสยูวีในตลาดเอเชียตะวันออกเฉียงใต้ โคโลราโดเป็นผลิตภัณฑ์ที่มีความสำคัญสูงสุดของเชฟโรเลตในประเทศไทย และเป็นรถจัดจำหน่ายในตลาดรถที่มีความต้องการในการซื้อมากที่สุดในประเทศไทย
     โคโลราโดมีหลายรุ่นให้เลือกดังต่อไปนี้

รุ่น 2.8 ลิตร ขับเคลื่อนสี่ล้อ สี่ประตู ไฮ คันทรี Z71 ราคา 1,029,000 บาท
รุ่น 2.8 ลิตร ขับเคลื่อนสองล้อ สี่ประตู ไฮ คันทรี Z71 ราคา 969,000 บาท
รุ่น 2.5 ลิตร ขับเคลื่อนสองล้อ สี่ประตู LTZ Z71 ราคา 799,000 บาท
รุ่น 2.5 ลิตร ขับเคลื่อนสองล้อ สี่ประตู LT ราคา 749,000 บาท
รุ่น 2.5 ลิตร ขับเคลื่อนสองล้อ สองประตู LTZ Z71 ราคา 719,000 บาท
รุ่น 2.5 ลิตร ขับเคลื่อนสองล้อ สองประตู LT Z71 ราคา 699,000 บาท
รุ่น 2.5 ลิตร ขับเคลื่อนสองล้อ สองประตู LT ราคา 659,000 บาท
รุ่น 2.5 ลิตร ขับเคลื่อนสองล้อ สองประตู LS ราคา 582,000 บาท
รุ่น 2.5 ลิตร ขับเคลื่อนสองล้อ กระบะช่วงสั้น ราคา 495,000 บาท

 



     "ก่อนหน้านี้ตลาดรถกระบะในประเทศไทยขับเคลื่อนด้วยปัจจัยด้านราคาเป็นหลัก แต่ในปัจจุบันลูกค้าให้ความสำคัญด้านรูปลักษณ์ อุปกรณ์ และสิ่งอำนวยความสะดวกมากขึ้น เนื่องจากลูกค้ารถกระบะในปัจจุบันไม่ได้ใช้รถกระบะสำหรับการทำงานเพียงอย่างเดียว แต่ยังใช้รถกระบะทำกิจกรรมผจญภัยหรืองานอดิเรกเพื่อตอบสนองต่อไลฟ์สไตล์ และรถกระบะยังช่วยบ่งบอกถึงความเป็นตัวตนของพวกเขาได้อีกด้วย" คุณอุณากล่าว
     อุณากล่าวว่า การเพิ่มรุ่นของโคโลราโดให้มีความหลากหลายจะสามารถแข่งขันด้านราคาได้โดยเฉพาะอย่างยิ่งในหลายๆ รุ่นย่อย เนื่องจากเชฟโรเลตนำเสนออุปกรณ์และฟังก์ชั่นการใช้งานเพียบพร้อมกว่าในราคาจำหน่ายที่เหมาะสม อาทิ หน้าจอระบบความบันเทิงแบบทัชสกรีน ระบบนำทาง และระบบช่วยในการถอยจอด ด้วยฟังก์ชั่นการใช้งานและอุปกรณ์ตกแต่ง เช่น เบาะหนัง ล้ออัลลอย และระบบสมาร์ทมีเดีย ไฮ คันทรี จะดึงดูดลูกค้ามาที่ศูนย์ผู้จัดจำหน่ายมากขึ้น และกระตุ้นให้เกิดการซื้อโคโลราโดได้ในทุกๆ รุ่น
 
