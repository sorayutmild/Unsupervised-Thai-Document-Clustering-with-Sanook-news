เมื่อเวลา18.00น.วันที่ 25 พ.ย.58 นางสาวยิ่งลักษณ์ ชินวัตร ด.ช.ศุภเสกข์ อมรฉัตร หรือ น้องไปป์ บุตรชาย นายปลอดประสพ สุรัสวดี และอดีตส.ส.นนทบุรี พรรคเพื่อไทย อาทิ นายอุดมเดช รัตนเสถียร นายมนตรี ตั้งเจริญถาวร นายนิทัศน์ ศรีนนท์ นายนิยม ประสงค์ชัยกุล พร้อมคณะได้เดินทาง โดยลงเรือมาจากท่าเรือบริเวณซ.นนทบุรี 17 ใกล้กับสะพานพระนั่งเกล้าฯ มาขึ้นที่ท่าเรือฝั่ง ต.บางศรีเมือง อ.เมือง จ. นนทบุรี ฝั่งตรงข้ามกับท่าน้ำนนท์ เพื่อพบปะทักทายกับประชาชนที่มาคอยรอต้อนรับคณะ
จากนั้นได้ลงเรือข้ามฝั่งกลับมายังที่ท่าเรือฝั่งท่าน้ำนนท์ ที่บริเวณหอนาฬิกา ต.สวนใหญ่ อ.เมือง จ.นนทบุรี โดยมีประชาชนที่ทราบข่าวต่างมารอต้อนรับ จากนั้นได้เข้ากราบไหว้สักการะสิ่งศักดิ์สิทธิที่ภายในศาลเจ้าแม่ทับทิม และได้เดินออกมาร่วมถ่ายรูปกับประชาชน ที่บริเวณด้านหน้าศาลเจ้า
น.ส.ยิ่งลักษณ์ ได้ลอยกระทงกับลูกชายที่บริเวณสะพานไม้ท่าน้ำของศาลเจ้าแม่ทับทิม ระหว่าง น.ส.ยิ่งลักษณ์ นำกระทงใหญ่สองชั้นลงไปในน้ำ ได้เกิดเหตุการณ์กระทงใหญ่ส่วนบนหักคว่ำลงไปในน้ำ เหลือส่วนครึ่งด้านล่างแต่ยังคงลอยได้เฉพาะส่วนฐาน จึงเปลี่ยนมาลอยกระทงเดียวกับของลูกชาย
ระหว่าง คณะอดีตนายกยิ่งลักษณ์พร้อมอดีตส.ส.นนทบุรี รอขึ้นเรือกลับที่บริเวณท่าเรือไม้ด้านล่างที่หน้าศาลเจ้า ได้เกิดเหตุไม่คาดคิด เมื่อเรือลำใหญ่ที่แล่นเข้ามารับคณะที่ท่าเรือด้วยความเร็ว เกิดเบรคไม่อยู่พุ่งเข้าชนกลุ่มอดีตส.ส.นนท์และคณะที่รออยู่ แตกกระจายกันออกคนละทิศคนละทาง ชาวบ้านตะโกนเสียงหลงด้วยความตกใจ
โชคดีที่ไม่มีผู้เสียชีวิตหรือได้รับบาดเจ็บ จากนั้นได้เปลี่ยนให้เรือลำใหญ่ที่เข้ามารับออกไป ให้เรือลำเล็กเข้ามารับแทน และทางคณะได้เดินทางไปรับประทานอาหารมื้อค่ำที่บ้านเพชรพระยา ของนางพวงเพชร ชุนละเอียด อดีตผู้ช่วยรัฐมนตรีประจำกระทรวงศึกษาธิการ และอดีตส.ส.จังหวัดเลย ที่ ม.8 ต.ท่าอิฐ อ.ปากเกร็ด จ.นนทบุรี
ขณะที่เพจเฟซบุ๊ก Yingluck Shinawatra ได้โพสต์รูป น.ส.ยิ่งลักษณ์ พร้อมกระทง และมีข้อความบรรยายประกอบว่า "ลอยกระทงปีนี้ ขอให้พบแต่สิ่งดีๆ ให้ทุกข์โศก โรคภัย ลอยไปกับกระทงนะคะ"
ด้าน งานลอยกระทง จ.ปราจีนบุรี นั้น เริ่มต้นขึ้นเมื่อเวลา 20.30 น. ที่ริมเขื่อนกันตลิ่งแม่น้ำปราจีนบุรีข้างศาลพระหลักเมือง จัดโดยเทศบาลเมืองปราจีนบุรี มีนายอุกริช พึงโสภา ผวจ.ปราจีนบุรีเป็นประธานในพิธี ทั้งนี้ตลอดเย็นจรดช่วงค่ำ มีขบวนแห่กระทงใหญ่-นางนพมาศ ของสถานศึกษา,หน่วยงานราชการ-เอกชนและชุมชนในเขตเทศบาลเมืองปราจีนบุรี กว่า 15 ขบวน จากหน้าสำนักงานเทศบาลเมืองปราจีนบุรี อ.เมืองปราจีนบุรี มาถนนหน้าเมืองสถานที่จัดงาน แต่ช่วงค่ำ เกิดพายุฝนตกกระหน่ำลงมาอย่างหนัก
ขณะที่ขบวนและการแสดง กำลังเดิน-และแสดงอยู่นั้น ท่ามกลางนักท่องเที่ยวกว่า 15,000 โดยเฉพาะหน้าลานแสดงโชว์ของรูปขบวน ทำให้นักท่องเที่ยวและขบวนเปียกปอนไปตามๆ กัน แต่ผู้เข้าเที่ยวงานยังปักหลักดูการแสดงต่อเนื่อง