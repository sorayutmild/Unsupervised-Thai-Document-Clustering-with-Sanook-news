
กลายเป็นประเด็นขึ้นมาจนได้ เมื่อจู่ๆ ก็มีคนตาดีแอบเห็นข้อความที่พระเอกหนุ่ม "ป๋อ ณัฐวุฒิ สกิดใจ" เข้าไปโพสต์คอมเม้นท์โดยมีเนื้อหาว่า "น่าเสียใจนะครับที่ลงข่าวแบบนี้" หลังมีสื่อเขียนพาดหัวข่าวถึงตนเองและครอบครัวในเชิง "ไม่สนโดนวิจารณ์ใช้เงินฟุ่มเฟือย" เนื่องจากเหตุการณ์ที่เจ้าตัวซื้อของขวัญวันเกิดให้ลูกและภรรยาเมื่อช่วงต้นเดือนเมษายนที่ผ่านมา!!
ล่าสุดพอมีโอกาสได้เจอกับ "ป๋อ ณัฐวุฒิ" และ "เอ๋ พรทิพย์" อีกครั้งในงานเปิดร้านอาหาร "White Story" ที่ทั้งคู่ร่วมเป็นหุ้นส่วน บรรดาสื่อก็เลยไม่พลาดต้องขอเข้าไปสอบถามความรู้สึกของทั้งคู่เกี่ยวกับพาดหัวและประเด็นข่าวที่เกิดขึ้นสักหน่อย...
พี่ป๋อเข้าไปคอมเม้นท์เชิงว่า เสียใจ ในข่าวที่เขาเขียนถึงครอบครัว เกิดอะไรขึ้น ?ป๋อ - "จริงๆ ประเด็นนี้จบไปนานแล้วนะครับ แล้วพี่ก็ไม่ได้รู้สึกอะไรเลยด้วยเพราะพี่เองก็เข้าใจการทำงานของสื่อ เพียงแต่ว่าพี่อยากบอกกับน้องๆ นิดนึงว่าเวลาจะพาดหัวข่าวอะไรก็ขอให้เบาๆ ลงบ้าง อย่างบางครั้งเรื่องมันก็ไม่ได้มีอะไรมากแต่เอาไปพาดหัวซะแรงเลย พอเราเห็นแบบนั้นเราก็เสียใจ เพราะกับข่าวที่ออกมาคุณแม่พี่ท่านก็โทรมาถามว่าพี่ใช้ของฟุ่มเฟือยเหรอ ทั้งๆ ที่ตอนซื้อพี่ก็ไม่ได้เอามาลงอวดใคร แต่มีน้องนักข่าวมาถามพี่ก็เล่าให้ฟังเท่านั้นเอง"
เอ๋ - "ไม่น่ารักเนอะ"
ป๋อ - "แต่ตอนนี้ก็หายโกรธแล้วนะครับ ยังไงก็ขอบคุณมากครับที่รับฟัง (ยิ้ม)"
ได้มีการเข้าไปโทรคุยเป็นการส่วนตัวกับสื่อที่ลงข่าวบ้างไหม ?ป๋อ - "ไม่ถึงขนาดนั้นครับผม เพราะประเด็นมันก็ไม่ได้มีอะไร อีกอย่างคือมันก็จบไปแล้วด้วย"
ส่วนตัวเรารู้สึกนอยด์กับพาดหัวข่าวที่ออกมามากไหม ?ป๋อ - "พี่เข้าใจครับว่าการพาดหัวข่าวแรงๆ มันจะทำให้ข่าวน่าสนใจ เพียงแต่ว่าถ้าหากแรงแล้วมีผลในทางลบมันก็คงไม่ดี อยากให้แรงแล้วเป็นไปในทิศทางที่มันบวกมากกว่า เพราะอย่างที่บอกพี่ก็ไม่ได้เป็นคนที่นิยมใช้เงินฟุ่มเฟือยจริงๆ"
พี่เอ๋รู้สึกยังไงบ้างสามีเราโดนประเด็นแรงขนาดนี้ ?เอ๋ - "จริงๆ พี่รู้สึกตั้งแต่วันที่ถูกถามแล้วค่ะ เพราะพี่ป๋อเขาคือคนที่ประหยัดเรื่องการใช้เงินมาก ทุกเม็ดไม่เคยพลาด ไม่เคยสุรุ่ยสุร่าย อีกอย่างตัวเอ๋เองก็ไม่เคยบอกเลยด้วยซ้ำว่าสิ่งที่พี่ป๋อซื้อให้ราคาเท่าไหร่ เพียงแค่มีคนถามว่าสามีซื้ออะไรให้เรา เราก็บอกให้ฟังเท่านั้นเองแต่ไม่เคยลงดีเทล"
ป๋อ - "อย่าไปซีเรียสเลยครับ เรื่องมันไม่ได้ใหญ่โตอะไร (ยิ้ม)"