ผู้สื่อข่าวรายงานว่า (18 ก.ค.) เมื่อเวลา 10.30 น. จ่าสิบเอกอนุสรณ์ รุ่งเรือง หัวหน้าชุดรักษาความสงบที่ 014 สังกัดกองพลทหารที่ 2 รักษาพระองค์ และกำลังเจ้าหน้าที่ทหาร 10 นาย ได้รับแจ้งเหตุจากพลเมืองดีว่ามีผู้บุกเข้าบ้านหวังข่มขืนเจ้าของบ้าน และเจ้าของบ้านได้รับบาดเจ็บ ที่เกิดเหตุพบ น.ส.ฉัตร (นามสมมุติ) อายุ 23 ปี นักศึกษาชั้นปีที่ 4 มหาวิทยาลัยแห่งหนึ่ง บอกว่า ขณะเกิดเหตุตนอยู่บ้านคนเดียว ระหว่างที่กำลังจะออกจากห้องนอนไปแต่งตัวในห้องน้ำเพื่อออกไปเรียนหนังสือ คนร้ายได้ดันประตูห้องนอนเข้ามา และได้ใช้ไม้ตีที่ศีรษะของตนเองจนแตกและได้ใช้มือทั้งสองข้างบีบคอจนเลือดเปื้อนเต็มที่นอน ตนจึงรวบรวมสติและบอกกับคนร้ายว่าจะทำอะไรก็ทำ แต่ตอนนี้เจ็บหัวมากอยากลงไปทำแผลก่อน จากนั้นตนจึงลงมาที่ด้านล่าง และอาศัยจังหวะที่คนร้ายเผลอวิ่งหนีและร้องไห้คนช่วย คนร้ายจึงปีนฝ้าห้องน้ำและหลบหนีไป
ต่อมา จ.ส.อ.อนุสรณ์ จึงได้ให้เจ้าหน้าที่ทหารปีนขึ้นไปบนฝ้าพบร่องรอยการหลบหนีผ่านทางช่องลมไปที่บ้านข้างเคียง จากนั้นจึงลงไปดูพบนายเดชาธร (ขอสงวนนามสกุล) อายุ 18 ปี อาชีพช่างประจำโรงงาน นอนอยู่บริเวณชั้นล่างของบ้าน จึงควบคุมตัวมาสอบสวน พบว่าที่ลำตัวมีร่องรอยขีดข่วนเต็มไปหมด และเจ้าหน้าที่ทหารค้นภายในบ้านพบเสื้อยืดสีดำ 1 ตัว ผ้าปิดจมูกสีขาวเปื้อนเลือด 1 อัน ไม้ที่ใช้ตีผู้เสียหายวางอยู่บนที่นอน 1 อัน เจ้าหน้าที่จึงเก็บไว้เป็นหลักฐาน และนำตัวผู้ก่อเหตุส่งพนักงานสอบสวนดำเนินคดีต่อไป