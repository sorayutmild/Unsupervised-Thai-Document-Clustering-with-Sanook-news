ผู้สื่อข่าว "ข่าวสด" รายงานว่า เมื่อเวลา 02.00 น. วันที่ 11 ธ.ค. พ.ต.ท.บุญเลิศ อ่อนกลาง สารวัตรเวรสภ.ถลาง จ.ภูเก็ต รับแจ้งว่ามีเหตุคนถูกแทงเสียชีวิต เหตุเกิดที่โรงโม่หิน ม.2 ต.ป่าคลอก อ.ถลาง จ.ภูเก็ต ขอให้เดินทางไปตรวจสอบด้วย
หลังจากไดรับแจ้งจึงรายงานให้ พ.ต.อ.ณัฎฐภาคิน ขวัญชัยพฤกษ์ ผกก.สภ.ถลาง ทราบ ก่อนเดินทางไปตรวจสอบพร้อมด้วย ร.ต.ต.ยงยุทธ เพชรน่วม รองสวป.ปฏิบัติหน้าที่หัวหน้าตำรวจชุมชนตำบลป่าคลอก ด.ต.โกศล บุญวิสูตร ผบ.หมู่งานป้องกันและปราบปราม ปฏิบัติหน้าที่ตำรวจชุมชนตำบลป่าคลอก เละเจ้าหน้าที่กู้ชีพป่าคลอก ที่เกิดเหตุพบกองเลือดไหลเป็นทางยาว ที่บริเวณในแค้มคนงานพบนายนาย อายุ 30 ปี สัญชาติพม่า ถูกแทงด้วยมีดปลอกผลไม้ เข้าที่บริเวณลูกกระเดือก นอนดิ้นทุรนทุราย อย่างหนัก เจ้าหน้าที่จึงประสานเจ้าหน้าที่กู้ชีพป่าคลอกมารับเพื่อนำส่งโรงพยาบาล แต่ทนพิษบาดแผลไม่ไหวขาดใจตายในเวลาต่อมา
โดยเจ้าหน้าที่ตำรวจได้ควบคุมตัวคนร้ายได้คือ นายโซ อายุ 30 ปี เพื่อนของผู้ตายที่กำลังจะหลบหนี สภาพ มือยังเปื้อนเลือดอยู่ เจ้าหน้าที่จึงเก็บหลักฐานที่เกิดเหตุ ในระหว่างที่ด.ต.โกศล บุญวิสูตร ผบ.หมู่งานป้องกันและปราบปราม ปฏิบัติหน้าที่ตำรวจชุมชนตำบลป่าคลอกถ่ายภาพที่เกิดเหตุ ก็ต้องตกละลึง ขนหัวลุก เมื่อย้อนกลับมองภาพที่ถ่ายไป พบที่ผ้ายางสีน้ำเงินที่ห่อศพ มีใบหน้าของศพลักษณะโผล่ ผม ดกดำ เห็นมือด้านขวา จับอยู่ที่หน้าอก อย่างชัดเจน เจ้าหน้าที่จึงรีบเดินทางมายังสภ.ถลาง พร้อมกับเปิดดูภาพผ่านเครื่องคอมพิวเตอร์ ก็ยังเห็นภาพติดวิญญาณดังกล่าวอย่างชัดเจน เมื่อเจ้าหน้าที่ตำรวจที่กำลังเข้าเวรอยู่บน สภ.ถลาง ทราบ ต่างมาแห่ดูภาพติดวิญญาณดังกล่าวและต่างตกตะลึงกับภาพที่เกิดขึ้นอย่างมาก
ทั้งนี้จากการสอบสวนทราบว่านายนาย อายุ 30 ปี ผู้ตาย พึ่งเดินทางเข้ามาพักอาศัยอยู่ที่โรงโม่หินดังกล่าวเพียง 2 วัน โดยการชักชวนของนายโซ มือแทง ซึ่งเป็นเพื่อนกัน ในระหว่างที่ผู้ตาย มาอาศัยอยู่กับนายโซ มือแทง เพื่อหางานทำ ก็ได้ยืมเงินนายโซ มือมีด ใช้จ่าย
จากนั้น เมื่อกลางดึกของคืนที่ผ่านมา นายโซก็ทวงถามค่าหนีที่ผู้ตายยืมไป แต่ผู้ตายบอกไม่มีให้ จากนั้นก็เกิดการโต้เถียงกันอย่างรุนแรง ทำให้ผู้ตาย ชกเข้าที่ใบหน้าของนายโซ 1 ครั้ง นายโซ เกิดบันดาลโทสะจึงหยิบมีดปลอกผลไม้ที่วางอยู่ใกล้ที่เกิดเหตุ มาแทงปักเข้าที่ลูกกระเดือก 1 ครั้ง ทำให้ผู้ตายล้มลงไปนอนกอง ด้านนายโซ เตรียมหลบหนี แต่เจ้าหน้าที่จับกุมตัวได้ในที่สุด และให้การรับสารภาพว่าเป็นผู้ลงมือก่อเหตุดังกล่าวจริงเนื่องจากโมโหที่ตามทวงหนี้แล้วถูกชกใบหน้า จึงคว้ามีดแทงคอเสียชีวิตดังกล่าว
ด้าน ด.ต.โกศล บุญวิสูตร ผบ.หมู่งานป้องกันและปราบปราม ปฏิบัติหน้าที่ตำรวจชุมชนตำบลป่าคลอก กล่าวว่าตนรู้สึกขนหัวลุก และไม่คาดคิดว่าจะถ่ายติดวิญญาณดังกล่าวได้ ซึ่งภาพติดวิญญาณรูปหน้าชายมีมีดวงตา ซึ่งคาดว่าน่าจะเป็นวิญญาณของผู้ตายก็อาจจะเป็นไปได้
อ่านข่าวเพิ่มเติมได้ที่ ข่าวสดออนไลน์