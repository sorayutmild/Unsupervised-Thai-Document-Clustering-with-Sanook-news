"นายเสนาะ" หวิดร่วงจากบันได หลังเสาค้ำเวทีปราศรัยหลุด ขณะเดินมารับ "ยิ่งลักษณ์" ขึ้นปราศรัยหน้าลาน ร.5 จ.สกลนคร ส่วนช่างภาพหน้าคะมำพื้น เจ็บอื้อ
น.ส.ยิ่งลักษณ์ ชินวัตร ผู้สมัคร ส.ส.แบบบัญชีรายชื่อ ลำดับที่ 1 ของพรรคเพื่อไทย ลงพื้นที่ช่วยลูกพรรค คือ นายอภิชาติ ตีระสวัสดิชัย ผู้สมัคร ส.ส.เขต 1 สกลนคร โดยในจุดแรกมีการปราศรัยที่บริเวณลานพระบรมรูปรัชกาลที่ 5 ศูนย์ราชการจังหวัดสกลนคร โดยมีแกนนำของพรรคผลัดเปลี่ยนขึ้นเวลาปราศรัย รอ น.ส.ยิ่งลักษณ์ ที่เดินทางไปกราบสักการะหลวงพ่อพระองค์แสน วัดพระธาตุเชิงชุมวรวิหาร
และหลังจากเดินทางมาถึงบริเวณเวทีปราศรัย ซึ่งมี นายเสนาะ เทียนทอง ปราศรัยบนเวทีจบ โดย น.ส.ยิ่งลักษณ์ รอขึ้นเวทีอยู่ด้านล่าง นายเสนาะ เดินมาที่บันได โดยมีกลุ่มช่างภาพสื่อมวลชนยืนรอถ่ายภาพก็เกิดเหตุเสาค้ำเวทีหลุด ทำให้บันไดหลุดและยุบตัวเป็นเหตุให้มีช่างภาพตกเวทีหลายคน แต่โชคดีที่ นายเสนาะ ไม่ตกลงมา ส่วน น.ส.ยิ่งลักษณ์ การ์ดได้นำบันไดให้ไปขึ้นอีกด้านของเวทีและเริ่มการปราศรัยตามปกติ
อย่างไรก็ตาม การเดินสายหาเสียงของ น.ส.ยิ่งลักษณ์ ในวันนี้จะไม่มีการพักรับประทานอาหารกลางวัน เหมือนการเดินสายที่ผ่านมา เนื่องจาก มีภารกิจจำนวนมากจึงต้องใช้วิธีรับประทานอาหารบนรถยนต์ในขณะเดินทางแทน

 