เมื่อเวลา 17.30 น.วันที่ 3 กันยายน 2564 ร.ต.ท.ชาญวิทย์  ศรีอนุวัติพงศ์  รองสารวัตรสอบสวน สภ.เมืองสมุทรปราการ ได้รับแจ้งหญิงสาวถูกฆาตกรรมเสียชีวิต เปลือยกายอยู่ภายในห้องพักของ อะพาร์ตเมนต์แห่งหนึ่ง ใน ต.บางเมือง อ.เมือง จ.สมุทรปราการ หลังรับแจ้งจึงพร้อมด้วย พ.ต.อ.วิชิต  บุญชินวุฒิกุล รอง ผบก.ภ.จว.สมุทรปราการ พ.ต.อ.เติมรัศมิ์  จินดาวัฒน์ ผกก.สภ.เมืองสมุทรปราการ และกำลังเจ้าหน้าที่ชุดสืบสวนมูลนิธิร่วมกุศลสมุทรปราการ เดินทางเข้าตรวจสอบ  
ภายในห้องดังกล่าวได้พบร่างของผู้เสียชีวิตเป็นหญิงชื่อ น.ส.จิราพร อายุ 27 ปี ชาว จ.หนองบัวลำภู นอนหงายเปลือยกายอยู่บนเตียงนอน ในสภาพมีเลือดไหลออกทางปากและจมูก ที่ลำคอมีร่องรอยเขียวช้ำเล็กน้อย และที่บริเวณข้างเตียงได้พบถุงอนามัยใช้แล้ว ซองสีชมพู ตกอยู่จำนวน 2 ชิ้น และที่หมอนพิงอยู่เหนือศีรษะผู้ตายมีคราบเลือดติดอยู่ จึงประสานแพทย์เวรโรงพยาบาลสมุทรปราการ และเจ้าหน้าที่กองพิสูจน์หลักฐานเข้าร่วมตรวจสอบ เบื้องต้นคาดว่าเสียชีวิตมาแล้วไม่ต่ำกว่า 48 ชั่วโมง
จากการตรวจสอบในถังขยะสีดำ ที่วางอยู่ปลายเพียง พบถุงยางอนามัยใช้แล้ว ถูกทิ้งอยู่อีก 4 อัน ที่พื้นปลายเตียงยังพบเครื่องหนีบผมไฟฟ้าตกอยู่ 1 อัน จึงเก็บไว้เป็นหลักฐาน และยังพบว่าโทรศัพท์มือถือของผู้ตายหายไป จึงมอบร่างผู้เสียชีวิตให้มูลนิธิร่วมส่งชันสูตรที่โรงพยาบาลรามาสมุทรปราการ  
จากการสอบถาม น.ส.ณัฐริกา อายุ 25 ปี พนักงานดูแลอาคารดังกล่าว เล่าว่า ก่อนเกิดเหตุได้มีเพื่อนของผู้ตายได้โทรเข้ามาบอกว่า ติดต่อผู้ตายไม่ได้มาหลายวัน จึงวานให้ตนขึ้นไปดูให้ เกรงว่าจะเกิดเหตุร้าย เพราะผู้ตายพักอยู่คนเดียว ตนจึงขึ้นไปเคาะเรียกผู้ตายที่ห้องอยู่นาน แต่ไม่มีเสียงตอบ และพบว่าประตูห้องไม่ได้ล็อก จึงเปิดเข้าไปดู ได้เห็นผู้ตายนอนหงายเสียชีวิตอยู่บนเตียงนอนในสภาพร่างกายเปลือยเปล่า จึงได้รีบโทรแจ้งเจ้าหน้าที่ตำรวจมาตรวจสอบและโทรกลับไปแจ้งเพื่อนของผู้ตายให้ทราบ 
เจ้าหน้าที่ได้ตรวจสอบภาพจากกล้องวงจรปิดได้พบว่า เมื่อเวลา 01.03 น. ของวันที่ 1 กันยายน 2564 ได้มีผู้ชายมาหาผู้ตายที่ห้อง ก่อนที่จะออกจากห้องผู้ตายในเวลา 02.30 น. ก่อนที่จะลงมาชั้นล่าง และขี่รถจักรยานยนต์ออกไป โดยก่อนที่ชายคนดังกล่าวจะขี่รถจักรยานยนต์ออกไปได้มีการหยุดคุยกับ รปภ. ที่รักษาความปลอดภัยอยู่หน้าอาคารดังกล่าวอยู่พักใหญ่ ก่อนที่จะขี่รถจักรยานยนต์ออกไป ซึ่งเจ้าหน้าที่อยู่ระหว่างติดตาม รปภ.คนดังกล่าวมาทำการสอบสวน 
เบื้องต้นเจ้าหน้าที่คาดว่าผู้ตาย และชายต้องสงสัย น่าจะรู้จักกันและนัดหมายกันมาร่วมหลับนอน และคาดว่าทั้งสองน่าจะมีปากเสียงกัน ก่อนที่ฝ่ายชายใช้มือบีบคอผู้ตายอย่างแรง และใช้หมอนกดที่ใบหน้าผู้ตายจนเสียชีวิต ก่อนที่จะรีบแต่งตัวและคว้าเอาโทรศัพท์มือถือของผู้ตายติดตัวไป ก่อนเดินออกมาจากห้องผู้ตายอย่างใจเย็น ก่อนที่จะลงมาขี่รถจักรยานยนต์หลบหนีออกไป
อย่างไรก็ตามต้องรอผลชันสูตรจากโรงพยาบาลออกมาเสียก่อน จึงจะสรุปได้ว่าผู้ตายเสียชีวิตด้วยเหตุใด และจะได้ติดตามชายต้องสงสัยคนดังกล่าว มาทำการสอบสวนข้อเท็จจริงอีกครั้ง เพื่อดำเนินการตามกฎหมายต่อไป