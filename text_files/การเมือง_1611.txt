พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวภายหลังเป็นประธานการประชุมคณะรัฐมนตรี (ครม.) ถึงกรณีพบทหารอียิปต์ติดเชื้อโควิด-19 เดินทางเข้าพื้นที่ จ.ระยอง โดยไม่กักตัว ว่า ถือเป็นเรื่องสำคัญที่เป็นประเด็นเหตุการณ์ที่ จ.ระยอง เป็นสิ่งที่ไม่น่าเกิดขึ้นเลย เกิดจากความไม่เคารพกติกา ไม่มีวินัยไม่รับผิดชอบต่อส่วนรวม และมีการโทษกันไปมา ซึ่งตนในฐานะ ผอ.ศบค. ขอรับผิดชอบในเรื่องนี้
ทั้งนี้ ได้มีการให้ไปตรวจสอบข้อมูลเชิงลึกจากกรณีนี้ ทั้งการลงทะเบียนเข้าออกและการตรวจเชื้อเพิ่มเติม เพื่อให้ทุกคนสบายใจมากที่สุด พร้อมสั่ง ศบค. ทบทวนมาตรการผ่อนคลายต่างๆ รวมทั้งกรณีของสถานทูตฯ และทูตต่างๆ ก็ต้องปฏิบัติตามกฎระเบียบ ขณะเดียวกันในส่วนการบิน เข้า-ออก ไม่ว่าเป็นเครื่องบินทหารหรือใครก็ตามต้องทำตามระเบียบเคร่งครัด
"ก็ขอให้เชื่อมั่นในระบบสาธารณสุขของเรา ซึ่งน่าจะสามารถรองรับได้ แต่มันก็ไม่ควรจะเกิดขึ้น เป็นสิ่งที่ผมเสียใจ ขอโทษพี่น้องประชาชนคนไทยด้วยแล้วกัน" พล.อ.ประยุทธ์ ระบุ
นายกรัฐมนตรี กล่าวอีกว่า เรื่องดังกล่าวถือเป็นการฝ่าฝืน โดยได้มอบกระทรวงการต่างประเทศไปหารือกับสถานทูตฯ แล้ว และตอนนี้ให้ระงับเที่ยวบินไม่ให้เข้ามาอีกจนกว่าจะแก้ปัญหาได้ ยืนยันรัฐบาลไม่หยุดยั้งมาตรการด้านสาธารณสุข ขอให้เชื่อมั่นระบบสาธารณสุขของเรา ย้ำว่าเป็นสิ่งที่ไม่ควรเกิดขึ้น และเสียใจ พร้อมขอโทษประชาชนคนไทยด้วย ซึ่งหลายปัญหาเป็นสิ่งไม่คาดคิด และได้เน้นย้ำที่ประชุม ครม. และ ศบค. ให้ทบทวนมาตรการต่างๆ เพราะมีผลกระทบกับความปลอดภัยต่อประชาชนโดยรวม
นอกจากนี้ สิ่งที่เป็นกังวลอีกเรื่องคือ ขณะนี้หลายพื้นที่การ์ดตกทั้งในส่วนของประชาชนและสถานประกอบการต่างๆ จึงให้มีการกวดขันให้ตรวจตรา โดยเฉพาะผับ บาร์ สถานที่ท่องเที่ยวกลางคืน หากไม่แก้ไขก็ให้ปิดทันที เพราะกำหนดมาตรการไปแล้ว ถ้าไม่แก้ไขก็ต้องยกเลิกไป
ยันปมทหารอียิปต์ไม่เกี่ยวขยาย พ.ร.ก.ฉุกเฉิน
พล.อ.ประยุทธ์ ยังกล่าวถึงกรณีพบทหารอียิปต์ติดเชื้อโควิด-19 เดินทางเข้าพื้นที่ จ.ระยอง จะทำให้กลับมาล็อกดาวน์ใหม่หรือไม่ ว่า คงยังไม่ถึงกับต้องล็อกดาวน์ทั้งหมด แต่จะหามาตรการเข้มข้นในจุดที่มีปัญหา โดยเรื่องนี้ต้องทบทวนก่อน และต้องหามาตรการที่เหมาะสม ตอนนี้ยังอยู่ระหว่างการติดตามสอบสวนโรคอยู่ อีกทั้งทุกอย่างขึ้นอยู่กับทุกคน ถ้าไม่ทำตามระเบียบก็จะมีปัญหาหมด วันนี้สั่งการให้เข้มงวดทุกพื้นที่ ขณะที่เรื่องรับนักท่องเที่ยวต้องไม่ผลีผลามไม่เช่นนั้นเกิดปัญหา
กรณีนายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย เตรียมยื่นร้อง ป.ป.ช. เอาผิด ศบค.ทั้งคณะ ฐานละเลยการปฏิบัติหน้าที่จากเหตุการณ์ทหารอียิปต์ ว่า เป็นเรื่องฟ้องร้องไปตามกระบวนการยุติธรรม แต่ขอให้เป็นธรรมด้วยในการฟ้องอะไรต่างๆ ต้องดูครบทุกมิติด้วย
เมื่อถามว่าต้องถึงขั้นแบล็กลิสต์คนอียิปต์กลุ่มดังกล่าวที่ฝ่าฝืนหรือไม่ นายกรัฐมนตรี กล่าวว่า ไม่ถึงขนาดแบล็กลิสต์ และเรื่องดังกล่าวก็ยังไม่มีส่วนเกี่ยวข้องกับการพิจารณาต่ออายุ พ.ร.ก.ฉุกเฉิน ด้วย