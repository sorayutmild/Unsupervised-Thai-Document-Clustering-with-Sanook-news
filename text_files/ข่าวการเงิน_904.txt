เรืออากาศโทณัฐศิษย์ ทองบุญชู หัวหน้าหมวดบริภัณฑ์ภาคพื้น กองบิน 46 อำเภอเมือง จังหวัดพิษณุโลก ผู้ได้รับมอบ หมายให้ดูแลสวนเกษตรในกองบิน 46 เปิด เผยว่าโครงการสร้างสวนเกษตรในพื้นที่กองบิน 46 จังหวัดพิษณุโลก เริ่มต้นจากผู้บังคับการกองบิน 46 คนปัจจุบัน นาวาอากาศเอกฐากูร นาครทรรพ สมัยท่านยังเป็นรองผู้บังคับการ ต้องการที่จะเพิ่มรายได้ ลดรายจ่ายให้กับข้าราชการในสังกัด ลดการกู้หนี้ยืมสิน และสร้างพื้นที่สีเขียวให้กับหน่วยงาน จึงปรับปรุงพื้นที่รกร้างว่างเปล่า 250 ไร่ ทำให้เกิดประโยชน์ สูงสุด เริ่มต้นจากการปรับปรุงพื้นที่ได้ประมาณ 100 ไร่ นำมาปลูกพืชผักผลไม้หลากหลายชนิด ส่งขายตลาดในจังหวัดพิษณุโลก ซึ่งตลาดมีความต้องการมาก ผลผลิตป้อนตลาดแทบไม่ทัน
เรืออากาศโทณัฐศิษย์ เล่าว่าสมัยที่เริ่มเปิดพื้นที่ใหม่ๆ ต้องการทำให้เป็นพื้นที่ ท่องเที่ยว เพื่อบริการนักท่องเที่ยวที่มาขึ้น เครื่องจะได้มาเยี่ยมชมสวนเกษตรสวยๆ งามๆ จึงคิดจะหาต้นไม้มาปลูก เริ่มต้นจาก การปลูกไผ่ ตั้งแต่เดือนสิงหาคม ปี 2555 โดยไปซื้อไผ่มาจากจังหวัดน่าน และจังหวัด เพชรบูรณ์ จำนวน 1,000 ต้น กว่า 29 สายพันธุ์ เพื่อมาใช้ในการจักสาน กินหน่อ ต้นใช้ทำรั้ว และใบนำไปห่อขนม เมื่อเริ่มไผ่แล้วก็มาปลูกกล้วย จากกล้วยมะลิอ่อง และมาปลูกกล้วยตานี ซึ่งออกผลผลิตส่งขายบ้างแล้ว
"สำหรับพืชที่สร้างชื่อให้กับกองบิน 46 ในช่วงนี้คือดาวเรือง เริ่มต้นจากการที่ ไปปรึกษากับคุณวโรชา จันทรโชติ เจ้าของ สวนวโรชา อำเภอวิเศษชัยชาญ จังหวัดอ่างทอง โดยการนำของคุณมนตรี ตรีชารี เจ้าของนิตยสารเกษตรโฟกัส และชุมทาง อาชีพ มาเปิดอบรมเรียนรู้การปลูกพืชต่างๆ ในกองบิน 46 โดยคุณวโรชา ถือว่า เป็นครูในเรื่องการปลูกดาวเรืองคนแรก มีปัญหาอะไรก็จะโทรศัพท์ไปสอบถามตลอด เริ่มต้นด้วยการปลูกดาวเรืองครั้งแรก 1 พันต้น ประสบความสำเร็จเกินคาด ขายได้ดอกละ 1.50 บาท ตัดครั้งแรกได้เงิน 6 หมื่นบาท ทุกคนต่างดีใจ ผู้การท่าน กิ๊กเลย ชมว่ามาถูกทางแล้ว" เรืออากาศโทณัฐศิษย์ กล่าวด้วยใบหน้ายิ้มแย้ม
เรืออากาศโทณัฐศิษย์ กล่าวอีกว่า กองบิน 46 ปลูกดาวเรืองมาแล้ว 6 รุ่น ประสบความสำเร็จเกินคาด รุ่นแรกปลูก 1 พันต้น ช่วงนั้นราคาดีได้ดอกละ 1.50 บาท สร้างผลกำไรกว่า 1 แสนบาท รุ่นที่สองปลูก 5 พันต้น ในพื้นที่ 5 ไร่ สร้างความสวยงามให้กับกองบิน 46 เป็นอย่าง ยิ่ง เพราะผลผลิตออกดอกงามสะพรั่ง อยู่ ติดกำแพง เป็นทุ่งดาวเรืองที่สวยสุดๆ ใคร ผ่านไปก็เข้าไปแวะถ่ายรูป ไปเยี่ยมชม มีชาวบ้านใกล้เคียงเริ่มเข้ามาดูตัวอย่างและ นำไปปลูกในพื้นที่ของตัวเอง โดยรุ่นที่สอง นี้ราคาตกขายได้ดอกละ 50 สตางค์ โดยนำไปส่งพ่อค้าขาประจำ 6 เจ้าในจังหวัดพิษณุโลก ถึงแม้ราคาถูกแต่ก็ยังสร้างรายได้ เป็นแสน รุ่นที่ 3-6 ปลูกประมาณรุ่นละ 4 พันต้น ในพื้นที่ 4 ไร่ คือประมาณ 1 พัน ต้นต่อไร่ ตัดดอกขายได้วันละประมาณ 1 หมื่นดอก คิดเป็นเงินก็วันละ 5,000 บาท แต่ถ้าหากช่วงราคาแพงหลังออกพรรษา ลอยกระทง ปีใหม่ สงกรานต์ ดอกละ 1.50 บาท คูณ 1 หมื่นดอก เป็นเงินเท่าไหร่คิดเอาเอง ส่วนต้นทุนการผลิตนั้นทั้งค่าปุ๋ย ค่ายา ค่าเมล็ดพันธุ์ตกต้นละ 10 บาท มีกำไรต่อต้นเฉลี่ย 450 บาท คือว่าเป็นพืชที่ให้ผลกำไรมาก การดูแลก็ง่าย
สำหรับปัญหาที่พบในขณะนี้คือ เมื่อ ปลูกซ้ำที่บ่อยๆ มักจะเกิดโรคเหี่ยวเขียว ช่วงเช้าจะสดชื่น แต่กลางวันจะเหี่ยว สาเหตุมาจากเชื้อรา วิธีแก้คือใส่ปูนขาวลงไป หรือเปลี่ยนพื้นที่ปลูกไปเรื่อยๆ ก่อน ที่จะย้อนกลับมาปลูกที่เดิม คือเว้นวรรคใช้พื้นที่ไปปลูกพืชอย่างอื่นทดแทนก่อน
นอกจากดาวเรืองแล้วตอนนี้ผลผลิต เริ่มออกขายคือไผ่ โดยกองบิน 46 ขยายพันธุ์เอง มีน้องๆ ทหารเกณฑ์หมุนเวียนมา เป็นแรงงานรุ่นละ 8 นาย และยังมีกล้วย น้ำว้ามะลิอ่อง 500 ต้น กล้วยตานี 500 ต้น เก็บไปส่งพ่อค้าในตลาดหวีละ 10 บาท มันสำปะหลังอีก 20 ไร่ มะขามเปรี้ยว มะนาว 500 วง ก็เริ่มออกผลผลิตแล้ว มะละกอพันธุ์แขกดำศรีสะเกษเริ่มเก็บผลผลิตแล้วพันต้น ส่งขายได้กิโลกรัมละ 40 บาท แก้วมังกรอีก 200 หลัก ขายกิโลกรัมละ 25 บาท ชะอมปลูกอยู่ริมรั้วบ้าน โดยผู้บังคับการเป็นคนซื้อพันธุ์แจกลูกน้อง
ล่าสุด ผู้บังคับการกองบิน 46 ยังขยายพื้นที่ปลูกข้าวหอมนิลอีก 100 ไร่ มีข้าราชการจากทุกหน่วยงานมาเรียนรู้ กลุ่ม เกษตรกรของ ธ.ก.ส.ก็เข้ามาดูงานต่อไป ผู้บังคับการจะสร้างเป็นศูนย์เรียนรู้ของเกษตรกรในจังหวัดพิษณุโลก และจังหวัดใกล้เคียง เกษตรกรท่านใดสนใจไปศึกษาเรียนรู้สอบถามได้ที่เรืออากาศโทณัฐศิษย์ ทองบุญชู โทรศัพท์ 08-6929-5334 พร้อม จะบริการประชาชนทุกวันด้วยความยินดี

เรื่อง : จตุพล ยอดวงศ์พะเนา ภาพ : มนตรี ตรีชารี