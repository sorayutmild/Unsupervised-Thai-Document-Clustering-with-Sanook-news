ขึ้นชื่อว่าเป็นผู้หญิง ปัญหาสุขภาพมักจะมีมาให้หยุมหยิมกวนใจเล่นกันอยู่เรื่อยๆ ยิ่งอายุมากขึ้น ก็ยิ่งโรคภัยถามหามากขึ้นเช่นกัน ครั้นจะไปหาหมอ ทานยาปฏิชีวนะบ่อยๆ หลายคนก็กลัวว่าตับไตจะพัง เลยหันหน้ามาพึ่งสมุนไพรกันมากขึ้น หวังว่าจะปลอดภัยต่อร่างกายเรามากกว่า
สมุนไพรที่ผู้หญิงมักเลือกทานเป็นอันดับต้นๆ ก็หนีไม่พ้น “ว่านชักมดลูก” ที่มีสรรพคุณดีต่อร่างกายมากมาย และมีผลิตภัณฑ์หลากหลายยี่ห้อให้เลือกสรร
แต่จริงๆ แล้ว แม้ว่าว่านชักมดลูกจะมีประโยชน์นานัปการ ก็ยังคงมี “ข้อควรระวัง” ที่ผู้ทานควรศึกษาก่อนซื้อมาทานด้วย
 
ว่านชักมดลูก คืออะไร?
ว่านชักมดลูก เป็นสมุนไพรชนิดหนึ่ง นอกจากจะเรียกว่าว่านชักมดลูกแล้ว ยังมีชื่อเรียกอื่นๆ อีก เช่น ว่านชักมดลูกตัวเมีย ว่านทรหด ว่านหำหด เป็นต้น
ว่านชักมดลูก มีลักษณะเป็นหัว หรือเหง้าทรงรี มีสรรพคุณช่วยดูแลรักษาอาการที่มักเกิดจากการทำงานผิดปกติของฮอร์โมนเพศหญิง เช่น มดลูกพิการ ประจำเดือนมาไม่ปกติ ปวดท้องประจำเดือน ขับน้ำคาวปลา รักษาอาการตกขาว
นอกจากนี้ยังช่วยรักษาอาการอื่นๆ เช่น อาหารไม่ย่อย ริดสีดวงทวาร ปัสสาวะกะปริดกะปรอย และไส้เลื่อน เป็นต้น
 
อันตรายที่อาจมาพร้อมกับ “ว่านชักมดลูก”
เนื่องจากว่านชักมดลูกมีหลายสายพันธุ์ แล้วยังแยกเป็นเพศผู้ และเพศเมีย
ว่านชักมดลูกเพศเมีย จะมีเส้นกลางใบสีเขียว ก้านช่อดอกสั้น หัวกลมรีตามแนวตั้ง แขนงสั้น เนื้อข้างสีขาวนวลแกมชมพูระเรื่อ ทิ้งไว้สักพักจะเป็นสีชมพูเข้ม
ว่านชักมดลูกเพศเมีย จะมีประโยชน์ในการรักษาอาการผิดปกติของฮอร์โมนเพศหญิง เพราะมีสารที่ออกฤทธิ์คล้ายฮอร์โมนเพศหญิง หรือเอสโตรเจน และยังมีสารต้านอนุมูลอิสระ และต้านอาการอักเสบได้อีกด้วย
ส่วนว่านชักมดลูกเพศผู้ จะมีเส้นกลางใบสีแดง ก้านช่อดอกยาว หัวจะกลมแป้นกว่าเพศเมีย แขนงยาวกว้างกว่า เนื้อในเป็นสีขาวนวลแกมเทาอ่อน แต่หากทิ้งไว้สักพักจะกลายเป็นสีชมพูเข้มเหมือนเพศเมีย
เนื่องจากการแยกเพศของว่านชักมดลูกอาจเป็นไปได้ยาก ดังนั้นจึงมความเป็นไปได้สูงที่ผู้ผลิต หรือผู้บริโภคจะจำแนกประเภทของว่านชักมดลูกไม่ถูกต้อง
ว่านชักมดลูกเพศผู้ จะไม่ได้มีประโยชน์ในการรักษาอาการผิดปกติของฮอร์โมนเพศหญิง แต่จะมีพิษต่อตับ ไต ม้าม
 
ดังนั้นหากเลือกประเภทของว่านชักมดลูกไม่ถูกต้อง หรือเลือกซื้อผลิตภัณฑ์ว่านชักมดลูกจากผู้ผลิตที่ไม่น่าเชื่อถือ ไม่มีการตรวจสอบคุณภาพก่อนผลิต หรือก่อนจำหน่าย จึงมีความเป็นไปได้ที่จะผู้บริโภคจะได้รับว่านชักมดลูกผิดประเภท จนอาจเกิดอาการผิดปกติต่อตับ ไต ม้าม ได้
ทางที่ดี หากทานว่านชักมดลูกแล้วอาการผิดปกติต่างๆ ยังไม่ดีขึ้น ไม่ควรทนทานต่อไป ควรไปพบแพทย์เพื่อหาสาเหตุที่แท้จริง และควรนำยาที่ทานไปให้แพทย์พิจารณาด้วย จะดีที่สุดค่ะ