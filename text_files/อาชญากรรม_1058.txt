จากกรณีแก๊งชาวต่างชาติอุ้ม นายเวย์น ชไนเดอร์ อายุ 37 ปี ชาวออสเตรเลีย นักธุรกิจเกี่ยวกับฟิตเนสที่เมืองซิดนีย์ และขายรถที่ประเทศดูไบ แล้วลากขึ้นรถยนต์กระบะหลบหนีไป เหตุเกิดเมื่อเช้าตรู่วันที่ 30 พ.ย. ในหมู่บ้านแห่งหนึ่ง ตั้งอยู่กลางซอย 17 เทพประสิทธิ์ ม.12 ต.หนองปรือ อ.บางละมุง จ.ชลบุรี
แล้วนำไปฝังบริเวณป่าริมถนนสายวิหารเซียน-เขาชีจรรย์ ต.นาจอมเทียน อ.สัตหีบ จ.ชลบุรี จนสามารถออกหมายจับ Mr.Antonio Bagnato และติดตามจับกุม Mr.Tyler Joseph Fulton Sheen Gerard ได้ที่บริเวณชายแดน จ.สระแก้ว มาสอบสวนจนยอมรับสารภาพ และกำลังออกหมายจับเพิ่มอีก
ผู้สื่อข่าวรายงานว่า (3 ธ.ค.) จากการสอบถาม นายสุพรรณ (ขอสงวนนามสกุล) อายุ 34 ปี รปภ.ที่ประสบเหตุ และพยายามเข้าช่วยเหลือ เปิดใจว่า ในขณะปฏิบัติหน้าที่อยู่ด้านป้อมหลังหมู่บ้าน ตนได้ยินเสียงดัง แต่คิดว่ามีงานปาร์ตี้จึงไม่ได้สนใจ จนมาได้ยินเสียงอีกครั้ง เมื่อเดินมาดูพบว่ามีกลุ่มชาวต่างชาติรุมกำลังทำร้ายนายเวย์น ชไนเดอร์
ตนพยายามจะเข้าช่วยเหลือ แต่เห็นว่ามีตนเองอยู่คนเดียวจึงไปตามเพื่อนอีกคน จนมาพบกลุ่มชาวต่างชาติยังรุมทำร้ายนายเวย์นอยู่ ตนและเพื่อนพยายามเข้าไปช่วย แต่ไม่สามารถช่วยได้ กลุ่มคนต่างชาติจึงจับนายเวย์น ยัดเข้าไปที่ประตูหลัง ก่อนขับรถออกจากที่เกิดเหตุไปอย่างรวดเร็ว
ซึ่งตนพยายามวิ่งตามเพื่อจำลักษณะและทะเบียนรถ แล้วก็แจ้งเจ้าหน้าที่ตำรวจให้มาตรวจสอบและสกัดจับ ยืนยันว่า 1 ในกลุ่มคนร้ายเป็นนาย Antonio Bagnato ที่มีใบขับขี่รถยนต์ตกอยู่ในบ้านของนายเวย์น สาเหตุที่จำได้เพราะนาย Antonio ไม่สวมหมวกไอ้โม่งปิดบังใบหน้า
ทั้งนี้ ในวันพรุ่งนี้ (4 ธ.ค.) เวลา 09.00 น. ทาง พล.ต.อ.พงศพัศ พงษ์เจริญ รอง ผบ.ตร. กับ พล.ต.อ.ปัญญา มาเม่น ที่ปรึกษา สบ.10 จะเดินทางมาที่ สภ.เมืองพัทยา เพื่อแถลงข่าวความคืบหน้าของคดีนี้ด้วยตัวเอง