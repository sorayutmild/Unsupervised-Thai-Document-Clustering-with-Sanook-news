มหกรรมกีฬาแห่งมวลมนุษยชาติ "โอลิมปิก 2012" หรือ "ลอนดอนเกมส์" ผ่านพ้นการชิงชัยไปหลายเพลา และยิงแข่งนานวันเข้า 
ดูเหมือนว่า การตามลุ้น "เหรียญรางวัล" ของแฟน ๆ กีฬาชายไทย ที่อยากจะได้เห็นธงไตรรงค์ โบกสะบัด พร้อมกับได้ฟังเสียงเพลงชาติไทย บรรเลงไปควบคู่กัน นับวัน จะยิ่งยากเย็นแสนเข็นขึ้นเรื่อย ๆ
แม้กระทั่งการลุ้นแค่ เหรียญเงิน หรือ เหรียญบรอนซ์ (ทองแดง) ก็ยังดูยากเย็นเหลือเกิน
ในขณะที่ผมนั่งปั่นต้นฉบับ เป็นช่วงเช้าของวันจันทร์ที่ 30 กรกฎาคม ซึ่งตามโปรแกรมการแข่งขันแล้ว ในช่วงค่ำวันนี้ (30 ก.ค.) นี่แหละครับ ที่ผมเชื่อว่า ถึงแม้เสียงเพลงชาติไทย จะยังไม่มีโอกาสได้เปิด แต่อย่างน้อย ธงไตรรงค์ ก็น่าจะโบกสะบัด เพียงแต่ จะเป็นเหรียญเงิน หรือ เหรียญบรอนซ์ แค่นั้นเอง
เพราะในการแข่งขันยกน้ำหนักหญิงรุ่นไม่เกิน 58 กิโลกรัม คืออีก 1 รายการที่ทัพนักกีฬาไทยเรา ตั้งความหวังเอาไว้ว่าน่าจะได้เห็นเหรียญรางวัล
"น้องแต้ว" พิมศิริ ศิริแก้ว จอมพลังสาววัย 22 ปี ชาวเมืองหมอแคน "ขอนแก่น" คือนักกีฬาที่แฟน ๆ ชาวไทย ฝากความหวังเอาไว้ และคาดว่า หากไม่มีเหตุการณ์เหนือคาดหมาย เหมือนอย่างกรณีของ "น้องฟ้า" พนิดา คำศรี ที่เจ็บในระหว่างลงแข่งขัน หรือ กรณีของ "น้องมาย" สิริวิมล ประมงคล ที่โดนนักยกลูกเหล็กเกาหลีเหนือ เฉือนหวิว ซิวเหรียญทองแดง ในรุ่น 48 กิโลกรัม เมื่อคืนวันเสาร์ (28 ก.ค.) ที่ผ่านมา
น้องแต้ว อาจจะไม่มีประสบการณ์ในเกมระดับโอลิมปิก แต่การที่เธอพัฒนาฟอร์มขึ้นมาได้อย่างต่อเนื่อง และปีนี้ การไปคว้าแชมป์เอเชีย ทำให้แฟนๆ ชาวไทยทุกคน เชื่อว่า น้องแต้ว จะต้องมีเหรียญรางวัลคล้องคอแน่ ๆ แม้เหรียญทอง จะเป็นเรื่องยาก เพราะเมื่อดูสถิติเปรียบแล้ว ยังเป็นรองนักยกลูกเหล็กจีน อยู่พอสมควรก็ตามที
แต่ เหรียญเงิน หรือ เหรียญบรอนซ์ ที่จะได้มา อย่างน้อย ๆ ก็จะทำให้แฟนกีฬาชาวไทยเรา ได้ฉลองกันไว้ก่อน ก่อนที่จะไปลุ้นหาเหรียญทอง ในกีฬาประเภทอื่น ๆ ต่อไป
แล้ว "เหรียญทอง" ที่ว่าจะไปรอลุ้น เราจะได้มาจากไหนหรือ
ตามความคิดของผม มาถึงตอนนี้ ยังคงยืนยันว่า "หายาก" ถึง "ยากมากที่สุด" ครับ
กีฬาที่หยิบเหรียญทองมาฝากแฟน ๆ ชาวไทย ตลอด 4 ครั้งที่ผ่านมาอย่าง มวยสากลสมัครเล่น มาถึงตอนนี้ ร่วงไปแล้ว 1 จากโควต้า 3 คน ซึ่งในขณะที่ท่านกำลังอ่านคอลัมน์ซอยสามัคคี อยู่นี้ ก็คงทราบแล้วว่า ฉัตรชัย บุตรดี ที่จะขึ้นชกเป็นคนที่ 2 ผลเป็นอย่างไร
เห็นการชกของ สายลม อาดี กับนักชกคาซัคสถาน ที่เราพ่ายไป หลังจากดูคะแนนดิบแล้ว บอกตามตรงว่า ค่อนข้าง "หวั่น" แทนทั้ง ฉัตรชัย บุตรดี และ แก้ว พงษ์ประยูร จริง ๆ ครับ เนื่องเพราะเคยเห็นทั้งคู่ชกแล้ว ไม่ใช่มวยประเภท "บู๊ล้างผลาญ" ชกได้แบบไม่มีหยุดหายใจ อันถือเป็นสไตล์การชกที่ดูจะ "เข้าตา" กรรมการกดคะแนน
กีฬาที่ผมมองว่า มีสิทธิจะทำให้แฟน ๆ ชาวไทยได้เฮ กับ "เหรียญทอง" ที่ปรารถนา คงเหลือแค่ เทควันโด้ ที่ก้าวมาแบบขั้นบันได จากเหรียญบรอนซ์ ของน้องวิว เมื่อปี 2004 มาเป็นเหรียญเงินของน้องสอง เมื่อหนที่แล้ว น่าจะเป็นความหวังที่มีโอกาสมากที่สุดแล้ว จากฝีมือของ 3 นักเตะ "น้องเล็ก" ชนาธิป ซ้อนขำ , "น้องจูน" รังสิญา นิสันสม และ "เจ้าไอร์" เป็นเอก การะเกตุ
การเตรียมตัวที่ดี สภาพร่างกายที่แข็งแกร่ง ฝีมือ และประสบการณ์ของนักกีฬา ที่อยู่ในขั้นเกรดเอ บวกกับ โค้ชฝีมือระดับปรมาจารย์อย่าง เช ยอง ซอก ที่อยู่เบื้องหลังความสำเร็จของทั้งน้องวิว , น้องสอง และ นักเทควันโด้ ไทยคนอื่น ๆ คือสิ่งที่ทำให้ชาวไทยเรา มีหวัง และฝากความหวังได้
ส่วนอีก 1 ประเภทกีฬา ที่อาจจะมี "เซอร์ไพรส์" นำเหรียญรางวัลมาฝากแฟน ๆ กีฬาชาวไทย ก็คงเป็น ทีมแบดมินตัน ที่ตอนนี้ ออกสตาร์ทได้สวยหรู
โดยเฉพาะอย่างยิ่ง ในประเภทคู่ ทั้ง คู่ผสม ที่เรามี สุดเขต ประภากมล กับ ร.อ. สราลีย์ ทุ่งทองคำ เป็นคู่มือวางอันดับ 6 ของโลก ที่ประเดิมแมตช์แรก ต้อนตือ ไต้หวัน อย่างสวยงาม
และในประเภทชายคู่ ที่ บดินทร์ อิสระ กับ มณีพงศ์ จงจิตร ที่โชว์ฟอร์มเยี่ยม ชนะมาแล้ว 2 แมตช์ ในรอบแบ่งกลุ่ม ได้ผ่านเข้ารอบ 8 ควอเตอร์ไฟนัล แน่นอนแล้ว
ผมเคยได้คุยกับทีมงานของสมาคมแบดมินตันท่านหนึ่ง ซึ่ง "กระซิบ" ให้ฟังว่า แอบหวังลึก ๆ เหมือนกัน ว่า ในประเภทชายคู่ เรามีลุ้น
พอได้เห็นฟอร์มการเล่น 2 แมตช์แรก ที่เอาชนะคู่ของอินโดนีเซีย ตามด้วย ถล่มคู่ เกาหลีใต้ 2 เซตรวด โดยเฉพาะคู่เกาหลี นั้น เป็นมือวางอันดับ 4 ของรายการอีกด้วย ก็ต้องยอมรับว่า ทั้ง บดินทร์ และ มณีพงศ์ กำลังเล่นในระดับ "ท็อปฟอร์ม" ของพวกเขา และมีลุ้นที่จะทำให้แฟน ๆ กีฬาชาวไทย ได้เห็นเหรียญรางวัลจากพวกเขาจริง ๆ
ตอนซีเกมส์ที่อินโดนีเซีย ทีมแบดมินตัน ไทย สร้างความประทับใจให้กับแฟน ๆ กีฬาอย่างยิ่ง โดยเฉพาะ ทีมหญิง ที่โค่น อินโดนีเซีย ได้ถึงถิ่น
มาถึงลอนดอนเกมส์ เชื่อว่า ทีมนักตบลูกขนไก่ กำลังจะสร้างความประทับใจให้กับแฟน ๆ กีฬาชาวไทยเราอีกครั้ง
แม้จะไปไม่ถึงเหรียญทองก็ตามทีเถอะ
เรื่องโดย "เฮียนอส"