กลายเป็นที่สนใจทันทีเมื่ออยู่ดีๆ มีภาพของ "ดำดอทคอม" บัวขาว บัญชาเมฆ นักชกขวัญใจชาวไทยถ่ายภาพร่วมเฟรมกับสาวสุดน่ารักชาวญี่ปุ่นรายหนึ่ง ที่ค่ายมวยบัญชาเมฆ อำเภอเเม่แตง จังหวัดเชียงใหม่งานนี้กำปั้นมหาชนของเรา ได้ร่วมลงนวมฝึกซ้อมมวยกับเธอบนเวที พร้อมทั้งถ่ายภาพ และอัดรายการร่วมกันชนิดที่เจ้าตัวถึงกับยิ้มไม่หุบ อาจเป็นเพราะด้วยความที่เป็นคนอัธยาศัยดีเป็นทุนเดิม หรือว่าอาจถูกชะตาอันนี้ก็ไม่ทราบได้ โดยสาวในรูปก็คือ ฮารุกะ เซโตะ นางแบบชาวญี่ปุ่นที่ชื่นชอบประเทศไทยเป็นอย่างมาก โดยเดินทางมาอาศัยอยู่ที่เชียงใหม่ในครั้งนี้กว่า 7 เดือน ซึ่งเธอหลงรักมวยไทยและฝึกซ้อมมานานกว่า 4 ปี นอกจากอาชีพการเป็น PR และนางแบบแล้ว เธอยังเป็นผู้จัดการยิมมวยไทยหญิงล้วนที่โตเกียวอีกด้วย สำหรับการเจอกันครั้งนี้ของทั้งคู่ไม่ใช่ครั้งแรก เพราะก่อนหน้านี้ทั้งคู่เคยเจอกันมาแล้วเมื่อปี 2013 สมัยที่ค่ายมวยบัญชาเมฆยังตั้งอยู่ที่กรุงเทพฯ ซึ่งการมาในครั้งนี้ของ ฮารุกะ เซโตะ ก็คือมาเพื่อถ่ายทำรายการทางช่อง youtube ของเธอ เกี่ยวกับเรื่องของอาหารไทย และการซ้อมมวยไทยตามแบบฉบับจากนักมวยชาวไทยชื่อดังอย่าง บัวขาว บัญชาเมฆ นั่นเอง

