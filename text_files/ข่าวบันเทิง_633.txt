"โปงลางสะออน..วงแตก!" เป็นประเด็นที่หลายคนกำลังสงสัย..?? ถึงคราว 'อวสาน' ของกลุ่มวงดนตรีสุดคึกครื้น ที่ทำให้ศิลปวัฒนธรรมพื้นบ้าน อย่าง โปงลาง กลับมาเป็นที่สนใจแก่คนหมู่มากได้อย่างสนุกสนาน
โปงลางสะออน เป็นกลุ่มวงดนตรีที่เกิดจากการรวมตัวกันของอดีตนักเรียนนาฏศิลป์ วิทยาลัยนาฏศิลป์กาฬสินธุ์ สถาบันบัณฑิตพัฒนศิลป์ กรมศิลปากร ด้วยการมีใจรักในดนตรีพื้นบ้านภาคอีสาน เริ่มต้นจากการแสดงตามร้านอาหาร จนโด่งดังมีชื่อเสียง จากการชนะการประกวดบนเวที ดันดารา ของรายการ ตีสิบ ทางช่อง 3 ก่อนจะเซ็นสัญญากับค่ายอาร์สยาม
จุดเด่นของ โปงลางสะออน คงหนีไม่พ้น 3 นักร้องนักแสดงหลัก อี๊ด สมพงษ์, ลาล่า ขวัญนภา และ ลูลู่ ดวงฤดี หรือมักจะเรียกติดปากแพคคี่ 3 คน "อี๊ด-ลาล่า-ลูลู่ โปงลางสะออน" ที่แสดงโชว์ได้น่าประทับใจ สอดแทรกความบันเทิงให้แก่คนดูได้อย่างสมบูรณ์แบบ
โปงลางสะออน เริ่มต้นเข้าวงการมาราวๆ ปี 2547 ก็จะมีเป็นที่รู้จักในหมู่คนทุกกลุ่มในผลงานภาพยนตร์ต่างๆ ทั้ง รักจัง, โปงลางสะดิ้ง หรือ สามย่าน จนกระทั่ง โปงลางสะออน โด่งดัง มีทัวร์คอนเสิร์ตทั่วประเทศและต่างประเทศ สร้างรายได้มหาศาล
ตลอดระยะเวลาเกือบ 9 ปี ที่ อี๊ด-ลาล่า-ลูลู่ และสมาชิกในวงอีกกว่า 20 คน ได้สร้างความสุขในแก่ผู้ชม แม้ความนิยมจะยังคงเส้นคงวา แต่ก็เกิดเหตุสะดุดอยู่หลายครั้ง...
โดยเฉพาะครั้งล่าสุดที่เริ่มต้นจากเสียงร้องเรียนของชาวบ้าน จ.พิจิตร ที่โวยหนักเพราะขึ้นแสดงโชว์สาย นักแสดงหลักไม่มา จ่ายค่าจ้างเต็มราคา จนเป็นเหตุทำให้ผู้บริหารใหญ่ของค่ายอาร์เอส เฮียฮ้อ สุรชัย ออกมายอมรับ 'โปงลางสะออน มีปัญหากันในวงจริง'
ส่วน 'สาเหตุที่แท้จริง' ยังไม่มีการระบุแน่ชัด... สมาชิกหลักทั้ง 3 คน แตกคอกันหรือเปล่า? สมาชิกที่เหลือในวงยกทีมแห่กันลาออกหรือไม่? หรือ มีปัญหาเรื่องค่าใช้จ่ายและคิวการแสดงของแต่ละคน? ทั้งหมดล้วนแล้วแต่...ยังไม่มีคำตอบ
แต่ประเด็น "แตกคอกัน" ของ 3 สมาชิกหลัก อี๊ด-ลาล่า-ลูลู่ ถูกหยิบยกมาเป็นสาเหตุหลัก เนื่องจาก ลาล่า-ลูลู่ นั้น ค่อนข้างลอยตัวกับวงการบันเทิง ทางค่ายอาร์เอสยังคงป้อนงานพิธีกร เดินสายโชว์ตัว หรืองานละคร ให้ทั้งคู่อย่างสม่ำเสมอ ผิดกับ หัวหน้าวงอย่าง อี๊ด โปงลาง ที่แทบจะหายไปจากหน้าสื่อ
ข้อมูลจากแหล่งข่าววงใน ยิ่งตอกย้ำประเด็น "แตกคอกัน" เข้าไปอีก อี๊ด โปงลาง ซึ่งกำลังประสบกับปัญหาชีวิต หลังเลิกราแฟนสาวที่คบหากันถึง 10 ปี เมื่อกลางปีก่อน โดยกระแสระบุว่า เลิกราครั้งนี้...จบไม่สวยสักเท่าไหร่
อีกทั้ง ลาล่า-ลูลู่ ก็ไม่ค่อยชอบใจนักกับพฤติกรรมของ อี๊ด โปงลาง หลังเหตุการณ์ดังกล่าว ไม่ให้ความร่วมมือกับวง ไม่ขึ้นแสดงโชว์ด้วยบ่อยครั้ง จนกลายเป็นเหตุบาดหมาง ถึงจะเดินสายด้วยกัน แต่ความสัมพันธ์ความสนิทสนมนั้นไม่เหมือนเดิม...
อย่างไรก็ตาม ไม่ว่า "สาเหตุที่แท้จริง" ของกรณีนี้จะเป็นเช่นไร ชะตากรรมของ โปงลางสะออน วงดนตรีที่เคยสร้างรอยยิ้มและเผยแพร่วัฒนธรรมไทยที่ดีมาตลอด 8 ปีเศษนั้นจะเป็นยังไง ใครคือปัญหาที่แท้จริง? คงต้องติดตามบทสรุปจากปากของหัวหน้าวง และ 2 สาวสมาชิกหลักของวงต่อไป.......