พนักงานทำความสะอาดห้างดัง ถูกเก้าอี้ฟาดหน้า โร่แจ้งความ ระบุนาฬิกาติดรองเท้ามา จึงหยิบมาถือไว้ ก่อนถูก 2 นักเรียนโหด ตามเอาคืนและทำร้ายร่างกาย
เมื่อเวลา 03.00 น. วันที่ 26 ก.ค. ที่ สน.ปทุมวัน นางสมจิตร พลายเนาว์ อายุ 51 ปี พนักงานทำความสะอาดห้าง บ้านเลขที่ 177 หมู่ 3 ต.วังแสง อ.ชนบท จ.ขอนแก่น ที่ถูก นายเอ (นามสมมติ) ใช้เก้าอี้พลาสติก ฟาดหน้าแตก ได้เดินทางเข้าแจ้งความต่อ ร.ต.อ.ชนิทร ง่วนสน พนักงานสอบสวน (สบ1) สน.ปทุมวัน โดยใช้เวลากว่า 2 ชั่วโมง ก่อนผู้เสียหายเดินทางกลับบ้านเกิด จ.ขอนแก่น
ทั้งนี้นางสมจิตร ให้การกับพนักงานสอบสวนว่า เมื่อวันที่ 16 ก.ค. เวลา 19.00 น. เลิกงานจากการทำงานเป็นพนักงานทำความสะอาดห้าง จึงเดินทางกลับบ้านพักหลังโลตัส พระราม 1 โดยได้เดินผ่านสยามเซ็นเตอร์เรื่อยมา จนถึงบริเวณหน้าหอศิลป์วัฒนธรรมไทย รู้สึกว่ามีสิ่งของมาติดที่รองเท้าผ้าใบที่สวมใส่มา จึงพยายามสลัดเท้าให้สิ่งของนั้นหลุดไป แต่สิ่งของดังกล่าวไม่หลุด จึงก้มลงดูพบว่าเป็นนาฬิกาและหยิบมาถือแล้วเดินต่อไป
กระทั่งเดินมาเกือบถึงป้ายรถเมล์ หน้าธนาคารกรุงไทย สาขาปทุมวัน มีเด็กนักเรียน 2 คน คนหนึ่งสวมชุดนักเรียน ส่วนอีกคนหนึ่งตัวสูง สวมกางเกงขาสั้นและเสื้อยืดสีดำ ถามตนว่าเก็บนาฬิกาของเค้าได้ใช่ไหม แต่ตนหูไม่ค่อยได้ยินเลยฟังไม่รู้เรื่อง เด็กคนที่สวมเสื้อยืดสีดำ จึงตบเข้าที่แก้มด้านซ้าย 1 ที ตนกลัวมากจึงเดินหนีไปที่หน้าป้ายรถเมล์ แต่เด็ก 2 คน ได้เดินตามมาอีก และถามว่าตนเก็บนาฬิกาได้ใช้ไหม ตนได้ยินเลยตอบกลับไปว่า นาฬิกาของหนุ่มเหรอ พร้อมหยิบนาฬิกาออกจากกระเป๋าคืนให้ ก่อนเอ่ยปากว่าถ้างั้นป้าขอค่ารถเมล์หน่อย จากนั้นเด็กคนที่สวมเสื้อยืดสีดำ ก็ได้ด่าว่าอีกพร้อมกับใช้เก้าอี้พลาสติกฟาดเข้าที่หน้า จนได้รับบาดเจ็บดังกล่าว
คลิกอ่านข่าวที่เกี่ยวข้อง
ป้าถูกเก้าอี้ฟาดหน้า เปิดใจยันไม่ได้ขโมยนาฬิกาพบตัวแล้ว! นักเรียนใช้เก้าอี้ฟาดหน้าป้ารู้ตัวป้าแม่บ้าน ถูกนักเรียนใช้เก้าอี้ฟาดหน้าแล้วสื่อนอกแฉ! นักเรียนไทยฟาดเก้าอี้ใส่หน้าคนแก่