จากกรณีที่ที่มีการขุดพบเจอซากศพ โครงกระดูก บริเวณใต้ต้นมะม่วง ภายในพื้นที่บ้านพัก หมู่ที่ 6 บ้านคุ้งวารี ต.บางม่วง อ.เมือง จ.นครสวรรค์ ของ น.ส.ชมภูนุช อายุ 33 ปี ที่เจ้าตัวหายตัวไปอย่างไร้ร่องรอยนานกว่า 1 ปี ซึ่งทางญาติของเจ้าของบ้าน ต่างเชื่อว่าโครงกระดูกที่พบ น่าจะเป็นศพของ น.ส.ชมภูนุช ถูกฆาตกรรม แล้วนำศพมาฝังไว้ 
พร้อมกับตั้งข้อสงสัยว่า นายเชาว์ อายุ 48 ปี อดีตผู้ใหญ่บ้านหมู่ 6 บ้านคุ้งวารี และเป็นสามี น.ส.ชมภูนุช น่าจะมีส่วนรู้เห็น เบื้องต้น นายเชาว์ ให้การปฏิเสธ อ้างว่ามีปากเสียงทะเลาะกับอดีตภรรยาในเรื่องความหึงหวง จนทำให้ น.ส.ชมภูนุช หนีตามชายอื่นไป และไม่ทราบว่าอยู่ไหน ส่วนศพที่มีการขุดพบเจอ ก็ไม่ทราบว่าเป็นศพใครเช่นกัน
อ่านข่าวที่เกี่ยวข้อง : สาวหายสาบสูญนับปี ร่างทรงสั่งขุดดินบ้านสามีพบเป็นศพ
ความคืบหน้าล่าสุด วันนี้ (14 ม.ค.) พล.ต.ต.ชัยวัฒน์ ฉันทวรลักษณ์ รอง ผบช.ภ.6 เปิดเผยว่า ได้มีการสอบปากคำทั้งญาติพี่น้องของ น.ส.ชมภูนุช หลายปากแล้ว แต่ในส่วนของนายเชาว์ สามีของผู้ที่สูญหาย ที่ทางญาติพี่น้องของ น.ส.ชมภูนุช ตั้งข้อสงสัยว่าจะมีส่วนรู้เห็นนั้น ยังคงให้การปฏิเสธอยู่ ซึ่งจะต้องมีการควบคุมตัวไว้เพื่อสอบปากคำต่อไป 
รวมถึงยังต้องรอผลกันชันสูตรตรวจอีเอ็นเอของศพโครงกระดูกที่ขุดพบด้วยว่า ใช่ศพของ น.ส.ชมภูนุช หรือไม่ และเสียชีวิตด้วยสาเหตุใด รวมถึงวัตถุหลักฐานที่พบในที่เกิดเหตุ โดยเฉพาะจอบขุดดินที่พบเพิ่มเติมในวันนี้ จะต้องมีการตรวจสอบหาดีเอ็นเอของคนร้ายด้วย โดยวันพรุ่งนี้ จะนำศพโครงกระดูกส่งไปตรวจสอบยังสถาบันนิติเวช โรงพยาบาลตำรวจ
ต่อมาเจ้าหน้าที่ฝ่ายสืบสวน ได้เชิญตัวบุตรสาวของ น.ส.ชมภูนุช คือ น.ส.เอ (นามสมมุติ) อายุ 17 ปี มาสอบปากคำเพิ่มเติม หลังจากก่อนหน้านี้ได้มีการเข้าให้ปากคำมาแล้ว แต่ทางเจ้าหน้าที่ยังติดใจประเด็นในคืนเกิดเหตุ ที่มารดาหายตัวไป โดยที่ น.ส.เอ ให้การว่าหลับอยู่ภายในบ้าน 
รวมถึงมีการตรวจสอบโทรศัพท์ของ น.ส.เอ พบว่า มีการแชทข้อความผ่านเฟซบุ๊กพูดคุยกับนายเชาว์ หลังจากที่มารดาหายตัวไป รวมถึง น.ส.เอ ยังแสดงอาการความเครียดอยู่ตลอดเวลาด้วย แต่ทางเจ้าหน้าที่ตำรวจ ยังไม่สามารถให้ข้อมูลได้ เพราะเกรงว่าจะเสียรูปคดี 
จากการตรวจสอบประวัติของนายเชาว์ แท้ที่จริงแล้วไม่เคยได้ดำรงตำแหน่งเป็นผู้ใหญ่บ้านตามที่ญาติพี่น้องของ น.ส.ชมภูนุช ให้การในตอนแรก โดยพบว่าเป็นเพียงผู้ลงสมัครเลือกตั้งผู้ใหญ่บ้านเท่านั้น 
แต่ในช่วงที่คบหากับ น.ส.ชมภูนุช ใหม่ๆ เจ้าตัวได้พูดคุยอ้างตัวว่าในอดีตเคยได้เป็นผู้ใหญ่บ้าน และ น.ส.ชมภูนุช รวมถึงญาติพี่น้องต่างก็หลงเชื่อ ส่วนในตัวของ น.ส.ชมภูนุช ทางพี่ชายให้การอีกว่า ก่อนหายตัวไปเจ้าตัวได้ตั้งท้อง 3 เดือนกับนายเชาว์ด้วย