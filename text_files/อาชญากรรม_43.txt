ตำรวจจับกุมคนร้ายตระเวนขโมยรองเท้าย่านลาดพร้าวได้แล้ว หลัง ช่า บันทึกของตุ๊ด โพสต์เบาะแส พบเอาไปขายต่อแค่คู่ละ 100 บาท
(11 เม.ย.) เมื่อเวลา 14.30 น. ตำรวจสืบสวน สน.โชคชัย ร่วมกับตำรวจสืบสวนนครบาล 4 ทำการจับกุม นายอิศราคม อายุ 44 ปี ได้ที่บริเวณใต้สะพานตากสิน ขณะนำรองเท้าที่ตระเวนขโมยจากย่านลาดพร้าว วังหิน มาขายเป็นรองเท้ามือสอง คู่ละ 100 บาท
การจับกุมดังกล่าวสืบเนื่องมาจาก ช่า บันทึกของตุ๊ด ได้โพสต์เรื่องราวระบุว่า ถูกโจรขับรถเก๋งเข้ามาขโมยรองเท้าจากชั้นวางที่อยู่ในบ้านประมาณ 10 คู่ ไม่เว้นแม้แต่รองเท้าแตะ พร้อมระบุว่า คนที่อยู่ในละแวกบ้านของตนเอง ก็เคยเจอเคสคล้ายแบบตนเช่นกัน
>> ช่า บันทึกของตุ๊ด เจอโจรฉกรองเท้าแบรนด์เนมกว่า 10 คู่ถึงในบ้าน
จากเบาะแสที่ได้ ทางตำรวจสืบสวน สน.โชคชัย ร่วมกับ ตำรวจสืบสวนนครบาล 4 ได้สืบหาภาพกล้องวงจรปิดจากผู้เสียหายย่านสุทธิสาร ก็เห็นทะเบียนรถชัดเจนทางตำรวจจึงได้เฝ้าติดตามดูพฤติกรรมของผู้ต้องหารายนี้อยู่ 2 วัน จนกระทั่งผู้ต้องหานำรองเท้าที่ขโมยมาออกมาวางขายใต้สะพานตากสิน เจ้าหน้าที่จึงแสดงตัวเข้าจับกุม
เบื้องต้น ผู้ต้องหารับสารภาพว่า ก่อเหตุสัปดาห์ละ 2-3 ครั้ง ช่วงเวลา ตี 3-5 เมื่อขโมยเสร็จก็จะนำมาวางขาย ทำมาแล้ว 2-3 ปี ก่อนหน้านี้ ติดคุกมา 1 ปี 4 เดือนในคดีขโมยรองเท้าที่ สภ.เมืองนนทบุรี เมื่อปี 2556 หลังจากออกจากคุกก็กลับมาทำซ้ำอีก เพราะว่าตนเองไม่มีงานทำจึงหันมาขายเสื้อผ้า แต่ค่าที่แพงจึงออกขโมยรองเท้า ในเวลาที่เงินไม่พอ
จากการตรวจสอบประวัติ นายอิศราคม อดีตเคยเป็นเจ้าของธุรกิจน้ำพริกชื่อดัง ที่ประสบความสำเร็จจนได้ไปออกรายการทีวีต่างๆ