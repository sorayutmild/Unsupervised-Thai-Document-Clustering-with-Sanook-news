     การแต่งรถยนต์ในบ้านเราส่วนใหญ่นั้น มักเป็นการตกแต่งรูปลักษณ์ภายนอกให้ตรงกับความต้องการของเจ้าของรถมากยิ่งขึ้น เพื่อให้รถดูเท่ ทันสมัย กว่ารถรุ่นเดียวกันบนท้องถนน
     แต่อุปกรณ์ตกแต่งรถบางประเภทนั้น กลับทำให้รถของคุณดูแย่ลงกว่าของเดิมๆเสียอีก วันนี้ Sanook!Auto จะพาไปรู้จัก 10 ของแต่งรถสุด 'กาก' ที่ไม่ควรติดเสียเลยจะดีกว่า
 
     10 ของแต่งรถสุด 'กาก' มีอะไรกันบ้าง:

     1. คิ้วโครเมี่ยม
     โดยปกติแล้ว ชิ้นส่วนโครเมี่ยมต่างๆของรถที่ถูกออกแบบมาจากผู้ผลิต มักช่วยเพิ่มความหรูหราอย่าง 'พอดีๆ' แต่ปัจจุบันนี้มีของแต่งโครเมี่ยมมากมาย ซึ่งอาจทำให้รถส่องประกายแวววับเกินคำว่า 'พอดี' ไปนิด ทำให้รถดูราวกับเป็นประตูอัลลอยเคลื่อนที่ได้ยังไงยังงั้น
 

     2.ไฟ LED หลากสีตระการตา
     ปัจจุบันผู้ผลิตรถยนต์ได้นำเอาหลอดไฟแบบ LED มาใช้กันอย่างแพร่หลาย จึงทำให้มีพ่อค้านำเอาหลอด LED คุณภาพต่ำหลากสีสันมาวางขาย เพื่อใช้ตกแต่งตามชิ้นส่วนต่างๆบนตัวถังรถ โดยที่ไฟประดับประดาเหล่านั้นไม่ก่อให้เกิดประโยชน์ใดๆเลย ทั้งยังเป็นการรบกวนสายตาผู้ใช้รถคันอื่นๆ รวมถึงผิดกฏหมายอีกด้วย
 

     3.ขนตาปลอม
     ใครว่าขนตาปลอมจะมีเฉพาะสำหรับผู้หญิงเท่านั้น ขนตารถก็มีเช่นกัน! ของเล่นสำหรับรถสุดแปลกชิ้นนี้ สาวๆอาจมองว่ามันช่วยทำให้รถดูเป็นผู้หญิงยิ่งขึ้น แต่เรากลับมองว่ามันดูตลกจนราวกับเป็นรถที่วิ่งในสวนสนุกยังไงยังงั้น
 

     4. หลอดไฟ Xenon
     แม้ว่ารถระดับหรูส่วนใหญ่ มักติดตั้งไฟแบบซีนอนมาให้จากโรงงาน ซึ่งมีข้อดีคือความสว่างและสวยงามกว่าหลอดฮาโลเจน แต่หากนำหลอดซีนอนมาติดตั้งกับโคมไฟหน้าแบบมัลติรีเฟลคเตอร์ทั่วไปแล้วละก็ แสงที่ได้จะฟุ้งและแยงสายตาผู้ขับขี่คนอื่น ซึ่งก่อให้เกิดอันตรายอย่างมากเลยทีเดียว บุพการีเตรียมนอนสะดุ้งอยู่บ้านได้เลย!
 

     5. ไฟท้าย LED
     อย่างที่บอกไปว่าหลอด LED ช่วงนี้มาแรงจริงๆ จึงมีผู้คิดค้นผลิตไฟท้ายแบบ LED (ที่ไม่ได้ติดตั้งมาจากโรงงาน) แบบตรงรุ่นกันเลยทีเดียว ซึ่งในบางครั้งหากเป็นสินค้าคุณภาพต่ำ จะทำให้ไฟไม่สามารถส่องสว่างได้มากเท่าที่ควร อาจก่อให้เกิดอันตรายแก่ผู้ร่วมทางได้
 

     6. ตัวเสียบช่องเข็มขัดนิรภัย
     รถยนต์รุ่นใหม่ๆสมัยนี้ มักมีสัญญาณเตือนเมื่อไม่คาดเข็มขัดนิรภัย ทำให้มีผู้ผลิตหัวใส คิดค้นตัวเสียบช่องเข็มขัดนิรภัย เพื่อทำให้ผู้ขับไม่ต้องคาดเข็มขัดนิรภัยขณะขับรถ ทั้งๆที่รู้ว่าเข็มขัดนิรภัยเป็นอุปกรณ์พื้นฐานที่ช่วยลดอาการบาดเจ็บจากอุบัติเหตุได้ดีที่สุด
 

     7. จานเบรคแบบหลอก
     รถบางรุ่นมักมาพร้อมเบรคหลังแบบดรัม ซึ่งหลายคนมองว่าไม่สวยงาม จึงทำให้มีจานเบรคหลอกๆมาวางจำหน่ายเพื่อช่วยหลอกตาคนทั่วไป แต่ขอโทษเถอะ มันไม่เนียนเลยสักนิดเดียว!
 

     8. ฝาครอบเบรค
     บางคนใช้วิธีเพิ่มความเท่ให้เบรคชุดเดิมด้วยฝาครอบเบรคสีจัดจ้าน ปะโลโก้แบรนด์ดัง ราวกับเปลี่ยนชุดคาลิปเปอร์เบรคมูลค่าหลายหมื่นบาทมา แต่รู้ไหมว่าการใช้ฝาครอบเบรคจะทำให้ผ้าเบรคระบายความร้อนได้ช้า ทำให้ประสิทธิถาพในการเบรคลดลง
 

     9. Daytime Running Light
     ไฟส่องสว่างเวลากลางวันแทบจะเป็นอุปกรณ์พื้นฐานในรถยุโรปใหม่ๆไปแล้ว ประโยชน์ของมันคือช่วยให้ผู้ขับขี่คันอื่นสามารถมองเห็นรถคุณได้ง่ายขึ้นในเวลากลางวัน แต่ปัจจุบันมีไฟ DRL คุณภาพต่ำวางขายเกลื่อนกลาด ซึ่งส่วนใหญ่มักไม่มีความสว่างเพียงพอที่จะให้ประโยชน์ได้ จึงกลายเป็นของประดับเล็กๆน้อยๆให้ผู้ขับรู้สึกเท่ขึ้นมาเท่านั้นเอง
 

     10. สติกเกอร์แต่งรถ
     หลายคนติดเพื่อความเท่ล้วนๆ แต่ถึงจะเท่แค่ไหน ก็ไม่ทำให้รถแรงขึ้นเลยจริงไหม
 
     สินค้าที่กลาวมาทั้งหลายเหล่านี้มักผลิตโดยผู้ผลิตที่ไม่มีคุณภาพ ตันทุนต่ำ ราคาขายไม่แพง ซึ่งอาจส่งผลกระทบต่อรถยนต์ของคุณในระยะยาวได้
     ทางที่ดีหากมีใจรักในการแต่งรถยนต์จริงๆก็ควรใช้สินค้าที่ได้คุณภาพ เพื่อรถของเราจะได้สวยงามอย่างแท้จริงครับ
 
 