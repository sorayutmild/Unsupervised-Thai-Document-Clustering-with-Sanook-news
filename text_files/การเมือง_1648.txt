คณะกรรมการการเลือกตั้ง (กกต.) มีมติแจ้งข้อกล่าวหานายธนาธร จึงรุ่งเรืองกิจ หัวหน้าพรรคอนาคตใหม่ ในวันนี้ (23 เม.ย.) โดยมองว่า นายธนาธรเป็นผู้ถือหุ้นในบริษัทสื่อชื่อ บริษัท วี-ลัค มีเดีย จำกัด จริง และถือหุ้นเป็นจำนวน 675,000 หุ้น
"คณะกรรมการสืบสวนและไต่สวนได้รวบรวมพยานหลักฐานแล้ว มีหลักฐานเบื้องต้นฟังได้ว่า ผู้ถูกร้องเป็นเจ้าของหรือผู้ถือหุ้นในบริษัท วี-ลัค มีเดีย จำกัด ซึ่งประกอบกิจการหนังสือพิมพ์หรือสื่อมวลชนใดๆ จำนวน 675,000 หุ้น เลขหมายใบหุ้นตั้งแต่ 1350001 ถึง 2025000" กกต. ระบุ
ย้อนกลับไปเมื่อวันที่ 23 มี.ค. หรือ 1 เดือนที่แล้ว นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย ยื่นให้ กกต. ตรวจสอบนายธนาธร หลังจากมีสื่อสำนักหนึ่งรายงานการถือหุ้นของนายธนาธร ซึ่งนายศรีสุวรรณมองว่า นายธนาธรน่าจะไม่มีสิทธิ์ในการลงสมัครรับเลือกตั้งสมาชิกสภาผู้แทนราษฎร (ส.ส.) เพราะการถือหุ้นบริษัทสื่อเป็นข้อห้ามที่บัญญัติไว้ในกฎหมาย
