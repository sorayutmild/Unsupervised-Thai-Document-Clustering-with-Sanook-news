อาลัย "ผู้กองเอก" สังเวยชีพหลังพยายามเข้าชาร์จหนุ่มคลั่ง คนร้ายหันมาเห็นพอดียิงใส่ตัวระยะประชิด สุดเศร้าลูกสาวเพิ่ง 2 ขวบ
จากกรณี นายมานพ​ อายุ 41 ปี ผู้ต้องหาก่อเหตุพยายามฆ่าภรรยาตนเอง และใช้อาวุธปืนยิง นายบุญเลิศ อายุ 72 ปี เจ้าของร้านขายของชำจนเสียชีวิต ได้ใช้อาวุธปืนยิงต่อสู้กับตำรวจ สภ.หนองปลิง ในระหว่างเข้าจับกุม จนเป็นเหตุทำให้ ร.ต.อ.ชัยปติญญา แสงปาน รอง สว.สส.สภ.หนองปลิง ถูกคมกระสุนปืนลูกซองยาวของคนร้าย เจาะเข้าที่หน้าอกและแขนข้างขวา ได้รับบาดเจ็บ ส่วนคนร้ายถูกเจ้าหน้าที่ตำรวจให้ปืนยิงสวนถูกเข้าที่แขนได้รับบาดเจ็บเช่นกัน ซึ่งทั้งคู่ถูกนำตัวส่งไปรักษาต่อยังโรงพยาบาลสวรรค์ประชารักษ์ แต่ในรายของ ร.ต.อ.ชัยปติญญา ได้รับบาดเจ็บสาหัสหนักต้องมีการเปิดขอรับบริจาคเลือด ซึ่งสุดท้าย ก็ไม่สามารถยื้อชีวิตได้ เนื่องจากกระสุนปืนพุ่งทำรายจุดสำคัญของร่างกาย จึงทำให้ ร.ต.อ.ชัยปติญญา ได้เสียชีวิตลงเมื่อเวลา 20.45 น. ของคืนที่ผ่านมา 
ความคืบหน้าล่าสุด เมื่อช่วงเช้า วันนี้ (20 ม.ค.65) พล.ต.ต.พยูห์ ธนะศรีสืบวงศ์ รอง ผบช.ภ.6 พร้อมด้วย พล.ต.ต.ระพีพงษ์ สุขไพบูลย์ ผบก.ภ.จว.นครสวรรค์ พ.ต.อ.ธีระยุทธ สุทธิพนไพศาล ผกก.สภ.หนองปลิง และเหล่าข้าราชการตำรวจ ได้เดินทางมาที่โรงพยาบาลสวรรค์ประชารักษ์ อ.เมือง จ.นครสวรรค์ เพื่อเตรียมการในการรับมอบศพ ร.ต.อ.ชัยปติญญา แสงปาน รอง สว.สส.สภ.หนองปลิง อายุ 37 ปี ที่ถูกคนร้ายยิงเสียชีวิต แล้วเตรียมเคลื่อนย้ายนำไปประกอบพิธีทางศาสนาที่วัดนครสวรรค์ พระอารามหลวง ในช่วงเวลา 13.00 น. ของวันนี้ 
นายชำนาญ อายุ 68 ปี บิดาของ ร.ต.อ.ชัยปติญญา แสงปาน รอง สว.สส.สภ.หนองปลิง ได้เปิดเผยกับผู้สื่อข่าวว่า รู้สึกตกใจมากกับการเสียชีวิตของลูกชาย ที่กำลังก้าวหน้าไปได้ดีกับหน้าที่การงาน ซึ่งปกติแล้ว ลูกชายรักในอาชีพการเป็นตำรวจมาก และเขาจริงจังกับทุกงานที่ได้รับมอบหมาย ส่วนก่อนหน้านี้ ลูกชายเคยไปเป็นตำรวจประจำอยู่ที่ชายแดนใต้ จ.ปัตตานี มาประมาณ 7 ปี ก่อนจะย้ายมาดำรงตำแหน่งเป็นพนักงานสอบสวน สภ.เมืองนครสวรรค์ แล้วย้ายไปเป็น รองสารวัตรสืบสวน สภ.หนองปลิง จนกระทั่ง มาเสียชีวิตจากการปฏิบัติหน้าที่ 
“ลูกชายผมเป็นคนดี เขาปฏิบัติงาน ทำตามหน้าที่ของกฎหมาย แต่อยากถามกลับคนร้ายว่า จิตใจทำด้วยอะไร ผมจะไม่อโหสิให้อย่างเด็ดขาด ทำกรรมอะไรไว้กับลูกชายผม ก็ขอให้ได้รับผลกรรมนั้นคืนอย่างหนักหนา ขอให้ถูกดำเนินคดีจนถึงที่สุด” นายชำนาญ กล่าว 

ด้านตำรวจในทีมชุดสืบสวน สภ.หนองปลิง ให้ได้ข้อมูลกับทีข่าวว่า ปัจจุบัน ร.ต.อ.ชัยปติญญา สมรสกับนางวรรณลักษณ์ สายยวง และมีลูกสาววัย 2 ขวบ ส่วนเหตุการณ์เมื่อวานนี้ ขณะที่ ร.ต.อ.ชัยปติญญา กำลังนั่งกินข้าวกลางวันอยู่กับทีมชุดสืบสวน ก็ได้รับการประสานแจ้งให้ไปสกัดจับคนร้ายที่ก่อเหตุฆ่าคนตายและกำลังอยู่ในอาการคลุ้มคลั่ง ซึ่ง ร.ต.อ.ชัยปติญญา ก็ไม่รอช้า รีบทิ้งจานข้าว แล้วนำกำลังเจ้าหน้าที่ในสังกัดไปปฏิบัติงานทันที โดยที่ไม่มีใครสวมใส่เสื้อเกราะกันกระสุนไป เพราะความเร่งรีบ 
“นาทีนั้น เราได้เฝ้าล้อมคนร้ายเอาไว้ เพื่อรอจังหวะในการเข้าจับกุม ซึ่งต้องใช้ความระมัดระวังอย่างมาก เนื่องจากคนร้ายมีมือลูกซองยาว และกำลังมีอาการคลุ้มคลั่งอย่างหนัก จนกระทั่งมีโอกาส ที่คนร้ายหันหลังให้ตำรวจ ร.ต.อ.ชัยปติญญา จึงไม่รอช้า รีบวิ่งปรี่เข้าไปชาร์จจับคนร้ายทันที แต่กลายเป็นว่า คนร้ายได้หันกลับมาเห็นเสียก่อน จึงทำให้ ร.ต.อ.ชัยปติญญา ถูกคนร้ายใช้ปืนลูกซองยาวยิงเข้าที่ลำตัวอย่างจังในระยะประชั้นชิด ซึ่งนอกจากคนกระสุนจะพุ่งเข้าจุดสำคัญแล้ว ความแรงของอาวุธปืนยังทำให้อวัยวะภายในร่างกายของ ร.ต.อ.ชัยปติญญา ได้รับความบอบช้ำเป็นอย่างมากด้วย จึงเป็นสาเหตุทำให้ ร.ต.อ.ชัยปติญญา เสียชีวิต”  
ขณะที่ พล.ต.ต.ระพีพงษ์ สุขไพบูลย์ ผบก.ภ.จว.นครสวรรค์ ได้กล่าวว่า ขณะนี้ กำลังอยู่ในระหว่างขั้นตอนการนำร่างของ ร.ต.อ.ชัยปติญญา ผ่าพิสูจน์อย่างละเอียดอีกครั้งหนึ่ง เมื่อเสร็จสิ้นก็จะทำพิธีเคลื่อนย้ายศพไปประกอบพิธีตามศาสนาที่วัดนครสวรรค์ พระอารามหลวง และทำพิธีตั้งแถวรับน้ำหลวงอาบศพในเวลา 15.00 น. ส่วนการให้ความช่วยเหลือครอบครัวของ ร.ต.อ.ชัยปติญญา เบื้องต้น จะมีการมอบเงินช่วยเหลือจำนวน 500,000 บาท แต่การปูนบำเหน็จ กำลังอยู่ในระหว่างรอคำสั่งออกอีกที