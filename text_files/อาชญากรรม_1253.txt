
สาว ม.6 พร้อมกับแม่ โร่แจ้งความดำเนินคดีกับ แบ็ก อาทิตย์ นักฟุตบอลชื่อดัง ทีมเอสซีจีเมืองทองฯ หลังถูกล่วงไปที่บ้าน หวังปลุกปล้ำข่มขืน แต่ดิ้นหลุดและวิ่งหนีออกมาได้
 
ผู้สื่อข่าวเดินทางไปตรวจสอบที่ สภ.คลองข่อย อ.ปากเกร็ด จ.นนทบุรี หลังทราบว่ามีการแจ้งความเพื่อดำเนินคดีกับ นายอาทิตย์ ดาวสว่าง หรือ แบ็ก นักฟุตบอลชื่อดัง สังกัดทีมเมืองทองยูไนเต็ด พบว่าเมื่อวันที่ 11 เมษายนที่่ผ่านมา นางพลอย (นามสมมติ) ได้พาบุตรสาวอายุ 17 ปี นักเรียนชั้น ม.6 โรงเรียนชื่อดัง เข้าแจ้งความกับ ร.ต.อ.สุนทร หงษ์โยธี รองสารวัตร (สอบสวน) สภ.คลองข่อย ในคดีกระทำอนาจารสุดอื้อฉาว
 
นางพลอย ได้พูดคุยกับผู้สื่อข่าวผ่านทางโทรศัพท์ว่า บุตรสาวได้รู้จักกับ นายอาทิตย์ ผ่านทางอินสตาแกรมเมื่อไม่นานมากนี้ จนกระทั่งเมื่อวันที่ 10 เมษายนที่ผ่านมา ลูกสาวได้นำเคสโทรศัพท์ไปส่งให้กับลูกค้าที่ห้างเซ็นทรัล แจ้งวัฒนะ เพื่อเป็นการหารายได้พิเศษ
 
ปรากฎว่า นายอาทิตย์ ได้โทรศัพท์เข้ามา พร้อมกับชักชวนไปกินข้าวที่ห้างดังกล่าว โดยบุตรสาวได้โทรศัพท์มาขออนุญาตตน ซึ่งหลังทานข้าวเสร็จ นายอาทิตย์ ได้อาสาจะมาส่งบ้านย่านศาลาธรรมสพ แต่บุตรสาวบอกปฎิเสธไป ทำให้ นายอาทิตย์ ยังพยายามเซ้าซี้อยู่นาน เมื่อบุตรสาวโทรศัพท์หาตนและเล่าเรื่องให้ฟัง ตนจึงได้ขอคุยกับ นายอาทิตย์ และรับปากว่าจะเป็นธุระมาส่งน้องที่บ้าน ขอให้ตนสบายใจได้
 
หลังจากที่บุตรสาวขึ้นรถ นายอาทิตย์ ได้ออกอุบายว่าอากาศร้อนมาก ขอแวะไปอาบน้ำเปลี่ยนเสื้อผ้าก่อนที่บ้าน บุตรสาวจึงเข้าไปรอที่ชั้นล่าง นายอาทิตย์ เปิดพัดลมให้ ก่อนจะขึ้นไปอาบน้ำที่ชั้นบน เมื่อเสร็จแล้วก็ลงมาชักชวนให้บุตรสาวขึ้นไปข้างบน เพราะเปิดแอร์ไว้อากาศเย็นกว่า
 
เมื่อบุตรสาวได้ยินแบบนั้น จึงได้บอกปฎิเสธ นายอาทิตย์ จึงพยายามใช้กำลังฉุดดึงแขนขึ้นไปข้างบน บุตรสาวจึงต่อว่าไปต่างๆ นานา ทำให้ นายอาทิตย์ เกิดความไม่พอใจ เมื่อได้จังหวัด บุตรสาว จึงดิ้นหลุดจากมือและหนีออกมาที่หน้าหมู่บ้าน ส่งโลเคชั่นบอกตำแหน่งให้กับเพื่อน เพื่อให้เพื่อนเดินทางมารับกลับ
 
โดยหลังจากเกิดเหตุ ในวันรุ่งขึ้น ตนพยายามติดต่อไปยัง นายอาทิตย์ เพื่อสอบถามข้อเท็จจริงและให้มาขอขมาในสิ่งที่ทำกับบุตรสาว แต่ นายอาทิตย์ ไม่ยอมรับสาย จึงได้ให้หลานชายเดินทางไปที่บ้านนายอาทิตย์ เมื่อช่วงบ่ายของวันที่ 11 เมษายน แต่ นายอาทิตย์ ไม่ยอมออกมาพบ ตนเห็นว่าเรื่องที่เกิดขึ้นเหมือนลูกสาวถูกดูหมิ่นศักดิ์ศรีลูกผู้หญิง จึงเดินทางเข้าแจ้งความกับเจ้าหน้าที่ตำรวจเพื่อให้ดำเนินคดีกับนักฟุตบอลรายนี้ต่อไป
