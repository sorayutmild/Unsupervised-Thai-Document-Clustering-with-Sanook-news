จากกรณีดาราชื่อดัง บุ๋ม ปนัดดา วงศ์ผู้ดี ได้โพสต์ภาพนักเรียนสาวคนหนึ่งลงอินสตาแกรมเพื่อขอรับบริจาคเลือดกรุ๊ปเอ เนื่องจากเด็กหญิงคนดังกล่าว ถูกคนร้ายพยายามข่มขืน แต่ขัดขืนและถูกทำร้ายจนบาดเจ็บสาหัส เหตุเกิดที่ จ.กาฬสินธุ์ แต่เด็กหญิงคนดังกล่าวเสียชีวิตในเวลาต่อมา
ความคืบหน้าในกรณีดังกล่าว ผู้สื่อข่าวรายงานว่า (26 ธ.ค.) สภ.กมลาไสย จ.กาฬสินธุ์ พร้อมด้วยเจ้าหน้าที่ชุดสืบสวนและเจ้าหน้าที่พิสูจน์หลักฐาน ร่วมกันประชุมเร่งติดตามคดีคนร้ายก่อเหตุขี่รถจยย.ตามประกบ น้องสโนว์ อายุ 18 ปี นักเรียนชั้น ม.6 โรงเรียนแห่งหนึ่ง ใน อ.ร่องคำ จ.กาฬสินธุ์
แล้วถีบรถจยย.จากนั้นฉุดลงข้างทาง เพื่อหวังข่มขืน แต่เหยื่อฮึดสู้กลับถูกทำร้ายร่างกาย จนได้รับบาดเจ็บสาหัส และเสียชีวิตในเวลาต่อมา เนื่องจากตับและเส้นเลือดในท้องแตก เหตุเกิดเมื่อวันที่ 23 ธ.ค.ที่ผ่านมา บริเวณถนนสายบ้านสีถาน-บ้านโนนเมือง ม.8 ต.ดงลิง อ.กมลาไสย จ.กาฬสินธุ์
จากการสอบสวน นายกฤษณ์ อายุ 50 ปี บิดาผู้เสียชีวิต ให้การว่า ก่อนเหตุช่วงเช้าน้องสโนว์ได้ขี่รถจยย. ยี่ห้อฮอนด้า สกู๊ปปี้ไอ ไปเรียนหนังสือที่โรงเรียนตามปกติ กระทั่งช่วงเย็นหลังเลิกเรียนและเลิกเรียนพิเศษ น้องสโนว์ได้ขี่รถจยย.กลับบ้าน
กระทั่งถึงที่เกิดเหตุมีคนร้ายเป็นชายได้ขี่รถจยย.ตามมาประกบ แล้วใช้เท้าถีบรถจยย.ของน้องสโนว์จนเสียหลักตกลงไปไหล่ทาง จากนั้นได้ชุดกระชากลงไปในทุ่งนาและใช้กำลังโดยการต่อยท้องหลายครั้ง พร้อมพยายามทำอนาจาร
แต่น้องสโนว์พยายามต่อสู้และร้องขอความช่วยเหลือ แต่คนร้ายใช้มือปิดปากไว้ น้องสโนว์จึงกัดที่มือคนร้าย และใช้มือบีบลูกอัณฑะของคนร้ายอย่างแรง คนร้ายจึงยอมปล่อยและขี่รถจยย.หลบหนีไป
จากนั้นน้องสโนว์จึงพยายามรวบรวมสติโทรศัพท์มาหาตน เพื่อให้ไปช่วยเหลือ ก่อนที่จะนำตัวส่ง รพ. และเสียชีวิตเมื่อวันที่ 25 ธ.ค. ที่ผ่านมา แพทย์ระบุว่าตับและเส้นเลือดในท้องแตก
ด้าน นางฉวีวรรณ อายุ 50 ปี ญาติผู้เสียชีวิต กล่าวว่า ปกติน้องสโนว์เป็นเด็กเรียนเก่ง มีอัธยาศัยดี กิริยาเรียบร้อย สอบได้ที่ลำดับต้นๆ ของชั้นทุกปี และในอนาคตฝันว่าอยากเป็นหมอและพยาบาล ซึ่งปัจจุบันก็ได้ไปสอบเรียนต่อพยาบาลที่มหาวิทยาลัยขอนแก่น ซึ่งเหลือเพียงการประกาศผลสอบเท่านั้น
ปกติทุกวันหลังเลิกเรียนและเลิกเรียนพิเศษ หากน้องสโนว์กลับบ้านค่ำ นายกฤษณ์จะขับรถยนต์ไปรับ โดยขับตามหลังรถจยย.ส่องไฟจนถึงบ้านทุกวัน แต่ในวันเกิดเหตุมีการแข่งกีฬาจะไม่กลับค่ำ จึงไม่ได้ไปรับ กระทั่งได้รับโทรศัพท์จากน้องสโนว์ว่าถูกทำร้ายบนถนนทางเข้าหมู่บ้าน
พ่อและแม่ของน้องสโนว์จึงขับรถออกไปช่วย กระทั่งพบตัวและพาไปส่งรพ. ระหว่างทางไปรพ. น้องสโนว์ยังพูดได้ พร้อมกับเล่าเหตุการณ์ทั้งหมดให้พ่อกับแม่ฟัง กระทั่งถึงรพ.อาการเกิดทรุด จนต้องเปิดรับบริจาคเลือด แต่อาการก็ไม่ดีขึ้นและเสียชีวิตดังกล่าว
สำหรับบรรยากาศงานศพ น้องสโนว์ ญาติได้นำศพกลับมาจาก รพ.ศูนย์ขอนแก่น และตั้งศพที่บ้าน โดยมีนายกฤษณ์ และนางลำไย บิดามารดา เพื่อนนักเรียน ครู และญาติร่วมงานท่ามกลางความเศร้าโศกเสียใจ และยังทำใจไม่ได้ที่น้องสโนว์จากไปอย่างไม่มีวันกลับ โดยจะมีพิธีฌาปนกิจในวันที่ 28 ธ.ค.นี้
ด้าน พล.ต.ต.อภิชิต เทียนเพิ่มพูล ผบก.ภ.จว.กาฬสินธุ์ กล่าวว่า หลังเกิดเหตุได้สั่งการให้ชุดสืบสวนเร่งติดตามคนร้ายที่ก่อเหตุทันที พร้อมลงพื้นที่สืบหาข่าว ซึ่งคาดว่าผู้ที่ก่อเหตุน่าจะเป็นวัยรุ่นที่อยู่ในหมู่บ้าน หรือหมู่บ้านใกล้เคียง เนื่องจากรู้เวลากลับจากโรงเรียนของผู้ตายเป็นอย่างดี
อย่างไรก็ตาม ยืนยันว่าตำรวจจะทำงานอย่างเต็มความสามารถ เพื่อที่จะติดตามตัวคนร้ายมาดำเนินคดีโดยเร็วที่สุด เนื่องจากเป็นการก่อเหตุที่สะเทือนขวัญ