กีฬาโอลิมปิกผ่านไป 3 วันที่เริ่มแข่งขันอย่างเป็นทางการ ทีมชาติไทยเก็บมาได้ 1 เหรียญทอง กับอีก 1 เหรียญทองแดง  มาถึงคืนวันนี้ วันจันทร์ที่ 8 สิงหาคม ซึ่งต้องบอกเลยว่า ไฮไลต์ยังคงอยู่ที่การแข่งขันกีฬายกน้ำหนัก โดยวันนี้เป็นประเภทหญิง ซึ่งวันนี้ให้จับตามอง "แต้ว" พิมศิริ ศิริแก้ว เจ้าของเหรียญเงิน เมื่อ 4 ปีที่แล้วที่ลอนดอนเกมส์ ในรุ่นน้ำหนักไม่เกิน 58 กิโลกรัม มาคราวนี้ทางสมาคมฯ และทีมโค้ชยังคงจัดให้ "แต้ว" ลงแข่งขันในรุ่นเดิม นั่นคือรุ่น 58 กก. งานนี้บอกได้เลยว่ามีลุ้นจริงๆ เนื่องจากรุ่นนี้ไม่มีนักกีฬาจากประเทศจีนลงแข่งขัน โดยเวลาแข่งขันอย่างเป็นทางการของรุ่นนี้จะแข่งขัน ตามเวลาประเทศไทยก็ช่วง 01.30 น. ของคืนนี้ หรือเช้าตรู่วันที่ 9 ส.ค. ช่อง 3 และช่อง 5 ถ่ายทอดสด นอกจากนี้ยังมี "น้องฝ้าย" สุกัญญา ศรีสุราช ดาวรุ่งดวงใหม่ของไทย ลงแข่งขัน และอาจมีเซอร์ไพรส์จากเธอคนนี้ก็ได้ ยังไงลองประเมินเวลา หากอยู่รอดูไม่ไหว ก็ตั้งนาฬิกาปลุกขึ้นมาเชียร์กันได้ครับ ส่วนโปรแกรมของนักกีฬาไทยรายอื่น ต้องบอกว่าแม้จะไม่มีความหวังมาก แต่ก็ต้องเชียร์กันครับ เริ่มจาก  "นภิศ ต่อตั้งพานิช" ลงแข่งขันยิงปืน ประเภทปืนยาวอัดลมชาย โดยรอบคัดเลือกจะเริ่มในช่วง 19.00 น. ตามเวลาในประเทศไทย ส่วน ยิงธนู ประเภทชาย รอบแรก "วิทยา ทำว่อง" จะลงแข่งขันในเวลา 19:00 น.  (ถ่ายทอดสดทาง ช่อง 3 และ ช่อง 5 23.00 น. - 06.00 น.)--------------------------------------------- โปรแกรมชิงเหรียญทอง โอลิมปิกประจำวันที่  8 ส.ค.  ชิงทั้งหมด 14 เหรียญทอง- ว่ายน้ำ 4 เหรียญทอง - ยกน้ำหนัก 2 เหรียญทอง  - ยูโด 2 เหรียญทอง - ยิงปืน 2 เหรียญทอง - กระโดดน้ำ 1 เหรียญทอง - ฟันดาบ 1 เหรียญทอง - ยิมนาสติก 1 เหรียญทอง - รักบี้ 7 คน 1 เหรียญทอง
