เมื่อคืนวานนี้ (17 ก.ย.) แหล่งข่าวจากสำนักงานตำรวจแห่งชาติ ได้เปิดเผยข้อมูลความคืบหน้าเกี่ยวกับผลการตรวจดีเอ็นเอและวัตถุพยานในคดีฆาตกรรมโหดเหี้ยม 2 นักท่องเที่ยวชาวอังกฤษ นายเดวิด และ นางสาวฮานนาห์ ที่เกาะเต่า จ.สุราษฎร์ธานี หลังจากที่ช่วงก่อนหน้านั้นจะมีเปิดการเผยผลผ่าชันสูตรศพชาวต่างชาติทั้ง 2 พบว่าทั้งคู่เสียชีวิตในเวลาไล่เลี่ยกัน และกำลังรอผลตรวจพิสูจน์ดีเอ็นเอกับผู้ต้องสงสัย
ผลการตรวจคราบอสุจิที่พบบริเวณช่องคลอดและทวารของเหยื่อสาวที่เสียชีวิต พบดีเอ็นเอมีลักษณะผสม น่าจะมาจากคน 2 คน ส่วนผลตรวจดีเอ็นเอจากก้นบุหรี่ 3 มวน ที่ตกอยู่ใกล้กับจุดที่ศพ พบว่า บุหรี่มวนแรกมีรอยลิปสติกสีแดงติดอยู่ บุหรี่มวนที่สอง มีดีเอ็นเอผสมของคน 2 คน และบุหรี่มวนที่สาม มีดีเอ็นเอของผู้ชายอีกคน ที่แตกต่างจากดีเอ็นเอที่พบในบุหรี่มวนที่สอง
ทั้งนี้ เมื่อนำดีเอ็นเอจากก้นบุหรี่มาเปรียบเทียบกับคราบอสุจิในร่างกายเหยื่อสาว เบื้องต้นพบว่าไม่มีความขัดแย้งกัน แต่ยังไม่ยืนยันว่าดีเอ็นเอจากอสุจิและก้นบุหรี่จะเป็นบุคคลเดียวกัน ซึ่งต้องดำเนินการตรวจเปรียบเทียบเจาะลึกแบบรายบุคคลอีกครั้งต่อไป ส่วนเส้นขนหรือเส้นผมที่พบอยู่ที่มือเหยื่อสาวนั้น ยังไม่สามารถชี้ชัดได้ เนื่องจากอาจจะมีการกัดสีหรือเปลี่ยนสีมา
ส่วนผลการตรวจเปรียบเทียบดีเอ็นเอที่ออกมา ปรากฏว่าไม่มีส่วนตรงกับผู้ต้องสงสัยที่ได้ควบคุมตัวเอาไว้ ทั้งแรงงานชาวพม่า และ นายคริสโตเฟอร์ เพื่อนของนายเดวิด หนึ่งผู้เสียชีวิต ทำให้เจ้าหน้าที่ต้องเริ่มปูทางค้นหาผู้ต้องสงสัยอีกครั้ง