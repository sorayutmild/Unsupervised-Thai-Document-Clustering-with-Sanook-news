เมื่อช่วงค่ำวานนี้ (14 ม.ค.) เจ้าหน้าที่ตำรวจ สภ.เมืองปทุมธานี ได้นำกำลังชุดสืบสวนเข้าจับกุมตั นายณัฐพล กังวานโยธากุล อายุ 24 ปี และ น.ส.ภรณี มาทา อายุ 18 ปี สามีภรรยาที่ร่วมกันก่อเหตุล่อลวงเด็กชายหญิง 2 พี่น้อง เพื่อข่มขืนกระทำชำเราและกักขังตัวเอาไว้นานหลายวัน
กรณีดังกล่าวสืบเนื่องจากเมื่อวันที่ 9 มกราคมที่ผ่านมา นางก้อย (นามสมมติ) ผู้พักอาศัยอยู่ที่คอนโดมิเนียมแห่งหนึ่ง ย่านเมืองปทุมธานี ได้เข้าแจ้งความร้องทุกข์กับเจ้าหน้าที่ตำรวจ ระบุว่า ด.ญ.เจน (นามสมมติ) อายุ 13 ปี กับ ด.ช.จอน (นามสมมติ) อายุ 11 ปี ลูกทั้งสองคนได้หายตัวไป หลังจากที่เพื่อนบ้านได้ชักชวนให้ไปทานหมูกระทะ ก่อนที่ทั้งคู่จะหายตัวไปเกือบ 3 วัน
นางก้อย เล่าว่า เมื่อวันที่ 12 มกราคมที่ผ่านมา อยู่ๆ ลูกทั้ง 2 คนก็กลับมาที่บ้าน พร้อมกับบอกว่า เพิ่งหลบหนีออกมาได้ หลังจากที่ถูก นายณัฐพล กับ น.ส.ภรณี กักขังจับตัวเอาไว้ โดยอ้างว่าจะพาไปกินหมูกระทะ แต่ปรากฎว่าถูกจับตัวเอาไว้แทน นายณัฐพล ยังได้ก่อเหตุกระทำชำเรา ด.ญ.เจน จนสำเร็จความใคร่ถึง 3 ครั้ง ก่อนที่เด็ก 2 พี่น้องจะวิ่งหนีออกมาได้
หลังจากได้รับแจ้งความร้องทุกข์ เจ้าหน้าที่ชุดสืบสวนได้ลงพื้นที่หาเบาะแส กระทั่งพบว่า นายณัฐพล กับ น.ส.ภรณี ได้ย้อนกลับมาเข้าพักที่คอนโดมิเนียมเช่นเดิม จึงได้แสดงตัวเข้าจับทันที พร้อมกับแจ้งข้อหาร่วมกันพรากผู้เยาว์อายุไม่เกิน 15 ปี ไปจากบิดามารดาและผู้ปกครอง และเป็นธุระจัดหาและล่อลวงเด็กอายุไม่เกิน 15 ไป เพื่อกระทำอนาจาร
นอกจากนี้ เจ้าหน้าที่ยังคงติดตามตัว นายกฤษณ์ชัย สมบุญ อายุ 21 ปี ซึ่งเป็นผู้ต้องหาอีกหนึ่งคนที่สมรู้ร่วมคิดก่อเหตุล่อลวงเด็กไปกระทำชำเราในครั้งนี้