"ส.ว.รสนา" โชว์ภาพถ่าย ส.ส. กดบัตรแทนกัน ในการประชุมร่วม 2 สภา ด้าน "บุญยอด" ระบุ จะนำเข้าหารือในกมธ.กิจการสภา จี้ พร้อมพงศ์เรียกร้องให้ ส.ส. ในภาพลาออก
นางรสนา โตสิตระกูล ส.ว.กรุงเทพมหานคร นำรูปถ่ายที่ได้ระบุว่า เป็นการกดบัตรแทนกันระหว่างการประชุมร่วมรัฐสภา พิจารณาแก้ไขรัฐธรรมนูญ วาระ 2 โชว์กับสื่อมวลชน พร้อมทั้งระบุว่า การประชุมควรจะต้องมีการนั่งฟังคำการอภิปรายเพื่อรับฟังเหตุผล หากผู้แปรญัตติมีเหตุผลที่ดี ก็ควรจะนำกลับไปพิจารณา แต่เสียงส่วนใหญ่กลับไม่มีการฟัง และโหวตเห็นด้วยตามเสียงข้างมากของกรรมาธิการ
ด้าน นายบุญยอด สุขถิ่นไทย ส.ส.บัญชีรายชื่อ พรรคประชาธิปัตย์ ในฐานะกรรมาธิการกิจการสภาผู้แทนราษฎร กล่าวว่า ตนจะนำเรื่องดังกล่าวเข้าสู่การพิจารณาในกรรมาธิการ ซึ่งกรรมาธิการจะต้องนำไปพิจารณา เช่นเดียวกับการพิจารณาภาพโป๊ ซึ่งภาพมีชัดเจนว่าเป็นภาพถ่ายที่นั่งอยู่แถวฝั่ง ส.ส.พรรคเพื่อไทย จึงอยากเรียกร้องให้นายพร้อมพงศ์ นพฤทธิ์ โฆษกพรรคเพื่อไทย ออกมาแสดงจุดยืน เรียกร้องให้คนที่กดบัตรแทนกัน ควรที่จะลาออกจากตำแหน่ง เช่นเดียวกับการเรียกร้องให้ ส.ส.พรรคประชาธิปัตย์ลาออก กรณีภาพโป๊เพราะเรื่องกดบัตรแทนเป็นการถือเป็นเรื่องใหญ่มากกว่า