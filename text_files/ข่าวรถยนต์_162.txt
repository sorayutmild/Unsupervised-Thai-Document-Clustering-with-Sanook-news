     กรมการขนส่งทางบกประกาศเตรียมเพิ่มความเข้มของหลักสูตรอบรมภาคทฤษฎีสำหรับผู้ขอรับใบขับขี่ใหม่ เพิ่มระยะเวลาอบรมจากเดิม 4 ชั่วโมง มาเป็น 15 ชั่วโมง

     นายธีระพงษ์ รอดประเสริฐ อธิบดีกรมการขนส่งทางบก ระบุว่าปัจจุบันอยู่ระหว่างการปรับปรุงเนื้อหาการอบรมสำหรับผู้ขอรับใบขับขี่ใหม่ให้เข้มข้นขึ้นกว่าเดิม เพื่อให้มีความรู้ด้านกฎหมายจราจรและความปลอดภัยบนท้องถนนเพิ่มขึ้น  ซึ่งจะเริ่มบังคับใช้ทันทีเมื่อทางกรมฯจัดเตรียมเนื้อหาเหล่านี้เสร็จเป็นที่เรียบร้อย
     ทั้งนี้ เนื้อหาที่เพิ่มขึ้นดังกล่าวครอบคลุมทั้งภาคทฤษฎีและภาคปฏิบัติ รวมไปถึงสมรรถภาพร่างกายเพื่อความพร้อมในการขับขี่ ซึ่งปัจจุบันหลักสูตรอบรม 4 ชั่วโมง แบ่งออกเป็น ความรู้ด้านกฎหมายจราจร 2 ชั่วโมง การขับรถอย่างปลอดภัย 1 ชั่วโมง และมารยาทในการขับรถ 1 ชั่วโมง
     ขณะที่เนื้อหาการอบรมใหม่มีจำนวนทั้งหมด 15 หัวข้อ ได้แก่  ความสำคัญและประโยชน์ของการมีใบอนุญาตขับรถและการขับขี่ที่มีประสิทธิภาพ, กฎหมายข้อห้าม พ.ร.บ.จราจร เกี่ยวกับป้ายสัญลักษณ์ พ.ร.บ.ขนส่งทางถนน, คำเตือนมารยาทในการขับรถ, ข้อแนะนำกับมารยาทในการใช้ทาง, คุณสมบัติของผู้ขับรถที่ดี โรค ภาวะ ข้อจำกัดด้านร่างกายมนุษย์กับการจราจร, ประสาทการรับรู้, สมรรถภาพของรถ ถนน และสิ่งแวดล้อม, การรับรู้และแก้ไขข้อผิดพลาด, พฤติกรรมการใช้รถใช้ถนน, ข้อผิดพลาดตามกฎหมายจราจรและการใช้ทาง, สุขภาพที่มีผลต่อการขับรถ
     นอกจากนั้น สำหรับผู้ขับขี่ที่ได้รับใบอนุญาตขับรถชั่วคราวและต้องการต่อใบขับขี่นั้น ยังมีเนื้อหาสำหรับอบรมผู้กระทำผิดกฎจราจรบ่อยครั้ง เพื่อช่วยปรับปรุงพฤติกรรมไม่ให้กระทำผิดซ้ำอีกด้วย
     ทั้งนี้ กรมการขนส่งมีแผนให้ผู้ขอรับใบขับขี่สามารถเข้าอบรมผ่านช่องทางอื่นได้ นอกเหนือจากการเข้าอบรมกับกรมการขนส่งโดยตรงเพียงอย่างเดียว เพื่อความสะดวกในการเข้าร่วมและลดปัญหาการรอคิวที่จะเพิ่มขึ้นจากปัจจุบัน
 
 