ช่วงนี้หลายคนให้ความสนใจกับ “หม้อทอดไร้น้ำมัน” (Air Fryer) เพื่อนำมาใช้ประกอบอาหารได้อย่างหลากหลายที่บ้าน ก่อนหน้าที่จะเข้าช่วงโควิด-19 เป็นอุปกรณ์มีครัวเรือนที่มักเป็นที่พูดถึงในกลุ่มคนรักสุขภาพ เพราะเป็นการทอดอาหารโดยไม่ใช้น้ำมัน ให้อาหารกรุบกรอบน่าเคี้ยวโดยรู้สึกผิดต่อร่างกายน้อยลง แต่จริงๆ แล้ว หม้อทอดไร้น้ำมันดีต่อสุขภาพจริงหรือ?
พญ.ธิดากานต์ รุจิพัฒนกุล หรือ หมอผิง ผู้เชี่ยวชาญด้านผิวพรรณและเวชศาสตร์ชะลอวัย โรงพยาบาลสมิติเวช สุขุมวิท ระบุถึงข้อดี ข้อเสีย ของหม้อทอดไร้น้ำมัน ในเฟซบุ๊ก Pleasehealth Books เอาไว้ดังนี้
ข้อดีของหม้อทอดไร้น้ำมัน
หม้อทอดไร้น้ำมัน ทำอาหารให้สุกโดยการเปลี่ยนพลังงานไฟฟ้าเป็นลมร้อน จึงไม่ต้องใช้น้ำมันมากเหมือนการทอดกระทะ ดังนั้น อาหารทอดที่ทอดด้วยหม้อทอดไร้น้ำมันจึงให้พลังงานต่ำกว่า เป็นพลังงานจากไขมันน้อยกว่าการทอดแบบปกติ
นอกจากนี้ เมื่อน้ำมันถูกนำมาทอดความร้อนสูง จะเกิดสารก่อมะเร็งที่ชื่อ Acrylamide การใช้หม้อทอดไร้น้ำมันจึงลดความเสี่ยงต่อการรับสารก่อมะเร็งชนิดนี้
ข้อเสียของหม้อทอดไร้น้ำมัน
ตามทฤษฎีแล้ว เมื่อเนื้อสัตว์ถูกนำมาผ่านความร้อนสูง ไม่ว่าจะใช้น้ำมันหรือไม่ก็ตาม จะมีสารก่อมะเร็งคือ Heterocyclic amines และ Polycyclic aromatic hydrocarbons เกิดขึ้นได้ ดังนั้น การทำอาหารด้วยหม้อทอดไร้น้ำมันอาจจะยังมีความเสี่ยงต่อสารก่อมะเร็งเหล่านี้อยู่
หม้อทอดไร้น้ำมัน ดีต่อสุขภาพจริงหรือ?
นอกจากความเสี่ยงต่อสารก่อมะเร็งที่ยังคงอยู่แล้ว หลายคนยังอาจเข้าใจผิดว่า อาหารที่ทอดด้วยหม้อทอดไร้น้ำมันจะเป็นอาหารที่ดีต่อสุขภาพ โดยไม่มีความเสี่ยงใดๆ และส่งผลให้รับประทานอาหารทอดมากกว่าเดิม หรือเปลี่ยนพฤติกรรมจากคนไม่รับประทานของทอด หันมารับประทานของทอด ก็จะเป็นผลเสียต่อสุขภาพได้
หม้อทอดไร้น้ำมัน เหมาะกับใคร?
สำหรับคนชอบทานของทอดมากๆ และมีความกังวลเรื่องน้ำหนัก หม้อทอดไร้น้ำมันเป็นตัวช่วยหนึ่ง ในการลดปริมาณแคลอรี่ในอาหารลงได้
อย่างไรก็ตาม เมื่อเปรียบเทียบในเชิงพลังงานและความเสี่ยงต่อสารก่อมะเร็งที่อาจเกิดขึ้น การนึ่ง ยำ ตุ๋น หรือต้ม ยังคงเป็นวิธีทำอาหารที่ดีต่อสุขภาพมากกว่าการทอด
สรุปว่าจะซื้อหม้อทอดไร้น้ำมันมาใช้ดีหรือไม่ ขึ้นอยู่กับวัตถุประสงค์ในการซื้อ ความรักในของทอด และกำลังทรัพย์ของแต่ละคน