     Jaguar เป็นค่ายรถยนต์สัญชาติอังกฤษที่ขึ้นชื่อเรื่องความสวยงาม คลาสสิก ตามสไตล์แดนผู้ดีอยู่แล้ว ถึงขนาดนางเอกสาว 'เจนี่ เทียนโพธิ์สุวรรณ' ลงทุนควักกระเป๋าไม่ต่ำกว่า 15 ล้าน ถอย 'F-Type S V6 Convertible' ใหม่ล่าสุด มาจอดถึงในบ้านตัวเองแล้ว

     Jaguar F-Type เป็นรถสปอร์ต 2 ประตูรุ่นล่าสุดของจากัวร์ มีให้เลือกทั้งรุ่น Coupe และ Convertible เปิดหลังคารับลมชิวๆ แบ่งรุ่นย่อยออกตามความแรงของเครื่องยนต์เป็น 3 รุ่น ทั้งเครื่องยนต์แบบ V6 และ V8 ทั้งนี้ ในบ้านเรายังคงมีให้เลือกเฉพาะรุ่นคูเป้เท่านั้น หากแต่รุ่นเปิดหลังคาจำเป็นต้องสั่งจากศูนย์นำเข้าอิสระแทน
     จากัวร์ เอฟ-ไทป์ เอส เปิดประทุนคันนี้ ติดตั้งเครื่องยนต์เบนซินซุปเปอร์ชาร์จแบบ V6 ความจุ 3.0 ลิตร ให้กำลังสูงสุด 380 แรงม้า แรงบิดสูงสุด 460 นิวตัน-เมตร แต่หากเป็นรุ่น 'F-Type Convertible' ปกติแบบที่ไม่มีตัว 'S' จะถูกตัดทอนกำลังเครื่องยนต์ลงเหลือ 340 แรงม้า และแรงบิดสูงสุด 450 นิวตัน-เมตร
 

     นอกจากนั้น ยังมีรุ่น F-Type R Convertible ที่ติดตั้งเครื่องยนต์ซุปเปอร์ชาร์จแบบ V8 ความจุ 5.0 ลิตร ให้กำลังสูงสุดถึง 550 แรงม้า แรงบิดสูงสุด 680 นิวตัน-เมตร สามารถทำความเร็วสูงสุดได้ถึง 300 กม./ชม. เลยทีเดียว ทุกรุ่นส่งกำลังด้วยเกียร์อัตโนมัติแบบ Quickshift 8 สปีด
     ห้องโดยสารภายในนอกจากจะถูกตกแต่งอย่างหรูหราแล้ว ยังมาพร้อมพวงมาลัยแบบ Paddle Shift, ช่วงล่างแบบสปอร์ตพร้อมระบบ Adaptive Dynamics, สามารถปรับความดังของท่อไอเสียได้ด้วยระบบ 'Active Sport Exhaust' แถมยังเพิ่มความโดดเด่นด้วยการติดตั้งปลายท่อไอเสียแบบคู่ไว้ตรงกลาง
 

     ทั้งนี้ Jaguar F-Type S Convertible ยังไม่มีราคาจำหน่ายอย่างเป็นทางการในบ้านเรา แต่หากนำเข้ามาก็คาดว่าจะไม่ต่ำกว่า 15 ล้านบาทเลยทีเดียว
 
     ขอบคุณภาพจาก Instagram @janienineeleven
 
