ช่วงระบาดของไวรัสโคโรนา 2019 หรือโควิด-19 คู่รักสามารถมีเพศสัมพันธ์ได้หรือเปล่า จะติดไวรัสกันไหม สามารถมีเพศสัมพันธ์อย่างไรให้ห่างไกลจากความเสี่ยงในการติดไวรัสได้หรือเปล่า Sanook Health รวบรวมคำตอบจากแพทย์มาฝาก
โควิด-19 ติดต่อกันได้อย่างไร?
ที่ชัดเจนที่สุดคือ เชื้อไวรัสโคโรนา 2019 หรือโควิด-19 สามารถติดต่อกันได้ผ่านน้ำลาย โดยเราสามารถรับน้ำลายจากผู้ติดเชื้อได้หลายวิธี เช่น

ผู้ติดเชื้อไอ หรือจามเอาละอองน้ำลายกระจายออกมาในอากาศ แล้วเราสูดดมผ่านจมูก หรือลอยเข้าปาก
ผู้ติดเชื้อไอ จามใส่มือ แล้วเอามือไปจับต้องสิ่งของต่างๆ จากนั้นเราเอามือไปสัมผัสกับสิ่งของเหล่านั้นต่ออีกที
ผู้ติดเชื้อไอ จามใส่มือ แล้วเราจับมือของผู้ติดเชื้ออีกที
ใช้อุปกรณ์ในการรับประทานอาหารร่วมกันกับผู้ติดเชื้อ เช่น ใช้ช้อน ส้อม ตะเกียบ แก้วน้ำ ด้วยกัน รวมถึงการใช้ช้อน ส้อม ตะเกียบ ของแต่ละคนในตะแกรงปิ้งย่าง หม้อต้ม ฯลฯ เดียวกัน
จูบ

เป็นต้น
โควิด-19 ติดต่อจากการมีเพศสัมพันธ์ได้หรือไม่?
เฟซบุคเพจ Drama-Addict รวมถึง Dr. Carlos Rodríguez-Díaz ระบุตรงกันว่า ยังไม่มีรายงานว่าเชื้อตัวนี้ติดต่อผ่านการมีเพศสัมพันธ์ แต่ระหว่างหรือก่อนมีเพศสัมพันธ์กันหากมีการกอดจูบแลกเปลี่ยนของเหลวกันผ่านปากผ่านน้ำลายกัน เชื้อไวรัสติดต่อกันได้แน่ๆ ดังนั้นถ้าใครมีความเสี่ยง งดมีเพศสัมพันธ์ไปก่อนจนกว่าจะหาย
ช่วงนี้ห้ามมีเพศสัมพันธ์เด็ดขาด
Dr. Julia Marcus อธิบายเอาไว้ในเว็บไซต์ theguardian.com ว่า จริงๆ แล้วหากคนรักของคุณไม่ได้อยู่ในกลุ่มเสี่ยง เช่น ไม่เคยเดินทางไปกลุ่มประเทศเสี่ยง ไม่เคยใกล้ชิดกับคนที่มีความเสี่ยงติดเชื้อไวรัส และไม่มีอาการของการติดเชื้อไวรัส เช่น มีไข้ ไอ จาม มีน้ำมูก หรือหายใจเหนื่อยหอบเลย และอยู่บ้านตลอดไม่ได้ออกไปทำกิจกรรมอะไรในที่ที่มีคนใช้บริการ หรือมีคนรวมกันอยู่เยอะๆ ก็มีความเป็นไปได้ว่าเขาจะมีสุขภาพแข็งแรงสมบูรณ์ดี แต่หากมีความเสี่ยงอย่างใดอย่างหนึ่งก็ควรอยู่ห่างกันสักพักจะดีกว่า
ถ้ายังโสด และไม่ได้มีคู่นอนแค่คนเดียว เสี่ยงติดโควิด-19 หรือไม่?
ตามที่บอกไปว่าสำหรับโควิด-19 แล้วนั้น ไม่ได้ติดต่อทางเพศสัมพันธ์ แต่อย่างไรก็ตามถ้าคู่นอนของคุณ (ไม่ว่าจะเป็นคนไหนก็ตาม) ติดเชื้อไวรัส และคุณจูบ และสัมผัสร่างกายอย่างใกล้ชิดกับเขา คุณก็มีโอกาสติดเชื้อไวรัสจากเขาเต็มๆ
ใช้ sex toy จะเสี่ยงติดโควิด-19 หรือไม่?
แค่ล้างทำความสะอาดด้วยสบู่ก่อน และหลังใช้ ดูแลความสะอาดให้ดีเป็นปกติ และใช้คนเดียวไม่แบ่งปันกับใคร ก็ไม่เสี่ยงติดไวรัสแน่นอน
ถ้าไม่อยากเฉานานๆ มีวิธีแก้ไขอย่างไรบ้าง?
สำหรับใครก็ตาม ไม่ว่าจะเป็นคนโสด หรือสามีภรรยาที่ต้องการมีเพศสัมพันธ์ในช่วงการระบาดของโควิด-19 นี้ ขอให้จำเอาไว้ว่า การแยกตัวออกห่างจากกัน (personal distancing) และแยกตัวออกห่างจากสังคม (social distancing) เป็นเรื่องสำคัญมาก จงใส่ใจ และให้ความสำคัญในเรื่องนี้มากๆ ยิ่งคุณเริ่มทำได้เร็วมากขึ้นเท่าไร คุณก็ยิ่งรอนานน้อยลงมากขึ้นเท่านั้น ลองมีปฏิสัมพันธ์ด้วยวิธีอื่นๆ เช่น โทรคุย ส่งข้อความ ส่งวิดีโอ ฯลฯ จนกว่าสถานการณ์จะดีขึ้นดีกว่า