ครม.อนุมัติ ลงทะเบียนคนจนรอบ 2 เริ่ม 3 เม.ย.ถึง 15 พ.ค. 2560 เพิ่ม 2 เงื่อนไข ป้องกันคนแอบอ้างจนใช้สิทธิ พร้อมเปิด 2 ช่องทางลงทะเบียนเพิ่ม
วันนี้(28 ก.พ.2560 )ที่ประชุมคณะรัฐมนตรี รับทราบและอนุมัติหลักเกณฑ์การลงทะเบียนผู้มีรายได้น้อยเพื่อสวัสดิการแห่งรัฐ ปี 2560 โดยจะเปิดให้มีการลงทะเบียนอีกครั้งระหว่างวันที่ 3 เมษายน-15 พฤษภาคม 2560 โดยในปีนี้มีหลักเกณฑ์เพิ่มเติมอีก 2 ประการ
โดยมีหลักเกณฑ์ดังนี้
1 ต้องมีสัญชาติไทย อายุตั้งแต่ 18 ปีขึ้นไปโดยต้องเกิดก่อนวันที่ 15 พฤษภาคม 25422 ต้องเป็นคนว่างงานหรือมีรายได้ในปี 2559 ไม่เกิน 1 แสนบาท
หลักเกณฑ์ที่เพิ่มเติมใหม่ คือ 3 ต้องเป็นผู้ที่ไม่มีหรือมีทรัพย์สินทางการเงิน เช่น เงินฝากธนาคารสลากออมสิน พันธบัตร และตราสารหนี้ รวมทั้งสิ้นไม่เกิน 1 แสนบาท4 ต้องไม่เป็นเจ้าของกรรมสิทธิ์ในอสังหาริมทรัพย์ตามกฎหมายหรือถ้าเป็นเจ้าของกรรมสิทธิ์ดังกล่าวต้องเข้าหลักเกณฑ์ที่กำหนด คือ -กรณีที่อยู่อาศัยและสิ่งปลูกสร้าง (บ้านพร้อมที่ดิน)  กรณีอยู่อย่างเดียวต้องเป็นบ้านหรือทาวน์เฮ้าส์พื้นที่ไม่เกิน 25 ตารางวา  กรณีเป็นที่อยู่อาศัยและใช้ประโยชน์ในที่ดิน เพื่อการเกษตรต้องมีพื้นที่ไม่เกิน 10 ไร่ หรือ การอื่นที่ไม่ใช่การเกษตรต้องมีพื้นที่ไม่เกิน 1 ไร่ -กรณีที่ดิน หากเพื่อการเกษตรต้องมีไม่เกิน 10 ไร่ หรือ กรณีเพื่อการอื่นที่ไม่ใช่การเกษตรต้องไม่เกิน 1 ไร่
ทั้งนี้ในการลงทะเบียน กระทรวงการคลังกำหนดให้ผู้มีรายได้น้อยที่เคยลงทะเบียนแล้วมาลงทะเบียนใหม่ด้วย โดยเพิ่มช่องทางการลงทะเบียนอีก 2 ช่องทางคือ คลังจังหวัดทุกจังหวัด 76 จังหวัด และในกรุงเทพผ่านสำนักงานเขตทุกเขตได้เช่นกันนอกเหนือจาก 3 ธนาคารรัฐทั่วประเทศเดิม คือ ออมสิน ธนาคารเพื่อการเกษตรและสหกรณ์การเกษตร(ธ.ก.ส.) และ ธนาคารกรุงไทย
นอกจากนี้ ที่ประชุมยังได้รับทราบสรุปผลการโอนเงินลงทะเบียนเพื่อสวัสดิการแห่งรัฐปี 2559 มียอดโอนทั้งหมดประมาณ 7.52 ล้านคน จากผู้มีสิทธิได้รับเงินโอนทั้งสิ้นประมาณ 7.71 ล้านคน คิดเป็นร้อยละ 97.5 รวมเป็นเงิน 17,469 ล้านบาท ขณะที่อีก 2.5% ที่ไม่ได้รับการโอนเงินให้นั้นเนื่องจากไม่ได้เปิดบัญชีกับทั้ง 3 ธนาคาร คือ ออมสิน กรุงไทย และธ.ก.ส. หรือบางส่วนชื่อ-นามสกุลไม่ตรง
 