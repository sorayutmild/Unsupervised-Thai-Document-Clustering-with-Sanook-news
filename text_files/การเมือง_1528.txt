นายอนุทิน ชาญวีรกูล หัวหน้าพรรคภูมิใจไทย โพสต์เมื่อช่วงเย็นวันนี้ (13 พ.ค.) เป็นรูปหน้าจอที่บันทึกโพสต์ข่าวความเคลื่อนไหวของพรรคกการเมืองขนาดเล็ก 11 พรรค ที่รวมตัวกันสนับสนุนพรรคพลังประชารัฐเป็นแกนนำจัดตั้งรัฐบาล โดยหนึ่งในนั้น คือ พรรคไทยศรีวิไลย์ ที่นายมงคลกิตติ์ สุขสินธารานนท์ เป็นหัวหน้าพรรค และนายมงคลกิตติ์ กล่าวพาดพิงถึงพรรคภูมิใจไทยว่า อย่าต่อรองเยอะ และขอให้สนับสนุนพรรคพลังประชารัฐโดยเร็ว
นอกจากนี้ นายอนุทิน ยังเขียนคำบรรยายรูปดังกล่าวสั้นๆ ว่า "#หุหุ" ทิ้งให้เป็นปริศนาและให้ผู้ที่เห็นโพสต์ตีความกันไปต่างๆ นานา

ก่อนหน้านี้ นายอนุทิน เคยกล่าวว่าจะให้ความชัดเจนว่าพรรคภูมิใจไทยจะเข้าร่วมกับแนวร่วมพรรคเพื่อไทย หรือพรรคพลังประชารัฐ เมื่อคณะกรรมการการเลือกตั้ง (กกต.) ประกาศรับรองผลการเลือกตั้ง แต่หลังจาก กกต. ประกาศผลดังกล่าวเมื่อวันที่ 7 และ 8 พ.ค. ที่ผ่านมา ยังไม่เห็นว่าพรรคภูมิใจไทยแถลงว่าจะเลือกข้างใดเสียที แต่มีกระแสข่าวว่าพรรคภูมิใจไทยต่อรองขอตำแหน่งในคณะรัฐมนตรีกับพรรคพลังประชารัฐ แต่ผลประโยชน์ไม่ลงตัว
อย่างไรก็ตาม เมื่อวันที่พฤหัสบดีที่ผ่านมา (9 พ.ค.) นายอนุทิน โพสต์ในแฟนเพจว่า พรรคภูมิใจไทยยังไม่ได้เจรจากับพรรคใดทั้งสิ้น และกำลังฟังเสียงของประชาชน

ขณะนี้พรรคภูมิใจไทย ถือว่าเป็นตัวแปรสำคัญพรรคหนึ่งที่มีผลต่อการจัดตั้งรัฐบาลอย่างยิ่ง เนื่องจากมีสมาชิกสภาผู้แทนราษฎร (ส.ส.) 51 คน หรือ 10% ของสภาผู้แทนราษฎร