     หลายคนอาจไม่เคยสังเกตว่าบริเวณเหนือหลังคารถจะมีแผ่นปิดขนาดเล็กติดตั้งเอาไว้ทั้ง 4 มุมของตัวรถ ซึ่งสามารถยกหรือเลื่อนเพื่อเปิด-ปิดได้ แล้วทราบหรือไม่ว่าช่องเล็กๆ เหล่านี้มีไว้เพื่ออะไร?

     อันที่จริงแล้วช่องเล็กๆ เหล่านี้ ก็คือ “จุดยึดแร็กหลังคา” หรือ “Fixed Point” นั่นเอง ซึ่งส่วนมากจะมีให้เป็นอุปกรณ์มาตรฐานในรถยุโรป หรือแม้กระทั่งรถญี่ปุ่นบางรุ่นอย่าง Suzuki Swift ก็มีให้ด้วยเช่นกัน ซึ่งประโยชน์ของมันก็เพื่อใช้ในการติดตั้งแร็กหลังคาสำหรับบรรทุกสัมภาระเพิ่มเติม โดยไม่จำเป็นต้องใช้วิธีการเจาะตัวถังให้เสี่ยงต่อการเป็นสนิมหรือรั่วซึมนั่นเอง
     แต่หากเป็นรถประเภท SUV/PPV ส่วนใหญ่จะถูกออกแบบให้มีราวหลังคาด้านข้างขนานไปกับตัวรถ ซึ่งสามารถติดตั้งชุดขาจับและคานขวางได้ทันที โดยไม่จำเป็นต้องใช้วิธีการเจาะหรือหนีบไว้กับตัวถังรถ ทำให้การติดตั้งทำได้สะดวกมากยิ่งขึ้น
ขาจับแบบหนีบกับตัวถังรถ
     อย่างไรก็ดี ปัจจุบันแร็กหลังคามีการออกแบบชุดขาจับให้มีรูปแบบที่หลากหลาย แม้ว่ารถจะไม่มีจุดยึดหรือราวหลังคาติดตั้งมาให้ ก็ยังมีขาจับประเภทหนีบ ซึ่งสามารถติดตั้งได้โดยไม่จำเป็นต้องเจาะหลังคารถเช่นกัน เพียงแต่ประสิทธิภาพการรับน้ำหนักอาจด้อยกว่าขาจับที่ออกแบบมาสำหรับรถที่มีจุดยึดโดยเฉพาะ แต่ข้อดีก็คือสามารถถอดออกเพื่อนำไปติดตั้งกับรถคันอื่นได้ทันที
     ดังนั้น สำหรับใครที่เป็นสายแคมปิ้งหรือปั่นจักรยาน ก่อนจะซื้อรถคันใหม่ก็ควรพิจารณาด้วยว่ามีจุดยึดแร็กหลังคาหรือราวหลังคาติดตั้งมาให้ด้วยหรือไม่ เผื่อว่าจะติดตั้งแร็กหลังคาเพิ่มเติมในอนาคตก็สามารถทำได้อย่างสะดวกนั่นเอง
 