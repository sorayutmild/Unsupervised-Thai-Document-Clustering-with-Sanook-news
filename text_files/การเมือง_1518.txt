16.00 น. บรรยากาศการชุมนุมรวมพลคนทนไม่ไหว ขององค์การพิทักษ์สยาม ยังคงดำเนินไปอย่างต่อเนื่อง ซึ่งเป็นการปราศรัยที่สลับกับการแสดงดนตรีแนวปลุกใจ ให้กลุ่มผู้ชุมนุมได้มีส่วนร่วม โดยเมื่อสักครู่ที่ผ่านมา พล.อ.บุญเลิศ แก้วประเสริฐ หรือ เสธ.อ้าย ประธานองค์การพิทักษ์สยามและภาคีเครือข่าย ได้ขึ้นเวทีประกาศเจตนารมณ์ต่อการชุมนุมอย่างเป็นทางการแล้ว พร้อมให้สัญญากับพี่น้องประชาชนว่า จะร่วมเปลี่ยนแปลงประเทศชาติ หยุดการทำงานของรัฐบาล โดยเด็ดขาด ภายใต้เจตนารมณ์ 3 ข้อ อาทิ รัฐบาลปล่อยให้มีการจาบจ้วงล่วงละเมิดสถาบัน โดยไม่มีการปราบปราม รวมไปถึง การบริหารงานที่ผิดพลาดของรัฐบาล
เมื่อเวลาประมาณ 12.40 น. ผู้สื่อข่าวรายงาน บรรยากาศล่าสุดที่สนามม้านางเลิ้งของกลุ่มองค์กรพิทักษ์สยาม ว่า กลุ่มผู้ชุมนุมร่วมกันร้องเพลงลดบรรยากาศความเครียด อาทิเพลง"รักกันไว้เถิด" "อย่าปล่อยให้เธอลอยนวล" โดยก่อนหน้านั้นแกนนำตะโกนว่า "ไม่เอาชินวัตร"ด้วย ขณะที่สภาพท้องฟ้าบริเวณสนามม้านางเลิ้ง มีเมฆดำเล็กน้อย ซึ่งช่วยบดบังความร้อนจากดวงอาทิตย์ได้บ้าง
ม็อบองค์การพิทักษ์สยาม เริ่มคึกคัก "กองทัพธรรม" เดินถึงสนามม้านางเลิ้งแล้ว ด้าน พล.อ.บุญเลิศ ยันไม่มีการยกระดับการชุมนุมแน่นอน พร้อมยินดีต้อนรับกลุ่มพันธมิตรฯ
(28 ต.ค.) บรรยากาศภายในสนามม้านางเลิ้ง ขณะนี้เริ่มคึกคัก มีพี่น้องประชาชนต่างทยอยเข้าร่วมชุมนุมกันอย่างต่อเนื่อง ก่อนที่จะเริ่มเวลาในเวลา 10.00 -17.30 น. อีกทั้งยังมีกลุ่มพี่น้องประชาชนกลุ่มอื่นที่มีอุดมการณ์เดียวกันเข้าร่วมชุมนุมด้วย อาทิ กลุ่มกองทัพธรรม กลุ่มสัมมาสิกขา เครือข่ายชาวอโศก กลุ่มพิทักษ์สถาบัน จ.เชียงราย โดยทุกกลุ่มที่เข้าร่วมชุมนุมวันนี้ ต้องการร่วมอุดมการณ์กับ พล.อ.บุญเลิศ แก้วประสิทธิ์ หรือ เสธ.อ้าย ประธานองค์การพิทักษ์สยามและภาคีเครือข่าย ส่วนทางด้านการรักษาความปลอดภัยนั้น มีเข้าหน้าที่จากตำรวจนครบาลคอยดูแลความปลอดภัย 4 กองร้อย หรือจำนวน 600 นาย โดยออกแบ่ง 400 นายนั้น ดูแลรอบนอก และอีก 150 นาย จะใช้เป็นกำลังเสริม
ขณะที่ พล.อ.บุญเลิศ แก้วประสิทธิ์ ประธานองค์การพิทักษ์สยาม ระบุถึงการชุมนุมของทางองค์กรพิทักษ์สยามในวันนี้ จะไม่มีการยกระดับการชุมนุมอย่างแน่นอน เป็นการชุมนุมแบบวันเดียวจบ เนื่องจากไม่สามารถเคลื่อนย้ายมวลชนไปทางใดทางหนึ่งได้ และหากมีคนเข้าร่วมชุมนุมน้อยก็จะยกเลิกทันที ในทางกลับกันหากมีคนเข้าร่วมชุมนุมมาก ก็จะอธิบายความล้มเหลวของรัฐบาลใน 3 หัวข้อ ให้กับผู้ที่เข้าร่วมชุมนุมได้รับทราบ ทั้งนี้หากมีการพูดกันปากต่อปาก พล.อ.บุญเลิศ อาจจะมีการจัดชุมนุมอีกครั้ง
ขณะเดียวกัน พล.อ.บุญเลิศ ยังยืนยันว่า วันนี้จะมีคนเกือบทุกจังหวัดมาเข้าร่วม แต่ไม่มีกลุ่มที่ชัดเจน เนื่องจากไม่มีมวลชนเป็นของตนเอง พร้อมยินดีต้อนรับกลุ่มพันธมิตรฯ 20 จังหวัด ที่จะมาเข้าร่วมในวันนี้
ขอบคุณรูปภาพจาก twitter@PomPhanu