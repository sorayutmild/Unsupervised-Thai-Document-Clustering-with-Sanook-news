หลายคนอาจติดภาพว่าดาราซูเปอร์สตาร์จะต้องขับรถหรู ใช้ของแพง แต่งแบรนด์เนมตั้งแต่หัวจรดเท้า เครื่องประดับแพรวพราว กินข้าวมื้อละเป็นหมื่นเป็นแสนอวดลงอินสตาแกรมทุกคน
แต่ในความเป็นจริงแล้ว ดาราคนดังก็คนเดินดินเหมือนเรานี่แหละ อาจจะไม่ถึงขั้นทำตัวโทรมๆ คลุกฝุ่น แต่ก็มีชีวิตหลังกล้องที่เรียบง่าย ...พวกเขาและเธอเหล่านี้ที่เรากำลังจะกล่าวถึง เป็นคนที่ทีมข่าวบันเทิง Sanook! News ประทับใจในวิถีชีวิต สบายๆ ติดดิน ไม่ว่าจะดังหรือมีชื่อเสียงแค่ไหนก็ตาม จะมีใครกันบ้างนั้น ไปดูเลยจ้า...


แอน ทองประสม นักแสดงยอดฝีมือที่ใครๆ ยกฉายาให้ว่า เจ้าหญิงแห่งวงการ และปัจจุบันขึ้นแท่นผู้จัดละครอีกหนึ่งตำแหน่ง ตลอด 20 กว่าปี ในวงการเราจะเห็นว่า แอน ทองประสม เป็นคนเรียบง่ายไม่หวือหวา จนบางคนหาว่าเธองก! แต่ด้วยความที่ตอนเด็กๆ เคยมีชีวิตลำบาก ทำให้เป็นคนไม่ฟุ้งเฟ้อ ใช้ชีวิตไม่ประมาท ภาพที่ชินตาของแฟนคลับคือจะเห็น สาวแอน แต่งตัวเรียบง่าย วันๆ ก็ทำแต่งาน ฝีมือเยี่ยมนิสัยดีแบบนี้ไม่แปลกใจว่าทำไมมีแต่คนรัก และเป็นนางเอกแถวหน้าของวงการมาได้ยาวนาน

ณเดชน์ คูกิมิยะเป็นซุปตาร์แถวหน้าของเมืองไทยตั้งแต่อายุยังน้อย กอบโกยรายได้จากงานพรีเซนเตอร์และโชว์ตัวปีละมหาศาล แต่ ณเดชน์ คูกิมิยะ ก็ยังมีชีวิตติดดินเรียบง่ายตามสไตล์หนุ่มขอนแก่น อยู่กับครอบครัวในบ้านหลังเล็กๆ ชอบจกข้าวเหนียวจิ้มปลาร้าเว้าภาษาอีสาน ไลฟ์สไตล์การแต่งตัวก็เรียบง่าย ใส่เสื้อลายดอกหนีบแตะแบบไม่ห่วงหล่อ แถมยังเป็นคนธรรมะธัมโมชอบเดินสายทำบุญตามต่างจังหวัดเสมอ น่ารักและเป็นตัวของตัวเองแบบนี้นี่แหละ แฟนคลับถึงได้เต็มบ้านเต็มเมือง

ปอ ทฤษฎี จากบทบาทผู้ใหญ่บ้าน ชาวนา หรือคุณปลัด ที่ได้แสดงในละครหลายเรื่อง ทำให้แฟนละครขนานนามให้เป็น "พระเอกภูธร" ซึ่งในชีวิตจริง ปอ ทฤษฎี เผยว่ามีในหลวงเป็นแบบอย่างในการดำเนินชีวิต จึงยึดหลักเศรษฐกิจพอเพียง กลับไปทำนาปลูกข้าวอยู่ที่ จ.บุรีรัมย์ บ้านเกิด อีกทั้งยังใจดีให้ชาวบ้านใช้ที่ดินทำกินโดยไม่คิดค่าเช่า ทั้งติดดินและมีน้ำใจสุดๆ นับเป็นพระเอกน้ำดีที่เป็นตัวอย่างให้กับสังคม น่าชื่นชมจริงๆ ขอให้ความดีของปอคุ้มครองให้หายจากอาการป่วยไวๆ นะคะ

หนุ่ม ศรราม"ให้มันพอดีนะไอ้หมา มีมากใช้มาก มีน้อยใช้น้อย ไม่มีก็อด เรื่อยๆ สบายๆ ไม่ต้องไปโอ้อวดอะไรกับใครเขา เดินให้เท้ามันติดดินเอาไว้ หิวก็กิน ง่วงก็นอน ไม่ต้องทำเป็นแอคอาร์ตอะไรมากมาย มีพันล้าน กับมีร้อยนึง ก็กินก๋วยเตี๋ยวชามเดียวก็อิ่มเท่ากัน" คำสอนของป๋าเดียร์ ชุมพร เทพพิทักษ์ ที่ หนุ่ม ศรราม ยึดมั่นมาโดยตลอด ใครๆก็ต่างรู้กันดีว่า พี่หนุ่มนี่แหละพระเอกติดดินตัวจริง ตื่นเช้าใส่บาตร กินข้าวแกงข้างทาง แต่งตัวสบายๆ และมีน้ำใจกับทุกคน ทำให้เป็นพระเอกที่มีแต่คนรักมาตลอด 20 กว่าปีที่อยู่ในวงการบันเทิง

จ๊ะ อาร์สยามอยู่บนเวทีอาจดูเป็นสาวเซ็กซี่ขยี้ใจ แต่ชีวิตจริงของ จ๊ะ นงผนี กลับเรียบง่ายเป็นที่สุด แม้ตอนนี้จะโด่งดังเป็นที่รู้จัก งานจ้างหลั่งไหลเข้ามาไม่ขาด แต่ก็ไม่เคยเห็นผู้หญิงคนนี้ฟุ้งเฟ้ออวดร่ำอวดรวย ตอนที่ไม่ได้ทำงานจะอยู่ในลุคสบายๆ ผมไม่ทำ หน้าไม่แต่ง เสื้อผ้าก็ไม่ใช่แบรนด์เนมหรูหราอะไร เวลาว่างก็เข้าวัดทำบุญไหว้พระ จกส้มตำกินมาม่า เรียกว่าติดดินจริงอะไรจริง ไม่เชื่อลองไปติดตามอินสตาแกรมของเธอดู เชื่อว่าจะหลงรักสาวคันหูคนนี้แน่นอน เธอน่ารักจริงๆ นะ

นุ่น ศิรพันธ์นักแสดงสาวสุด ECO แม้แต่งานแต่งงานยังไอเดียเก๋ทั้งประหยัดและรักษ์โลก ไม่ต้องมีงานเลี้ยงหรูหราอลังการแต่ก็มีความสุขไม่แพ้เจ้าสาวคนไหนเลย... สำหรับ นุ่น ศิรพันธ์ นั้นเติบโตมาในค่ายทหารและเรียนจบจากคณะวิศวะกรรมศาสตร์ การใช้ชีวิตของเธอจึงสบายๆ ลุยๆ แต่งตัวเซอร์ๆ กางเกงยีนส์ขาด รองเท้าผ้าใบ เป็นตัวของตัวเองโดยไม่ได้ยึดติดว่าเป็นดาราเป็นนางเอกจะต้องสวยเลิศเลอ ขนาดแต่งตัวสวยไปงานรับรางวัล ขากลับยังควงสามีขึ้นรถไฟฟ้า บอกเลยว่าผู้หญิงคนนี้สวย เก่ง และมีแนวคิดการใช้ชีวิตที่น่าชื่นชมจริงๆ

เท่ง เถิดเทิงเป็นถึงตลกซูเปอร์สตาร์ การันตีด้วยรางวัลเอเชี่ยน เทเลวิชั่น อวอร์ด 2007 มีทั้งชื่อเสียงและเงินทอง หลายคนอาจคิดว่าคงจะใช้ชีวิตอย่างหรูหรา ฟุ่มเฟือย แต่ภาพความเป็นจริง เท่ง เถิดเทิง คือตลกที่ใช้ชีวิตเรียบง่าย โทรศัพท์มือถือก็ไม่ใช้ และแม้จะอยู่ในบ้านหรูราคานับสิบล้าน แต่ภายในบ้านกลับมีบรรยากาศสบายๆ ปูเสื่อทำกับข้าวกับครอบครัว ไม่ฟุ้งเฟ้ออวดรวย เจ้าตัวเผยว่ารู้ว่าตัวเองเกิดมาจากอะไร เคยมีชีวิตเหนื่อยยากมาขนาดไหน จึงใช้ชีวิตอย่างไม่ประมาท
(ขอบคุณภาพประกอบจากอินสตาแกรม annethong, atinnabhan, keaw_jung, portid, sornram_theappitak, jaja_nongpanee, teng_turdtung และ thaitv3.com)