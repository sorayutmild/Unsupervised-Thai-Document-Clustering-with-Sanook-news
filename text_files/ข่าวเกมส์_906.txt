Kimetsu no Yaiba หรือ Demon Slayer หนังสือการ์ตูนและอนิเมะยอดนิยมทั่วโลกในปัจจุบัน ได้จัดงานถ่ายทอดเพื่อประกาศข่าวใหม่ๆ ให้แฟนๆ นักดาบล่าอสูรได้กรีดร้องกัน โดยล่าสุดนอกจากจะมีการประกาศทำอนิเมะ Season 2 แล้ว ก็ยังมีการโชว์ตัวอย่างเกมเพลย์แรกของเกม Demon Slayer: Kimetsu no Yaiba - Hinokami Keppuutan บนเครื่องคอนโซลมาให้ชมกัน
และผู้ที่ทำการเล่นเกมให้ชมกันเป็นครั้งแรกก็ไม่ใช่ใคร แต่เป็นคุณ Natsuki Hanae ผู้ให้เสียงพากย์ของตัวเอก Tanjiro Kamado และคุณ Hiro Shimono ผู้ให้เสียงพากย์หนุ่มขี้หลีจอมโวยวาย Zenitsu Agatsuma ที่ได้จับตัวละครของตัวเองมาต่อสู้กันในแบบที่ไม่เคยเห็นในการ์ตูนมาก่อน งานนี้เกมจะมีความสนุกอลังการขนาดไหน และใครจะเป็นฝ่ายชนะในการต่อสู้นี้ ลองไปชมตัวอย่างจากการเล่นจริงกันได้เลย
 
Demon Slayer: Kimetsu no Yaiba - Hinokami Keppuutan พัฒนาโดยทีม CyberConnect2 ที่เคยมีผลงานจากซีรี่ส์ยอดนิยมอย่าง Naruto Ultimate Storm จึงทำให้ระบบการเล่นนั้นมีการต่อสู้ที่รวดเร็ว และมีการปล่อยท่าโจมตีสกิลสุดอลังการจากกราฟฟิคที่สวยงาม
โดยภายในเกมนั้นจะมีโหมดเนื้อเรื่องสำหรับผู้เล่นคนเดียว ซึ่งดำเนินเรื่องราวตามการเดินทางปราบปีศาจของตัวเอก Tanjiro และน้องสาว Nezuko แบบเดียวกับในหนังสือการ์ตูนและอนิเมะ รวมถึงมี Versus Mode ให้ผู้เล่นสามารถเลือกตัวละครที่ชอบมาต่อสู้ด้วยกันได้ทั้งแบบ Offline และ Online ด้วยทีม 2 vs 2 โดยตอนนี้ได้มีการยืนยันแล้วว่าตัวละครที่จะมีให้เล่นมี Tanjiro, Nezoko, Zenitsu, Inosuke, Giyu และน่าจะมีการประกาศตัวละครมาให้เล่นกันเพิ่มเติมในอนาคตอีกแน่นอน
ตัวเกมมีกำหนดวางจำหน่ายภายในปี 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam) ซึ่งตอนนี้คาดว่าเกมพัฒนาไปได้เยอะพอสมควรแล้ว เราจึงน่าจะได้เห็นข่าวคราวเพิ่มเติมกันต่อไปในอีกไม่นานนี้


