เหล่าแพทย์ทั้งหลายเตือน เจ็บคอเพราะเชื้อไวรัส มีไข้เป็นหวัดธรรมดา สามารถหายได้เพียงแค่ทานยาลดไข้ แก้ปวด ไม่ควรเรียกหายาฆ่าเชื้อหากไม่จำเป็น เสี่ยงร่างกายดื้อยาโดยไม่จำเป็น
เฟซบุ๊คเพจของเหล่าชื่อดังในโลกออนไลน์อย่าง Spartan Doctor และ ความรู้สนุกๆแบบหมอแมว ออกมาเตือนคนไทยเกี่ยวกับการใช้ยาฆ่าเชื้อ (แคปซูลสีเขียวฟ้า เหลืองน้ำตาล หรืออาจจะเป็นสีอื่น คนมักเรียกกันผิดๆ ว่า ยาแก้อักเสบ) เพื่อบรรเทาอาการเจ็บคอ ว่าจริงๆ หากทานยาฆ่าเชื้อบ่อยๆ โดยไม่จำเป็น อาจทำให้เกิดอาการ “ดื้อยา” โดยไม่จำเป็นได้
อาการเจ็บคอที่มักพบในผู้ป่วย แบ่งออกเป็น 2 แบบใหญ่ๆ จากสาเหตุของอาการเจ็บคอ ดังนี้1. เจ็บคอจากเชื้อไวรัส กว่า 80-90% ของผู้ป่วยที่มีอาการเจ็บคอ มักมีสาเหตุจากไวรัสที่ได้รับระหว่างมีไข้ ไม่สบาย เป็นหวัด โดยที่ต่อมทอนซิลจะบวมแดง คอแดงรักษาโดย ทานยาลดไข้ หรือยาแก้ปวดปกติสักระยะ อาการเจ็บคอจะหายได้เอง2. เจ็บคอจากเชื้อแบคทีเรีย นอกจากเจ็บคอแล้ว ยังมีอาการลิ้นไก่บวม มีหนองที่ต่อมทอนซิล ต่อมทอนซิลบวมแดง ลิ้นมีฝ้าขาวๆ คอแดง และอื่นๆรักษาโดย ทานยาฆ่าเชื้อ เพื่อฆ่าเชื้อแบคทีเรีย บวกกับยาแก้ปวดลดไข้ปกติ
หากเราทานยาฆ่าเชื้อ หรือยาแก้อักเสบพร่ำเพรื่อ โดยที่คอของเราไม่ได้มีเชื้ออะไรให้ฆ่า อาจทำให้เราดื้อยาตัวนี้ไปโดยปริยาย คราวหน้าเจ็บคอจากเชื้อแบคทีเรีย อาจใช้ยาตัวเดิมไม่หาย ต้องเปลี่ยนเป็นยาที่แรงกว่า (และอาจจะแพงกว่า) โดยไม่จำเป็นเลย
เพราะฉะนั้นคราวหน้า หากไม่สบายไปหาหมอ แล้วหมอไม่จ่ายยาฆ่าเชื้อ หรือยาแก้อักเสบมาให้ ก็ไม่ต้องร้องขอเพิ่ม หรือคิดว่าประกันสังคมงกยานะคะ หมอเขาวินิจฉัยถูกแล้วล่ะค่ะ

ขอขอบคุณข้อมูลจาก เฟซบุ๊คเพจ Spartan Doctor และ ความรู้สนุกๆแบบหมอแมว ภาพประกอบจาก เฟซบุ๊คเพจ SquidMan.ExE และ GettyImages