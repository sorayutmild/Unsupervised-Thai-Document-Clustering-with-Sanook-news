วันที่ 11 ม.ค. ที่ทำเนียบรัฐบาล ร.ต.อ.เฉลิม อยู่บำรุง รองนายกฯ กล่าวถึงกรณีเดินทางไปประเทศมาเลเซีย ก่อนจะมีคลิปและภาพอาการคล้ายคนเมา โดยยอมรับว่าเมาจริง แต่เป็นการดื่มนอกเวลาราชการร่วมกับเพื่อนต่างประเทศ ซึ่งไม่ได้เจอกันมานานร่วม 2 ปี และขณะที่กินดื่มก็ไม่มีข้าราชการหรือคณะทำงานร่วมด้วย กินกันเฉพาะเพื่อนที่รู้จักกัน ทั้งจากมาเลย์และสิงคโปร์ ซึ่งครั้งหนึ่งตนเคยเป็น 5 ทหารเสือ เคยลี้ภัยก็ได้เพื่อนที่กินด้วยกันนี่แหละช่วย มิเช่นนั้นคงไม่รอดตาย อยู่เดนมาร์กก็เอาเงินให้ใช้ ก็ถือเป็นเรื่องปกติในกลุ่มเพื่อนฝูง ไม่ได้เมากับใคร "5 คน กินไวน์ไป 8 ขวด จะไม่ให้เมาได้อย่างไรเล่า" ร.ต.อ.เฉลิม กล่าว นอกจากนี้ ร.ต.อ.เฉลิม ยังกล่าวอีกว่า ภาพที่ปรากฎออกมาเป็นช่วงที่กำลังเลิกและจะขึ้นนอนแล้ว พร้อมกับต่อว่าผู้นำภาพมาเผยแพร่ว่า ไม่มีน้ำใจ นิสัยคับแคบ เป็นคนไม่มีพวก แยกแยะเวลาไม่เป็น