(17 ส.ค.) เจ้าหน้าที่ตำรวจ สภ.เมืองอุบลราชธานี ได้รับแจ้งประสานงานขอมอบตัวจาก น.ส.ชารีรัตน์ นันทบรรณ อายุ 34 ปี เจ้าของร้านเสื้อผ้าสตรีแห่งหนึ่งในเมืองอุบลฯ หลังตกเป็นผู้ต้องหาก่อเหตุฆ่า นายชรรษณวรรธ ศักดิ์สิงห์ อายุ 37 ปี อาจารย์ประจำมหาวิทยาลัยแห่งหนึ่ง เสียชีวิตอย่างสะเทือนขวัญเมื่อช่วงบ่ายวานนี้ (16 ส.ค.)
สำหรับคดีดังกล่าว สืบเนื่องจากเมื่อช่วงบ่ายวานนี้ เจ้าหน้าที่ตำรวจได้รับแจ้งเหตุมีคนทะเลาะวิวาทและฆ่ากันตายอยู่บริเวณหน้าปากซอยสรรพสิทธิ 8 ที่เกิดเหตุพบร่าง นายชรรษณวรรธ นอนเสียชีวิตคาที่ สภาพถูกแทงด้วยอาวุธมีคมตามร่างกาย ใกล้กันพบมีดทำครัวเปื้อนเลือด ความยาว 10 นิ้วตกอยู่ และไม่ไกลกันนักพบรถยนต์โตโยต้าวีออส สีขาว จอดทิ้งเอาไว้อยู่ บริเวณที่นั่งข้างคนขับและประตูรถมีคราบเลือดติดอยู่ จึงได้เก็บหลักฐานเอาไว้ตรวจสอบ
ในเวลาต่อมา เจ้าหน้าที่สืบสวนได้ตรวจสอบภาพจากกล้องวงจรปิดบริเวณจุดเกิด พร้อมกับรวบรวมพยานหลักฐานต่างๆ จนทราบว่าผู้ก่อเหตุีอ น.ส.ชาลีรัตน์ ที่หลังก่อเหตุได้มีรถยนต์อีกครั้งขับมารับหลบหนีไป จนกระทั่งได้รับการติดต่อจากทาง น.ส.ชาลีรัตน์ ว่าต้องการมอบตัว จึงได้เดินทางไปรับตัวมาสอบสวน
น.ส.ชาลีรัตน์ ให้การว่า นายชรรษณวรรธ เป็นแฟนหนุ่มที่คบหากันมาประมาณ 3 ปี ก่อนเกิดเหตุได้ขับรถพูดคุยกันเรื่องปัญหาหนี้สินที่แฟนหนุ่มได้ให้ตนไปกู้ยืมเงินนอกระบบมา เพื่อใช้หนี้การพนันเกือบ 400,000 บาท โดยที่แฟนหนุ่มไม่ได้สนใจจะแบ่งเบาภาระแต่อย่างใด ตนต้องรับผิดชอบจ่ายเงินคืนวันละ 4,000 บาท ทั้งที่เป็นหนี้สิ้นที่ตนไม่ได้ก่อ
น.ส.ชาลีรัตน์ ยังเปิดเผยว่า หนำซ้ำ นายชรรษณวรรธ ยังมีท่าทีตีตัวออกห่าง แอบไปคบหาผู้หญิงคนอื่น รวมทั้งมักจะลงไม้ลงมือเวลาที่ทะเลาะมีปากเสียงกันด้วย เมื่อตนกับแฟนหนุ่มขับรถมาถึงจุดเกิดเหตุ นายชรรษณวรรธ จะทำร้ายร่างกาย ตนจึงชักมีดทำครัวที่พกไว้ตรงประตูรถออกมาแทงใส่ 2 ครั้ง ก่อนที่ นายชรรษณวรรธ จะเปิดประตูหนีลงจากรถไป ตนจึงเกิดความแค้นจัด วิ่งตามแทงซ้ำอีกหลายครั้งจะล้มลงแน่นิ่งไป
ทั้งนี้ น.ส.ชาลีรัตน์ ระบุว่า หลังเกิดเหตุรู้สึกกลัวความผิด จึงตั้งใจจะไปกระโดดน้ำตาย โทรศัพท์ไปร่ำลาพ่อ แต่พ่อทราบเรื่องจากน้องสาวที่ตนให้ขับรถไปรับหลังก่อเหตุ พ่อจึงได้พูดจาเกลี่ยกล่อมและขอให้มอบตัวกับเจ้าหน้าที่ตำรวจดังกล่าว
อย่างไรก็ตาม เจ้าหน้าที่ได้แจ้งข้อหากับ น.ส.ชาลีรัตน์ ฐานฆ่าผู้อื่นโดยเจตนา จนเป็นเหตุถึงแก่ชีวิต พร้อมกับควบคุมตัวไปดำเนินคดีตามกฎหมายต่อไป