ฉายาซุป'ตาร์ติดดิน ไม่ใช่ได้มาเพราะจับสลากนะจ๊ะบอกเลย สำหรับพระเอกหนุ่มเลือดอีสาน ณเดชน์ คูกิมิยะ แต่เป็นเพราะไลฟ์สไตล์ชีวิตความเป็นอยู่ที่เรียบง่ายแบบบ้านๆ ที่แฟนคลับเห็นจนชินตาต่างหาก
ล่าสุดในช่วงเทศกาลส่งท้ายปีเก่าต้อนรับปีใหม่ ที่เราเห็นดารานักแสดงหลายคนให้รางวัลชีวิตด้วยการไปพักผ่อนต่างประเทศแล้วแต่ความชอบของแต่ละคน แต่หนุ่มณเดชน์เลือกกลับบ้านเกิดที่ จ.ขอนแก่น ใช้เวลาช่วงหยุดอยู่กับครอบครัวแบบพร้อมหน้า ทั้งป๊าโยชิโอ แม่แก้ว และญาติๆ รวมถึงเย็นเย็น สุนัข 3 ขาแสนรัก ก็ได้ไปเที่ยวกับเค้าด้วย
ไหนๆ ก็ได้หยุดยาวแล้ว หนุ่มณเดชน์ก็เลยพาครอบครัวแม่ เที่ยวจ.เลย ขึ้นภูเขาไปเยี่ยมโรงเรียนของชาวม้งแบบส่วนตัว นั่งถ่ายรูปหวาดเสียวบนหน้าผา ก่อนที่จะกลับมาเคาท์ดาวน์ปีใหม่ด้วยการจัดงานเลี้ยงบรรยากาศสบายๆ ปูเสื่อ ก่อไฟกินหมูกระทะร้องคาราโอเกะเพลงลูกทุ่งกันหน้าบ้าน ธรรมดาติดดินสุดๆ ไม่ต้องหรูหราก็มีความสุขได้ สมกับที่เป็นพระเอกติดดินจริงๆ