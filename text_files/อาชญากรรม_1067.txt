เมียคนก่อเหตุยิงยกครัว เปิดเผยเพราะความหึงและเป็นคนใจร้อน อีกทั้งเป็นคนไม่ทำอะไรเลย ทำให้ทุกคนไม่ยอมรับ จึงมีการบ่นบ้างตามธรรมดา ซึ่งเค้าควรจะรู้ตัวบ้าง อีกทั้งคนอื่นมองเค้าเป็นคนดีนั้นแค่เปลือกนอกแต่คนในบ้าน ยอมรับว่าอึดอัดใจที่ต้องอยู่ร่วมชายคาเดียวกัน
ผู้สื่อข่าวรายงานว่า (2 ม.ค.) นางสาวบุญญานุช อายุ 37 ปี ภรรยานายสุชีพ ผู้ที่ก่อเหตุยิงคู่เขย แม่ยาย พี่สาว น้องเมียและลูกของตนเองอีก 2 คน ก่อนจ่อยิงขมับตนเองตายตาม เป็นศพที่ 7 ได้เปิดเผยว่า เหตุการณ์ในครั้งนี้สร้างความสะเทือนใจให้กับตนเองเป็นอย่างมาก
แม้จะพยายามทำใจแล้วแต่ก็ไม่เป็นผล เพราะต้องรับข้อมูลกระแสข่าวที่คนภายนอกไม่รับรู้ ว่าทางบ้านของตนเองกดดันทำให้นายสุชีพ สามี ได้ใช้อาวุธปืนยิงทุกคนในครอบครัวของตนเองตายไปถึง 6 คน
นางสาวบุญญานุช กล่าวต่อว่า คนภายนอกอาจจะดูว่า นายสุชีพ เป็นคนดี มีความเป็นสุภาพบุรุษ ชอบช่วยเหลือคน อีกทั้งยังเป็นคนนอบน้อม แต่ในความจริงนั้น ภายในบ้านกลับตรงกันข้าม เพราะตั้งแต่อยู่กินกันมานับ 10 ปี ใหม่ๆ จะดูดีสุภาพ แต่นับวันนานเข้านายสุชีพเริ่มออกลาย ทำในสิ่งไม่ดีหลายๆ อย่าง อีกทั้งเป็นคนขี้หึงอย่างรุนแรง ชนิดคอยตามโทรจิกหาตนตลอดเวลา ซึ่งนายสุชีพ ก็รู้ว่าอาชีพของตนต้องพบปะลูกค้า ทำงานไม่เป็นเวลา
ภรรยาของนายสุชีพ กล่าวอีกว่า นายสุชีพ เคยทำร้ายถึงขนาดใช้อาวุธปืน ไล่ยิง ตนเองมาแล้วก็มี ใช้กำลังทำร้ายร่างกายถึงขนาดหามส่งโรงพยาบาลมาแล้วก็หลายครั้ง และหนักสุดชกตนถึงขนาดม่านตาแตก ตนต้องหอบร่างไปแจ้งมูลนิธิปวีณาฯมาแล้ว ซึ่งทุกครั้งที่ตนจะฟ้องหย่า นายสุชีพก็จะเอาลูกมาเป็นตัวประกัน ซึ่งตนก็ต้องอ่อนใจทุกครั้งเพราะสงสารลูกไม่อยากให้ครอบครัวแตกแยก ซึ่งลึกๆ ตนแค้นมากและเคยบอกกับสามีด้วย แต่แทนที่จะสำนึกกลับหนักข้อขึ้นกว่าเดิม จนตนต้องหนีออกจากบ้านไป ซึ่งก็ทำให้นายสุชีพโกรธแค้นหนัก ชนิดโทรขู่ฆ่าตนและครอบครัว
นางสาวบุญญานุช กล่าวต่ออีกว่า ยอมรับว่าทางครอบครัวไม่มีใครชอบนายสุชีพ เนื่องจากไม่สนใจที่จะช่วยเหลือที่บ้านเลย แม้กระทั่งค่าเลี้ยงดูลูกทั้งสองคน ซึ่งก็เป็นลูกของเขาเอง เงินที่มีก็พาไปกินเหล้าเมายา ปล่อยให้เป็นภาระตนและครอบครัว ซึ่งก็มีบ้างที่เค้าจะต้องบ่น ต้องว่ากล่าวกัน
ประกอบกับเมื่อวันปีใหม่ที่ผ่านมา เขาเองตั้งใจว่าตนเองจะต้องกลับมาเยี่ยมบ้านเพื่อมาเยี่ยมแม่และลูก แต่ตนไม่ได้กลับไปเพราะติดงานที่พัทยา ทำให้เขาโกรธแค้น และยังมาได้ยินเสียงบ่นจากคนในครอบครัวเข้าอีก จึงน่าจะเป็นมูลเหตุทำให้เขาก่อเหตุโหดร้ายในครั้งนี้ ซึ่งความโกรธแค้นที่มีต่อกันได้จบลงไปกับความตายของเขาเอง และหากวันนั้นตนเองอยู่ด้วย ศพแรกนั้นที่นายสุชีพที่จะยิงก็คือตนแน่นอน
>> โศกนาฏกรรม 7 ศพ! เขยคลั่งสังหารหมู่แม่ยาย-ญาติเมีย ยิงลูกๆ แล้วฆ่าตัวตาย
>> เปิดปมฆ่ายกครัว 7 ศพ มือปืนคับแค้นใจ "แม่ยาย" นินทากลางวงญาติ-ด่าต่อหน้าคู่เขย
>> ผู้รอดชีวิตฆ่ายกครัว 7 ศพ ยังช็อกเสียหลัก ได้เพื่อนบ้านดูแล-ช่วยล้างเลือดที่เกิดเหตุ