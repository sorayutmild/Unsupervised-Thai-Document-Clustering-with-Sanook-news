สื่อเยอรมันตีข่าว รมต.ต่างประเทศของเยอรมันยกเลิกคำสั่งห้ามทักษิณ เดินทางเข้าประเทศแล้ว ภายหลังพรรคเพื่อไทยชนะการเลือกตั้งอย่างถล่มทลาย
 (29 ก.ค.) หนังสือพิมพ์ Frankfurter Allgemeine Zeitung ของเยอรมัน รายงานว่า นายกวีโด เวสเตอร์เวลล์ รัฐมนตรีต่างประเทศ ได้ยกเลิกคำสั่งห้าม พ.ต.ท.ทักษิณ ชินวัตร อดีตนายกรัฐมนตรีของไทย เดินทางเข้าประเทศแล้วตั้งแต่วันที่ 15 ก.ค. ภายหลังพรรคเพื่อไทยสามารถชนะการเลือกตั้งอย่างถล่มทลายเมื่อ 3 ก.ค. ที่ผ่านมา
รายงานระบุว่า คำสั่งห้ามที่มีมาตั้งแต่ปี 2009 ถูกยกเลิก และการตัดสินใจดังกล่าวมีขึ้นหลังจากพรรคเพื่อไทยภายใต้การนำของน.ส.ยิ่งลักษณ์ ชินวัตร ซึ่งเป็นน้องสาวของพ.ต.ท.ทักษิณ ได้รับชัยชนะศึกเลือกตั้งทั่วไปเมื่อวันที่ 3 ก.ค และเตรียมขึ้นดำรงตำแหน่งนายกรัฐมนตรีในช่วงต้นเดือนส.ค. ซึ่งการยกเลิกคำสั่งห้ามดังกล่าวกำลังเป็นถกเถียงในเยอรมัน โดยสมาชิกรัฐสภาบางรายตั้งข้อสงสัยถึงความเป็นไปได้ที่อาจมีเจ้าหน้าที่ด้านความมั่นคง หน่วยข่าวกรองและเจ้าหน้าที่ทูตของพวกเขามีส่วนเกี่ยวข้องเปิดทางให้พ.ต.ท.ทักษิณ เดินทางเข้าประเทศในปี 2008
นอกจากนี้ยังมีกระแสข่าวว่า พ.ต.ท.ทักษิณ ซึ่งถือพาสปอร์ตมอนเตเนโกร อาจเคยลักลอบเข้าประเทศเยอรมันขณะที่คำสั่งห้ามยังมีผลบังคับใช้เสียอีกด้วย