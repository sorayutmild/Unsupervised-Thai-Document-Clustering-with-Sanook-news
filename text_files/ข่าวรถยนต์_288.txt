หลังจากออกจำหน่ายในประเทศเพื่อนบ้านอย่าง อินโดนีเซีย และ ฟิลิปปินส์ มาแล้วในช่วง 2 ปีที่ผ่านมา ล่าสุด Toyota Rush 2020 มีกระแสข่าวโหมต่อเนื่องว่าเตรียมที่จะบุกตลาดบ้านเราอย่างเป็นทางการภายในปี 2563
สำหรับ Toyota Rush 2020 เป็นรถยนต์ครอสโอเวอร์ขนาด 7 ที่นั่งโดยมีเบาะ 3 แถว ภายนอกได้รับการปรับให้ดูสปอร์ตมากขึ้นด้วยไฟหน้า และไฟท้ายแบบ LED พร้อมไฟตัดหมอก กระจังหน้าโครเมียมรมดำ, หลังคาแบบ Built-in ล้ออัลลอยขนาด 17 นิ้วลายใหม่


ภายในห้องโดยสารมาในโทนสีดำ เบาะนั่งหุ้มหนังด้วยผ้าสีดำ พวงมาลัยหุ้มหนังพร้อมปุ่มควบคุมเครื่องเสียง หน้าจอสัมผัสขนาด 7 นิ้ว ลำโพง 8 ตำแหน่ง เทคโนโลยีระบบปุ่ม Push Start และ ระบบกุญแจ Smart Keyless Entry, กล้องมองภาพขณะถอยจอด และถุงลมนิรภัย 6 ตำแหน่ง

ในส่วนของเครื่องยนต์ Toyota Rush 2020 จะมาพร้อมระบบเบนซิน รหัส 2NR แบบ 4 สูบ ขนาด 1.5 ลิตร DOHC Dual VVT-i ให้กำลังสูงสุด 104 แรงม้า (PS) ที่ 6,000 รอบ/นาที แรงบิดสูงสุด 136 นิวตันเมตร ที่ 4,200 รอบ/นาที จับคู่กับเกียร์ธรรมดา 5 จังหวะ หรือ เกียร์อัตโนมัติ 4 จังหวะ ขับเคลื่อนล้อหลัง

อย่างไรก็ตามแฟนๆ ชาวไทย คงต้องรอประกาศยืนยันอีกครั้งจากทางค่าย Toyota (โตโยต้า) ว่าจะมีการนำเข้ามาเปิดตลาดในบ้านเราหรือไม่ รวมถึงสเปคที่อาจมีการปรับบางอย่างหากมาทำการตลาดในบ้านเรา แต่เชื่อเหลือเกินว่ามีเหล่านักขับหลายรายที่สนใจเจ้า Toyota Rush 2020 อยู่ไม่น้อยทีเดียว