โอ๊ค พานทองแท้ ออกโรงแก้ต่างแทน บอกโทรถามอาปูแล้วได้คำตอบว่ากำลังปิดมือถือก่อนเริ่มงานพระราชพิธีฯ จวกทำไมว่างจับผิดกันจัง
ผู้สื่อข่าวรายงานว่า หลังจากที่ในโลกอินเตอร์เน็ตมีการส่งต่อภาพน.ส.ยิ่งลักษณ์ ชินวัตร นายกรัฐมนตรี ยืนก้มหน้าใช้โทรศัพท์มือถือระหว่างงานพระราชพิธีพระราชทานเพลิงพระศพ สมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี โดยมีการระบุว่าเป็นภาพที่ น.ส.ยิ่งลักษณ์ ยืนร่วมในริ้วขบวนพระอิสริยยศ เพื่อไปยังมณฑลพิธีท้องสนามหลวง ในภาพนอกจาก น.ส.ยิ่งลักษณ์ มีพล.อ.ประยุทธ์ จันทร์โอชา ผบ.ทบ. และผู้นำเหล่าทัพยืนอยู่ จนเป็นที่วิพากษ์วิจารณ์ไปทั่วถึงความไม่เหมาะสมนั้น
ล่าสุด วันนี้(10 เม.ย.) นายพานทองแท้ ชินวัตร บุตรชายของ พ.ต.ท.ทักษิณ ชินวัตร อดีตนายกรัฐมนตรี ผู้เป็นหลานชาย โพสต์ในเฟซบุ๊ค Oak Panthongtae Shinawatra ว่า
"เหตุเกิดจากในงานพระราชพิธีเพลิงพระศพเมื่อวานนี้ครับ เป็นภาพท่านนายกที่กำลังถือโทรศัพท์อยู่ในงาน ผมเองเห็นภาพครั้งแรกยังแอบสงสัยเลยโทรไปสอบถามเรื่องราวทันที ได้คำตอบว่าท่านนายกกำลังปิดโทรศัพท์ก่อนเริ่มงานพิธีครับ ตลกดีนะครับ คนเราช่างว่างจับผิดกันจัง แต่ทุกคนก็มีสิทธิ์คิดได้ เพราะภาพตอนแรกที่ออกมามีแค่ภาพท่านนายกถือโทรศัพท์ ไม่ได้มีภาพในมุมกว้างออกมาด้วย จึงง่ายต่อการเข้าใจผิดกัน หรือว่าจะให้เรื่องนี้ถึงครูอังคณาครับ"
อ่านข่าวที่เกี่ยวข้อง>>>ว่อนเน็ต! ภาพยิ่งลักษณ์ ใช้มือถือในริ้วขบวนพระราชพิธีฯ