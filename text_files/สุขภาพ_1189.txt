ระบบขับถ่าย สามารถบอกอาการของโรคได้ในหลายๆ โรค รวมถึงอาการผิดปกติของร่างกายในหลายๆ จุด ดังนั้นเมื่อไรที่มีการตรวจสุขภาพประจำปี จึงมักมีการตรวจปัสสาวะ หรืออาจจะตรวจอุจจาระเพิ่มด้วย อย่างไรก็ตาม หากพบว่าปัสสาวะมีเลือดปน คุณอาจกำลังเสี่ยงอันตรายจากโรคร้ายที่คุณอาจไม่ทันระวังอยู่ก็เป็นได้
 
10 สาเหตุที่ทำให้ “ปัสสาวะเป็นเลือด” อันตรายที่ต้องรีบรักษา

ติดเชื้อที่ไต
ติดเชื้อทางเดินปัสสาวะ
นิ่วในกระเพาะปัสสาวะ หรือนิ่วในไต
ต่อมลูกหมากโต
โรคที่เกี่ยวกับไตอื่นๆ เช่น ติดเชื้อไวรัส โรคทางภูมิคุ้มกัน
มะเร็งในระบบปัสสาวะ
โรคทางพันธุกรรมบางโรค ที่ทำให้เซลล์เม็ดเลือดเปราะบาง
อุบัติเหตุที่เกิดขึ้น จากการทำกิจกรรมต่างๆ เช่น เล่นกีฬา โดนทำร้าย ทำให้บริเวณไต ท่อไต หรือกระเพาะปัสสาวะเสียหายจากการถูกกระแทก
ออกกำลังกายหนักมากเกินไป
ทานยาปฏิชีวนะที่มีฤทธิ์สลายลิ่มเลือดมากเกินไป

 
ปัสสาวะเป็นเลือด แบบไหนอันตราย?
ปัสสาวะเป็นเลือด มีทั้งแบบที่สามารถมองเห็นได้ด้วยตาเปล่า สีของปัสสาวะเป็นชมพู แดงจางๆ ไปจนถึงสีแดงอมน้ำตาลเข้มคล้ายสีของน้ำอัดลม และอาจไม่ปัสสาวะปนเลือดที่ไม่สามารถของเห็นได้ด้วยตาเปล่า แต่พบเม็ดเลือดแดงปนอยู่ในปัสสาวะเมื่อตรวจดูด้วยกล้องจุลทรรศน์
หากปัสสาวะแล้วมีเลือดปนจนสามารถมองเห็นได้ว่าเป็นสีของเลือดสดๆ ปนมากับปัสสาวะ หรือปัสสาวะมีเลือดปนมากกว่า 1 ครั้ง โดยไม่ทราบสาเหตุ (ไม่ได้ทานอาหารสีเข้มๆ หรือทานยาอะไรใหม่ๆ) และอาจมีอาการอื่นๆ ร่วมด้วย เช่น ปัสสาวะแสบขัด ปวดท้อง มีไข้ น้ำหนักลด ควรรีบพบแพทย์เพื่อหาสาเหตุที่แท้จริง