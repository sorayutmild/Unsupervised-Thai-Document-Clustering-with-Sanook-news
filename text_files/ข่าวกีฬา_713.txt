เก็บตกหลังเกมเอเอฟเอฟ ซูซูกิ คัพ 2020 รอบชิงชนะเลิศ นัดแรก ที่ ทีมชาติไทย ระเบิดฟอร์มเอาชนะ ทีมชาติอินโดนีเซีย ไปได้ก่อนอย่างขาดลอย 4-0 ไปเมื่อวานนี้โดยในช่วงงานแถลงข่าวหลังเกม มีซีนอารมณ์เกิดขึ้นกับ มาโน่ โพลกิ้ง เฮดโค้ชทีมชาติไทย เมื่อมีนักข่าวชาวเวียดนามถามถึงประเด็นที่เจ้าตัวตัดสินใจส่ง กวินทร์ ธรรมสัจจานันท์ ผู้รักษาประตูตัวสำรองลงสนามในนาทีที่ 75 ว่าเกี่ยวข้องกับการที่มือกาววัย 31 ปี ได้รับข่าวร้ายที่ต้องสูญเสียคุณพ่อในช่วงก่อนหน้าเกมนี้จะเริ่มขึ้นหรือไม่อย่างไร?ซึ่งคำถามนี้ทำให้กุนซือชาวบราซิลวัย 45 ปี ถึงกับเสียงสั่นเครือ ก่อนจะตอบคำถามทั้งน้ำตาว่า "ผมยินดีที่คุณถามคำถามนี้ และอยากจะพูดให้ชัดๆ""สำหรับการเปลี่ยนตัวผู้รักษาประตู ผมอยากอธิบายว่า เราไม่ใช่ไม่เคารพอินโดนีเซีย แต่เป็นเพราะว่าคุณพ่อของกวินทร์ (น้ำตาไหล) เพิ่งเสียไปเมื่อช่วงบ่าย""เราอยากตอบแทนความทุ่มเทของกวินทร์ เราอยากสร้างช่วงเวลาดีๆให้เขา นั่นจึงเป็นเหตุผลที่เราส่งเขาลงสนามเพื่อคุณพ่อของเขา"ทั้งนี้ มาโน่ โพลกิ้ง รู้จักเป็นการส่วนตัวและมีความสนิทสนมกับ กวินทร์ ธรรมสัจจานันท์ ตั้งแต่ปี 2012 สมัยที่เจ้าตัวรับหน้าที่ผู้ช่วยเฮดโค้ชทีมชาติไทยให้กับ วินฟรีด เชเฟอร์ กุนซือจอมเก๋าชาวเยอรมนีสำหรับเกมนัดที่สองของรอบชิงชนะเลิศ ศึกชิงแชมป์อาเซียน 2020 ทีมชาติไทย จะพบกับ ทีมชาติอินโดนีเซีย ที่สนามกีฬาแห่งชาติสิงคโปร์ จะมีขึ้นในวันที่ 1 มกราคม 2565 เวลา 19.30 น. ตามเวลาประเทศไทย ถ่ายทอดสด ทางช่อง 7 HD และ AIS Play
