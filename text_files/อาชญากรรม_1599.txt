เผยภาพนาทีคนร้ายสังหารโหดกลุ่มผู้เสียชีวิต 3 คน อย่างใจเย็น ปฏิบัติการกว่า 3 นาที ท่ามกลางผู้คนที่สัญจรบนถนน
ผู้สื่อข่าวรายงานจากจังหวัดพัทลุงว่า จากกรณีที่เกิดเหตุการณ์คนร้ายยิงถล่มผู้เสียชีวิตบนถนนกว่า 40 นัด เมื่อเวลา 02.30 น. วันที่ 29 ก.ค. บริเวณหน้าธนาคาร ธ.ก.ส. สาขาท่ามิหรำ อำเภอเมืองพัทลุง ทราบชื่อผู้เสียชีวิตคือ นายรัตน์พงศ์ และต่อมาในเวลา 06.00 น. เจ้าหน้าที่ตำรวจ สภ.เมืองพัทลุงได้รับแจ้งว่ามีผู้เสียชีวิตภายในรถยนต์เก๋งสีดำ
หลังได้รับแจ้งเหตุ เจ้าหน้าที่เข้าตรวจสอบพบสภาพรถยนต์เก๋งถูกยิงถล่มด้วยอาวุธปืนจำนวนหลายนัด ด้านเบาะหลังคนขับมีผู้เสียชีวิต 2 คน สภาพศพถูกกระสุนปืนยิงเข้าที่บริเวณลำตัว หน้าอก และศีรษะ ขณะที่รถยนต์เก๋งถูกกระสุนยิงถล่มเข้าไปจำนวนกว่า 20 นัด และจากการตรวจสภาพศพผู้เสียชีวิตพบว่า ศพที่ 2 ที่นำออกจากรถยนต์นั้นเจ้าหน้าที่พบยาเสพติดจำนวนหนึ่ง 

ทั้งนี้ ภาพจากล้องวงจรปิดเผยให้เห็นนาทีโหด รถยนต์เก๋งสีดำของกลุ่มผู้เสียชีวิตจอดอยู่บนถนนหน้าธนาคาร ธ.ก.ส. สาขาท่ามิหรำ โดยมีกลุ่มคนร้ายจำนวน 2 คนเดินรอจังหวะอยู่บริเวณทางเท้าห่างจากรถยนต์ที่จอดอยู่ประมาณ 15 เมตร ขณะเดียวกันคนร้ายอีกคนขับรถยนต์กระบะมาจอดด้านหลังรถยนต์ของผู้เสียชีวิตประมาณ 15 – 20 เมตร จากนั้นผู้ขับรถยนต์เก๋งที่เสียชีวิตคือ นายรัตน์พงศ์ เปิดประตูลงจากรถ ขณะที่คนร้ายลงจากรถยนต์เช่นกันเดินเข้ามาหาผู้เสียชีวิตบริเวณท้ายรถยนต์เก๋งแล้วชักอาวุธปืนสั้นยิงเข้าใส่ไม่ต่ำกว่า 5 นัด
ขณะที่กลุ่มคนร้ายอีก 2 คน ที่รออยู่ได้เข้ามายิงใส่ผู้เสียชีวิตจำนวนหลายนัดเช่นกัน แล้วจึงเดินกลับไปที่รถยนต์กระบะ ขณะนั้นมีคนวิ่งหนีลงจากรถยนต์เก๋งจำนวน 1 คนไปได้ และพยายามจะหนีออกจากตัวรถยนต์เก๋งอีก แต่กลุ่มคนร้าย 2 คนกลับมาใช้ทั้งอาวุธปืนสั้นและอาวุธปืนยาวยิงถล่มเข้าไปที่นั่งเบาะหลัง พร้อมกันนั้นคนร้ายจำนวน 1 คนที่ขึ้นรถยนต์กระบะไปแล้ว เห็นเหตุการณ์ก็จอดรถยนต์ลงมาใช้อาวุธปืนยิงถล่มร่วมกับเพื่อนอีกครั้ง พร้อมขึ้นรถยนต์หลบหนีไปทันที
จากนั้นคนร้าย 2 คนที่เหลือก็ขึ้นขับรถยนต์เก๋งของกลุ่มผู้เสียชีวิตออกจากที่เกิดเหตุ ซึ่งรุ่งเช้าเจ้าหน้าที่ตำรวจได้รับแจ้งจากชาวบ้านพบรถยนต์เก๋งสีดำคันกล่าวจอดอยู่บริเวณถนนริมคลองชลประทาน พร้อมผู้เสียชีวิตภายในรถยนต์จำนวน 2 ราย จากการปฏิบัติการสังหารโหดของกลุ่มคนร้ายในครั้งนี้ ได้ทำการสังหารโหดอย่างใจเย็นใช้เวลาเพียง 3 นาที ท่ามกลางผู้คนที่ยังขับรถยนต์และรถจักรยานยนต์สัญจรบนถนน 

ทางด้าน พล.ต.ต.กฤษฎา แก้วจันดี ผบก.ภ.จว.พัทลุง เรียกประชุมเจ้าหน้าที่ตำรวจ สภ.เมืองพัทลุง เจ้าหน้าที่ตำรวจชุดสืบสวนสอบสวนของ บก.ภ.จว.พัทลุง เพื่อตั้งชุดคลี่คลายคดีดังกล่าว ออกสืบสวนหาข่าวเป็นหลายชุด เพื่อติดตามคนร้ายและผู้เกี่ยวข้องกับคดีให้ได้โดยเร็ว เนื่องจากเป็นคดีอุกฉกรรจ์และสะเทือนใจของประชาชนชาวจังหวัดพัทลุง
ขณะเดียวกันจากการตรวจสอบกลุ่มผู้เสียชีวิตทราบชื่อทั้งหมด คือ นายรัตน์พงศ์ อายุ 38 ปี เสียชีวิตที่บริเวณหน้าธนาคาร รายที่ 2 และ 3 ที่เสียชีวิตที่นั่งเบาะหลังภายในรถยนต์เก๋งคือ นายอรรถกร อายุ 24 ปี และ นายภาสกร อายุ 21 ปี