นายแทนคุณ จิตต์อิสระ อดีตผู้สมัคร ส.ส. เขตดอนเมือง พรรคประชาธิปัตย์ ได้แถลงข่าวพร้อมกับ นางณัฐหทัย เครื่องสาย ภรรยาและบุตรสาว ของ นายชุติเดช สุวรรณเกิด หัวคะแนนของ นายแทนคุณ ที่ถูกลอบยิงเสียชีวิต
โดยนายแทนคุณ กล่าวถึงกรณีดังกล่าวว่า จากการติดตามข้อมูลในเชิงลึก และความใกล้ชิดกับผู้ตาย เชื่อว่า สาเหตุการสังหารนั้น แม้ไม่ใช่เรื่องของการเมืองโดยตรง แต่เชื่อว่าเกิดจากการที่ผู้ตาย เปิดเผยถึง ธุรกิจผิดกฎหมายในช่วงก่อนและระหว่างการเลือกตั้ง ทำให้มีการจับกุมบ่อนการพนันในพื้นที่เขตดอนเมือง ส่งผลให้ผู้มีอิทธิพลเสียผลประโยชน์เกือบ 10 ล้านบาท พร้อมเผยว่า ผู้ที่วางแผนสั่งฆ่านายชุติเดช คือผู้มีอิทธิพล อักษรย่อ ว. ที่มีความใกล้ชิดกับนักการเมือง อักษรย่อ ก. โดยทราบว่า ผู้ที่ลงมือเป็นมือปืนในซุ้ม จ.สุโขทัย และสาเหตุที่ผู้ตายรู้เรื่องธุรกิจผิดกฎหมาย เพราะเคยใกล้ชิดกับนักการเมืองอักษรย่อ ก. เมื่อ 5-6 ปีที่แล้ว แต่ภายหลังได้ปลีกตัวออกมา
ทางด้าน นางณัฐหทัย ยืนยันทั้งน้ำตาว่า สาเหตุการเสียชีวิตไม่ใช่เรื่องส่วนตัว แต่เป็นเรื่องการเปิดเผยธุรกิจผิดกฎหมาย จึงอยากให้เจ้าหน้าที่ตำรวจดำเนินการอย่างตรงไปตรงมาและเป็นธรรม
ขณะที่ นายสุเทพ เทือกสุบรรณ ส.ส.พรรคประชาธิปัตย์ กล่าวถึงกรณีที่ เจ้าหน้าที่ตำรวจ พุ่งเป้าประด็นการยิงคนสนิทของ นายแทนคุณ จิตต์อิสระ อดีตผู้สมัคร ส.ส. เขตดอนเมือง พรรคประชาธิปัตย์ ว่า เป็นปมความขัดแย้งส่วนตัวว่า ไม่ทราบข้อเท็จจริงในเรื่องนี้ ซึ่งเจ้าหน้าที่ตำรวจ ต้องเร่งทำงานอย่างจริงจัง เพื่อหาผู้กระทำผิดมาลงโทษ ถึงแม้จะมีฝ่ายการเมืองเข้ามามีส่วนเกี่ยวข้อง เนื่องจาก คดีดังกล่าวเกิดขึ้นในพื้นที่กรุงเทพมหานคร และประชาชน มองว่าเป็นเรื่องทางการเมืองและจะติดตามเรื่องนี้อย่างใกล้ชิด ซึ่งจะมีการสอบถามความคืบหน้าไปยังเจ้าหน้าที่เป็นระยะ ๆ และขอให้มีการบังคับใช้กฎหมายอย่างเป็นธรรมต่อทุกฝ่าย
ส่วน ร.ต.อ.เฉลิม อยู่บำรุง รองนายกรัฐมนตรี ออกมาระบุว่า รู้ว่าใครเป็นผู้กระทำผิดในหลาย ๆ กรณี แต่ยังไม่มีการจับกุมนั้น ก็เตรียมที่จะปรึกษาทีมกฎหมายว่า จะเข้าข่ายการกระทำผิดละเว้นการปฏิบัติหน้าที่หรือไม่