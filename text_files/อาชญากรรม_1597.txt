หญิงถูกพี่เขยข่มขืน ก่อเหตุฆ่าตัวตายในบ้านพี่เขย เพื่อเรียกร้องความยุติธรรมให้ตัวเอง หลังผู้ต้องหาถูกยกฟ้อง
จากกรณีที่ น.ส.อ้อม (ขอสงวนชื่อ-นามสกุล) อายุ 29 ปี ก่อเหตุกินยาเบือหนูฆ่าตัวตาย เพื่อเรียกร้องความยุติธรรมให้กับตัวเอง หลังจากกระบวนการยุติธรรมยกฟ้องในคดีที่น้องอ้อมแจ้งความดำเนินคดีพี่เขยที่ก่อเหตุข่มขืนตัวเอง เมื่อ 3 ปีที่ผ่านมา
โดยก่อนจะกินยาฆ่าตัวตาย น้องอ้อมได้โพสต์คำพูดสุดท้ายเอาไว้ว่า "กูจะเอาร่างกายกูเรียกร้องความเป็นธรรม" และหลังจากนั้นได้เดินทางไปที่บ้านของ นายดำ พี่เขย ที่ จ.ปทุมธานี และได้กินยาฆ่าตัวตายในห้องน้ำในบ้านของนายดำ
ก่อนที่จะมีคนมาพบร่างของน้องอ้อมหมดสติอยู่ในห้องน้ำ จึงได้นำตัวส่งไปยังโรงพยาบาล และน้องอ้อมได้เสียชีวิตลงในเวลาต่อมา ที่โรงพยาบาลสมเด็จพระสังฆราชองค์ที่17 อ.สองพี่น้อง จ.สุพรรณบุรี ในช่วงบ่ายของวันที่ 2 ก.พ 2565
โดยทางครอบครัวและญาติๆ ได้นำร่างของน้องอ้อมไปตั้งบำเพ็ญกุศลที่วัดแห่งหนึ่งใน อ.อู่ทอง จ.สุพรรณบุรี ตั้งแต่วันที่ 3 ก.พ. บรรยากาศเป็นไปด้วยความโศกเศร้า โดยมีครอบครัว ญาติๆ และเพื่อนสนิทมาร่วมงาน
โดยจะมีลูกสาวผู้เสียชีวิตทั้ง 2 คนของน้องอ้อม อายุ 7 ขวบ และอายุ 5 ขวบ คอยจุดธูปให้กับคนที่มาเคารพศพของน้องอ้อม โดยจะมีพิธีสวดพระอภิธรรม ไปถึงวันที่ 5 ก.พ 2565 จะมีพิธีฌาปนกิจในวันอาทิตย์ที่ 6 ก.พ 2565 เวลา 15.00 น.
ด้าน นายไมค์ (ขอสงวนชื่อ-นามสกุล) อายุ 31 ปี สามีของน้องอ้อม เล่าให้ผู้สื่อข่าวฟังทั้งน้ำตาว่า ตลอดระยะเวลา 3 ปีที่ผ่านมาที่เกิดเรื่องขึ้น ต่างคนต่างปลอบใจกัน กอดกันทุกวันให้กำลังใจซึ่งกันละกัน ต่อสู้กันมาโดยตลอดโดยการต่อสู้คดี อยู่ในศาลชั้นต้น และศาลอุธรณ์พิพากษาจำคุก นายดำ พี่เขย 3 ปี
ล่าสุด เมื่อเดือน ม.ค.ที่ผ่านมา ศาลฎีกาได้อ่านคำพิพากษาให้ยกฟ้องนายดำ จึงทำให้น้องอ้อมรู้สึกเสียใจและผิดหวัง แต่ตนเองกับน้องอ้อมก็น้อมรับคำตัดสินของศาลฎีกา โดยหลังจากทราบคำตัดสินของศาลแล้ว น้องอ้อมก็รู้สึกเสียใจเพราะคิดว่า 2 ศาลที่ผ่านมาศาลตัดสินจำคุกนายดำ และเชื่อว่าศาลสุดท้ายศาลจะตัดสินจำคุกนายดำ
แต่ผลสุดท้ายไม่เป็นไปอย่างที่คิด จึงทำให้น้องอ้อมผิดหวังและเสียใจ ตนเองก็ปลอบใจน้องอ้อมมาโดยตลอด อะไรที่มันเลวร้ายก็อย่าไปจดจำมัน ก็ไม่คิดว่าน้องอ้อมจะทำแบบนี้ ตนเองก็ไม่รู้จะพูดอะไรมันเจ็บอยู่ในอกมันตั้งตัวไม่ทัน
โดย น้องอ้อม ได้สั่งเสียกับตนเอาไว้ว่าให้ตนอโหสิกรรรมให้กับผู้ก่อเหตุ และช่วยดูแลลูกสาวทั้ง 2 คน ให้ดี ที่ผ่านมาครอบครัวเรากำลังไปได้ด้วยดี กำลังสร้างฐานะ กับต้องมาเจอเรื่องเศร้าแบบนี้ แต่ส่วนน้องอ้อมเองขอสาปแช่งผู้ที่ก่อเหตุจะไม่อโหสิกรรมให้ จึงขอจากโลกนี้ไป