หลังจากเสร็จสิ้นพิธีพระราชทานเพลิงศพ ปอ ทฤษฎี สหวงษ์ เป็นกรณีพิเศษ ที่วัดกลางพระอารามหลวง อ.เมือง จ.บุรีรัมย์ ไปเมื่อวันที่ 24 ม.ค.ที่ผ่านมา
ล่าสุด เช้าวันที่ (27 ม.ค.) เมื่อเวลา 09.30 น. ครอบครัวสหวงษ์ คุณพ่อสงวน, คุณแม่พิสมัย สหวงษ์,โบว์ แวนด้า,ป๊อบปี้ วิทวัส สหวงษ์, ปิน ชวนันท์ สหวงษ์ และ น้องมะลิ ด.ญ.พาขวัญ พร้อมญาติพี่น้อง เดินทางมายังพุทธสถานเฉลิมพระเกียรติ 84 พรรษา กองเรือยุทธการ ต.สัตหีบ อ.สัตหีบ จ.ชลบุรี เพื่อประกอบพิธีทางศาสนามาติกา บังสุกุลประพรมน้ำอบ ทำบุญอัฐิ ปอ ทฤษฎี ด้วยพระสงฆ์ จำนวน 10 รูป
10.00 น. จะเดินทางไปยังท่าเทียบเรือกลางอ่าว กองเรือยุทธการ โดยกองเรือยุทธการ ได้จัดเตรียมเรือลอยอังคาร กร.713 ซึ่งเป็นเรือลอยอังคารขนาดใหญ่ บรรทุกผู้โดยสารได้ 150 คน นำญาติและอัฐิของปอ ทฤษฎี ไปลอยอังคาร ณ บริเวณหมู่เกาะกลางอ่าวสัตหีบ ห่างจากชายฝั่งไป ประมาณ 1-2 ไมล์ทะเล ใช้เวลาเดินทางไปกลับประมาณ 45 นาที
โดยมีอนุศาสนาจารย์ของกองเรือยุทธการ เป็นเจ้าพิธี ประกอบพิธีให้เป็นไปด้วยความถูกต้องตามประเพณีของการประกอบพิธีลอยอังคารอย่างแท้จริง
11.00 น. ครอบครัวสหวงษ์ พร้อมด้วยญาติพี่น้องและกลุ่มแฟนคลับรับเชิญ ร่วมลอยเถ้าอัฐิ ‪ปอ ทฤษฎี‬ กลางทะเลอ่าวสัตหีบแล้ว โดยมี "อั๋น วิทยา" เพื่อนสนิท เป็นผู้ลงบันไดเรือ กร.713 ของกองทัพเรือ นำกระทงห่อผ้าขาวกระดูกของปอ ทฤษฎี ลอยสู่ทะเล เป็นอันเสร็จสิ้นการบำเพ็ญกุศลศพพระเอกหนุ่มนิสัยดีตลอดกาลแล้ว
ขอขอบคุณภาพจากทวิตเตอร์ @Chu_SpringNews, @ThanawatLive และเฟซบุ๊ก นันทพล นัทนายตัวร้าย ทิพย์ศรี 