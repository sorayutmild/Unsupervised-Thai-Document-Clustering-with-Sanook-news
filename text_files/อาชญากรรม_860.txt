สาวฆ่าหั่นศพสามีทำท่านั่งสมาธิพนมมือตลอดเวลา อ้างเป็นร่างทรงพระพุทธเจ้าลงมาปราบมาร ตรวจฉี่เจอสีม่วง
ผู้สื่อข่าวรายงานว่า (7 ต.ค.) ที่กองกำกับการสืบสวน นครบาล7 หลังเจ้าหน้าที่ตำรวจได้ควบคุมตัว น.ส.พรสุรีย์ ดีแผ่ว อายุ 36 ปี ผู้ต้องหาก่อเหตุฆ่าหั่นศพนายประสิทธิ์ ศรีสมบุญญานนท์ 47 ปี อดีตดีไซเนอร์ ภายในธิติวงศ์อพาร์ทเม้น เลขที่ 116/12 ซอยบางขุนนนท์ 12 แขวงบางขุนนนท์ เขตบางกอกน้อย เมื่อช่วงเช้าที่ผ่านมา
น.ส.พรสุรีย์  ผู้ต้องหา ซึ่งทำท่านั่งสมาธิพนมมืออยู่ตลอดเวลา กล่าวว่าเป็นร่างทรงขององค์สมเด็จพระสัมมาสัมพุทธเจ้าลงมาปราบมาร และไม่รู้ตัวว่าฆ่าสามีตัวเองไปแล้ว พร้อมยืนยันด้วยท่าทางขึงขังด้วยว่า "รู้และเราได้ฆ่ามารเฒ่าโลหิต และมาจับได้ยังไง เราเป็นเจ้าแห่งศาสตร์ใครกล้ามาจับเรา พ่อกับแม่ให้ฆ่ามัน" 
ด้าน พ.ต.ท.ชนะชัย  ไชยทอง รองผกก.สส.น7 กล่าวว่า เจ้าหน้าที่ได้นำผู้ต้องไปตรวจปัสสาวะ พบว่ามีสีม่วง ซึ่งจะมอบหมายให้ทางพนักงานสอบสวนส่งตรวจสอบหาสารเสพติดอีกครั้ง  ในส่วนของการแจ้งข้อหาขณะนี้ทางพนักงานสอบสวนอยู่ในระหว่างศึกษาข้อกฏหมายว่าเข้าข่ายใดบ้างแต่ในเบื้องต้นได้แจ้งข้อหาฆ่าผู้อื่นโดยไตร่ตรองไว้ก่อน
 
คลิกอ่านข่าวเกี่ยวข้อง >>> สยอง! ภรรยาฆ่าหั่นศพสามีที่บางขุนนนท์