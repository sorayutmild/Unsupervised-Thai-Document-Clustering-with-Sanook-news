ผู้สื่อข่าวรายงานว่า (9 ค.ต.) เมื่อเวลา 11.00 น. ที่กองบัญชาการตำรวจนครบาล แถลงข่าวจับกุมนายรชต ศรีนิยากร อายุ 29 ปี ตามหมายจับศาลแขวงพระนครเหนือ ที่ จ.470/2556 ลงวันที่ 3 เม.ย.56 คดีฉ้อโกง พร้อมของกลางชุดเครื่องแบบทหารสีขาวยศ พ.ท.1 ชุด และกระสุนปืนขนาด .32 จำนวน 49 นัด จับได้ที่ลานจอดรถห้างสรรพสินค้าแห่งหนึ่งสาขาเลียบทางด่วนรามอินทรา-อาจณรงค์ ถนนประดิษฐ์มนูธรรม แขวงและเขตลาดพร้าว กทม. นอกจากนี้ ยังมีหมายจับศาลจังหวัดสมุทรสาคร ลงวันที่ 8 ก.ค.57 ข้อหาฉ้อโกงและหมายจับศาลจังหวัดสุพรรณบุรี ลงวันที่ 18 ก.ค.57 ข้อหาฉ้อโกง ด้วยการหลอกลวงผู้อื่นด้วยการแสดงข้อความอันเป็นเท็จและแสดงตนเป็นคนอื่น นอกจากนั้น ยังมีหมายจับที่หมดอายุความแล้ว 7 หมาย
โดยนายรชต มีพฤติการณ์แอบอ้างเป็นเสนาธิการทหารหลอกลวงทรัพย์สินผู้เสียหายในกทม.และต่างจังหวัด โดยวิธีหลอกเหยื่อจะอ้างว่าตัวเองเป็นทหาร แล้วหลอกทำธุรกิจน้ำมันว่าได้กำไรหลายล้าน ก่อนเชิดเงินเหยื่อหนี
จากการสอบสวนนายรชต ให้การรับสารภาพว่า เป็นบุคคลตามหมายจับเคยแต่งชุดทหารหลอกลวงผู้อื่น และใส่ชุดทหารเข้าพิธีแต่งงานอยู่กินกับภรรยานาน 1 ปีกว่า มีลูกสาววัย 4 เดือน ภรรยาก็เพิ่งรู้ว่าไม่ได้เป็นทหารหลังจากถูกตำรวจจับ ก่อนนำตัวพร้อมของกลางส่ง สน.ห้วยขวาง ดำเนินคดีต่อไป