มาให้ชมกันต่อกับตัวอย่างใหม่ของภาพยนตร์ Monster Hunter ที่ได้มีการปล่อยตัวอย่างแรกออกมาให้ชมกันไปเมื่อสัปดาห์ที่ผ่านมา โดยคราวนี้ได้เป็นคลิปเปิดตัวของ Tony Jaa หรือ จา พนม นักแสดงชาวไทยชื่อดังระดับโลกที่รู้จักกันดี ซึ่งงานนี้ต่อให้ไม่มี Screamer Pod ก็ไม่ใช่ปัญหา เพราะพี่จาของเราสามารถใช้อาวุธธนูโจมตีแบบเท่ๆ ได้ด้วย

 
Monster Hunter Movie กำกับโดย Paul W. S. Anderson และนำแสดงโดย Milla Jovovich กับนักแสดงชาวไทย จา พนม ซึ่งเป็นเรื่องราวของทหารในยุคปัจจุบัน ที่ได้หลุดไปในโลกมอนสเตอร์อันดุร้าย และเมื่ออาวุธปืนในโลกปัจจุบันใช้ไม่ได้ผล ก็ทำให้ต้องใช้อาวุธที่สร้างขึ้นมาในโลกนี้เพื่อการต่อสู้เอาชีวิตรอด อย่างที่เห็นในตัวอย่างว่า จา พนม ดูเหมือนจะเป็นคนที่อาศัยอยู่ในอีกโลกหนึ่ง และได้ใช้ธนูที่สร้างขึ้นมาในการต่อสู้กับ Black Diablos ซึ่งเป็นมอนสเตอร์ตัวแรกที่จะได้เจอในภาพยนตร์
ภาพยนตร์ Monster Hunter มีกำหนดการเข้าฉายในโรงภาพยนตร์ประเทศไทยวันที่ 28 มกราคม 2021 จากเกมล่ามังกรชื่อดังที่ได้รับความนิยมไปทั่วโลก ต้องรอติดตามชมกันว่าจะสามารถทำออกมาสนุกได้ตามความคาดหวังของแฟนเกมได้หรือไม่
