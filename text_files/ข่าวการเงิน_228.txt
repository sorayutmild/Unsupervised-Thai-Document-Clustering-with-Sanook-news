นายสมคิด จาตุศรีพิทักษ์ รองนายกรัฐมนตรี ได้สั่งการให้กระทรวงการคลัง กระทรวงการท่องเที่ยวและกีฬา การท่องเที่ยวแห่งประเทศไทย (ททท.) และสถาบันการเงินเฉพาะกิจของรัฐ เร่งวางแผนกระตุ้นเศรษฐกิจไตรมาสที่ 4  โดยใช้การท่องเที่ยวเป็นตัวหลัก พร้อมเร่งขยายโครงการชิมช้อปใช้ เฟส 2 ให้ครอบคลุมถึงเศรษฐกิจชุมชน โดยใช้ฐานลูกค้าและเครือข่ายจากธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ซึ่งมีอยู่มากกว่า 100,000 ราย เข้ามาร่วมตลอดจนนำไปเชื่อมโยงกับเครือข่ายโครงการประชารัฐสร้างไทย
นายสมคิด จาตุศรีพิทักษ์ รองนายกรัฐมนต
เนื่องจากทุกประเทศถูกผลกระทบจากเศรษฐกิจหมด และแนวโน้มไตรมาส 3 ก็ไม่น่าดีคล้ายๆ กับไตรมาส 2 จึงได้สั่งการให้คลัง และหน่วยงานที่เกี่ยวข้องเข้ามาช่วยกันคิดโดยไตรมาส 4 รัฐบาลอยากทำให้เศรษฐกิจเกิดการเปลี่ยนแปลง โดยขณะนี้เรื่องชิมช้อปใช้ก็ได้รับผลการตอบรับดี รวมถึงจะส่งเสริมให้หน่วยงานต่างๆ ไปจัดประชุมสัมมนาในช่วงปลายปี เช่นเดียวกับการเชื่อมโยงมาตรการ 100 เดียวเที่ยวทั่วไทย ก็จะทำให้เศรษฐกิจขับเคลื่อนได้ต่อเนื่องไปถึงไตรมาสที่ 4 แต่ชิมช้อปใช้ภาค 2 ยังบอกไม่ได้จะเริ่มเมื่อไรต้องมีการศึกษากันก่อน
“ตามหลักการถ้ามีโครงการชิมช้อปใช้จะทำให้เศรษฐกิจฐานล่างดีขึ้นเกิดการหมุนเวียน ฉะนั้นปริมาณร้านค้าและคนที่เข้าร่วมเป็นเรื่องสำคัญ อีกทั้งทำให้ประเทศได้ประโยชน์ทั้งเรื่องการใช้เงินผ่านระบบดิจิทัลด้วย ฉะนั้นเรื่องนี้ไม่ใช่มองแค่ว่าใช้เงินอย่างเดียว แต่เป็นการเปลี่ยนผ่านระบบเศรษฐกิจ แต่จะต้องไปดูว่าร้านค้าจะเพิ่มแบบไหน ใครมาร่วมบ้าง และคนที่ใช้สิทธิจะขยายอย่างไร ส่วนเรื่องงบประมาณมาดูทีหลัง ต้องดูประโยชน์ก่อน และค่อยมาจัดสรรงบประมาณ แต่กระทรวงการคลังจะดูวินัยการเงินการคลังแน่นอน” นายสมคิด กล่าว
นอกจากนี้ยังเตรียมมาตรการกระตุ้นเศรษฐกิจเพิ่มหากมีความจำเป็นซึ่งมีการหารือกันแล้วเป็นเรื่องที่ดี  ขณะเดียวกันยังให้กระทรวงการคลังเร่งเดินโครงการประชารัฐสร้างไทย ที่เป็นเรื่องสำคัญในการปฏิรูปเศรษฐกิจ การดำเนินการเกษตรแปรรูป เศรษฐกิจชุมชน การท่องเที่ยวชุมชน โดยจะเริ่มที่ภาคเหนือ ที่จังหวัดเชียงใหม่ เป็นอันดับแรก
นายอุตตม สาวนายน รัฐมนตรีว่าการกระทรวงการคลัง กล่าวว่า การขยายโครงการชิมช้อปใช้จะเปิดโอกาสให้ประชาชน ร้านค้าชุมชนเข้ามาร่วมได้มากขึ้น เพราะได้รับการตอบรับที่ดีจากประชาชนโดยโครงการชิมช้อปใช้เฟส 2 จะต้องเพิ่มส่วนร้านค้าเข้าไปมากขึ้น ส่วนของภาคการท่องเที่ยวได้หารือกับรัฐมนตรีว่าการกระทรวงการท่องเที่ยวและกีฬา เมื่อมีชิมช้อปใช้เฟส 2 แล้ว จะต้องมีมาตรการกระตุ้นทางท่องเที่ยวคอยสนับสนุนก็จะช่วยขับเคลื่อนเศรษฐกิจได้ในไตรมาสสุดท้ายได้อย่างมีพลังมากขึ้น
นายอุตตม สาวนายน รัฐมนตรีว่าการกระทรวงการคลัง
“มาตรการชิมช้อปใช้ เฟส 2 จะเปิดโอกาสให้คนเข้ามาลงทะเบียนเพิ่มมากขึ้นจากเดิมที่กำหนดไว้ 10 ล้านคน รวมถึงเปิดให้ร้านค้าขนาดเล็กของ ธนาคารออมสิน และ ธ.ก.ส. ที่มากกว่า 1 แสนร้าน เข้ามาร่วมด้วย ซึ่งมาตรการชิมช้อปใช้เฟสสอง  จะส่งต่อการกระตุ้นเศรษฐกิจไทยได้มากกว่าระยะแรก” นายอุตตม กล่าว

>> สมัครชิมช้อปใช้ รับเงิน 1,000 บาท ไม่อยากพลาดสิทธิ์ต้องทำอย่างไร?
>> ชิมช้อปใช้ วิธีใช้สิทธิ 1,000 บาท ผ่านแอปพลิเคชั่น การันตีจ่ายไวแถมใช้ง่าย
>> ชิมช้อปใช้ เช็กรายชื่อร้านค้าที่ร่วมโครงการฯ รู้พิกัดเที่ยวก่อนใช้สิทธิ 1,000 บาท
>> รวมห้างดังร่วมชิมช้อปใช้ อ้าแขนรอรับเงิน 1,000 บาท เล็งจังหวัด-สาขาไหนไปเลย!