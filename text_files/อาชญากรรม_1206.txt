เกือบ 9 ปีแล้วที่ประเทศไทยไม่ได้ประหารนักโทษเลยสักคนเดียว แต่เมื่อวันที่ 18 มิ.ย. ที่ผ่านมา กรมราชทัณฑ์เปิดเผยว่าได้กลับมาประหารนักโทษชายคนหนึ่งอีกครั้ง สิ่งนี้ทำให้หลายคนสงสัยว่าเพราะอะไรถึงต้องประหารนักโทษรายนี้อีก ดังนั้นเราจึงอยากพาทุกคนไปย้อนรอยประวัติของเขา ว่าทำไมถึงต้องมาพบจุดจบที่แดนประหาร
>> กรมราชทัณฑ์ประหารชีวิต นักโทษคดีฆ่าชิงทรัพย์ รายแรกในรอบ 9 ปี
เมื่อเดือน ก.ค. 2555 มีข่าวรายงานว่า มีชาย 2 คน ใช้อาวุธมีปลายแหลมฆ่านักเรียนชายชั้น ม.5 โรงเรียนมัธยมวัดควนวิเศษมูลนิธิ จ.ตรัง โดยไล่แทงมาตั้งแต่หน้าโรงเรียนบูรณะรำลึกมาถึงสวนสาธารณะสมเด็จพระศรีนครินทร์ 95 ระหว่างนั้นแฟนของนักเรียนชายคนนี้ พยายามห้าม และบอกให้หนึ่งในผู้ก่อเหตุ ซึ่งเป็นแฟนเก่าของเธอหยุด แต่ผู้ก่อเหตุทั้ง 2 ไม่ฟัง กลับรุมแทงผู้ตายจนเสียชีวิต
ขณะนั้นเอง ชาวบ้านที่อยู่ในสวนสาธารณะได้ตะโกนว่า "ตำรวจมา" ทำให้ผู้ก่อเหตุกลัว แต่ก่อนขับจักรยานยนต์หนีไป ได้ล้วงกระเป๋าสตางค์และโทรศัพท์มือถือของผู้ตายไปด้วย
เหตุการณ์นี้ทำให้ตำรวจพยายามติดตามตัวผู้ก่อเหตุ จนกระทั่งสามารถจับตัวนายธีรศักดิ์ หลงจิ ซึ่งภายหลังทราบว่า เขามีประวัติโชกโชน เป็นสมาชิกแก๊งรีดไถนักเรียนใน จ.ตรัง ทั้งยังเคยมีคดีฆ่าคนตาย และเคยถูกจับเพราะกัญชาด้วย
อย่างไรก็ตาม ก็ยังมีคนจำนวนหนึ่งสงสัยว่า เหตุใดจึงต้องเป็นนักโทษรายนี้ ไม่ใช่นักโทษรายอื่น คำตอบคงอาจเป็นเพราะความโหดเหี้ยมและประวัติอาชญากรรมของเขา ที่ทำผิดซ้ำแล้วซ้ำเล่า ส่วนกรมราชทัณฑ์ได้ระบุในเอกสารแถลงการประหารชีวิตนี้ว่า เพื่อเป็นอุทาหรณ์ให้คนที่คิดจะก่อเหตุร้ายหรือทำผิดกฎหมายได้ยั้งคิดถึงบทลงโทษนี้
ถึงอย่างนั้น ก็มีคนจำนวนหนึ่งมองว่า เขาแค่อาจโชคร้าย ที่ถูกเลือกให้เป็นตัวยื้อให้ไทยมีโทษประหารต่อไป เพราะถ้าหากไทยไม่ได้ประหารนักโทษครบ 10 ปี องค์การสหประชาชาติ (ยูเอ็น) จะถือว่าไทยยกเลิกโทษประหารโดยปริยาย แต่แนวคิดนี้ยังไม่มีหลักฐานมาสนับสนุน
