 
อิทธิพลแห่งดวงดาวและลัคนาราศีเกิดของคุณนั้นทรงอิทธิพลอย่างมากต่อเส้นทางแห่งอาชีพการงานของคนทุกราศี ด้วยอิทธิพลของดวงดาวที่บางครั้งก็ช่วยเกื้อหนุนและส่งผลดีต่อตัวเจ้าชะตา แต่บางครั้งกลับกลายเป็นอุปสรรคที่เป็นตัวฉุดรั้งความก้าวหน้า
คงจะดีไม่น้อยหากเรารู้ล่วงหน้าได้ก่อนว่าสายงานใดที่คุณทำแล้วจะรุ่งเรือง ประสบความสำเร็จ และส่งเสริมให้การงานของคุณเจริญก้าวหน้า และถ้าคุณได้รู้ถึงแนวทางการเลือกสายอาชีพที่เหมาะกับอุปนิสัยของคนแต่ละราศี  ได้รู้ว่าช่วงไหนคุณจะมีโอกาสที่ดีในการเริ่มต้นธุรกิจใหม่หรือเมื่อไหร่โชคจะเข้าข้างคุณ ดวงเรื่องการงานของคุณจะเป็นอย่างไร หรืออะไรที่คุณทำแล้วจะรวย อย่าได้รอช้าเลือกราศีประจำตัวคุณแล้วไปดูคำทำนายกันเลย
 
ดวงการงานของชาวราศีกุมภ์ เหมาะกับอาชีพแบบไหนกันนะ
ด้วยความที่ชาวราศีกุมภ์มีความคิดแปลก แตกต่าง และสร้างสรรค์ เลยทำให้พวกเขาดูสับสนงง ๆ เมื่ออยู่ท่ามกลางคนอื่น ๆ พวกเขามีชีวิตในฝันในแบบของตัวเอง ไม่ยอมทำตามกฎระเบียบหรือมาตรฐานทั่วไป และยังรักอิสระเกินกว่าจะฟังความเห็นจากเพื่อนร่วมงานหรือหุ้นส่วนทางธุรกิจ แต่ถึงจะเป็นอย่างนั้น พวกเขาก็ยังต้องการการสนับสนุนนะ
เพราะมักโผล่มาพร้อมกับไอเดียที่ไม่มีการปรุงแต่งใด ๆ ของโปรเจกต์ประเภทที่มีขนาดใหญ่ แถมยังคิดว่าไม่จำเป็นต้องใส่ใจพวกรายละเอียดเล็ก ๆ น้อย ๆ เลยถูกมองแปลก ๆ เสมอ ดังนั้นความรู้ทางด้านโหราศาสตร์จะช่วยให้ชาวราศีกุมภ์มองเห็นโอกาสแสนพิเศษได้ ช่วยดึงดูดโชคดีเข้าหา ดวงชะตาจะชี้ให้เห็นปัญหาที่อาจเกิดขึ้น วิธีแก้ไข ทำให้ไม่รู้สึกว่าเป็นเรื่องอันตราย รวมถึงช่วยให้ชาวราศีนี้สามารถก้าวไปสู่จุดสูงสุดของอาชีพการงานหรือธุรกิจได้ด้วย 
 
ทัศนคติในการทำงานของชาวราศีกุมภ์
เพราะเป็นราศีธาตุลม ชาวราศีกุมภ์จึงเป็นคนสบาย ๆ และแปรปรวนง่าย ไม่ง่ายเลยที่จะอ่านพวกเขาได้ว่าทำไมถึงเลือกจะทำแบบนั้นแบบนี้ มีทั้งความคิดแบบใหม่และเก่าผสมกันอยู่ในตัวจึงเป็นประโยชน์ในการทำงานอย่างมาก แต่อย่าหวังว่าพวกเขาจะมีความรับผิดชอบหรือมีระเบียบวินัยเลย เพราะสำหรับชาวราศีนี้แล้ว กฎระเบียบอันเข้มงวดคือฝันร้ายชัด ๆ
พวกเขาจึงเปลี่ยนงานบ่อย ๆ แต่ยังไงก็ตาม พวกเขาก็ยังเป็นที่ต้องการตัวอยู่ดี เพราะมีความเชี่ยวชาญค่อนข้างสูง รวมถึงไม่ยอมลดละความพยายามหากต้องการสิ่งใด ท้ายที่สุดแล้วก็จะประสบความสำเร็จในอาชีพการงานและมีความเป็นอยู่ที่ดีด้วยซ้ำไป พวกเขาค้นหาที่ของตัวเองที่สามารถใช้ชีวิตอยู่ได้ยาวนานตลอดไป
หัวหน้างานชาวราศีกุมภ์ผู้ซื่อสัตย์ไม่ชอบลงโทษลูกน้องของตัวเอง พวกเขามีความเมตตา ไม่เคยแสดงความโกรธเกรี้ยวใด ๆ ออกมา กระทั่งความเห็นที่ดุดันที่สุดก็ยังเป็นคำพูดแสนสุภาพด้วยซ้ำ พวกเขาให้ความสำคัญกับความสามารถมากกว่าจะสนใจกับเรื่องไร้สาระ ถึงขั้นยอมให้พนักงานกลับบ้านก่อนเวลาได้หากทำงานที่มอบหมายให้เสร็จหมดแล้ว แต่อย่าได้คิดไปว่าชาวราศีกุมภ์จะแก้ปัญหาทั้งหมดทั้งมวลของลูกน้องได้นะ จริงอยู่ที่ว่าพวกเขาเป็นคนน่ารัก แต่ว่าก็ยังเป็นหัวหน้างานด้วยนะ ดังนั้นอย่าได้ไปข่มเหงน้ำใจไมตรีของพวกเขาเลย
ชาวราศีกุมภ์ที่ทำงานเป็นลูกน้องก็มักถูกมองว่าเป็นพวกประหลาด เพราะชอบหมกมุ่นอยู่แต่กับความคิดของตัวเอง แถมชอบมีความคิดไอเดียแปลก ๆ ในการพัฒนากระบวนการทำงานแบบใหม่ ๆ ด้วย ซึ่งความคิดเหล่านั้นก็ใหม่มากเสียจนมักโดนหัวเราะเยาะใส่ในตอนแรกเพราะดูไร้ประโยชน์เหลือเกิน แต่ว่าพวกเขาก็ทนรอได้จนกว่าคนอื่น ๆ จะมองเห็นว่ามันดีและเป็นประโยชน์กับทีมทั้งหมดทุกคน ซึ่งสุดท้ายแล้วพวกเขาก็ได้รับการยอมรับและได้รับรางวัลตอบแทน
สำหรับพนักงานชาวราศีกุมภ์แล้ว เงินคือตัวแทนของความเป็นมืออาชีพ พวกเขาจะเขียนใบลาออกโดยไวเลยล่ะ หากเห็นว่าที่อื่นมีโอกาสก้าวหน้าในอาชีพมากกว่าหรือมีพื้นที่ในการสร้างสรรค์มากกว่าที่เดิม
 
อาชีพ 
ชาวราศีกุมภ์มีความสามารถเหลือล้นเลย แถมยังหลากหลายด้านด้วย มีคุณสมบัติที่โดดเด่น ใจกว้าง มีความคิดสร้างสรรค์ที่ต่อยอดขึ้นเรื่อย ๆ และมีความเฉลียวฉลาด หนุ่มสาวราศีนี้มักถูกดึงดูดด้วยสิ่งใหม่ ๆ พยายามนำความสามารถหลายอย่างที่มีมาใช้ในการทำงาน ชาวราศีกุมภ์เป็นนักค้นคว้า นักประดิษฐ์ หากนึกไม่ออกว่าจะทำอะไรดี ก็ต้องลองจุดประกายความคิดเสียหน่อย อาจจะเลือกทำงานที่ไม่ได้มีตารางเวลากำหนดแบบตายตัว อาจลองทำหลาย ๆ อาชีพ และเพราะชอบทำตามที่คิดก็เลยไม่ค่อยฟังคำแนะนำของคนอื่นสักเท่าไร 
หนุ่มราศีกุมภ์สนใจเรื่องการค้นคว้าด้านวิทยาศาสตร์ พวกเขาเป็นนักวิทยาศาสตร์ นักเคมี ฟิสิกส์ และนักปรัชญาที่เก่งกาจ ชอบทำสิ่งดี ๆ ให้สังคม โดยเฉพาะเรื่องละเอียดอ่อนมาก ๆ เช่น จิตวิญญาณ บางครั้งก็เลยเลือกจะเป็นนักจิตวิทยา นักบำบัดจิต หากว่าชอบแบ่งปันอารมณ์ความรู้สึกแล้วล่ะก็ อาจจะเหมาะกับอาชีพที่ใช้ความคิดสร้างสรรค์ อย่างจิตกร ผู้กำกับ นักเขียน หรือนักเขียนบท แต่ท้ายที่สุดแล้ว หนุ่มชาวกุมภ์จะไม่ชอบพาตัวเองไปอยู่ในธุรกิจที่ต้องใช้ความเด็ดเดี่ยว ก้าวร้าว เพราะว่าพวกเขาเป็นคนรักสงบแบบเข้าไส้เลยล่ะ
สาวกุมภ์แสนอ่อนไหวมักเปลี่ยนไปทำอย่างอื่นโดยไม่มีเหตุผล แต่หลายครั้งก็ผิดหวังอยู่ไม่น้อยเพราะโดนทำร้ายจิตใจอันอ่อนโยน พวกเธอมองหาความช่วยเหลือในหน้าที่การงาน จึงมักมองหางานประเภทท่องเที่ยว พนักงานขาย นักดับเพลิง หรือมัคคุเทศก์ นอกจากนี้สาว ๆ ราศีกุมภ์ก็ยังทำงานอยู่ในหมู่นักคิด นักสร้างสรรค์ด้วยนะ เป็นทั้งนักเขียนหรือนักกวีหญิงชื่อก้อง พวกเธอยังเหมาะกับงานที่ต้องเกี่ยวข้องกับผู้คนด้วย เช่น หมอ คุณครู นักหนังสือพิมพ์ แต่หากอยากลองทำงานที่ต้องใช้มือ พวกเธอก็ทำได้ไม่เลว อย่างเช่น เย็บปักถักร้อย เปลี่ยนจากงานอดิเรกที่สนใจเป็นธุรกิจได้เลยทีเดียว
 
งาน 
ลมคือสสารที่จับต้องไม่ได้ ดังนั้นเป็นไปไม่ได้เลยที่เราจะจับต้องการเคลื่อนไหวของสายลมได้ ความคิดและการกระทำของชาวราศีกุมภ์ก็ถือเป็นปริศนาอันแสนลึกลับที่สุดเลยละ การกระทำส่วนมากก็ปล่อยให้มันเป็นไปตามสัญชาตญาณ ตามความฝัน ดังนั้นงานของหนุ่มสาวธาตุลมก็เป็นเรื่องคาดเดาได้ยากอีกเช่นกัน มันก็ยากอยู่หน่อย ๆ
หากอยากตามรอยดูว่าพวกเขาเลือกทำงานอะไร แล้วนำมาวิเคราะห์ออกมาเป็นแบบแผน มีสิ่งหนึ่งที่เห็นได้ชัดเลยก็คือ พวกเขาซื่อสัตย์ น่านับถือ และขยัน วันนั้นอาจจะทำงานที่หนึ่ง แต่อีกวันก็อาจหมดไฟแล้วก็ได้ ธรรมชาติกำหนดให้พวกเขาชอบสร้างแรงบันดาลใจและนำทาง จึงชอบสร้างโครงการใหม่ ๆ ขึ้นมาเสมอพร้อมกับไอเดียเด็ด ๆ แต่ว่างานนี้อาจจะไม่สำเร็จเป็นรูปร่าง เพราะท้ายสุดแล้วชาวกุมภ์ก็จะก้าวต่อไปข้างหน้าเพื่อริเริ่มสิ่งใหม่ (อีกแล้ว)
 
ธุรกิจ
ขาวราศีกุมภ์มีความสร้างสรรค์อยู่ในตัวมักเบื่อกับการทำธุรกิจแบบเดิม ๆ เพราะพวกเขามักถูกยั่วยวนด้วยสิ่งใหม่ ๆ ที่ไม่เคยรู้จักมาก่อน พวกเขาทำงานหนักได้ ทำการตลาดซ้ำ ๆ จนกว่าผลิตภัณฑ์ใหม่ที่ไม่เคยมีใครรู้จักจะติดตลาดได้ นอกจากนี้พวกเขายังไม่ค่อยจะเชื่อใจคนอื่นอีกด้วย เลยชอบทำงานคนเดียวมากกว่า และก็ไม่แคร์ด้วยว่าต้องทำงานคนเดียว แถมยังทำหลาย ๆ โครงการพร้อมกันในเวลาเดียวด้วย
ซึ่งนั่นอาจทำให้ธุรกิจพังไม่เป็นท่าได้เลยแหละ คงจะดีกว่าหากได้ร่วมงานกับคนที่ลงมือทำงานเก่งจริง ๆ จะได้ช่วยกันแก้ปัญหาเร่งด่วนได้ นอกจากนี้ชาวราศีกุมภ์ยังชอบปล่อยให้ตัวเองล่องลอยไปกับความเพ้อฝัน ธุรกิจที่ควรทำก็น่าจะเป็นการสอนวิชาความคิดสร้างสรรค์ นักเดินทางระยะสั้น ช่างภาพ นักออกแบบ หรืออยู่ในอุตสาหกรรมบันเทิง 
 
การเงิน 
หนุ่มสาวชาวกุมภ์ค่อนข้างจะเฉย ๆ กับเรื่องเงิน เพราะมัวแต่สนใจเรื่องของตัวตนมากกว่า ดังนั้นเงินเลยไม่ใช่ประเด็นหลัก พวกเขาเชื่อว่าหากมันจำเป็นต้องใช้ เดี๋ยวมันก็จะปรากฏขึ้นมาเองแหละ ซึ่งก็ปรากฏขึ้นทันทีในรูปแบบของงานเสริมหรือถูกลอตเตอรี พวกเขาชอบใช้เงินไปกับการเปลี่ยนความคิดต่าง ๆ ให้กลายเป็นความจริง บางครั้งก็อาจให้คนอื่นยืมหรือยืมเงินคนอื่น แต่จะไม่เก็บออมเงิน การใช้ชีวิตอย่างสะดวกสบายคือเป้าหมายในชีวิตเลย แต่มันกลับไม่ใช่เป้าหมายของการมีชีวิตอยู่ หากใครอยู่ใกล้ ๆ หนุ่มสาวราศีนี้ก็ช่วยพวกเขาเก็บเงินหรือช่วยสอดส่องการใช้เงินของพวกเขาด้วยจะเป็นการดี 
พอมีเงินเมื่อไหร่ หนุ่มราศีนี้มักลงทุนกับโครงการต่าง ๆ รวมถึงสตาร์ตอัพหน้าใหม่ด้วย แต่ว่าพวกเขาก็ไม่ค่อยจะโม้โอ้อวดเรื่องความร่ำรวยสักเท่าไรนะ เพราะมักถูกทวงหนี้เสียมากกว่า แต่กลับกันก็ยังมีเงินมาใช้จ่ายฟุ่มเฟือยได้อยู่ ไม่ต้องห่วงเลยสาว ๆ พวกเขาสามารถเสกเงินขึ้นมาสร้างวันหยุดที่ไม่อาจลืมเลือนได้เลย เมื่อไหร่ก็ตามที่ไปเที่ยวแสนโรแมนติก ก็มักจะมีเซอร์ไพรส์ต่อเนื่องไม่หยุดหย่อน แต่กลับกัน...ชีวิตประจำวันก็จะไม่ได้มั่งคั่งและหรูหราหรอก
สาวราศีกุมภ์ชอบเริ่มต้นวันใหม่ด้วยการผจญภัยที่ไม่อาจคาดเดา จึงชอบเลือกทำงานที่ไม่จำเป็นต้องเข้าออฟฟิศเป็นประจำ เลยมีเวลาค่อนข้างเหลือเฟือ เหลือมากพอจนเอาเวลาไปตกแต่งบ้าน ไปงานนิทรรศการ หรือไปเที่ยวที่ต่าง ๆ เสมอ ส่วนงานอดิเรกก็มักเป็นกิจกรรมแปลกใหม่ เช่น ปั้นเซรามิก วาดภาพลงบนกระจกสเตนกลาส กระเบื้องโมเสก หรือพิมพ์ภาพจากแม่พิมพ์แกะสลัก เงินก็เลยละลายไปกับงานอดิเรกเหล่านี้เสียส่วนใหญ่ พวกเธอก็เลยไม่ค่อยร่ำรวยมั่นคงสักเท่าไร
 
ราศีที่เข้ากันได้ในเรื่องงานและอาชีพ
ชาวราศีกุมภ์มั่นใจในความสามารถของตัวเองสูงมาก แถมยังรักอิสระมากด้วย จึงไม่ค่อยมองหาเพื่อนร่วมธุรกิจเท่าไรนัก แต่การทำธุรกิจก็เหมือนกับวิทยาศาสตร์อันแสนซับซ้อน ต้องทุ่มเทอย่างหนัก ชาวกุมภ์ก็ควรลดความทะเยอทะยานลงสักนิด แล้วควรทำแค่ส่วนที่เป็นความคิดต้นแบบเท่านั้น ส่วนที่เหลือก็ปล่อยให้หุ้นส่วนรับช่วงต่อจะดีกว่า 
ชาวราศีเมษที่กล้าได้กล้าเสียจะเข้าใจความคิดของชาวราศีกุมภ์ได้ดี แน่นอนว่าคู่นี้จะไปได้ไกล ประสบความสำเร็จแน่นอน และชาวราศีกุมภ์กับพฤษภก็เป็นทีมที่ดีไม่เบาเลย เพราะทั้งคู่ถือเป็นมืออาชีพตัวจริง ส่วนกุมภ์กับกรกฎซึ่งมีความคิดสร้างสรรค์อยู่ในสายเลือดก็จะช่วยกันสร้างโครงการอันยิ่งใหญ่ให้เกิดขึ้นได้ ส่วนกุมภ์กับธนู หากได้ร่วมงานกันก็จะส่งผลดีให้กันและกัน ธุรกิจก็จะถูกวางแผนแบบระยะยาว
ชาวราศีกุมภ์อาจคุยกับชาวสิงห์ไม่ค่อยรู้เรื่อง เพราะชาวสิงห์ไม่ค่อยให้ความสำคัญกับความคิดของชาวกุมภ์สักเท่าไร ส่วนชาวราศีกุมภ์กับเมถุนนั้นเข้าใจกันเป็นอย่างดี แต่ว่าพวกเขาควรต้องฝึกหุ้นส่วนตัวเองให้สามารถแปลความคิดออกมาเป็นความจริงให้ได้เสียก่อน เมื่อทำงานกับชาวราศีตุลย์ หนุ่มสาวราศีกุมภ์กลับรู้สึกว่าไม่ได้รับการสนับสนุนมากพอ
เพราะชาวตุลย์เป็นคนนิ่ง ๆ เงียบ ๆ ยิ่งว่ากุมภ์เสียอีก แต่พอชาวกุมภ์จับคู่กันเองก็ไม่ช่วยให้ธุรกิจประสบความสำเร็จนะ เพราะพวกเขาจะไม่อาจหาข้อสรุปใด ๆ ได้ เพราะยังหลงอยู่กับความเพ้อฝันของตัวเองอยู่ จะดีกว่าหากพวกเขาเป็นแค่เพื่อนร่วมงานกันเท่านั้น ไม่ใช่หุ้นส่วนกัน ชาวกุมภ์กับมีนทำงานคู่กันได้ดีมาก ๆ แต่แค่อย่าให้อีกฝ่ายไปก้าวก่ายการทำงานของอีกฝ่ายก็พอ ไม่อย่างนั้นอาจจะทะเลาะกันหรือเข้าใจผิดกันได้