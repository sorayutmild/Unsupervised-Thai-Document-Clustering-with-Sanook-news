ใกล้ปลายเดือนทีไร พนักงานกินเงินเดือนระดับล่างมักจะเปลี่ยนเมนูจากบุฟเฟต์เป็นเมนูง่ายๆ อย่าง บะหมี่กึ่งสำเร็จรูป ที่มีทั้งทานเพื่อความอร่อย และทานเพื่อความอยู่รอด แต่สำหรับเด็กๆ ทั้งเด็กเล็ก และวัยรุ่น อาจจะทานเพราะเป็นเมนูที่มีราคาไม่แพง ทำทานเองได้ง่าย และเครื่องปรุงรสอร่อยถูกปาก จนอาจจะเลือกทานบะหมี่กึ่งสำเร็จรูปมากกว่ามื้อข้าวปกติ และอาจเผลอทานมากเกินไปโดยไม่รู้ตัวได้
แม้ว่าส่วนประกอบต่างๆ ในบะหมี่กึ่งสำเร็จรูปจะไม่มีอะไรที่เป็นอันตรายต่อสุขภาพ แต่การทานบะหมี่กึ่งสำเร็จรูปมากเกินไป กลับก่อให้เกิดอันตรายต่อร่างกายมากกว่าที่คิด
>> จริงหรือมั่ว? แว๊กซ์ในถ้วยบะหมี่กึ่งสำเร็จรูป อันตรายต่อร่างกาย 
อันตรายจากการทาน “บะหมี่กึ่งสำเร็จรูป” มากเกินไป


 ได้รับโซเดียมมากเกินไป


เครื่องปรุงรสของบะหมี่กึ่งสำเร็จรูปอุดมไปด้วยเกลือ โซเดียม และอาจเป็นเครื่องปรุงรสอื่นๆ ที่อบแห้งมาในลักษณะผง รวมไปถึงการปรุงรสของเส้นบะหมี่ที่มีรสเค็ม และมีโซเดียมอีกเช่นกัน ดังนั้นบะหมี่กึ่งสำเร็จรูปจึงเป็นอาหารที่มีปริมาณโซเดียมค่อนข้างสูงเมื่อเทียบกับปริมาณอาหารต่อ 1 หน่วย คนไทยควรบริโภคโซเดียมไม่เกิน 2,400 มิลลิกรัมต่อวัน แค่บะหมี่กึ่งสำเร็จรูปก็มีโซเดียมราวๆ 1,600 มิลลิกรัมเข้าไปแล้ว ดังนั้นหากวันนั้นทานบะหมี่กึ่งสำเร็จรูปเข้าไปด้วย มีความเป็นไปได้สูงว่าคุณอาจกำลังบริโภคโซเดียมในวันนั้นมากเกินกว่าปกติ


 เสี่ยงโรคอันตรายมากมาย


พอพูดถึงเรื่องโซเดียม หลายคนน่าจะนึกออกแค่ว่าบะหมี่กึ่งสำเร็จรูปมีความเสี่ยงที่จะทำให้เกิดโรคไต หรือทานแล้วอาจจะเสี่ยงแค่อาการหน้าบวม ร่างกายบวมจากโซเดียมได้ แต่อันที่จริงๆ หากทานบะหมี่กึ่งสำเร็จรูปมากเกินไป ยังเสี่ยงโรคอันตรายอย่างโรคความดันโลหิตสูง และโรคหัวใจได้อีกด้วย เพราะนอกจากโซเดียมแล้ว บะหมี่กึ่งสำเร็จรูปยังมีไขมันที่ไม่ดีต่อร่างกาย อย่างน้ำมันที่ใช้ทอดเส้นบะหมี่ และน้ำมันในซองเครื่องปรุง ที่มีคุณสมบัติแตกตัวเป็นกรดไขมันชนิดทรานส์ ที่เป็นปัจจัยหนึ่งในการกระตุ้นให้เกิดโรคหัวใจได้ ถึงขั้นที่นักโภชนาการแนะนำผู้ป่วยโรคความดันโลหิตสูง โรคหัวใจ ผู้ที่ต้องกินยาขับปัสสาวะ และยารักษาอาการซึมเศร้าบางชนิดไม่ควรรับประทานบะหมี่สำเร็จรูปโดยเด็ดขาด เพราะมีโซเดียมกับผงชูรสสูง เป็นการเพิ่มอันตรายให้กับโรคต่างๆ ที่เป็นอยู่ได้


 ขาดสารอาหาร


นอกจากโรคอันตรายทั้งหลายแล้ว จะเห็นได้ว่าบะหมี่กึ่งสำเร็จรูปมีส่วนประกอบของอาหารไม่กี่ชนิด ราว 60-70% เป็นแป้งสาลี และอีก 15-20% เป็นไขมันในเครื่องปรุง และการทอดเส้นบะหมี่ ส่วนผักแห้งผักโรยในซองเครื่องปรุงก็แทบจะไม่เหลือสารอาหารอะไรให้กับผู้บริโภคสักเท่าไร จึงสามารถจัดได้ว่าบะหมี่กึ่งสำเร็จรูปเป็นอาหารที่ด้อยคุณค่าทางสารอาหาร ดังนั้นหากทานบะหมี่กึ่งสำเร็จรูปโดยไม่เติมผัก หรือเนื้อสัตว์ลงไปด้วยเป็นระยะเวลานาน อาจมีความเสี่ยงต่อภาวะขาดสารอาหารได้ โดยเฉพาะกับเด็กเล็กที่ไม่ค่อยเลือกทานอาหารที่มีคุณค่าทางสารอาหารครบถ้วนอยู่แล้วด้วย อาจเป็นการเพิ่มความเสี่ยงในการเกิดภาวะขาดสารอาหารได้มากกว่าผู้ใหญ่ ซึ่งจะส่งผลต่อสุขภาพโดยรวม และพัฒนาทางการต่างๆ ของร่างกาย และสมองของเด็กได้อีกด้วย


 ท้องอืด ท้องเฟ้อ อาหารไม่ย่อย


อาการท้องอืด ท้องเฟ้อ อาหารไม่ย่อย อาจดูเป็นเรื่องเล็กน้อยเมื่อเทียบกันอันตรายข้ออื่นๆ ที่กล่าวมาแล้วข้างต้น แต่อาจเกิดขึ้นได้เมื่อทานบะหมี่กึ่งสำเร็จรูปแบบดิบ หรือไม่ได้ต้มให้เส้นสุกก่อนรับประทาน หากทานบะหมี่กึ่งสำเร็จรูปในลักษณะนี้มากเกินไปอาจเกิดอาการจุกเสียดแน่นท้อง บางคนอาจเกิดอาการอาหารไม่ย่อย และคลื่นไส้อาเจียนได้เช่นกัน ดังนั้นเพื่อการบริโภคที่ถูกต้อง ควรเลือกทานบะหมี่กึ่งสำเร็จรูปแบบต้มเส้นให้สุกก่อนบริโภคจะดีกว่า
หากอยากทานบะหมี่กึ่งสำเร็จรูปอย่างปลอดภัย ไม่ทำร้ายร่างกายตัวเอง แนะนำว่าให้เลือกทานเฉพาะแบบต้มเส้นให้สุก ใส่เครื่องปรุงให้น้อยลง (ไม่จำเป็นต้องใส่ให้หมดทั้งซอง) เทน้ำที่ต้มเส้นทิ้งไปบ้างบางส่วน ทุกครั้งที่ทานให้ใส่ผัก เนื้อสัตว์ ไข่ และส่วนประกอบอื่นๆ เพื่อให้ได้สารอาหารที่มากขึ้น และไม่ควรบริโภคบะหมี่กึ่งสำเร็จรูปเกินวันละ 1 ซอง/ถ้วย และไม่เกิน 2 ซอง/ถ้วยใน 1 สัปดาห์