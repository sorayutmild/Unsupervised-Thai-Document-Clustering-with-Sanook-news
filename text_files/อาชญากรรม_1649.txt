ภาพประกอบไม่เกี่ยวข้องกับเนื้อข่าว
จากกรณี (วันที่ 3 เม.ย.) ที่ผ่านมา นายวีระศักดิ์ โพธิ์งาม อายุ 20 ปี ชาวบ้านวังแคน หมู่ 7 ต.โพธิ์ไทร อ.พิบูลมังสาหาร จ.อุบลราชธานี ถูกแฟนสาวคือ น.ส.เอ (นามสมมติ) อายุ 16 ปี ใช้น้ำมันเบนซินราดตัวและจุดไฟเผา เพราะไม่พอใจที่นายวีระศักดิ์ไม่พาตนเองไปดูการคัดเลือกทหาร แต่เอาหญิงอื่นไปแทน
(7 เม.ย.) พนักงานสอบสวน สภ.พิบูลมังสาหาร เจ้าของคดี บอกว่าหลังที่เกิดเหตุ ได้มีการเรียกเพื่อนของผู้ตาย และนางลำใย ผู้เป็นมารดาของผู้ตายมาให้ปากคำ โดยทั้งสองให้การตรงกันว่า นางสาว เอ เป็นผู้ลงมือทำเอง เพราะว่ามีความโกรธที่ นายวีระศักดิ์ ซึ่งได้อยู่กินกันฉันท์สามีภรรยามานานหลายเดือน ไม่ยอมพานางสาว เอ ไปดูการคัดเลือกเกณฑ์ทหาร ที่หอประชุมประจำ อ.พิบูลมังสาหาร แต่นายวีระศักดิ์ กลับพาหญิงอื่นไปแทน นางสาว เอ จึงไปซื้อน้ำมันบรรจุขวดขนาด 1 ลิตร แล้วมารอนายวีระศักดิ์ที่บ้าน ที่เกิดเหตุ ซึ่งเปิดเป็นโต๊ะสนุ๊กเล็กในหมู่บ้าน เนื่องจากนายวีระศักดิ์นัดเพื่อนมากินเลี้ยงในงานวันคล้ายวันเกิดของตน และวันรุ่งขึ้นก็เตรียมตัวเข้ารับการคัดเลือกทหาร
หลังจากที่ นายวีระศักดิ์ขับรถกลับมาถึง น.ส. เอ ก็ได้ใช้น้ำมันราดตัว นายวีระศักดิ์ ก่อนใช้ไฟแช็กจุดไฟเผา เพื่อนที่เห็นได้ช่วยกันดับไฟ และนำตัวส่งโรงพยาบาลประจำอำเภอ แต่เนื่องจากนายวีระศักดิ์ถูกไฟไหม้ตามร่างกายกว่า 60% มี อาการหนัก และเข้านอนรักษาตัวในห้องปลอดเชื้ออยู่นาน 3 วัน จึงเสียชีวิตด้วยอาการผิวหนังติดเชื้ออย่างรุนแรง
หลัง เกิดเหตุ น.ส.เอ ซึ่งสำนึกผิดได้ติดตามมาเยี่ยมดูอาการนายวีระศักดิ์ที่โรงพยาบาลต่อเนื่อง ไม่ได้หนีไปไหน ส่วนบิดาของ น.ส.เอ ก็ได้มาติดต่อประสานงานกับเจ้าหน้าที่ พร้อมนำตัวมาให้ปากคำ เมื่อนายวีระศักดิ์เสียชีวิตก็ต้องแจ้งข้อหาฆ่าผู้อื่นตายโดยไตร่ตรองไว้ ก่อน เพราะมีการเตรียมอุปกรณ์ใช้ก่อเหตุไว้ล่วงหน้า