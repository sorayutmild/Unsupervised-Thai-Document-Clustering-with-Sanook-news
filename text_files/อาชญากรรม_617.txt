เปิดคลิปวินาที สารวัตรแรมโบ้ กอดศพลูกชายร้องไห้ทั้งเครื่องแบบ สุดเจ็บใจโดนกลั่นแกล้งโยกย้ายไม่เป็นธรรม จนทำให้ไม่มีเวลาดูแลครอบครัว
จากกรณีนายภัครพล วิเศรษฐ์ฐิติพันธ์ หรืออ๋อง อายุ 21 ปี บุตรชายของ พ.ต.ท.สุรโชคม์ วิเศรษฐ์ฐิติพันธ์ หรือ "สารวัตรแรมโบ้" รองผู้กำกับการ กองกำกับการปฏิบัติการพิเศษ กองบัญชาการตำรวจภูธรภาค 3 ได้ประสบอุบัติเหตุเสียชีวิต หลังขับขี่รถจักรยานยนต์บิ๊กไบค์ พลิกคว่ำบริเวณสะพานข้ามแยกลาดพร้าวจากถนนวิภาวดี ลงถนนพหลโยธิน
เมื่อทราบข่าวร้ายว่าสูญเสียลูกชาย สารวัตรแรมโบ้ ก็รีบเดินทางมาจาก จ.นครราชสีมา ทันทีเมื่อเห็นศพของลูกชายก็ได้โผเข้ากอด และร่ำไห้ทั้งเครื่องแบบอย่างน่าเวทนา พร้อมกับพูดอย่างมีอารมณ์ว่า รู้สึกเจ็บใจที่โดนกลั่นแกล้งให้ย้ายออกไปช่วยราชการต่างจังหวัดนานถึง 8 ปี เหมือนกรณีของ "จ่าเพียร" จึงทำให้ไม่อยู่ดูแลลูกชาย และย้ำว่า "หากผมอยู่ ลูกชายผมไม่ตายหรอก" 
สารวัตรแรมโบ้ ยังกล่าวอีกว่า หากหมดยุคของ พล.ต.อ.อดุลย์ แสงสิงแก้ว ผบ.ตร. คนปัจุบันแล้ว ตำรวจพังแน่ เพราะตำรวจใหญ่ๆในสำนักงานตำรวจแห่งชาติ มีแต่เด็กๆ โตมาจากนายเวร ทำงานกันไม่เป็น ได้ดิบได้ดีกันทั่วหน้า แต่งตั้งข้ามหัวกันทุกปี แต่คนทำงานกลับไม่มีความก้าวหน้า ทั้งนี้เคยตั้งใจว่าจะให้ลูกชายเป็นตำรวจ แต่พอตัวเองมาโดนกลั่นแกล้งแบบนี้ จึงไม่อยากให้ลูกชายเป็นตำรวจแล้ว เพราะเดี๋ยวจะมาเจอสภาพเหมือนพ่อ
ทั้งนี้สารวัตรแรมโบ้ ได้กล่าวกับร่างไร้วิญญาณของลูกชายว่า "พ่อเตือนเอ็งแล้ว เอ็งจะตายโหง ก็ไม่เชื่อพ่อ ที่ผ่านมาเกิดอุบัติเหตุ และมีเรื่องทะเลาะวิวาทอยู่หลายครั้ง พ่อเตือนใครแล้วไม่เคยพลาด สุดท้ายลูกก็มาตาย"
ล่าสุดมีรายงานว่า สารวัตรแรมโบ้ ได้นิมนต์พระเชิญดวงวิญญาณบุตรชาย ที่ประสบอุบัติเหตุเสียชีวิตบริเวณจุดลงทางยกระดับวิภาวดี ท่ามกลางความโศกเศร้าของครอบครัว ก่อนนําศพไปตั้งสวดพระอภิธรรมที่วัดพระศรีมหาธาตุ 
