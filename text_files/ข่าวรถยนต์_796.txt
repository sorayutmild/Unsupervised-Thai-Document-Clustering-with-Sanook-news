     Lamborghini ยังมีมนต์ขลัง แม้แต่ โดม-ปกรณ์ ลัม' ยังถอย Lamborghini Huracan กระทิงดุรุ่นล่าสุดที่เพิ่งเปิดตัวในตลาดโลกมาครอบครองเรียบร้อยแล้ว

     ภาพดังกล่าวถูกโพสไว้ในอินสตาแกรมของหนุ่มเซเล็บชื่อดัง 'คุณบอย-เชษฐา ส่งทวีผล' (@songthaveepol) เผยให้เห็นรถซุปเปอร์คาร์สัญชาติอิตาเลียนสีเขียวสด พร้อมระบุข้อความว่า "Congratulations on your new bull @DomePakornlam" บ่งบอกว่า 'ฮูราแคน' ที่ปรากฏอยู่ในภาพนั้น ถูกครอบครองโดยดาราหนุ่มสุดหล่อ 'โดม-ปกรณ์ ลัม' เป็นที่เรียบร้อย
     Lamborghini Huracan LP 610-4 เป็นซุปเปอร์คาร์ที่สืบทอดมาจาก 'Gallardo' ซึ่งถูกยุติการผลิตไปแล้ว จัดว่าเป็นรถรุ่นเล็กสุดของทางค่ายแลมโบกีนี่ ซึ่งสีเขียวที่ปรากฏในภาพเรียกว่า 'Verde Mantis' อันเป็นสีที่ใช้ในการโปรโมทรถรุ่นนี้อีกด้วย
 

     Huracan LP 610-4 ใช้ตัวถังอลูมิเนียมและคาร์บอนไฟเบอร์น้ำหนักเบา ติดตั้งเครื่องยนต์เบนซิน วี10 ความจุ 5.2 ลิตร ที่ให้กำลังสูงสุด 610 แรงม้า (CV) ที่ 8,250 รอบต่อนาที แรงบิดสูงสุดที่ 560 นิวตัน-เมตร ที่ 6,500 รอบต่อนาที ส่งกำลังด้วยเกียร์อัตโนมัติแบบคลัทช์คู่ 7 สปีด พร้อมยังสามารถผ่านค่ามาตรฐานไอเสียระดับ EURO 6 ได้
     ตัวเลขสมรรถนะดังกล่าว ส่งผลให้ Huracan สามารถเร่งความเร็วจาก 0-100 กม./ชม. ได้ในเวลา 3.2 วินาที และเร่งความเร็วจาก 0-200 กม./ชม.ได้ในเวลาไม่ถึง 10 วินาที ก่อนแตะท็อปสปีดที่ความเร็ว 325 กม./ชม. มีอัตราสิ้นเปลืองเฉลี่ยอยู่ราว 8 กม./ลิตร (Combined Mode) ตามมาตรฐานยุโรป
 

     ส่วนใครสนใจอยากถอยก็ควรซื้อผ่านผู้นำเข้าอย่างเป็นทางการ รับรองว่าไม่มีปัญหาตามมาแน่นอน
 
     ขอบคุณภาพจากอินสตาแกรม @songthaveepol, @domepakornlam
 
 