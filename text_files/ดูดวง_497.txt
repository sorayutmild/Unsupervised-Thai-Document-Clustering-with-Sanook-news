เพื่อเสริมชะตา พยากรณ์ดวง เดือนเมษายน ปี 2560 ผลมาจากการเปลี่ยนแปลงของดวงดาวสำคัญหลายดวง แต่เชื่อว่าหากใครได้อ่าน เสริมชะตาพยากรณ์ดวง และปฏิบัติตามคำแนะนำของ อาจารย์ช้าง-ทศพร ศรีตุลา ก็จะสามารถก้าวผ่านอุปสรรคปัญหา อีกทั้งยังมีชีวิตที่ประสบความสำเร็จราบรื่น และเจริญก้าวหน้ามากยิ่งขึ้นได้ และเป็นคู่มือ เป็นแผนที่ที่ดีที่จะทำให้คุณสามารถเตรียมรับมือกับการเปลี่ยนแปลงของดวงดาว วางแผนชีวิตตามคำแนะนำกันค่ะ

 
ชะตาพยากรณ์ดวง ประจำเดือนเมษายนปี 2560 มีดังต่อไปนี้
 
ราศีเมษ ( 14 เมษายน – 14 พฤษภาคม )
เดือนเมษายนเป็นเดือนแห่งความร้อน ดวงของราศีคุณก็ร้อนสุดๆ ด้วยเช่นเดียวกัน ในช่วงนี้จังหวะดวงดาวการสื่อสารมีปัญหาอย่างหนัก คุณอาจจะมีปัญหาเรื่องคำพูด การเจรจา บางครั้งคุณหวังดี แต่คนกลับคิดอีกแง่หนึ่งได้ นอกจากนี้เอกสาร สัญญาอาจจะมีข้อผิดพลาด ตกหล่น สูญหาย ทรัพย์สิน ของมีค่า อาจจะถูกลักขโมย ดังนั้นต้องระมัดระวัง ราศีของคุณเป็นราศีที่ได้รับอิทธิพลจากดาวมฤตยูมาตั้งแต่ปี 2559 และดาวดวงนี้จะอยู่กับคุณไปอีกนาน โดยในแต่ละช่วงแต่ละเวลานั้นดาวมฤตยู จะมีความแรงไม่เท่ากัน ซึ่งช่วงที่แรงมากครั้งหนึ่งในปีนี้คือเดือนเมษายน ดังนั้นเดือนนี้คุณต้องใจเย็นให้มากที่สุด ระมัดระวังภัยที่เกี่ยวกับไฟ เช่น ฟืนไฟในบ้าน อุปกรณ์ที่มีความร้อน หากไปอยู่ในที่ชุมชนหรือสถานที่ที่มีคนเยอะ ๆ ก็ต้องดูแลตัวเองให้มากยิ่งขึ้น หากจะเดินทางไปไหนมาไหนช่วงเทศกาลสงกรานต์ ก็ต้องตรวจสอบเรื่องยวดยานพาหนะให้รอบคอบ ไม่เพียงเท่านั้น เดือนนี้คุณยังมีรายจ่ายหนักอีกด้วย เรียกได้ว่าโดยภาพรวมในเดือนนี้ราศีคุณแทบจะหาเรื่องที่ดีลำบาก แนะนำว่าในโอกาสเข้าสู่ปีใหม่ไทย ควรไปไหว้พระทำบุญเพื่อเป็นการเริ่มต้นศักราชใหม่ ก็จะเป็นการแก้เคล็ดที่ดีได้
 
ราศีพฤษภ ( 15 พฤษภาคม – 14 มิถุนายน )
เดือนเมษายนเป็นเดือนที่ดวงดาวปะทะกันค่อนข้างแรง เพราะมีการโคจรของดวงดาวที่เป็นคู่แห่งความแตกหักเกิดขึ้น ดังนั้นชาวราศีพฤษภต้องดูแลสุขภาพอุบัติเหตุ ความขัดแย้งกับเพื่อนร่วมงานหรือคนรอบตัว เดือนนี้คุณจะมีความเครียด ความกดดัน ค่อนข้างสูง บางคนถูกผู้หลักผู้ใหญ่ตั้งเป้าในการทำงาน ตั้งยอดขายให้สูงเกินไปทั้ง ๆ ที่ของเดิมทำมาดีอยู่แล้ว เมื่อคุณเจอการปรับเปลี่ยนก็ทำให้เกิดความเครียด บางคนถึงขั้นตัดสินใจลาออกเปลี่ยนงาน ซึ่งไม่แนะนำ เพราะเป็นการตัดสินใจด้วยอารมณ์ จะส่งผลทำให้เกิดปัญหาตามมาได้เดือนนี้เป็นเดือนที่เข้าสู่ปีใหม่ในแบบไทย ดังนั้นแนะนำให้คุณทำบุญด้วยการให้ชีวิตสัตว์ เช่น ปล่อยนก ปล่อยปลา แต่ควรจะปล่อยแบบคนที่มีความรู้คือเลือกให้ถูกต้องตามระบบนิเวศ ก็จะเป็นสิ่งที่ดีและได้บุญจริง ๆ นอกจากนี้แนะนำให้คุณไปตรวจสุขภาพ เจาะเลือด ทำฟัน เรียกว่าหาเรื่องเจ็บตัวด้วยตัวเอง เพื่อเป็นการแก้เคล็ดความแรงของดวงดาวเรื่องการเจ็บป่วย ผ่าตัด หรืออุบัติเหตุในช่วงนี้
 
ราศีเมถุน ( 15 มิถุนายน – 16 กรกฎาคม )
เดือนเมษายนจัดว่าเป็นเดือนที่ดวงดาวค่อยๆคลี่คลาย แต่ปัญหาความวุ่นวายยังคงเกิดขึ้นเยอะ ถ้าคุณเดินทางในช่วงนี้จะช่วยแก้เคล็ดดวงดาวแห่งความวุ่นวายไปได้ จังหวะดวงในเดือนนี้จะเป็นลักษณะทุกขลาภ คือได้อะไรมาแล้วต้องเสียบางอย่างไป เป็นเดือนที่คุณมีลางสังหรณ์ มีซิกซ์เซ้นส์ที่แม่นยำบางทีความฝันอาจจะแม่นจนทำให้กลายเป็นโชค หรือนำเงินทองมาให้ได้ หรือบางคนอาจจะคาดเดาเหตุการณ์เรื่องการทำงานได้ เรื่องที่คิดไว้แล้วก็จะเกิดขึ้น สิ่งสำคัญคือต้องเตรียมตัวรับกับสิ่งที่จะเกิดขึ้นไว้ล่วงหน้า เรื่องการเงินนั้นถือว่าเป็นสิ่งที่ดี คุณสามารถ หมุนเงินได้ดี แต่ควรหาโอกาสนำเงินไปบริจาคทำบุญด้วย โดยเฉพาะในเดือนที่เข้าสู่ปีใหม่ไทยแบบนี้ การวางแผนทำบุญจะทำให้เกิดโชคและเป็นพลังบวก สำหรับเรื่องการเงินของคุณได้เรื่องการทำงาน การเจรจาติดต่อประสานงาน ในเดือนนี้ถือว่าอยู่ในจุดที่ดีขึ้น งานที่เกี่ยวข้องกับของสวยงาม อาหาร เสื้อผ้า เครื่องประดับ หรืองานทางด้านสื่อโฆษณาประชาสัมพันธ์ทั้งหลายจะเป็นงานที่ส่งผลในทิศทางที่เป็นบวก และทำให้เกิดความสำเร็จความก้าวหน้าที่ดีขึ้น ดวงดาวที่เคยโคจรผิดปกติในช่วงเดือนที่ผ่านมาก็ส่งผลน้อยลงแล้วน่าจะทำให้โชคเรื่องสุขภาพหรือความวุ่นวายในเรื่องปัญหาหรืออุบัติเหตุต่าง ๆ ลดน้อยลงไป
ราศีกรกฎ ( 17 กรกฎาคม – 16 สิงหาคม )
เดือนเมษายนเป็นช่วงที่ดวงดาวสบาย ๆ ช่วงเดือนนี้คุณจะสิ้นเปลืองเงินกับงานสังสรรค์ ของฟุ่มเฟือยหรูหราอาหารการกิน เสื้อผ้า และเครื่องประดับเป็นพิเศษแม้มีรายจ่ายเยอะก็จริง แต่คุณเป็นราศีที่สามารถหาเงินทองมาหมุนมาใช้ได้อย่างทันเวลา ในเรื่องการทำงานปกติดวงคุณไม่ได้เป็นคนที่ชอบออกหน้าหรือทำตัวโดดเด่น เพียงแต่ว่าบรรยากาศและจังหวะช่วงนี้ผลักดันคุณให้โดดเด่นโดยที่อาจไม่รู้ตัว ดังนั้นคุณควรระมัดระวัง การถูกกลั่นแกล้ง หมั่นไส้ อิจฉา มีสิทธิ์จะเกิดขึ้นได้ ในระยะนี้เพื่อนร่วมงานหรือคนใกล้ชิดที่เป็นเพศชายจะสร้างปัญหาให้กับชาวราศีกรกฎมากยิ่งขึ้น ไม่ได้หมายความว่าคุณต้องไประวังหรือระแวง แต่ขอให้ใช้สติและความรอบคอบให้มากเป็นพิเศษจุดเด่นอย่างหนึ่งในเดือนนี้คือ จังหวะดวงดาว ในเรื่องของโชคจากทางไกล คุณอาจจะมีลูกค้าที่เดินทางมาจากที่ไกล ๆ เพื่อมาติดต่อธุรกิจการงานหรือตัวคุณเองอาจจะเดินทางไปหาเขา หรือแม้กระทั่งการติดต่อกันในโลกออนไลน์ก็จะส่งผลดีทำให้เกิดความมั่นคง ความก้าวหน้าที่ดีสำหรับชาวราศีกรกฎได้
 
ราศีสิงห์ ( 17 สิงหาคม – 16 กันยายน )
เดือนเมษายนเป็นเดือนแห่งความร้อนแรง และเป็นเดือนที่เข้าสู่ปีใหม่ในแบบไทย ดังนั้นชาวราศีสิงห์ซึ่งมีธาตุประจำราศีเป็นธาตุไฟ จึงได้รับความร้อนแรงตรงนี้ไปด้วย ช่วงนี้คุณอาจจะมีข่าวดีในเรื่องงาน ชื่อเสียง ความก้าวหน้า โชคจากการเดินทาง ตำแหน่งที่เปลี่ยนแปลงไปในทางที่ดีขึ้น เพียงแต่คุณอาจจะต้องทำอะไรหลาย ๆ อย่างพร้อมกัน ในเวลาเดียวกันเพราะมีดวงดาวหลายดวงเข้ามาชุลมุนวุ่นวายกับชีวิตของคุณ เหตุนี้ชาวราศีสิงห์หลายคนจึงอาจจะหมดโอกาสไปเที่ยวพักผ่อนในช่วงวันหยุดสงกรานต์ หรือถ้าใครอยากไปเที่ยวจริง ๆ ก็ต้องพยายามวางแผนการทำงานให้ดี จัดคิว ตารางเวลาให้ลงตัว เพื่อไม่ให้มีปัญหาเกิดขึ้น สำหรับเรื่องที่เป็นไฮไลต์ในเดือนนี้คือ จังหวะดวงดาวการเงินค่อย ๆ เปลี่ยนแปลงไปในทิศทางที่ดีขึ้น อาจจะไม่ถึงขั้นมีโชคลาภ แต่อย่างน้อยก็เชื่อว่าจะเริ่มมีข่าวดีทางด้านการเงินเข้ามา ใครที่เคยมีปัญหาติดขัดเรื่องเงินมาก่อนหน้านี้ ทุกอย่างก็จะเคลียร์และลงตัวมากเป็นพิเศษสิ่งที่ต้องระมัดระวังคือเรื่องสุขภาพ เนื่องจากเดือนนี้ดวงดาวธาตุไฟแรง อาจจะทำให้คุณเกิดปัญหากับสายตาและอาการปวดศีรษะได้ง่าย
 ราศีกันย์ ( 17 กันยายน – 17 ตุลาคม )
ในช่วงเดือนเมษายนนี้ดวงดาวยังคงส่งผลดีอยู่ชาวราศีกันย์ยังเป็นราศีที่สามารถประสบความสำเร็จและก้าวหน้าได้ ถึงแม้ว่าเดือนนี้คุณอาจจะมีอาการเบื่อเซ็งกับงานหรือสิ่งที่ทำอยู่บ้าง แต่เชื่อว่าการพักผ่อน ในช่วงวันหยุดสงกรานต์จะช่วยเติมพลังชาร์จแบตได้เป็นอย่างดี ที่สำคัญคือดวงในเรื่องของการเดินทางจะเป็นสิ่งที่ทำให้เกิดการเปลี่ยนแปลงและข่าวดีในเรื่องการทำงานมากยิ่งขึ้นด้วยต้องฝากไว้ว่า ในเดือนนี้เป็นเดือนที่ดวงดาวแรงต้องระมัดระวังเรื่องการขับรถและการเดินทางเพราะคุณมีเกณฑ์ที่จะมีเรื่องเฉี่ยวชนหรือปัญหารถเสียระหว่างทางเกิดขึ้นได้ แนะนำให้เช็กสภาพยวดยานพาหนะให้เรียบร้อยก่อนออกเดินทาง ส่วนเรื่องการเงินนั้นยังคงไปได้อย่างต่อเนื่องแม้ว่าช่วงเมษายนจะมีวันหยุดเยอะ แต่โอกาสเรื่องรายได้ของคุณไม่ได้หยุดตามไปด้วย ดังนั้นใครที่ขยัน ตั้งใจ หรืออยากหาเงินพิเศษรายได้เพิ่มเติม ช่วงจังหวะเดือนเมษายนถือว่าเป็นช่วงที่ดีมาก ๆ ช่วงหนึ่งเลยทีเดียว แต่ต้องระมัดระวังรายจ่ายที่ เกี่ยวข้องกับความหรูหราฟุ่มเฟือย อาหารการกินและภาษีสังคม ซึ่งจะมีเข้ามามากเป็นพิเศษในเดือนนี้
 
ราศีตุลย์ ( 18 ตุลาคม – 16 พฤศจิกายน )
ในเดือนนี้ดวงดาวยังไม่เบาลงและดูเหมือนว่าจะแรงขึ้นยิ่งกว่าเดิม เรื่องสุขภาพหรืออุบัติเหตุนั้นไม่น่าเป็นกังวลเท่าไหร่ แต่ความแรงในช่วงเดือนนี้น่าจะเป็นความแรงเรื่องชื่อเสียง ความก้าวหน้า ความสำเร็จที่ดีขึ้น เพียงแต่อาจจะแรงข้ามหน้าข้ามตาคนอื่นไป จนทำให้คนที่เสียผลประโยชน์หรือคนที่ผิดหวังหวนกลับมาทำร้ายคุณได้ ดังนั้นให้ระมัดระวัง ดูแลเรื่องเพื่อนฝูงหรือเพื่อนร่วมงานให้ดี ๆ สิ่งใดที่ไม่มั่นใจหรือไว้ใจได้ร้อยเปอร์เซ็นต์ก็อย่าไปพูดอย่าไปถือสาจะได้ไม่เป็นปัญหาตามมาเรื่องการเงินก็เป็นอีกเรื่องที่ต้องเตือนกัน เพราะคุณเป็นราศีหนึ่งที่มีรายจ่ายหนักในเดือนเมษายนนี้เรียกได้ว่าเป็นช่วงทรัพย์รั่ว คุณจะมีรายจ่ายจรเข้ามามาก ดังนั้นต้องระมัดระวังรายจ่ายเหล่านี้ ให้มากยิ่งขึ้น หากวางแผนท่องเที่ยวเดินทางก็ควรหาโอกาสไปทำบุญบริจาคเงินด้วย จะช่วยแก้เคล็ดปัญหาของการเงินได้เพราะถือว่าเป็นรายจ่ายที่ดีสิ่งที่ต้องเตือนให้ระมัดระวังอีกเรื่องหนึ่งนั้นคือ ช่วงนี้พลังธาตุไฟแรงผิดปกติ ก่อนออกเดินทางควรตรวจสอบฟืนไฟให้ดี และระมัดระวังการเดินทางไปยังสถานที่ที่มีพลังของธาตุไฟแรง ๆ เช่น บนที่สูงเพราะอาจเกิดอุบัติเหตุหรือการบาดเจ็บขึ้นได้
 ราศีพิจิก (17 พฤศจิกายน – 15 ธันวาคม )
เดือนเมษายนเป็นเดือนที่ดาวเสาร์กลับมาอีกครั้งหนึ่ง แต่ยังไม่แรงมาก สิ่งที่ต้องเตือนกันในเดือนนี้คือ เรื่องสุขภาพและการเดินทาง สำหรับใครที่วางแผนจะเดินทางท่องเที่ยวช่วงวันหยุดเทศกาลสงกรานต์ต้องระมัดระวัง เพราะคุณจัดเป็นราศีที่ดวงแรง ช่วงนี้ดาวประจำตัวอ่อนกำลัง จะส่งผลทำให้เกิดโรคภัยไข้เจ็บต่าง ๆ หรือโรคที่เคยเป็นมาก่อนช่วงปีที่ผ่านมาก็อาจจะกลับมาเป็นใหม่ในช่วงนี้ได้ ดังนั้นชาวราศีพิจิกต้องดูแลตัวเองให้ดีเรื่องการทำงาน คุณอาจได้รับผลกระทบเรื่องชื่อเสียง ถูกนินทา ใส่ร้าย หรือต่อว่า ดังนั้นต้องระวัง แนะนำว่าในช่วงเข้าสู่ปีใหม่ไทยอย่างนี้ คุณควรหาโอกาสทำบุญ ด้วยการห่มผ้าพระประธานหรือทำบุญที่เกี่ยวข้องกับความเจ็บป่วย เช่น ทำบุญกับโรงพยาบาล บริจาคยารักษาโรค ก็จะแก้เคล็ดความแรงของดวงดาวในช่วงเดือนเมษายนได้เป็นอย่างดีข้อดีของเดือนนี้คือ จังหวะดวงดาวโชคลาภเริ่มมีพลัง บางคนอาจจะได้เงิน ได้โชค ถูกรางวัลถือเป็นจังหวะที่ทำให้การเงินคึกคักมากยิ่งขึ้น
 
ราศีธนู ( 16 ธันวาคม – 14 มกราคม )
เดือนเมษายนดวงดาวเริ่มเบาลง ช่วงหลังจากสงกรานต์ไปแล้ว ถือว่าเป็นจังหวะที่ ดวงมีการเปลี่ยนแปลงไปในทางที่ดีขึ้น ราศีของคุณจะเริ่มมีโชคลาภ มีลางสังหรณ์ที่แม่นยำสามารถคาดการณ์เหตุการณ์ต่าง ๆ ได้ด้วยตัวเอง ในเรื่องงานนั้นจะมีการเปลี่ยนแปลงกะทันหัน มีเรื่องเซอร์ไพรส์ เช่น อยู่ดี ๆ เจ้านายมาบอกให้ทำหรือยกเลิกบางอย่าง ดังนั้นคุณควรเตรียมแผนสำรองเอาไว้ นอกจากนี้ยังเป็นเดือนที่มีคนมาจู้จี้จุกจิกกับชีวิตคุณ หรือวุ่นวายจับผิดตรวจสอบในเรื่องการทำงาน จนทำให้คุณอึดอัดใจ เดือนนี้ยังเป็นเดือนที่อยากแนะนำให้คุณทำบุญอย่างต่อเนื่อง เพราะเดือนเมษายนเป็นเดือนที่ธาตุไฟแรงและคุณก็เป็นราศีหนึ่งที่มีพลังของธาตุไฟเข้ามา ดังนั้นสิ่งที่ทำให้คุณสงบได้ก็คือการทำบุญ เช่น ถวายสังฆทาน ปล่อยนก ปล่อยปลา เพื่อทำให้จิตใจสงบ มั่นคง ก็ถือเป็นวิธีที่ช่วยเสริมดวง และยังเป็นการทำบุญในโอกาสที่เข้าสู่ปีใหม่ในแบบไทยด้วยเช่นกัน
 
ราศีมังกร ( 15 มกราคม – 12 กุมภาพันธ์ )
เดือนเมษายนถือเป็นเดือนที่ดวงดาวอยู่ในจุดที่ดี ทำให้ชีวิตของคุณนั้นมีความมั่นคงก้าวหน้ามากยิ่งขึ้น ทั้งเรื่องงานและโชคลาภ เพียงแต่ว่าพื้นฐานของคนราศีนี้เป็นราศีที่ไม่ค่อยได้เงินได้โชคเท่าไหร่ ส่วนมากจะได้เงินมาจากน้ำพักน้ำแรง ดังนั้นโชคลาภที่เข้ามาอาจจะหมายถึงมีงานเข้ามามากยิ่งขึ้น เจรจาติดต่องานลงตัว หรือบางคนที่คุณไม่คิดว่าจะได้ร่วมงาน เช่น ลูกค้ารายใหม่ ๆ อยู่ดี ๆ ก็จะเข้ามาในช่วงนี้ส่วนเรื่องอื่น ๆ ถือว่าเป็นเดือนที่ดี ราศีมังกรจัดว่าเป็นราศีที่มีพลังความก้าวหน้ารับปีใหม่แบบไทย ปัญหาจะไปลงกับคนใกล้ชิดของคุณเสียมากกว่า เช่น ญาติพี่น้อง เพื่อนร่วมงาน คนรอบ ๆ ตัว แต่ส่วนตัวคุณแล้วไม่มีอะไรน่าเป็นกังวลช่วงนี้จะได้รับข่าวดีเข้ามาด้วยเช่นเดียวกันข้อควรระวังในเดือนนี้คือดวงดาวไปวุ่นวายในเรื่องที่บ้าน อาจจะมีปัญหาภายในบ้านภายในครอบครัว หรือมีปัญหาจุกจิกกวนใจกับสถานที่อยู่อาศัย เช่น บ้านมีรอยทรุดร้าวต้องซ่อมแซม ดังนั้นอย่าปล่อยปละละเลย ต้องรีบดูแลให้กลับสู่สภาพเดิมให้เร็วที่สุด
ราศีกุมภ์ ( 13 กุมภาพันธ์ – 14 มีนาคม )
เดือนเมษายนเป็นเดือนที่เข้าสู่ปีใหม่ไทย ราศีกุมภ์ ยังเป็นราศีที่มีจังหวะดวงดาวลงตัว ในเรื่องการเงินนั้น เชื่อว่ายังมีความคึกคักมากขึ้น อาจจะเป็นเพราะคุณเจอรายจ่ายหนักตั้งแต่ช่วงต้นปีที่ผ่านมา จึงขยันหาเงินมากขึ้น เดือนนี้เลยกลายเป็นโอกาสและมีรายได้พิเศษเข้ามาเพิ่มมากขึ้นด้วยเช่นเดียวกัน แต่ต้องบอกว่าดวงดาวการเงิน ไม่ได้เป็นแบบนี้ไปตลอด ช่วงที่ดวงดีคุณก็ต้องพยายามเก็บหอมรอมริบไว้ ส่วนเรื่องงานนั้นยังคงมีความขัดแย้งเกิดขึ้นอยู่ เป็นปัญหาการเมือง มีการแบ่งฝักแบ่งฝ่าย เล่นพรรคเล่นพวกในที่ทำงาน คุณต้องพยายามวางตัวให้เหมาะสม อย่าไปเลือกฝ่ายใดฝ่ายหนึ่ง เพราะอาจจะโดนลูกหลงไปกับเขาด้วย ส่วนเรื่องตัวงานของคุณเองนั้นอยู่ที่จุดมีความสำเร็จ ความก้าวหน้า ได้รับคำชื่นชมจากเจ้านายหรือลูกค้า
 ราศีมีน ( 15 มีนาคม – 13 เมษายน )
เดือนเมษายนเป็นเดือนที่จังหวะดวงดาวลงตัวมากยิ่งขึ้น โอกาสเรื่องความสำเร็จ ความก้าวหน้าก็จะมีเข้ามาส่วนเรื่องน่าปวดหัวก็จะลดน้อยลง พลังของธาตุน้ำของคุณนั้นอยู่ในจุดที่เข้มแข็ง มีพลังมากยิ่งขึ้น ดังนั้นใครกำลังมองหาโอกาสในการขยับขยายงานหรือเคยติดขัดมีปัญหาเรื่องงานมาก่อน ก็ต้องใช้จังหวะดวงดาวในช่วงเดือนเมษายนให้เป็นประโยชน์เพราะดาวเรื่องการเจรจายังคงส่งผลดี ต้องย้ำว่าถ้าเป็นงานที่เกี่ยวข้องกับการขายจะยิ่งดีมากเป็นพิเศษ เรื่องที่ต้องระวังคือ เดือนเมษายนเป็นเดือนที่มีรายจ่ายแปลก ๆ เข้ามา ช่วงนี้คุณเป็นราศีที่กระเป๋าสตางค์รั่ว ทรัพย์รั่ว ต่อให้หาเงินมาได้มากแค่ไหนก็ไม่มีประโยชน์ ถ้าไม่รู้จักวางแผนเก็บออมเงินเดือนนี้เป็นเดือนที่เข้าสู่ปีใหม่ไทย ซึ่งเป็นการเปลี่ยนปีที่จะส่งผลดีกับชาวราศีมีน แนะนำให้หาโอกาสไปทำบุญ ไหว้พระขอพร ถวายสังฆทานเพื่อช่วยเสริมความเป็นสิริมงคล และยังทำให้เกิดความเฮงสำหรับชาวราศีมีนได้ด้วย