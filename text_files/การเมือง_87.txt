อุ๊งอิ๊ง แพทองธาร เผยภาพ ณัฐพงศ์ คุณากรวงศ์ ควง เอม พินทองทา มาพบ พ.ต.ท.ทักษิณ ในวันเกิด พร้อมโอบกอดกันอย่างชื่นมื่น
  หลังจากมีข่าวว่า "ณัฐพงศ์ คุณากรวงศ์" คือหนุ่มผู้โชคดีที่จะแต่งงานกับ "เอม พินทองทา ชินวัตร" ลูกสาวของ "พ.ต.ท.ทักษิณ ชินวัตร อดีตนายกรัฐมนตรี" กับ "คุณหญิงพจมาน ดามาพงศ์" เตรียมลั่นระฆังวิวาห์กันในปลายปีนี้ หลายคนก็อยากรู้ว่า"ณัฐพงศ์ คุณากรวง"คือใครหน้าตาเป็นอย่างไร และเป็นลูกเต้าเหล่าใครถึงคว้าหัวใจของ "เอม พินทองทา" ลูกสาวสุดสวยของ "พ.ต.ท.ทักษิณ" ไปครองได้
ล่าสุด วานนี้ (26 ก.ค.) ผู้สื่อข่าวรายงานว่า เมื่อเวลาประมาณ 18.00 น. ตามเวลาประเทศไทย น.ส.แพทองธาร ชินวัตร หรือ อุ๊งอิ๊ง ลูกสาวคนเล็กของ พ.ต.ท.ทักษิณ ชินวัตร ได้ใช้ทวิตเตอร์ ในชื่อ @ingshin (Ing Shin) เผยแพร่ภาพพี่สาว "เอม พินทองทา ชินวัตร" พร้อมกับนายณัฐพงศ์ คุณากรวงศ์ว่าที่ลูกเขยทักษิณ ได้ควงกันมาพบ พ.ต.ท.ทักษิณ เนื่องในโอกาสวันเกิดครบรอบ 62 ปี โดยบรรยายภาพว่า "พี่เอมพาพี่พงศ์มาหาพ่อวันเกิดค่ะ happy birthday daddy "
จากนั้นเวลาประมาณ 19. 00 น. ได้เผยแพร่ภาพที่เจ้าตัวถ่ายคู่กับ พ.ต.ท.ทักษิณ โดยระบุว่า "ถ่ายกับเจ้าของวันเกิด"
สำหรับประวัติ ณัฐพงศ์ คุณากรวงศ์ ว่าที่ลูกเขยของ พ.ต.ท.ทักษิณ นั้น มีรายงานว่า"ณัฐพงศ์ คุณากรวงศ์" มีชื่อเล่นว่า พงศ์ อายุ 31 ปี คือหนุ่มโสด รูปหล่อ มาดเข้ม เคยได้รับโหวตให้เป็นขวัญใจไฮโซของนิตยสารคลีโอในปี 2007 "ณัฐพงศ์ คุณากรวงศ์" เป็นทายาทนักธุรกิจส่งออกเสื้อผ้ารายใหญ่ จบปริญญาตรีจากชิคาโก สหรัฐอเมริกา พบรักกับ "เอม พินทองทา" เมื่อครั้งไปเรียนปริญญาโทหลักสูตรอสังหาริมทรัพย์ด้วยกันที่จุฬาลงกรณ์มหาวิทยาลัย
 ปัจจุบัน "ณัฐพงศ์ คุณากรวงศ์" ว่าที่ลูกเขยคนแรกของ "พ.ต.ท.ทักษิณ ชินวัตร" เป็นเจ้าของคอนโดมิเนียมระดับหรูที่ถนนสุขุมวิท คือ ดี 65 และ Hive ในย่านใกล้เคียงกัน
 ด้าน พ.ต.ท.ทักษิณ ชินวัตร ก็เคยให้สัมภาษณ์ถึงว่าที่ลูกเขยคนนี้ด้วยว่า ไม่ค่อยได้คุย หรือรู้จักกันมากนัก แต่เคยได้เห็นหน้าของเมื่อครั้งบินมาหาที่ดูไบแล้ว ก็รู้ได้ทันทีว่า เป็นคนจิตใจดี และเห็นว่ารักกันกับลูกสาวเป็นอย่างดี พร้อมกับบอกว่าที่ลูกเขยไปว่า หากอยากให้ตนรัก ก็ต้องรักลูกสาวของตนให้มากๆ แล้วตนจะรักว่าที่ลูกเขยคนนี้เหมือนกับเป็นลูกแท้ๆ ของตนเอง