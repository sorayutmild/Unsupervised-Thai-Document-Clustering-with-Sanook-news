อาจารย์น้อง หรือ รศ.นราพร จันทร์โอชา ภริยา "บิ๊กตู่" พลเอกประยุทธ์ จันทร์โอชา ผู้ทำหน้าที่นายกสมาคมแม่บ้านทหารบก ในการดูแลสวัสดิการ ขวัญกำลังใจของนายทหารใน ทบ.
เมื่อ พล.อ.ประยุทธ์ ขึ้นเป็น ผบ.ทบ. อาจารย์นราพร ได้ลาออกจากการเป็นอาจารย์สอนภาษาอังกฤษ ที่คณะอักษรศาสตร์ จุฬาลงกรณ์มหาวิทยาลัยและรับเป็นอาจารย์พิเศษให้มูลนิธิเพื่อการศึกษา โทรทัศน์ทางไกลผ่านดาวเทียม โรงเรียนไกลกังวล ที่นอกจากจะได้เป็นแม่พิมพ์ของชาติ ที่รักและห่วงอนาคตเด็กแล้ว ยังเป็นการร่วมถวายความจงรักภักดีอีกด้วย
อ.นราพร เลี้ยงลูกสาวฝาแฝด น้องพลอย ธัญญา และ น้องเพลิน นิฏฐา อย่างอิสระ จนทั้งสองเลือกที่จะเป็นนักดนตรีแนวพังก์ คนหนึ่งเป็นมือกีตาร์ อีกคนมือเบส และได้ตั้งวงดนตรีหญิง ทริโอ 3 คน BADZ โดย จีโนม เรคคอร์ด ค่ายอาร์เอส เรียนเก่ง เรียนจบนิเทศศาสตร์ จุฬาฯ แค่ 3 ปีครึ่ง
กล่าวกันว่า การมีศรีภริยาเป็นอาจารย์สอนภาษาอังกฤษ ส่งผลให้ พล.อ.ประยุทธ์ ซึ่งเป็น ผบ.ทบ. ที่สามารถฟุดฟิดฟอไฟ แบบว่า ไม่ต้องเดินหนีนักข่าวฝรั่ง และให้ความสำคัญเรื่องภาษา ยิ่งเมื่อเกิดการปะทะที่ชายแดนเขาพระวิหารกับกัมพูชา เขาก็เป็นผู้แจ้งให้กระทรวงการต่างประเทศ ส่งเจ้าหน้าที่มาประจำที่กองกำลังสุรนารี กองทัพภาคที่ 2 ส่วนหน้าที่ อ.กันทรลักษ์ จ.ศรีสะเกษ เพื่ออำนวยความสะดวกและให้ข่าวกับผู้สื่อข่าวจากสำนักข่าวต่างประเทศ ที่เข้ามาในพื้นที่ เพื่อข้อมูลที่ถูกต้อง และเป็นกระบอกเสียงให้ประเทศไทยอีกด้วย
ภารกิจล่าสุด ควงคู่ ออกงาน ในพิธีวันสถาปนา กรมทหารราบที่ 21 รักษาพระองค์ จ.ชลบุรี เมื่อ วันที่ 21 สิงหาคม และเป็นวันเดียวกันที่ สภานิติบัญญัติแห่งชาติ มีมติด้วยคะแนนเสียง 191 คะแนนเรียกว่าเป็นเอกฉันท์ก็ว่าได้ เลือก "พลเอกประยุทธ์ จันทร์โอชา" เป็น นายกรัฐมนตรี คนใหม่ของประเทศไทย
ท่ามกลางศึกนอก ศึกใน และสถานการณ์ที่กำลังกดดันบีบคั้นให้ พล.อ.ประยุทธ์ ต้องเครียด และต้องตัดสินใจบางอย่าง เพื่อไม่ให้บ้านเมืองลุกเป็นไฟ โดยที่มิอาจรู้ได้เลยว่า สตรีผู้นี้ จะคอยเป็นน้ำเย็นที่คอยดับไฟในใจ ว่าที่นายกรัฐมนตรีคนที่ 29 ของประเทศไทย "พลเอกประยุทธ์ จันทร์โอชา"