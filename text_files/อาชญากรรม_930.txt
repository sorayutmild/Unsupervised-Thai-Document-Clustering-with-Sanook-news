จากกรณีคดีพบศพโครงกระดูก ที่สุดท้าย น.ส.บี (นามสมมุติ) อายุ 17 ปี ให้การรับสารภาพว่า ศพที่พบคือ น.ส.ชมภูนุช อายุ 33 ปี แม่ของตัวเอง โดยได้ร่วมมือกับนายเบล อายุ 23 ปี หนุ่มซึ่งรู้จักกันผ่านเฟซบุ๊กได้ 2 เดือน ให้มาลงมือฆ่าแม่ด้วยการใช้อิฐตัวหนอนทุบหัว ขณะที่ผู้ตายกำลังนอนหลับ โดย น.ส.บี เป็นผู้เปิดประตูให้นายเบลกระทำการดังกล่าว ก่อนร่วมกันลากศพไปฝังดินทิ้งไว้ใต้ต้นมะปรางข้างบ้านนานกว่า 1 ปี
อ่านข่าวที่เกี่ยวข้อง : คดีพลิก! ลูกสาวศพโครงกระดูกสารภาพบาป สั่งแฟนฆ่าแม่
ล่าสุด ผู้สื่อข่าวรายงานว่า (18 ม.ค.) เมื่อเวลา 08.30 น. สภ.บางม่วง จ.นครสวรรค์ ได้นำตัว นายนที หรือ นายเบล อายุ 23 ปี ไปชี้จุดทำแผนประกอบคำรับสารภาพ ที่บ้านของ นางชมภูนุช โดยมี น.ส.บี ที่ร่วมลงมือฆ่ารวมอยู่ด้วย ท่ามกลางชาวบ้านในละแวกใกล้เคียง ที่ทราบข่าวต่างแห่มาดูหน้าคนร้ายอย่างต่อเนื่อง
สำหรับการทำแผนประกอบคำรับสารภาพดังกล่าว เริ่มจาก เจ้าหน้าที่ได้ให้นายเบลชี้รูปแบบอิฐตัวหนอนที่ใช้ก่อเหตุ ก่อนจะให้พาชี้จุดที่ชานเรือนหน้าบ้าน ซึ่งเป็นจุดที่นายเบล และ น.ส.บี พูดคุยตกลงกัน จากนั้นจึงพาไปชี้จุดห้องนอนของ น.ส.ชมภูนุช โดยที่ นายเบลระบุว่า เห็นแม่ของ น.ส.บี นอนหลับ และหันหัวมาทางประตู จึงได้ใช้อิฐที่ให้ น.ส.บี ไปหยิบมาจากหน้าบ้าน ทุบเข้าที่ศีรษะของ น.ส.ชมภูนุช อย่างรุนแรง
พร้อมกับระบุคำให้การสวนทางกลับ น.ส.บี ด้วยว่า น.ส.บี เป็นผู้ที่ใช้อิฐก้อนเดียวกับที่ตนเองถือ ทุบซ้ำไปที่ศีรษะของมารดาอีกหลายครั้งจน น.ส.ชมภูนุช ขาดใจตายคาเตียงด้วย ส่วนหลังการลงมือ นายเบลพาได้ชี้จุดตั้งแต่ลากศพ น.ส.ชมภูนุช ลงจากเตียง ออกทางประตูห้องครัวหลังบ้าน แล้วนำไปฝังดินที่ใต้ต้นมะปรางภายในบริเวณบ้าน ซึ่งอยู่ห่างจากตัวบ้านประมาณ 10 เมตรเท่านั้น โดยทุกขั้นตอนมี น.ส.บี ร่วมกระทำการด้วยทั้งหมด ทั้งนี้ นายเบล ยังบอกด้วยว่า หลังจากที่มีการฝังศพ น.ส.ชมภูนุช แล้ว ตนและ น.ส.บี ยังได้ช่วยกันเก็บหลักฐานต่างๆ ทั้งเช็ดคราบเลือดที่กระเด็นติดอยู่ภายในบ้านทุกซอกทุกมุม รวมถึงนำผ้าห่มที่เปื้อนเลือดไปเผาทำลายทิ้ง และนำก้อนอิฐที่ใช้เป็นอาวุธก่อเหตุไปย้อนทิ้งที่หลังบ้านด้วย เมื่อผู้สื่อข่าวได้สอบถามนายเบล สาเหตุอะไรที่เป็นแรงจุงใจต้องพูดโน้มนาวให้ น.ส.บี ฆ่ามารดา นายเบลตอบกลับมาเพียงว่า เป็นเพราะอารมณ์ชั่ววูบ และเพราะสงสาร น.ส.บี ด้วย เนื่องจากตอนที่คบกันเป็นแฟนในขณะนั้น น.ส.บี บอกว่า น.ส.ชมภูนุช เป็นแม่เลี้ยง และถูกแม่เลี้ยงดุด่าทุบตีอยู่เป็นประจำ ด้าน พ.ต.อ.สุกฤษฏิ์ บุญทรง รอง ผบก.ภ.จว.นครสวรรค์ เปิดเผยว่า กรณีดังกล่าวจะต้องมีการสอบสวนหารายละเอียดเพิ่มเติมให้ครบถ้วนอีกครั้ง เนื่องจากทางเจ้าหน้าที่ยังมีประเด็นสงสัยในอีกหลายประเด็น จึงยังไม่เชื่อข้อมูลที่ผู้ต้องหาให้การมาทั้งหมด ซึ่งจะมีการหาพยานหลักฐานเพิ่มเติม เพื่อมาประกอบคดีต่อไป ซึ่งในระหว่างที่ทางเจ้าหน้าที่ได้ขอตัว น.ส.บี จากญาติ เพื่อพากลับโรงพักไปดำเนินการตามขั้นตอนต่อไปนั้น ปรากฏว่า นายสมศักดิ์ พี่ชายคนโตของ น.ส.ชมภูนุช และเป็นลุงของ น.ส.บี ได้ส่งเสียงโวยวาย บอกไม่พอใจการทำงานของเจ้าหน้าที่ชุดสืบสวน และยังติดใจการตายของน้องสาวในอีกหลายประเด็น
โดยเชื่อว่าน่าจะมีผู้ที่อยู่เบื้องหลังในเหตุการณ์ครั้งนี้อีกคน เนื่องจากน้องสาวคนเล็กวัย 9 ขวบของ น.ส.บี มาบอกว่า ในคืนวันเกิดเหตุ นอกจากจะมี น.ส.ชมภูนุช และ น.ส.บี อยู่ภายในบ้านแล้ว ยังมีตัวละครอีก 2 ตัวรวมอยู่ด้วย
