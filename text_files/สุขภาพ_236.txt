เอวคอดๆ ไม่ได้มีไว้ใส่เสื้อเอวลอย หรือโชว์กล้ามหน้าท้องเพื่อความสวยงามอย่างเดียวเท่านั้น แต่รอบเอวที่เกินขนาดมาตรฐานยังบ่งบอกถึงความเสี่ยงที่เพิ่มขึ้นของหลายๆ โรค ไม่ว่าจะเป็นโรคอ้วน โรคหัวใจ หรือไขมันในเลือดสูง ดังนั้นการลดไขมันหน้าท้องจึงเป็นเรื่องที่เราควรให้ความสำคัญ แต่เราทราบดีว่ามันไม่ง่าย Sanook! Health จึงมีเคล็ดลับลดไขมันหน้าท้องง่ายๆ มาฝากกัน 
 
รู้จักไขมันหน้าท้อง
ก่อนที่จะลดไขมันหน้าท้องลง ก็ทำความรู้จักกับไขมันส่วนนี้กันก่อน หากใครที่มีรูปร่างอ้วนเหมือนลูกแอปเปิ้ล คือป่องตรงส่วนท้องมากกว่าส่วนอื่นๆ อาจเป็นไขมันที่สะสมมานาน และอยู่ในอวัยวะภายในมากกว่าที่จะเป็นไขมันนุ่มๆ สะสมอยู่ใต้ผิวหนัง ดังนั้นการจะลดไขมันที่อยู่ข้างในร่างกายได้ขนาดนี้ การออกกำลังกายอย่างเดียวไม่พอ ต้องควบคู่ไปกับการควบคุมอาหารด้วย
5 เคล็ดลับลดไขมันหน้าท้องง่ายๆ

เริ่มต้นวันด้วยกิจกรรมที่ทำให้ตื่นตัว เช่น วิ่ง แอโรบิกเบาๆ วิ่งหรือเดินขึ้นบันไนระหว่างเดินทางไปทำงาน เป็นต้น เพื่อเพิ่มการตื่นตัวให้เราสดชื่น กระปรี้กระเปร่า และเผาผลาญพลังงานมากขึ้น
มีกิจกรรมระหว่างวันทำอยู่ตลอดเวลา อาจจะใช้เวลาระหว่างการเดินไปห้องน้ำระหว่างทำงานหรือเรียนด้วยการเดินเร็ว เดินขึ้นบันไดแทนลิฟท์ อย่าลืมลุกขึ้นจากเก้าอี้ทุกๆ 1-2 ชั่วโมงเป็นอย่างน้อย เพื่อป้องกันโรคอ้วน และออฟฟิศซินโดรมอื่นๆ
สามารถรับประทานอาหาร 3 มื้อได้ตามปกติ แต่เลือกอาหารที่รับประทานมากขึ้น หลีกเลี่ยงข้าวขาว กินข้าวกล้อง ข้าวแดงแทน เลือกโปรตีนไขมันต่ำ เช่น ไก่ ปลาลอกหนัง เพิ่มผักผลไม้ให้มากขึ้น และลดของหวานทั้งขนม และเครื่องดื่ม
ออกกำลังกายวันละอย่างน้อย 30 นาที 5-7 วันต่อสัปดาห์ เน้นการออกกำลังกายทุกส่วน และหน้าท้อง ตามด้วยการออกกำลังที่ต้องต้านทานกับน้ำหนัก เช่น ซิทอัพ แพลงก์ ฯลฯ
ไม่เข้านอนดึกเกินไป เพราะยิ่งนอนดึก ยิ่งเสี่ยงต่อการหักห้ามใจที่จะไม่กินจุบจิบตอนกลางคืนได้

นอกจากนี้ การลดอาหารและเครื่องดื่มที่อาจทำให้มีอาการบวม เช่น เบียร์ ก็สามารถช่วยให้ไม่ให้พุงป่องได้เช่นกัน
>> ลดพุง ลดหน้าท้องอย่างถูกวิธี ทำได้ เห็นผลแน่นอน
>> 15 อาหารที่ทั้งมีประโยชน์ และทำให้หน้าท้องแบนราบ
 
อนึ่ง หากเป็นคนตัวเล็ก แต่มีพุง หรือที่เรียกว่า Skinny Fat อาจมีอาหาร และวิธีการออกกำลังกายที่แนะนำแตกต่างไปจากคนที่อ้วนทั้งตัวและมีพุงด้วย
>> “ผอมแต่มีพุง” (Skinny Fat) ออกกำลังกายอย่างไรดี?