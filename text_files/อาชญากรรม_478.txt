จากเหตุฆาตกรรม นายพยงค์ ดอกไม้หอม อายุ 54 ปี อัยการจังหวัดประจำสำนักงานอัยการสูงสุด ปฏิบัติหน้าที่ประจำศาลแขวงสุราษฎร์ธานี เสียชีวิตอยู่ในห้องนอนบ้านพักอัยการจังหวัด เมื่อช่วงค่ำวันที่ 28 มิ.ย.ที่ผ่านมา โดยผู้ต้องสงสัยคือ นายนิวัฒน์ อายุ 36 ปี คนสนิทของนายพยงค์ ซึ่งมีพยานเห็นว่าอยู่กับผู้ตายเป็นคนสุดท้ายน
ล่าสุด ผู้สื่อข่าวรายงานว่า (30 มิ.ย.) หลังจาก นายนิวัฒน์ ติดต่อขอเข้ามอบตัว โดยรับสารภาพว่าเป็นผู้ลงมือสังหารด้วยตนเอง และขอให้ไปรับที่บ้านญาติ อ.ชัยบาดาล จ.ลพบุรี ตั้งแต่คืนวันที่ 29 มิ.ย. เจ้าหน้าที่ได้พาตัวเดินทางมายังสนามบินดอนเมือง ขึ้นเครื่องต่อมา จ.สุราษฎร์ธานี เพื่อส่งมอบตัว
จากการสอบสวน นายนิวัฒน์ ให้การรับสารภาพว่า เป็นผู้ลงมือก่อเหตุทำร้ายร่างกายนายพยงค์ จนเสียชีวิตจริง โดยยอมรับว่ามีความสนิทสนมและช่วยงานนายพยงค์ที่ อ.ตะกั่วป่า มากว่า 8 ปี แต่ระยะหลังที่นายพยงค์ได้ย้ายมารับตำแหน่งที่ จ.สุราษฎร์ธานี ได้มีปัญหาขัดแย้งกันในเรื่องส่วนตัว
จนเช้าวันเกิดเหตุ (28 มิ.ย.) ตนกับนายพยงค์เดินทางไปดูแลสวนปาล์มที่ อ.ทุ่งใหญ่ จ.นครศรีธรรมราช ระหว่างเดินทางขากลับบ้านพัก เกิดมีปากเสียงกันเรื่องที่นายพยงค์ไปให้ความสนิมสนมกับเด็กหนุ่มฝึกงานคนหนึ่ง ใน จ.สุราษฎร์ธานี
เมื่อกลับถึงบ้านพักเวลาประมาณ 13.00 น.เกิดทะเลาะถึงขั้นทำร้ายร่างกาย ตนได้ใช้ด้ามไม้และพัดลมกระหน่ำตีนายพยงค์หลายครั้งจนรู้ว่าเสียชีวิต จึงได้อาบน้ำเปลี่ยนเสื้อผ้าที่เปื้อนเลือดแล้วเดินทางไป อ.ตะกั่วป่า ด้วยรถโดยสารประจำทาง แล้วนั่งรถเข้ากรุงเทพฯ และต่อรถไปหลบหนีอยู่ที่ จ.ลพบุรี
จนทราบว่าตกเป็นผู้ต้องสงสัย และคิดว่าไม่รอดจึงได้ตัดสินใจโทรหาญาติ ซึ่งเป็นผู้ช่วยผู้ใหญ่บ้านที่ ต.โคกเคียน อ.ตะกั่วป่า ให้พาเข้ามอบตัว
ทั้งนี้ เจ้าหน้าที่ตำรวจจะทำตามขั้นตอนของกฎหมาย ตามพยานหลักฐานที่มี ทั้งในส่วนหลักฐานลายนิ้วมือในที่เกิดเหตุ และผลพิสูจน์ดีเอ็นเอ โดยเป็นหน้าที่และดุลพินิจของพนักงานสอบสวนที่จะดำเนินการต่อไป
ขอขอบคุณภาพจาก มติชนออนไลน์