(11 ก.ค.) นายวิญญัติ ชาติมนตรี ทนายความผู้รับมอบอำนาจจากพ.ต.ท.ทักษิณ ชินวัตร อดีตนายกรัฐมนตรี เดินทางเข้าแจ้งความต่อพนักงานสอบสวนกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี หรือ ปอท. เพื่อดำเนินคดีกับนายสมบูรณ์ ทองบุราณ แกนนำกองทัพประชาชนโค่นระบอบทักษิณ หรือ กปท.ฐานร่วมกันหมิ่นประมาทโดยการโฆษณา และความผิดตาม พ.ร.บ.คอมพิวเตอร์
หลังพบคลิปภาพและเสียงของนายสมบูรณ์ ปรากฏอยู่ในโซเชียลมีเดีย มีข้อความกล่าวหา พ.ต.ท. ทักษิณ ว่าสั่งให้คนแต่งกายด้วยชุดดำกว่า 400 คนรวมตัวที่วัดธรรมกาย เพื่อก่อกวนการชุมนุม และสั่งให้รัฐบาลยกเลิกกรณีที่เอาประเทศไทยไปเป็นจำเลย กรณีประสาทเขาพระวิหาร โดยให้ทุกอย่างเสร็จสิ้นก่อนวันที่ 11 พฤศจิกายนนี้ นั้นเป็นความเท็จทั้งสิ้น ทำให้พันตำรวจโททักษิณเสื่อมเสียชื่อเสียง ถูกดูหมิ่นเกลียดชัง
ทั้งนี้นายวิญญัติ ระบุว่าการสร้างข่าวลือดังกล่าว เป็นการบิดเบือนเพื่อให้เกิดความเคลื่อนไหว พร้อมตั้งข้อสังเกตุว่าเวทีชุมนุมของกลุ่มคัดค้าน พ.ร.บ.นิรโทษกรรม มีการนำเหตุการณ์ที่ไม่จริงมาพูดบนเวที และนำสถาบันมาแอบอ้าง ขอให้ผู้ชุมนุมใช้เหตุผลอย่าตกเป็นเครื่องมือใคร พร้อมประกาศว่าจะดำเนินคดีกับทุกคน ที่กล่าวให้ร้ายพันตำรวจโททักษิณ
นอกจากนี้อยู่ระหว่างรวบรวมพยานหลักฐานเพื่อดำเนินคดีกับ น.ส.ภัทรธิดา พัชรวีระพงษ์ หรือ แตงโม นักแสดงชื่อดัง ฐานหมิ่นประมาทด้วยการโฆษณา กรณีขึ้นกล่าวบนเวทีปราศรัยอนุสาวรีย์ประชาธิปไตย เมื่อวันที่ 5 พฤศจิกายน ที่ผ่านมา และมีข้อความที่ส่งผลให้ พ.ต.ท.ทักษิณ เสียหาย