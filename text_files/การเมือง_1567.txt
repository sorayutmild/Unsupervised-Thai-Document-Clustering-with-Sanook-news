กลุ่มผู้ประท้วงจากฮ่องกง, ไต้หวัน และไทย ได้ออกมาเรียกร้องให้คว่ำบาตรการเปิดฉายภาพยนตร์เรื่อง “มู่หลาน” ของค่ายดิสนีย์ในหลายประเทศเมื่อวานนี้ (4 ก.ย.) โดยมีสาเหตุมาจากการที่ “หลิว อี้เฟย” นักแสดงนำหญิงที่รับบทมู่หลานเคยแสดงความเห็นสนับสนุนตำรวจฮ่องกงในการปราบปรามกลุ่มผู้ประท้วงเรียกร้องประชาธิปไตยเมื่อปีที่แล้ว

ฮ่องกงประท้วง: หลิวอี้เฟย นางเอกมู่หลาน โพสต์จี้ตำรวจปราบม็อบ เจอผู้ชุมนุมบอยคอตต์หนัง

กระแสต่อต้านดังกล่าวเกิดขึ้นท่ามกลางความตึงเครียดระหว่างจีนกับฮ่องกงและไต้หวัน ขณะที่จีนเดินหน้าสกัดกั้นกิจกรรมต่างๆ เพื่อสนับสนุนประชาธิปไตยและการแยกตัวจากจีนทั้งในฮ่องกงและไต้หวัน กลุ่มนักเคลื่อนไหวในฮ่องกงทวีตในวันศุกร์ว่า
“ขอให้นึกถึง … หลิว อี้เฟย ที่เคยแสดงการสนับสนุนความโหดร้ายของตำรวจฮ่องกงในเดือน ส.ค. 2562”
“ไม่สมควรที่จะสนับสนุนระบอบเผด็จการ ขอให้เข้าร่วมการต่อสู้ของชาวฮ่องกง และร่วมรณรงค์ด้วยการติดแฮชแท็ก #BoycottMulan #NotMyMulan ”
ความไม่พอใจดังกล่าวเกิดจากการที่ หลิว อี้เฟย นักแสดงหญิงชาวจีนสัญชาติอเมริกันได้โพสต์ข้อความใน Weibo โซเชียลมีเดียของจีนเพื่อสนับสนุนตำรวจฮ่องกงในเหตุการณ์ประท้วงรุนแรงเพื่อเรียกร้องประชาธิปไตยในเดือนส.ค. 2562
กลุ่มนักเคลื่อนไหวในไต้หวันและไทยก็แสดงการสนับสนุนผู้ประท้วงเรียกร้องประชาธิปไตยในฮ่องกงด้วย ซึ่งเป็นส่วนหนึ่งของกลุ่มความร่วมมือใหม่ที่นำโดยพลเมืองในภาคพื้นเอเชียที่เรียกว่ากลุ่ม “พันธมิตรชานม” (Milk Tea Alliance) โดยมีเป้าหมายในการต่อสู้กับอิทธิพลของจีนที่เพิ่มขึ้นทั่วโลก หนังสือพิมพ์เดอะการ์เดียนรายงานว่า กลุ่มผู้ประท้วงชาวฮ่องกงเรียก แอกเนส โจว แกนนำนักเคลื่อนไหวชาวฮ่องกงว่า “มู่หลานตัวจริง” และ “มู่หลานของเรา”
ด้านโจชัว หว่อง นักเคลื่อนไหวระดับแกนนำอีกคนของฮ่องกงก็ได้ทวีตเกี่ยวกับการแบนภาพยนต์มู่หลานเมื่อวันศุกร์ว่า “ดิสนีย์ยอมศิโรราบให้กับจีน” เขาทวีตว่า “มู่หลานเปิดฉายวันนี้ แต่เพราะดิสนีย์ยอมอ่อนข้อให้กับจีน และเพราะหลิว อี้เฟย แสดงการสนับสนุนความโหดร้ายของตำรวจฮ่องกงอย่างเปิดเผย ผมจึงเรียกร้องให้ทุกคนซึ่งเชื่อในสิทธิมนุษยชนทำการคว่ำบาตรภาพยนตร์เรื่องนี้ #BoycottMulan” ทั้งนี้ ภาพยนตร์เรื่องมู่หลานเปิดฉายพร้อมกันวันแรกเมื่อวานนี้ในสหรัฐ, ไทย, แคนาดา, ออสเตรเลีย, นิวซีแลนด์ และบางส่วนของยุโรป โดยแต่เดิมนั้นมีกำหนดเปิดฉายในเดือนมี.ค.ที่ผ่านมา แต่ต้องถูกเลื่อนเพราะการแพร่ระบาดของโรคโควิด-19