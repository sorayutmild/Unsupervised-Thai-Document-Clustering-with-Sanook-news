เปิดประวัติ ศรัณย์วุฒิ ศรัณย์เกตุ ส.ส.อุตรดิตถ์ พรรคเพื่อไทย ดาวเด่นประจำสภาผู้อภิปรายนโยบายรัฐบาล เคยแต่งตัวเป็นขุนศึกคู่ใจพระยาพิชัยดาบหักมาสมัคร ส.ส.
(25 ก.ค.) กลายเป็นดาวสภาประจำวันนี้ สำหรับ นายศรัณย์วุฒิ ศรัณย์เกตุ ส.ส.อุตรดิตถ์ พรรคเพื่อไทย ในการแถลงนโยบายของคณะรัฐมนตรีต่อรัฐสภา วันที่ 1 ซึ่งนายศรัณย์ลุกขึ้นมาอภิปรายนโยบายของรัฐบาลเรื่องการแก้ไขปัญหาเศรษฐกิจ ที่ส่งผลกับประชารากหญ้า ทั้งยังระบุว่าเอื้อประโยชน์ให้กับนายทุนและชาวต่างชาติ

ซึ่งลีลาการอภิปรายของเจ้าตัวได้รับเสียงชื่นชมอย่างมากในโลกออนไลน์ จนหลายคนพูดถึง ส.ส.ที่มีหนวดกันเป็นจำนวนมาก

>> ศรัณย์วุฒิ ส.ส.อุตรดิตถ์ จวกพลังประชารัฐผิดนัดเกษตรกร ขึ้นป้ายหาเสียงแต่ไม่ใส่ในนโยบาย
ย้อนกลับไปเมื่อครั้งรับสมัคร ส.ส. นายศรัณย์วุฒิ ศรัณย์เกตุ เคยสร้างความฮือฮามาแล้ว เมื่อครั้งเดินทางมาสมัคร ส.ส.เขต 2 จังหวัดอุตรดิตถ์ โดยแต่งตัวเป็นขุนศึกคู่ใจพระยาพิชัยดาบหัก ขี่ม้าจากรถมาที่บริเวณด้านหน้าสำนักงาน กกต. พร้อมผู้ติดตามจำนวนหนึ่ง พร้อมเปล่งเสียงว่า "จะปราบเผด็จการให้สิ้น"
>> อุตรดิตถ์คึกคัก! ผู้สมัครแปลงโฉมเป็น “ขุนศึกคู่ใจพระยาพิชัยดาบหัก” ควบม้ามาสมัคร


ประวัติส่วนตัว

นายศรัณย์วุฒิ ศรัณย์เกตุ ชื่อเดิมคือ ศรัณย์ ศรัณย์เกตุ เกิด 12 กุมภาพันธ์ พ.ศ. 2501 เป็นบุตรของนายสกล และนางพรรณี ศรัณย์เกตุ มีพี่น้อง 4 คน นอกจากนี้ ยังเป็นพ่อของ นางสาวจารุวรรณ ศรัณย์เกตุ ส.ส.บัญชีรายชื่อ พรรคอนาคตใหม่ อีกด้วย

ด้านการศึกษา

นายศรัณย์วุฒิ สำเร็จการศึกษาปริญญาตรี สาขารัฐศาสตร์ สถาบันราชภัฏเพชรบุรีวิทยาลงกรณ์ และปริญญาโท สาขาบริหารภาครัฐเอกชน สถาบันบัณฑิตพัฒนบริหารศาสตร์

ด้านการเมือง 

ปี พ.ศ. 2548 นายศรัณย์วุฒิ ศรัณย์เกตุ ลงสมัครรับเลือกตั้งในนามพรรคไทยรักไทย และได้รับการเลือกตั้งเป็นครั้งแรก ต่อหลังจากพรรคไทยรักไทยถูกยุบ นายศรัณย์วุฒิย้ายไปสังกัดพรรครวมใจไทยชาติพัฒนา และลงเลือกตั้งในปี พ.ศ. 2550 แต่ไม่ได้รับเลือกตั้ง โดยได้รับคะแนนมาเป็นอันดับที่ 5 ของเขต (มี ส.ส. ได้ 3 คน) หลังจากนั้น พ.ศ. 2554 ได้ย้ายกลับมาลงสมัครในนามพรรคเพื่อไทย จึงได้รับการเลือกตั้งเป็นครั้งที่ 2