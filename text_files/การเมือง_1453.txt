กรณีโลกออนไลน์ มีการแชร์ข้อมูลว่า เครื่องบินจากไทยมุ่งหน้าตรงเข้าสู่สนามบิน JFK ที่มหานครนิวยอร์คไม่ได้เพราะติดเรื่องประกาศเกี่ยวกับมาตรฐานการบินและความปลอดภัยจาก ICAO และ FAA (ของสหรัฐฯ)นั้น
แหล่งข่าวมติชนออนไลน์เปิดเผยว่า คณะของ พล.อ.ประยุทธ์ จันทร์โอชา นายกรัฐมนตรี จะเดินทางเพื่อเข้าร่วมการประชุมสหประชาชาติระดับผู้นำเพื่อรับรองวาระการพัฒนาภายหลังปี ค.ศ. 2015 (The United Nations summit for the adoption of the post- 2015 development agenda) และการประชุมสมัชชาสหประชาชาติ สมัยสามัญ ครั้งที่ 70 (70th Session of the United Nations General Assembly- UNGA70) ระหว่างวันที่ 23 กันยายน - 1 ตุลาคม 2558 ณ สำนักงานใหญ่องค์การสหประชาชาติ นครนิวยอร์ก สหรัฐอเมริกานั้น
ทั้งนี้ คณะของพล.อ.ประยุทธ์ จะขึ้นเครื่องบินของการบินไทย เที่ยวบินที่ TG642 เวลา 23.50 ออกจากท่าอากาศยานสุวรรณภูมิ ไปยังสนามบินนาริตะ ประเทศญี่ปุ่น โดยคาดว่าจะถึงสนามบินนาริตะเวลาประมาณ 08.10น. หลังจากนั้น จะแวะพักเพื่อรอเวลาเดิน โดยคาดว่าจะออกจากสนามบินนาริตะในเวลา 11.00 น. เพื่อไปยังท่าอากาศยาน จอห์น เอฟ เคนเนดี้ นครนิวยอร์ก ประเทศสหรัฐอเมริกา โดยสายการบิน ออล นิปปอน แอร์เวย์(เอ็นเอช10)
แหล่งข่าวเปิดเผยอีกว่า สาเหตุที่ต้องมีการเปลี่ยนเครื่องที่ประเทศญี่ปุ่นนั้น เนื่องจากการบินไทยได้มีการทำ Code Sharing กับการบินที่เป็นพันธมิตรในกลุ่ม Star Alliance เพื่อเป็นการลดต้นทุนของการบินไทย โดยขณะนี้เส้นทางการบินของการบินไทยที่ไปยังสหรัฐอเมริกามีไปที่เมืองลอส แองเจลลิส เท่านั้น การเดินทางโดยคณะเดินทางของนายกรัฐมนตรีที่เดินทางไปสหรัฐอเมริกาครั้งนี้ มีเพียง 15 คน การไปต่อเครื่องที่ญี่ปุ่นจึงถือเป็นการประหยัดอีกด้วย