(12 ก.ย.) ความคืบหน้ากรณี "จ่าเสือ" นายสิบทหารบก ก่อเหตุใช้อาวุธปืนจ่อยิง "น้องโบว์" สาววัย 21 ปี เนื่องจากแค้นที่แฟนสาวจับได้ว่าตัวเองมีครอบครัวอยู่แล้ว แต่ยิงระบายความแค้นใส่เหยื่อที่เป็นลูกพี่ลูกน้องกับแฟนสาว จนเสียชีวิต เมื่อกลางดึกของวันที่ 10 กันยายนที่ผ่านมา ล่าสุด "จ่าเสือ" ได้เข้ามอบตัวกับเจ้าหน้าที่ตำรวจ สภ.เมืองระนอง ท่ามกลางกลุ่มญาติและชาวบ้านที่ไม่พอใจและโกรธแค้น ก่อนจะเกิดเหตุรุมประชาทัณฑ์ชุลมุนวุ่นวาย
ตามรายงานระบุว่า เมื่อช่วงสายวันนี้ (12 ก.ย.) จ.ส.อ.วราวุฒิ บุตรจันทร์ หรือ จ่าเสือ อายุ 47 ปี ตำแหน่งเสมียนสัสดีช่วยราชการ กอ.รมน.จว.ระนอง พร้อมด้วยนายทหารพระธรรมนูญ ได้เดินทางมาเข้ามอบตัวกับเจ้าหน้าที่ตำรวจที่ สภ.เมืองระนอง หลังตกเป็นผู้ต้องหาก่อเหตุใช้อาวุธปืนยิงใส่ "น้องโบว์" วัย 21 ปี ลูกพี่ลูกน้องของแฟนสาวที่คบกันอยู่ เบื้องต้น "จ่าเสือ" ให้การปฏิเสธทุกข้อกล่าวหา ขอให้การในชั้นศาล เจ้าหน้าที่จึงนำตัวไปฝากขังยังศาลทหาร เพื่อดำเนินตามขั้นต่อไป
ขณะที่บรรยากาศด้านนอก สภ.เมืองระนอง มีกลุ่มญาติและชาวบ้านที่ไม่พอใจและโกรธแค้นกรณี ประมาณ 50 คน ยืนรวมตัวกันอยู่ เพื่อเรียกร้องให้เจ้าหน้าที่คัดค้านการประกันตัวผู้ต้องหา เบื้องต้นเจ้าหน้าที่ยังคงกักตัว "จ่าเสือ" เอาไว้ รอจนกว่าชาวบ้านเดินทางกลับไป เพื่อป้องกันไม่ให้เกิดไม่คาดคิดขึ้น จนกระทั่งผ่านไปกว่า 3 ชั่วโมง กลุ่มญาติที่ยังคงดักรออยู่จำนวนหนึ่ง ต่างส่งเสียงด่าทออย่างโกรธแค้น เกิดเหตุชุมนุมวุ่นวายระหว่างที่เจ้าหน้าที่นำตัวผู้ต้องหาย้ายไปสอบสวนที่อีกอาคารหนึ่ง ซึ่งเหตุดังกล่าวมีการโพสต์เผยแพร่ในโซเชียลเน็ตเวิร์กด้วย
สำหรับคดีดังกล่าว เกิดขึ้นเมื่อคืนวันที่ 10 กันยายนที่ผ่านมา จ.ส.อ.วราวุฒิ หรือ จ่าเสือ ได้ออกตระเวนตามหาอดีตแฟนสาว วัย 24 ปี ที่เคยทำงานที่เดียวกันและคบหากัน แต่ฝ่ายหญิงมาทราบว่า จ่าเสือ มีครอบครัวอยู่แล้ว จึงได้บอกตัดความสัมพันธ์ไป ขณะเกิดเหตุ จ่าเสือ ได้ขับรถมาตามหาแฟนสาวตามบ้านญาติฝ่ายหญิง ยิงปืนขึ้นฟ้า 1 นัด ทำให้ "น้องโบว์" ลูกพี่ลูกน้องของอดีตแฟนสาวได้ออกไปรับหน้าแทน พยายามเกลี้ยกล่อมให้ใจเย็นๆ แต่ จ่าเสือ ใช้ปืนจ่อยิงใส่ น้องโบว์ เป็นเหตุทำให้เสียชีวิตและได้หลบหนีไป



Post by ออนนี่ ออนนี่ ออนนี่.
