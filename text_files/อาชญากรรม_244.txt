ผู้ปกครองพาเด็กหญิงวัย 12 ปี โร่แจ้งความ หลังพบพฤติกรรมที่เปลี่ยนไปของลูก เปิดดูแชทต้องผงะ เจอข้อความสุดสยิว ลูกสารภาพเคยถูกพ่อเพื่อนสนิทล่วงข่มขืน
(27 ส.ค.) สำนักข่าวอีจันรายงานว่า ผู้ปกครองได้พา ด.ญ.แนน (นามสมมติ) อายุ 12 ปี เข้าแจ้งความที่ สภ.ปลวกแดง จ.ระยอง โดยระบุว่า นายบัญชา อายุ 31 ปี ที่เป็นพ่อเพื่อนสนิทของน้องแนน ก่อเหตุล่วงละเมิดทางเพศที่บ้านพัก หลังจากที่แวะเวียนไปเล่นกับเพื่อนสนิทอยู่เป็นประจำ
ด.ญ.แนน เปิดเผยว่า ปกติตนมักจะไปเล่นกับลูกสาวของนายบัญชา เพราะเป็นเด็กรุ่นราวคราวเดียวกัน แต่เมื่อวันที่ 4 สิงหาคมที่ผ่านมา พ่อของเพื่อนได้บอกให้ตนไปช่วยหาของที่บ้าน ก่อนจะพยายามล่วงละเมิดทางเพศ ตนพยายามขัดขืนแต่ก็สู้แรงไม่ไหว ทำให้ถูกข่มขืนกระทำชำเรา หลังจากนั้นยังถูกขู่ห้ามนำเรื่องไปแจ้งใคร เพื่อแลกกับเงิน
ต่อมาเมื่อวันที่ 26 สิงหาคม 2562 นายบัญชา ยังได้จ้างให้ไปช่วยทำรายงานให้ลูกชาย อ้างว่าน้องแนนเป็นคนลายมือสวย กระทั่งกลับมาที่บ้าน แม่เห็นพฤติกรรมของลูกเปลี่ยนไป จึงได้ถามว่าไปไหนมา ลูกตอบว่าไปช่วยทำรายงานให้ลูกของนายบัญชา แต่แม่ไม่เชื่อและขอดูโทรศัพท์ ก่อนจะพบข้อความแชทในเฟซบุ๊กที่ลูกสาวได้คุยกับนายบัญชา เป็นการพูดคุยในเชิงลามกอนาจาร ซ้ำยังพบข้อความขอมีเพศสัมพันธ์ด้วย
แม่ของน้องแนนจึงได้เค้นสอบถามลูกสาว กระทั่งยอมรับว่าเคยถูกนายบัญชาข่มขืนที่บ้านพักมาก่อน แม่ของเด็กจึงตามไปถึงที่บ้านของนายบัญชา พร้อมกับตำหนิต่อว่า ก่อนจะแย่งโทรศัพท์มือถือมาดู ก็พบว่าเป็นข้อความเดียวกับที่ได้เห็นจากโทรศัพท์ของลูกสาว จึงตัดสินใจเข้าแจ้งความในที่สุด
พ.ต.อ.นิวัฒน์ ตระกูลดี ผกก.(สอบสวน) กลุ่มงานสอบสวน บก.สส.ภ. 2 ช่วยราชการ สภ.ปลวกแดง กล่าวว่า ได้ส่งตัวเด็กไปตรวจร่างกาย เพื่อหาร่องรอยการถูกกระทำชำเรา และจะสอบสวนเด็กตามขั้นตอนของกฎหมาย ถ้ามีความผิดจริง ทางพนักงานสอบสวนจะรวบรวมหลักฐาน เพื่อขออนุมัติหมายจับผู้ต้องหามาดำเนินคดีตามกฎหมายต่อไป