ในเดือนแห่งความรักที่มีเทศกาล "วันวาเลนไทน์" แบบนี้แม้ว่าจะไม่ใช่เทศกาลที่มีต้นกำเนิดอยู่ในไทย แต่วันแห่งความรักก็เป็นอีกหนึ่งวันที่ไม่ใช่เฉพาะคนไทยแต่ทั่วโลกก็ให้ความสำคัญด้วยเช่นกัน
 
แม้ในวันดีๆ แบบนี้จะมีคนจำนวนไม่น้อยที่มีความสุขโลกเป็นสีชมพู แต่สำหรับคนโสด หรือคนที่ยังไม่สมหวังในความรักเท่าไหร่ ก็คงหาวิธีทำให้ความรักสดใสขึ้นมาบ้างดังคำโบราณที่ว่า "ไม่ได้ด้วยเล่ห์ ก็เอาด้วยกล ไม่ได้ด้วยมนต์ ก็เอาด้วยคาถา" คงต้องพึ่งพาสิ่งศักดิ์สิทธิ์ยืดเหนี่ยวจิตใจกันบ้าง Sanook! Horoscope ขอเอาใจคนที่กำลังหาตัวช่วยด้วยเรื่องราวของ "พระตรีมูรติ" เทพที่จะประทานพรเรื่องความรักให้แก่คุณได้

พระตรีมูรติ แปลว่า รูปสาม ความหมายคือ รูป 3 องค์ของเทวะหรือธรรมชาติที่ทรงอำนาจ คือ อัคนี (ไฟ) วายุ (ลม) และสุริยะ (ดวงอาทิตย์) เรียกอีกอย่าง เทพทัตตาเตรยะ ซึ่งเป็น การรวมพลังของเทพเจ้าทั้งสามได้แก่ พระพรหม พระอิศวร (ศิวะ) และพระวิษณุ (นารายณ์) เป็นหนึ่งเดียว
อาจเปรียบได้ว่า พระตรีมูรติ มีพลังของเทพเจ้าทั้งสามในรูปเดียว คือ
- การสร้างโลก (สฤษฏิ) เป็นพลังของพระพรหม- รักษาโลก (สถิติ) เป็นพลังของพระวิษณุ (นารายณ์)- และทำลายโลก (ประลัย) เป็นพลังของพระอิศวร (ศิวะ)
 
เมื่อพลังทั้ง 3 มารวมกัน จึงเท่ากับการแสดงพลังอันยิ่งใหญ่ของพระเป็นเจ้าในสรรพสิ่ง
ดังนั้น เทวะทั้ง 3 จึงเปรียบเสมือนเป็นสัญลักษณ์แห่งพลังทางธรรมชาติ พลังสร้าง พลังบำรุง พลังทำลาย ซึ่งพลังทั้งสามนี้มักจะทำเป็นเครื่องหมายศักดิ์สิทธิ์ว่า ''โอม'' สำหรับคำสวดบูชาเทพตรีมูรติที่คนทั่วโลกรู้จักกันดี คือ
คำว่า ''โอม'' มาจาก ''มะ'' แทนองค์พรหม ''อะ'' แทนองค์วิษณุ ''อุ'' แทนองค์ศิวะ เพราะฉะนั้นการเอ่ยคำว่า ''โอม'' จึงเท่ากับเป็นการเอ่ยนามของเทพทั้ง 3 ซึ่งเชื่อกันว่า จะทำให้ได้รับพรอันประเสริฐจากเทพเจ้า นี่จึงเป็นที่มาของ คนส่วนใหญ่ซึ่งเชื่อกันว่า หากบูชา "พระตรีมูรติ" จะมีความหมายที่แสดงถึงความอุดมสมบูรณ์ทั้งในชีวิต ความรัก และการงาน
 
เรื่องร่ำลือถึงความศักดิ์สิทธิ์ของพระตรีมูรติ
พระตรีมูรติประเทศไทยในยุคปัจจุบัน เชื่อมโยงไปเมื่อครั้งสมัยสงครามโลกครั้งที่ 2 พระตรีมูรติเป็นเทพผู้อารักขาวังเพ็ชรบูรณ์ ของ สมเด็จพระเจ้าบรมวงศ์เธอ เจ้าฟ้าจุฑาธุชธราดิลก กรมขุนเพ็ชรบูรณ์อินทราชัย พระราชโอรสองค์ที่ 72 ในพระบาทสมเด็จพระจุลจอมเกล้าเจ้าอยู่หัว รัชกาลที่ 5  ซึ่งในช่วงสงครามโลกครั้งที่ 2 ได้มีการทิ้งระเบิดในเขตกรุงเทพมหานคร และบริเวณที่ตั้งวังเพชรบูรณ์ก็เป็นหนึ่งในสถานที่ซึ่งถูกถล่มด้วยระเบิด มีเรื่องเล่าว่าแม้สถานที่ของวัง จะโดนระเบิดทิ้งลงมา แต่ระเบิดกลับไม่ทำงาน ไม่สามารถสร้างความเสียหายให้แก่วังเพชรบูรณ์ได้ นำมาซึ่งความแปลกใจแก่ผู้คนเป็นจำนวนมาก 
ซึ่งในปัจจุบันนั้นคือ สถานที่ตั้งของห้างสรรพสินค้า เซ็นทรัลเวิลด์ ถ.ราชประสงค์  เทวาลัยสำหรับสักการะพระตรีมูรติได้ย้ายมาตั้งอยู่บริเวณด้านหน้าของห้างสรรพสินค้าอิเซตัน ใกล้กับศาลพระพิฆเนศวร

การบูชา พระตรีมูรติ เพื่อขอพรความรัก
ตามจริงแล้ว เครื่องบูชาควรจะเป็นดอกกุหลาบสีแดง 9 ดอก เนื่องจากเป็นสัญลักษณ์แห่งความรัก หรืออีกนัยหนึ่งคือเป็นสัญลักษณ์ของโลกียะ ความเป็นมงคลและพลังชีวิต หรือจะเป็นพวงมาลัยดอกกุหลาบ 1 พวง ก็ได้ พร้อมกันนี้ต้องมีธูปสีแดงอีกจำนวน 9 ดอก และเทียนสีแดง 1 เล่ม หรือ1 คู่ก็ได้
ซึ่งหากเป็นเทียน 1 คู่นั้น กรณีสำหรับผู้ที่มีคู่อยู่แล้ว จะถือเคล็ดด้วยการต้องประกบให้เทียนทั้ง 2 เล่ม แนบชิดกัน เพื่อความแนบแน่นในชีวิตรัก แต่หากใครยังไม่มีคู่ อาจสื่อความหมายไปที่ว่า เพื่อไม้ให้ชีวิตรักโดดเดี่ยว มีคู่โดยเร็วไว
และหากคำอธิษฐานที่ขอไปนั้น สัมฤทธิ์ผล ก็จะต้องมีการถวายเครื่องบรรณาการ เปรียบเสมือนเป็นการขอบคุณ โดยสิ่งที่นิยมนำมาเป็นของถวาย ได้แก่ มะพร้าว น้ำอ้อย นมสด หรือของหวานชนิดใดก็ได้ แต่สิ่งต้องห้ามเด็ดขาด คือ อาหารคาวทั้งหลาย
พระตรีมูรติ
บทสวดขอพรต่อพระตรีมูรติ
สาธุ สาธุ สาธุ อุกาสะ ข้าแต่องค์พระตรีมูรติที่ยิ่งใหญ่ข้าพเจ้า นาย,นาง........( บอกชื่อ นามสกุล และที่อยู่ ) กราบเบื้องบาทแด่องค์ท่านแล้ว พระองค์เคยประทานพรแด่ทวยเทพทั้งหลาย ผู้ปฎิบัติดี ผู้ปฎิบัติชอบทั้งหลาย บัดนี้ข้าพเจ้ามากราบเบื้องบาทแด่พระองค์ท่านแล้ว จึงขอพรจากพระองค์ซึ่งประทานไว้ ณ บัดนี้ ( .....ขอพร..... )
เตสัง อัมหากัง พรใดอันประเสริฐจงมาบังเกิดแด่ข้าพเจ้า ตุมหากัง และจงบังเกิดแด่ผู้คุ้มครองข้าพเจ้า ฑีฆายุกา มหาเดชา มหาปัญญา มหาโภคา มหายะสา มหาลาภา ปัญจวีสติ ภยันจะ ทวัตติงสะ ฉันนะวุฒิติโรคัญจะ โสระสะ อุบัติอันตรายยัญจะ อัยยัญติกะ อันตรายยัญจะ พาหิระ อันตรายยัญจะ วิระหิตะวา โหตุ ยาวะชีวัง พระวิสตีติ (พระตรีมูรติ)
 
เคล็ดลับการขอพรจากพระตรีมูรติให้ได้ผลมากที่สุด
ตามคำบอกกล่าวของผู้มีประสบการณ์และเคยสมหวังกับการตั้งจิตอธิษฐานนั้น อย่างที่ทราบแล้ว คือ ต้องเป็นวันพฤหัสบดี เวลา 21.30 น. แต่หากใครไม่สะดวก จะมาไหว้กันวันอื่นก็ย่อมได้ เมื่อจุดธูป และเทียนเสร็จแล้ว ก่อนอื่นให้นำเทียนไปปักไว้ตรงที่ๆ เขาจัดไว้ให้
จากนั้น ก็มานั่งบริเวณด้านหน้าเทวารูป พนมมือพร้อมธูปและดอกกุหลาบ หรือพวงมาลัย จากนั้นก็ท่องตามบทสวด และอธิษฐานถึงความรัก หรือเรื่องอื่นใดที่ตนปรารถนา ซึ่งต้องตั้งคำอธิษฐานให้ชัดเจนในเรื่องใดเรื่องหนึ่งเท่านั้น ถึงจะได้ผล เมื่ออธิษฐานขอพระเสร็จ ให้เดินไปปักธูป ตรงกระถางด้านหน้า และค่อยนำดอกไม้ หรือพวงมาลัยไปวาง
การขอพรจากพระตรีมูรตินั้น ไม่จำเป็นต้องขอเรื่องความรักอย่างเดียวเท่านั้น แต่ไม่ว่าจะเป็นเรื่อง การงาน ครอบครัว เงินทอง หรือแม้กระทั่งสุขภาพร่างกาย องค์ท่าน ก็สามารถบันดาลให้ได้ แต่คงจะต้องสงวนไว้ให้แก่ผู้ที่ตั้งใจจริงเท่านั้น
 จะขอให้ร่ำรวยด้วยการไปคดโกงคนอื่นเขามา หรือสิ่งใดที่เป็นการสร้างความเดือดร้อนให้กับผู้อื่น ท่านคงจะไม่พิสมัยเท่าใดนัก และบางทีสิ่งชั่วร้ายที่แอบแฝงอยู่ในจิดใจ อาจกลับมาสนองคืนตัวให้ต้องร้อนลุ่มก็เป็นได้