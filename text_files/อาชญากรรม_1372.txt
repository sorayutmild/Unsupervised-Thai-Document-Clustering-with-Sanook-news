วานนี้ (9 ม.ค.) ร้อยเวร สภ.เมืองอุดรธานี รับแจ้งมีเหตุเด็กสาวถูกฉุดบริเวณที่ ม.7 ต.หนองขอนกว้าง ที่เกิดเหตุเป็นบริเวณทุ่งนาท้ายหมู่บ้าน มีนางเอ (นามสมมติ) อายุ 45 ปี ชาว ต.หนองขอนกว้าง อ.เมือง จ.อุดรธานี ผู้เป็นป้า คอยดูแลปฐมพยาบาล น.ส.บี วัย 16 ปี ผู้เสียหาย
เบื้องต้น น.ส.บี ซึ่งมีร่องรอยการถูกทำร้าย ได้รับบาดเจ็บที่หน้าท้อง และข้อเท้าขวา พร้อมมีรอยฟกช้ำตามร่างกาย ให้การว่า ถูกนายโน้ต ไม่ทราบชื่อจริงและนามสกุล อายุประมาณ 17-18 ปี ทำร้ายร่างกายด้วยการชกหน้าท้อง กับถูกทุบที่ขาและข้อเท้า เพื่อไม่ให้วิ่งหนี ขณะพยายามข่มขืนกระทำชำเราแต่ยังไม่สำเร็จ เพราะตนฮึดสู้และวิ่งหนีมาขอความช่วยเหลือได้
ทั้งนี้ ก่อนเกิดเหตุประมาณเดือนเศษ ได้เล่นเฟซบุ๊กไปเจอชายหนุ่มคนหนึ่งใช้ชื่อเฟซบุ๊กว่า "ซีอา' โน้ตน้อย ยิ้มหวาน" กระทั่งพุดคุยจนสนิทสนมกัน นายโน้ตได้นัดออกมาคุยด้วยโดยอ้างว่ามีเรื่องสำคัญจะบอกและขอความช่วยเหลือ เมื่อช่วงค่ำที่ผ่านมาจึงได้ออกจากบ้านโดยไม่ได้บอกใคร
หลังจากนั้น นายโน้ตได้ขับรถจักรยานยนต์พาซ้อนท้ายไปที่ทุ่งนาแล้วนั่งคุยกัน ก่อนจะบังคับไปที่กระท่อมกลางนา สั่งให้ถอดเสื้อผ้าเพื่อจะข่มขืน เมื่อตนฮึดสู้ก็ถูกนายโน้ตชกหน้าท้อง ท่อนขา รวมทั้งทุบข้อเท้าจนบาดเจ็บ กระทั่งได้โอกาสที่นายโน้ตจะถอดกางเกงตัวเอง จึงได้ลุกขึ้นวิ่งหนีตะโกนขอความช่วยเหลือจากชาวบ้านในละแวกนั้น กระทั่งมาเจอกับป้าและญาติ ที่ออกตามหาจนช่วยเหลือไว้ได้ ส่วนนายโน้ตหลบหนีไปได้
เบื้องต้นตำรวจตรวจสอบภาพใบหน้าของนายโน้ต ที่ใช้ในเฟซบุ๊ก แล้วพบว่าเป็นชาวบ้านหนองตะไก้ ต.โนนสูง อ.เมือง จ.อุดรธานี มีพฤติกรรมชอบหลอกต้มตุ๋นเด็กสาวไปข่มขืนแล้วหลายราย จะได้สืบสวนจับกุมตัวมาดำเนินคดีตามกฎหมายกันต่อไป