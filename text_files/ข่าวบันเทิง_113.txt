สาวฮอต "ญาญ่าญิ๋ง - รฐา โพธิ์งาม" ขอเปิดใจเคลียร์ หลังจากมีกระแสวิพากษ์วิจารณ์ถึงกรณีของ "เทพ โพธ์งาม" ที่ตัดสินใจขายบ้าน เพื่อใช้หนี้สินที่มีอยู่ แถมยังตัดสินใจจะไปใช้ชีวิตอยู่ลาว งานนี้หลานสาวอย่างญาญ่าญิ๋ง เลยโดนเม้าท์ต่าง ๆ นานาว่าทำไมถึงไม่ไปช่วยเหลือ เมื่อเจอสาว ญาญ่าญิ๋ง ในงาน "Grand Opening Issu Cafe" เลยได้มีโอกาสล้วงลึกเกี่ยวกับเรื่องนี้ว่า...?
ขอถามถึงเรื่องป๋าเทพหน่อย"หญิงก็ไม่ได้รู้รายละเอียด เพราะว่าเพิ่งกลับมาจากต่างจังหวัดเมื่อต้นปี ก็ให้คุณแม่โทรคุยแล้ว แม่ก็บอกว่าไม่มีอะไร แกบอกว่าช่วงนี้งานในวงการน้อยลง เลยอยากจะไปอยู่ต่างจังหวัด แต่หลัง ๆ ก็เริ่มมีซิทคอมติดต่อเข้ามา มีให้เป็นผู้กำกับด้วย"
ป๋าเทพเคยขอความช่วยเหลืออะไรหญิงบ้างหรือเปล่า?"ไม่เคยนะคะ ป๋าเทพไม่เคยขอความช่วยเหลือจากใครอยู่แล้ว แกเองก็ชอบที่จะอยู่คนเดียว แต่ในมุมของครอบครัวเราก็สอบถามกันตลอดเวลา อาจจะเป็นเพราะว่าช่วงนี้งานน้อย ค่าใช้จ่ายก็อาจจะเยอะ เรื่องของการดูแลไร่"
หลายคนก็มองว่าหญิงเป็นหลานทำไมถึงไม่ช่วย"จริง ๆ เราก็ทำงานในส่วนของเรา ภาระของเรา เราก็ต้องรับผิดชอบ หญิงช่วยในเรื่องการหางาน แล้วหญิงกับลุงเองก็ไม่ได้เจอกันเลยหลังจากคุณตาเสีย ช่วงก่อนคุณตาเสียจะเจอบ่อย เพราะลุงเทพจะมาที่บ้าน เพราะคุณตาอยู่บ้าน ลุงเทพก็จะมาซื้อขนมซื้อข้าวมา แต่พอคุณตาเสียเมื่อกลางปีที่แล้วเราก็ไม่ได้ค่อยได้เจอกัน แต่คุณแม่จะไถ่ถามตลอด แต่ส่วนใหญ่ลุงเทพจะบอกว่าไม่มีอะไร หลัก ๆ ก็คงเป็นเพราะว่าไม่ค่อยได้เจอคน แกเลยเหงา เลยอยากไปอยู่คนเดียว อยากไปอยู่ไร่ อยากทำอะไรที่แกอยากทำ ซึ่งหญิงเองก็เสียดาย เพราะลุงเทพเองก็ยังมีคนรักอยู่เยอะ เรื่องของการแสดงหญิงก็เสียดาย แต่ก็โล่งใจว่าคงไม่ได้ลาออกไปไหน"
แล้วเรื่องที่ป๋าเทพจะไปอยู่ลาวจริงหรือเปล่า?"เห็นแกบอกว่าจะไปทำธุรกิจนวดโบราณ แต่อันนี้คงเป็นแพลนของลุงเทพในอนาคต เราก็คงไม่ทราบ"
ป๋าเทพมีอาการเครียดอะไรให้เห็นหรือเปล่า?"ไม่นะคะ ยังเห็นแม่บอกว่ายังหัวเราะเลยว่าไม่มีอะไร ฝากบอกแฟน ๆ ด้วยว่าไม่ต้องเป็นห่วง เพียงแต่ว่าแกเองก็คงคิดว่าถ้าไม่ได้อยู่กรุงเทพแล้วก็ไม่รู้ว่าจะมีบ้านที่กรุงเทพไว้ทำไม ก็อาจจะต้องขายไป แล้วไปอยู่ราชบุรีเลยไหมแต่ด้วยความที่งานก็ไม่ได้มีเยอะด้วย แต่ตอนนี้ก็กำลังจะมีภาพยนตร์ และซิทคอมที่ติดต่อมา โทรคุยกันเรียบร้อยแล้ว น่าจะได้เห็นลุงเทพในวงการมากขึ้น"