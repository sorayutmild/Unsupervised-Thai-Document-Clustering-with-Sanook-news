ส้มเขียวหวาน คือ ผลไม้รสเปรี้ยวที่ได้รับความนิยมเนื่องจากมีรสหวานมากกว่าส้มชนิดอื่น ทั้งยังอุดมไปด้วยวิตามินซีและใยอาหาร มีวิตามินและแร่ธาตุอื่น ๆ ที่ดีต่อสุขภาพ เช่น วิตามินบี 1 วิตามินบี 5 วิตามินบี 6 ทองแดง โพแทสเซียม มีสารต้านอนุมูลอิสระที่อาจช่วยบำรุงหัวใจ สมอง ผิว และดวงตา ช่วยควบคุมน้ำหนัก และอาจช่วยลดความเสี่ยงเกิดมะเร็งได้อีกด้วย
คุณค่าทางโภชนาการของส้มเขียวหวาน
ส้มเขียวหวานขนาดกลาง น้ำหนัก 88 กรัม ให้พลังงาน 47 กิโลแคลอรี่ และมีสารอาหารและแร่ธาตุอื่น ๆ ดังตัวอย่างต่อไปนี้

คาร์โบไฮเดรต 12 กรัม
น้ำตาล 9.3 กรัม
ไฟเบอร์ 1.6 กรัม
โปรตีน 0.7 กรัม
โพแทสเซียม 166 มิลลิกรัม
วิตามินซี 26.7 มิลลิกรัม
วิตามินเอ 34 ไมโครกรัม

นอกจากนี้ ส้มเขียวหวานยังมีวิตามินและแร่ธาตุอื่นๆ อีกมากมาย เช่น วิตามินบี 1 วิตามินบี 5 วิตามินบี 6 ทองแดง สังกะสี เหล็ก รวมถึงสารต้านอนุมูลอิสระประเภทฟลาโวนอยด์ เช่น โนบิเลติน (Nobiletin) ที่พบมากในเปลือก ซึ่งอาจช่วยควบคุมระดับคอเลสเตอรอล กลูโคส และอินซูลินในเลือด ป้องกันการเกิดไขมันสะสม และลดความเสี่ยงโรคเบาหวานชนิดที่ 2 เป็นต้น
ข้อควรระวังในการกินส้มเขียวหวาน
ผู้ใหญ่ที่มีสุขภาพดีอาจไม่จำเป็นต้องจำกัดปริมาณในการรับประทานส้มเขียวหวาน แต่ปริมาณที่แนะนำต่อวัน คือ 100 กรัม/หนึ่งหน่วยบริโภค หรือประมาณวันละ 2-3 ผล แม้ส้มเขียวหวานจะเป็นแหล่งไฟเบอร์และวิตามินซีที่ดีต่อสุขภาพ ช่วยป้องกันการดูดซึมน้ำตาลในร่างกายได้ดี แต่ก็ไม่ควรรับประทานมากเกินไปเพราะอาจทำให้น้ำตาลในเลือดเพิ่มขึ้นได้เช่นกัน