ธนาคารอาคารสงเคราะห์(ธอส.) เดินหน้าปล่อยสินเชื่อเพื่อลดความเหลื่อมล้ำสร้างโอกาสให้ประชาชนผู้มีรายได้น้อยได้มีที่อยู่อาศัยตามนโยบายรัฐบาลเพื่อคืนความสุขให้ประชาชน โดยทุ่มวงเงิน 5,000 ล้านบาท จัดทำโครงการ “สินเชื่อบ้าน ธอส. ชีวิตมีสุข” อัตราดอกเบี้ยคงที่ 3.99% นานถึง 3 ปีแรก วงเงินให้กู้รายละไม่เกิน 1.5 ล้านบาท ให้กู้เพื่อซื้อ ปลูกสร้าง ต่อเติม ขยาย หรือซ่อมแซมที่อยู่อาศัยและซื้ออุปกรณ์ตกแต่งเพื่อที่อยู่อาศัย สามารถยื่นคำขอกู้ได้ตั้งแต่วันนี้ ถึงวันที่ 31 สิงหาคม 2558 และทำนิติกรรมภายในวันที่ 30 กันยายน 2558 หรือภายใต้กรอบวงเงินที่ธนาคารกำหนด
นางอังคณา ปิลันธน์โอวาท ไชยมนัส กรรมการผู้จัดการ ธนาคารอาคารสงเคราะห์ (ธอส.) เปิดเผยว่า สำหรับแนวทางการดำเนินงานไตรมาส 2 ธนาคารยังคงให้ความสำคัญกับการสร้างโอกาสด้านที่อยู่อาศัยให้กับคนไทยโดยเฉพาะกลุ่มผู้มีรายได้น้อยสามารถเข้าถึงแหล่งเงินกู้เพื่อที่อยู่อาศัยอัตราดอกเบี้ยต่ำได้ง่ายขึ้นพร้อมเดินหน้ามาตรการสินเชื่อเพื่อลดความเหลื่อมล้ำ จึงได้เตรียมวงเงิน 5,000 ล้านบาท จัดทำ “โครงการสินเชื่อบ้าน ธอส. ชีวิตมีสุข” อัตราดอกเบี้ยคงที่ 3.99% ต่อปี นาน 3 ปีแรก ปีที่ 4 จนถึงตลอดอายุสัญญากู้
กรณีลูกค้าสวัสดิการ คิดอัตราดอกเบี้ย MRR-1.00% ต่อปี กรณีลูกค้ารายย่อยทั่วไป คิดอัตราดอกเบี้ย MRR-0.50%ต่อปี กรณีซื้ออุปกรณ์หรือสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัย คิดอัตราดอกเบี้ยเท่ากับ MRR (ปัจจุบันอัตราดอกเบี้ย MRR ธอส.เท่ากับ 6.850% ต่อปี) วงเงินให้กู้รายละไม่เกิน 1.5 ล้านบาท วัตถุประสงค์ให้กู้เพื่อซื้อ ปลูกสร้าง ต่อเติม ขยาย หรือซ่อมแซมที่อยู่อาศัย และซื้ออุปกรณ์ฯ สามารถยื่นคำขอกู้ได้ตั้งแต่วันนี้ ถึงวันที่ 31 สิงหาคม 2558 และทำนิติกรรมภายในวันที่ 30 กันยายน 2558 หรือภายใต้กรอบวงเงินที่ธนาคารกำหนด   “ธนาคารมุ่งมั่นสร้างโอกาสให้ผู้มีรายได้น้อยได้มีที่อยู่อาศัยเป็นของตนเองตามนโยบายรัฐบาลเพื่อคืนความสุขให้ประชาชน“โครงการสินเชื่อบ้าน ธอส.ชีวิตมีสุข” นับเป็นอีกหนึ่งมาตรการสินเชื่อที่เปิดโอกาสให้ประชาชนสามารถขอสินเชื่อบ้านในอัตราดอกเบี้ยต่ำคงที่ระยะยาวได้นานถึง3 ปี ซึ่งเป็นทางเลือกให้กับลูกค้าประชาชนได้ตัดสินใจซื้อที่อยู่อาศัยได้ง่ายยิ่งขึ้น” นางอังคณา กล่าว  สอบถามรายละเอียดเพิ่มเติมได้ที่ศูนย์ลูกค้าสัมพันธ์ (Call Center) ธนาคารอาคารสงเคราะห์ โทร 0-2645-9000 หรือ www.ghbank.co.th