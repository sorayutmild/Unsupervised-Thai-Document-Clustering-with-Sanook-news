ยังคงบุกตลาดอย่างต่อเนื่องสำหรับ Toyota Agya รถยนต์ราคาประหยัดจาก Toyota (โตโยต้า) แบรนด์ดังจากญี่ปุ่น ที่เปิดตัวอย่างเป็นทางการ ณ ประเทศอินโดนีเซีย ซึ่งพอก้าวเข้าสู่ปี 2020 ก็จัดการเปลี่ยนโฉมภายนอก และอุปกรณ์ภายในใหม่เสียหน่อย
ภายนอกของ Toyota Agya 2020 การปรับโฉมที่เห็นชัดเจนคือกันชนหน้าที่ออกแบบใหม่ กระจังหน้ารูปทรงหกเหลี่ยมยังคงอยู่ ส่วนไฟตัดหมอกถูกย้ายตำแหน่งมาอยู่ด้านข้างแทน ไฟท้ายหลังมีการดีไซน์ใหม่ สำหรับในรุ่น 1.2 G TRD จะมาพร้อมชุดแต่งด้านหน้าด้วยเส้นสีแดง และโลโก้ TRD รวมถึงกระจกมองข้างแบบพับเก็บได้ และล้ออัลลอยแบบกลึงขนาด 14 นิ้ว ลายใบพัด

Toyota Agya 2020 เปิดตัวมาทั้งหมด 3 รุ่น ในระบบ 1.0 G, 1.2 G และ 1.2 G TRD โดยในรุ่นเล็ก 1.0 G ขับเคลื่อนด้วยเครื่องยนต์เบนซิน 1.0 ลิตร VVT-i สามสูบ ให้กำลังสูงสุด 67 แรงม้า ที่ 6,000 รอบต่อนาที แรงบิดสูงสุด 89 นิวตันเมตร ที่ 4,400 รอบต่อนาที มาทั้งแบบเกียร์อัตโนมัติ 4 สปีด และ เกียร์ธรรมดา 5 สปีด
ส่วนในรุ่น 1.2 G และ 1.2 G TRD ขับเคลื่อนด้วยเครื่องยนต์เบนซิน 1.2 ลิตร VVT-i สี่สูบ ให้กำลังสูงสุด 88 แรงม้า ที่ 6,000 รอบต่อนาที แรงบิดสูงสุด 108 นิวตันเมตร ที่ 4,200 รอบต่อนาที มาทั้งแบบเกียร์อัตโนมัติ 4 สปีด และ เกียร์ธรรมดา 5 สปีด เช่นกัน

ภายในห้องโดยสารมีการปรับเปลี่ยนในส่วนของจอแสดงผล และแผงควบคุมที่ดีไซน์โฉมใหม่, หน้าจอระบบสัมผัส, ปุ่มเริ่ม/หยุดเครื่องยนต์แบบใหม่ พร้อมระบบเบรก ABS และ EBD สำหรับในรุ่น 1.2 G และ 1.2 G TRD ระบบปรับอากาศจะแตกต่างจากรุ่น 1.0 G

สำหรับ Toyota Agya 2020 ในรุ่น 1.0 G ระบบเกียร์ธรรมดา 5 สปีด เปิดตัวที่ราคา 143.8 ล้านรูเปียห์ (ประมาณ 293,000 บาท) และรุ่นท็อปอย่าง 1.2 G TRD ระบบเกียร์อัตโนมัติ 4 สปีด เคาะราคาขายที่ 169.29 ล้านรูเปียห์ (ประมาณ 350,000 บาท) มีทั้งหมด 7 สี ให้เหล่านักขับได้เลือกกันตามสะดวก
 