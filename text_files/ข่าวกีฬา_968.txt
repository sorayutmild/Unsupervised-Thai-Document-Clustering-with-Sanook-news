โค้งสุดท้ายจริงๆแล้วสำหรับมหกรรมกีฬาโอลิมปิก ครั้งที่ 31 หรือ ริโอ เกมส์ 2016 ที่ริโอ เด จาเนโร ประเทศบราซิล
หลังจากช่วงชิงเหรียญกันมากกว่า 2 สัปดาห์เต็ม ซึ่งดูแล้ว สหรัฐอเมริกา ไม่น่าจะพลาดตำแหน่งเจ้าเหรียญทอง เนื่องจากนำอันดับ 2 และ 3 อย่าง สหราชอาณาจักร, จีน อยู่ถึง 16 และ 17 เหรียญทองตามลำดับ
วันนี้เรามีเกร็ดที่น่าสนใจมาฝากกันครับ โฟกัสประเด็นที่ว่า "ชาติที่เก่งกีฬาชนิดใดชนิดหนึ่งจนชาติอื่นสู้ไม่ได้" หรือภาษาชาวบ้านคือ กวาดทุกทองที่มีให้แข่งขัน!
ลองมาดูว่ามีกีฬาชนิดใดบ้าง และชาติที่ "เหมาทอง" ไปเรียบวุธคือชาติใด
1. ยิงธนู (เกาหลีใต้ 4 เหรียญทอง)
 
เรียกว่าโรบินฮู้ดจากแดนกิมจิ แม่นที่สุดในพิภพจริงๆ เมื่อกวาดเรียบทั้ง 4 เหรียญทอง จากประเภททีมชาย, ทีมหญิง, บุคคลชายจาก คู บง-ชาน และบุคคลหญิงจาก จาง ฮเย-จิน
2. เทเบิลเทนนิส (จีน 4 เหรียญทอง)

นี่ก็ไม่แบ่งใคร สำหรับนักตบลูกเด้งจากแดนมังกร ชาติที่ขึ้นชื่อว่ามีนักปิงปองระดับโลกมากที่สุด มีให้เลือกมากจนมือรองๆทนการรอคอยโอกาสในทีมชาติไม่ไหว โอนสัญชาติไปเล่นให้ประเทศอื่นกันเต็มไปหมด
เราจึงได้เห็นนักปิงปองทีมชาติเยอรมนีที่มีชื่ออย่าง หาน หยิง, ชาน เซี่ยวหนา ทีมชาติออสเตรียที่ชื่อ ลุ่ย เจี๋ย, หลี่ เควียงบิง หรือทีมชาติบราซิลอย่าง กุ่ย หลิน เป็นต้น!
สำหรับ 4 เหรียญทองที่จีนได้ประกอบไปด้วย ประเภททีมชาย, ทีมหญิง, หญิงเดี่ยว และ ชายเดี่ยว ซึ่ง 2 ประเภทหลัง จีนเข้าชิงกันเองด้วย โอยยย จะเก่งไปไหน!
3. ระบำใต้น้ำ (รัสเซีย 2 เหรียญทอง)

สาวจากแดนหมีขาวเหนือชั้นในกีฬาร่ายรำบนผิวน้ำ เมื่อเหมาเหรียญทองทั้งประเภทคู่และประเภททีมไปครอง ปล่อยให้ จีนและญี่ปุ่น ได้แค่เหรียญเงินและเหรียญทองแดงไปทั้งสองประเภท
4. ว่ายน้ำมาราธอน (เนเธอร์แลนด์ 2 เหรียญทอง)

ถ้าเรื่องปอดเหล็ก ว่ายน้ำสุดอึด 10 กิโลเมตร ต้องยกให้หนุ่มสาวแดนกังหันลม เมื่อได้ที่หนึ่งทั้งประเภทชายและหญิง จาก เฟอร์รี่ เวียร์ตแมน และ ชารอน ฟาน รูเวนดาล
ส่วนอีก 2 ชนิดกีฬาที่มีโอกาสสูงที่จะ "ถูกเหมา" เช่นกัน นั่นคือ บาสเก็ตบอล ที่ทีมหญิง สหรัฐอเมริกา ได้ไปแล้ว ส่วนทีมชายก็เข้าชิงกับเซอร์เบีย ที่มองมุมไหนก็ไม่น่าพลาด
อีกหนึ่งชนิดคือยิมนาสติกลีลา โดยประเภทบุคคล มาร์การิต้า มามัน สาวรัสเซียคว้าเหรียญทองไปคล้องคอเรียบร้อย เหลือประเภททีมที่ รัสเซียมีลุ้นกับสเปน อย่างสูสี
นอกจากนี้ยังมีกีฬาที่น่าสนใจคือ กระโดดน้ำ ที่มีชิงกัน 8 เหรียญทอง โดยทีมชาติจีนคว้าไปถึง 7 พลาดแค่เหรียญเดียวให้สหราชอาณาจักรในประเภทสปริงบอร์ด 3 เมตรชาย
เรื่องโดย "น้องเพชร"