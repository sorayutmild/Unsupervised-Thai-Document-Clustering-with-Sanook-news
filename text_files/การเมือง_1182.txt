ส.ส.ปชป.จี้ไอซีที ถอดคลิปล้อเลียน"ยิ่งลักษณ์-โอบามา" ในอาบอบนวด พร้อมดำเนินคดีกับผู้จัดทำ ชี้ทำให้เสื่อมเสียภาพลักษณ์ของผู้หญิงไทย
22 พ.ย.2555 ที่ รัฐสภา นายณัฏฐ์ บรรทัดฐาน พร้อมด้วยนายชื่นชอบ คงอุดม ส.ส.กทม.พรรคประชาธิปัตย์ (ปชป.) แถลงเรียกร้องให้กระทรวงการต่างประเทศ และกระทรวงเทคโนโลยีสารสนเทศและการสื่อสาร (ไอซีที) ดำเนินการถอดคลิปวิดีโอที่มีเนื้อหาล้อเลียน นายบารัค โอบามา ประธานาธิบดีสหรัฐอเมริกา และ น.ส.ยิ่งลักษณ์ ชินวัตร นายกรัฐมนตรี ในลักษณะเชิงชู้สาว ภายสถานบันเทิงอาบอบนวด ออกจากเว็บไซต์ยูทูป และดำเนินคดีกับผู้ที่จัดทำ เพราะถือเป็นการทำลายภาพลักษณ์ของประเทศไทย  นายชื่นชอบ ระบุว่า เนื้อหาในคลิปวิดีโอที่จัดทำโดยชาวต่างชาติในชื่อ "President Obama′s in Thailand?! Prime Minister, keep your skirt on!" (http://www.youtube.com/watch?v=aOtHUSCSyQw) แสดงเนื้อหาในลักษณะที่เกิดขึ้นในสถานบันเทิงที่เป็นอาบ อบ นวด มีเตียงยาง ฟองสบู่ ที่ส่อเนื้อหาไปในทางเพศ ทำให้เสื่อมเสียภาพลักษณ์ของผู้หญิงไทยและประเทศไทยเป็นอย่างมาก เพราะคลิปดังกล่าวเผยแพร่ไปทั่วโลกทำให้คนที่รับชมเข้าใจว่าเป็นวัฒนธรรมของชาติ ถึงแม้นายกรัฐมนตรีไม่ได้เป็นนักการเมืองของปชป.แต่ทางพรรคก็ต้องออกมาปกป้อง เพราะเป็นห่วงภาพลักษณ์ของประเทศและสตรีไทย