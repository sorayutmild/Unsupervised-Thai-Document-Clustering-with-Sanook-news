หลายๆ คนคงจะมีคำถามนี้ในใจกันอยู่แล้วว่า การชาร์จ iPhone ข้ามคืนนั้นทำได้หรือไม่? ส่งผลเสียอะไรกับตัวเครื่องรึเปล่า? วันนี้เรามีคำตอบครับ
การชาร์จ iPhone ข้ามคืนนั้นไม่เป็นผลเสียกับอุปกรณ์อย่างแน่นอน
Shane Broesky จากบริษัท Farbe Technik บริษัทที่ผลิตอุปกรณ์เสริมเกี่ยวกับการชาร์จและแบตเตอรี่โดยเฉพาะ ระบุว่า การชาร์จ iPhone รวมถึงสมาร์ทโฟนแบรนด์อื่นๆ การชาร์จสมาร์ทโฟนข้ามคืนนั้นไม่ส่งผลเสียกับเครื่องและแบตเตอรี่ของตัวเครื่อง จริงๆ แล้วสมาร์ทโฟนนั้นฉลาดกว่าที่คุณคิดเยอะมาก เมื่อตัวเครื่องรู้ว่าแบตเตอรี่เต็มแล้ว มันจะตัดไฟเข้าแบตเตอรี่เองเพื่อป้องกันการชาร์จที่มากเกินไป (over charge)
Jesse Hollington จากเว็บไซต์ iLounge เผยว่า ผู้ใช้งานไม่สามารถชาร์จสมาร์ทโฟนและอุปกรณ์อิเล้กทรอนิกส์ยุคใหม่ให้เกินลิมิตของอุปกรณ์ได้ (over charge) เนื่องจากแบตเตอรี่ประเภทลิเทียม ไอออน (โพลิเมอร์) จะตัดไฟเองเมื่อแบตเตอรี่เต็ม ถ้าหากเรายังคงต่อชาร์จไฟอยู่ ไฟที่ไหลเข้ามาจะไม่ผ่านแบตเตอรี่ แต่ส่งไปยังบอร์ดเลยทันที ทำให้เวลาเราใช้งานแล้วแบตเตอรี่ไม่ลด แต่เครื่องร้อนนั่นเองครับ