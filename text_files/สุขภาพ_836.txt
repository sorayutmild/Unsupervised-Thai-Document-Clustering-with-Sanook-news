องค์การเภสัชกรรม มีความพร้อมผลิตยาต้านไวรัส T-705 หรือฟาวิพิราเวียร์ เป็นยาต้านไวรัสที่พัฒนาโดยประเทศญี่ปุ่น มีประสิทธิภาพมากในการรักษาโรคติดเชื้อโควิด-19 พร้อมสำรองยาฟาวิพิราเวียร์ไว้แล้ว 40,000 เม็ด รองรับผู้ป่วยได้ประมาณ 800 คน
นพ.วิฑูรย์ ด่านวิบูลย์ ผู้อำนวยการองค์การเภสัชกรรม เปิดเผยว่า องค์การเภสัชกรรม (อภ.) ได้จัดหายาต้านไวรัสที่มีประสิทธิภาพในการรักษาโรคติดเชื้อไวรัสโคโรนา 2019 หรือโควิด-19 (COVID-19) โดยได้มีจัดหาและสำรองยาฟาวิพิราเวียร์ (Favipiravir) หรือที่รู้จักกันในชื่อ T-705 หรือ Avigan เป็นยาต้านไวรัสที่พัฒนาโดยบริษัทฟูจิฟิล์ม โตยามะเคมิคอล ประเทศญี่ปุ่น ยาดังกล่าวมีฤทธิ์ในการยับยั้ง RNA-dependent RNA polymerase ของเชื้อไวรัสไข้หวัดใหญ่ ทำให้ไวรัสไม่สามารถเพิ่มจำนวน และกระจายไปทั่วร่างกายได้
เมื่อเดือนกุมภาพันธ์ พ.ศ.2563 ได้มีการศึกษาแบบสุ่มในประเทศจีนเพื่อทำการทดลองรักษาโรคติดเชื้อโคโรนาไวรัส 2019 หรือโควิด-19 (COVID-19) และในวันที่ 16 กุมภาพันธ์ พ.ศ.2563 สำนักงานบริหารผลิตภัณฑ์ทางการแพทย์ประเทศจีน ได้ให้การรับรองว่ายาดังกล่าวเป็นยาต้านไวรัสที่มีประสิทธิภาพต่อต้านโรคนี้ได้ ปัจจุบันประเทศจีนเริ่มมีการผลิตยาชื่อสามัญฟาวิพิราเวียร์ ขณะนี้ได้ร่วมกับกรมควบคุมโรคสำรองยาดังกล่าวไว้แล้วจำนวน 40,000 เม็ด สามารถรองรับผู้ป่วยได้ประมาณ 800 คน
รวมทั้งได้ประสานงานกับบริษัทผู้ผลิตวัตถุดิบในต่างประเทศ เพื่อนำเข้าวัตถุดิบมาวิจัยพัฒนาและผลิตยาดังกล่าวด้วย และองค์การฯ มีศักยภาพ และพื้นที่การผลิตสามารถที่จะผลิตยาดังกล่าวตามมาตรฐานการผลิตที่ดี GMP หากมีการจัดหาวัตถุดิบเข้ามาได้
นอกจากนี้ องค์การฯ ได้เร่งกำลังการผลิตยาต้านไวรัสเอดส์ Lopinavir/rito- navir และไข้หวัดใหญ่ Osel- tamivir ซึ่งเป็นยาที่โรงพยาบาลราชวิถีใช้รักษาผู้ป่วยโค วิด-19 ได้ผล สามารถรองรับผู้ป่วยได้ถึง 2 แสนคน รวมถึงมีการผลิตยา Chloroquine ซึ่งใช้เป็นยารักษามาลาเรีย ผลิตขึ้นคลังได้ในเดือนเมษายนนี้
"องค์การฯ ในฐานะเป็นองค์กรหลักเพื่อความมั่นคงทางยา และเวชภัณฑ์ของประเทศที่ทันสมัย ภารกิจหนึ่งที่สำคัญคือการวิจัย พัฒนา ผลิต และจัดหายาและเวชภัณฑ์ ให้กับระบบสาธารณสุขของประเทศ เพื่อรองรับผู้ป่วยโควิด-19" ผู้อำนวยการองค์การเภสัชกรรมกล่าว