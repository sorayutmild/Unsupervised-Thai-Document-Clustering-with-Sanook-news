     Sanook!Auto ขอพาคุณผู้อ่านไปชม 10 รถยนต์ใหม่ในงานมอเตอร์โชว์ 2015 (Motor Show 2015) เผื่อใครที่มีแผนกำลังจะไปชมงาน จะได้เตรียมเช็คลิสว่าต้องไม่พลาดเข้าไปสัมผัสให้จนได้ ไปดูกันครับว่ามีรุ่นใดบ้าง

     1. Suzuki Ciaz
     แม้ว่าจะ Suzuki Ciaz จะยังไม่ถูกวางจำหน่ายในงานนี้ แต่ถือว่าเป็นรถที่อยู่ในความสนใจของผู้ร่วมงานอย่างล้นหลาม ด้วยความเป็นรถยนต์อีโคคาร์ที่มีดีไซน์สวยงาม หรูหรา เกินหน้าเกินตาอีโคคาร์ในตลาดบ้านเรา โดยราคาคาดว่าจะอยู่ในช่วงราว 5-6 แสนบาท ซึ่งไม่เลวเลยสำหรับใครที่กำลังมองหารถราคาประหยัดสักคันหนึ่ง
     Suzuki Ciaz มีกำหนดวางจำหน่ายช่วงราวเดือนมิถุนายนที่จะถึงนี้ อดใจรอเอาไว้ได้เลย
 

     2. Mitsubishi Delica Space Wagon
     หลังจากที่มิตซูบิชิเปิดตัวรถกระบะ Triton ไปหมาดๆ ก็ตามมาด้วย Delica Space Wagon รถอเนกประสงค์ที่ทางมิตซูบิชิวางให้อยู่ในระดับพรีเมี่ยม จับกลุ่มนักธุรกิจและครอบครัว ที่ต้องการความสะดวกสบายเหนือรถเก๋งทั่วไป ติดตั้งเครื่องยนต์เบนซินขนาด 2.0 ลิตร ให้กำลังสูงสุด 150 แรงม้า เคาะราคาจำหน่ายในงานที่ 1,780,000 บาท
 

     3. All-new Subaru Outback
     Outback ถือเป็นรถครอสโอเวอร์ที่มีชื่อเสียงโด่งดังด้านสมรรถนะการขับขี่ ด้วยระบบขับเคลื่อนสี่ล้ออันเป็นเอกลักษณ์ของค่ายซูบารุ ถูกเปิดตัวอย่างเป็นทางการครั้งแรกที่งานมอเตอร์โชว์ 2015 นี้ ติดตั้งเครื่องยนต์ Boxer แบบ 4 สูบ ความจุ 2.5 ลิตร ให้กำลังสูงสุด 175 แรงม้า แรงบิดสูงสุด 235 นิวตัน-เมตร เคาะราคาจำหน่ายเริ่มต้นที่ 2.59 ล้านบาท
 

     4. Toyota Alphard / Vellfire
     Alphard และ Vellfire เป็นรถอเนกประสงค์หรูที่ได้รับความนิยมมาอย่างยาวนานนับตั้งแต่โฉมแรก ทางโตโยต้าประเทศไทยจึงไม่รอช้าส่ง 2 โมเดลใหม่ลงทำตลาดในทันที ด้วยราคาเริ่มต้นในรุ่น Vellfire ที่ 3.399 ล้านบาท และรุ่น Alphard ที่ 3.549 ล้านบาท
     มาพร้อมเครื่องยนต์เบนซิน 2.5 ลิตรในรุ่น Vellfire รวมถึงเครื่องยนต์ไฮบริด 2.5 ลิตร และเบนซิน 3.5 ลิตรในรุ่น Alphard มาพร้อมห้องโดยสารภายในแบบ Lounge ที่หรูหราจนแทบไม่อยากลงจากรถ
 

     5. Toyota Camry Hybrid
     แม้ว่า Camry ใหม่นี้ จะเป็นเพียงรุ่นปรับโฉมย่อย (ไมเนอร์เชนจ์) เท่านั้น แต่ก็ถือว่ามีรูปลักษณ์ที่เปลี่ยนไปจากเดิมพอสมควร จนแทบจะทำให้คนที่เพิ่งซื้อโฉมเดิมไปบ่นอุบกันเป็นแถว เพราะรุ่นใหม่ยังมาพร้อมอ็อพชั่นเจ๋งๆอย่าง Dynamic Radar Cruise Control และ ระบบช่วยเบรกอัตโนมัติเมื่อใกล้ชน มีให้เลือกทั้งรุ่นเครื่องยนต์เบนซินและไฮบริด เคาะราคาจำหน่ายเริ่มต้นที่ 1.319 ล้านบาทในรุ่น 2.0G
 

     6. BMW 2-Series Active Tourer
     ถือเป็นการพลิกโฉมของค่ายใบพัด หลังจากที่ทำตลาดด้วยรถแนวสปอร์ตซีดานและเอสยูวีมาโดยตลอด คราวนี้ขอเอาใจคนรักความอเนกประสงค์ ด้วยการส่ง 218i Active Tourer ขนาด 5 ที่นั่งใหม่ดูบ้าง พร้อมเครื่องยนต์เบนซินขนาด 1.5 ลิตร 3 สูบ ที่ให้กำลังสูงสุด 136 แรงม้า พร้อมฟังก์ชั่นพับเบาะหลังได้หลากหลายรูปแบบ โดยบีเอ็มดับเบิ้ลยูระบุว่ายังคงให้การขับขี่สไตล์สปอร์ตเหมือนกับรถรุ่นอื่นๆ เช่นเคย
 

     7. Mercedes-AMG GT S
     ถือเป็นรถสปอร์ตรุ่นที่สองในนามของ Mercedes-AMG ที่หันมาร่วมกันพัฒนารถสปอร์ตอย่างจริงจัง โดดเด่นด้วยดีไซน์สไตล์สปอร์ตสุดเฉียบ พร้อมเครื่องยนต์เบนซิน V8 ความจุ 4.0 ลิตร ให้กำลังสูงสุด 510 แรงม้า สามารถทำอัตราเร่งจาก 0-100 กม./ชม.ในเวลาเพียง 3.8 วินาที สนนราคาจำหน่ายอยู่ที่ 14.9 ล้านบาท
 

     8. Mercedes-Benz GLE Coupe
     อีกรุ่นที่ถูกจัดวางโดดเด่นเป็นสง่าบนเวที และเรียกความสนใจของผู้ร่วมงานได้เป็นอย่างดี ด้วยรูปลักษณ์ของรถเอสยูวีในสไตล์คูเป้สะดุดตา ถูกวางให้เป็นคู่แข่งของ BMW X6 โดยเฉพาะ มาพร้อมเครื่องยนต์เบนซิน V6 ความจุ 3.0 ลิตร ให้กำลังสูงสุด 367 แรงม้า พร้อมเกียร์อัตโนมัติ 9G-TRONIC เคาะราคาจำหน่ายเริ่มต้นที่ 7.99 ล้านบาท ในรุ่น GLE 450 AMG 4MATIC Coupe
 

     9. Volkswagen Amarok
     ใครที่ผ่านมายังบูธของโฟล์คสวาเก้นปีนี้ ต้องสะดุดตาด้วยรถกระบะ VW Amarok ที่ถูกจัดแสดงไว้บนเวที ซึ่งทางโฟล์คสวาเก้นเองเตรียมนำเข้ามาทำตลาดในไทยอย่างจริงจัง พร้อมมีแผนเปิดสายการผลิตในประเทศไทย ซึ่งอาจทำให้เราได้เห็นรถกระบะจากค่าย VW ในระดับราคา 1 ล้านบาทต้นๆ เทียบคู่แข่งอย่าง Ford Ranger Wildtrak 3.2 ลิตร กันเลยทีเดียว
 

     10. BMW i3
     เป็นอีกรุ่นหนึ่งที่เรียกสายตาของผู้ร่วมงานได้เป็นอย่างดี เพราะหลังจากที่คุ้นตากับรถสปอร์ตดีไซน์ล้ำอย่าง i8 กันไปแล้ว คราวนี้ก็เป็นคราวของซิตี้คาร์ไฟฟ้า i3 กันบ้าง ซึ่งแม้ในงานจะยังไม่ถูกนำมาวางจำหน่าย แต่ผู้บริหารของทางบีเอ็มดับเบิ้ลยูประเทศไทย ก็เคยลั่นไว้ว่า ถ้ารัฐบาลส่งเสริมการใช้รถยนต์พลังงานไฟฟ้าอย่างจริงจัง ก็มีสิทธิ์ได้เห็น BMW i3 วิ่งบนถนนเมืองไทยอย่างแน่นอน
 
     เป็นอย่างไรบ้างครับสำหรับไฮไลท์รถใหม่ของงานมอเตอร์โชว์ 2015 (Motor Show 2015) ที่เรานำมาให้ชมกันในครั้งนี้ หากใครยังไม่ได้สัมผัส ต้องไปที่งาน Bangkok International Motor Show 2015 ซึ่งจะมีขึ้นไปจนถึงวันที่ 5 เมษายนนี้เท่านั้น ณ อาคารอิมแพ็คชาเลนเจอร์ 1-3 เมืองทองธานีครับ
 
10 รถใหม่งานมอเตอร์โชว์ 2015 ตอนที่ 1

 
10 รถใหม่งานมอเตอร์โชว์ 2015 ตอนที่ 2

 
 