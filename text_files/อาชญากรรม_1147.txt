เมื่อวันที่ 21 กรกฎาคม พล.ต.ท.ศรีวราห์ รังสิพราหมณกุล ผบช.น. พล.ต.ต.ชาญเทพ เสสะเวช รอง ผบช.น. แถลงว่า พ.ต.อ.ประยูร ศาลาทอง ผกก.กก.สส.2 บก.สส.บช.น. จับกุม นายสนธิ หรือ เจ๊เล็ก อยู่สุภาพ อายุ 53 ปี ผู้ต้องหาข่มขืนกระทำชำเราผู้อื่น
พ.ต.อ.ประยูร กล่าวว่า นายสนธิ แอบอ้างว่าตนว่าเป็นกะเทยชื่อ "เจ๊เล็ก" และเป็นโมเดลลิ่งจัดหานางแบบเข้าวงการบันเทิง โดยเข้าไปตีสนิทและพูดจาหว่านล้อมหญิงสาวหน้าตาดีที่เดินมาเที่ยวตามห้างสรรพสินค้าคนเดียว เมื่อผู้เสียหายหลงเชื่อก็จะชวนไปที่โรงแรมใกล้เคียงที่พบเหยื่อ อ้างว่าจะต้องขอดูสัดส่วนร่างกายเมื่อเข้าไปในห้องจะใช้กำลังข่มขืนและบังคับเอาทรัพย์สินของเหยื่อบางรายหลบหนี โดยเมื่อปี 2553 นายสนธิ ถูกจับกุมหลังก่อเหตุลักษณะเดียวกัน 14 คดี แต่มีผู้เสียหายมาชี้ตัว 4 ราย จึงติดคุกอยู่ 3 ปีเศษ เพิ่งพ้นโทษเมื่อกลางเดือนเมษายนที่ผ่านมา แล้วมาก่อเหตุอีก 3 ครั้ง
ขณะที่นายสนธิ รับสารภาพก่อเหตุแต่ละครั้งไม่เคยถ่ายคลิปหรือวิดีโอไว้แต่อย่างใด ยอมรับว่าทั้งชีวิตทำมาแล้ว 100 กว่าราย มีทั้งข้าราชการ ผู้บริหารบริษัทดังใหญ่ๆ และนักศึกษาระดับปริญญาตรี ปริญญาโท ที่มีเงินโดยจะใช้เวลาพูดคุยหว่านล้อมรายละ 2 นาที พ.ต.อ.ประยูร กล่าวอีกว่าเหยื่อที่ถูกหลอกลวงดูตัวและแจ้งความดำเนินคดีได้ที่ สน.พญาไท