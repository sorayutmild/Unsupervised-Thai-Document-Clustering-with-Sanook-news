       ปัจจัยที่ทำให้การสื่อสารในยุคนี้กลายเป็นเรื่องที่ง่ายดายมากขึ้น ไม่เพียงสัญญาณอินเทอร์เน็ต แต่เป็นอุปกรณ์ที่รองรับและยอมนิยมอย่าง “สมาร์ทโฟน” เครื่องมือสื่อสารที่พัฒนาจากโทรศัพท์มือถือสู่ความทันสมัย และอาจพูดได้เต็มปากว่า สมาร์ทโฟนได้กลายเป็นอุปกรณ์ที่ผู้คนยุคโซเชียล “ขาดไม่ได้” แต่ใครจะเชื่อว่าหลังจากนี้อีก 5 ปี สมาร์ทโฟนที่เราคุ้นเคยอาจล้มหายตายจากและหมดความนิยมไปในที่สุด

       จากการทำวิจัยโดยบริษัท Ericsson ที่ตั้งอยู่ในกรุงสตอกโฮล์ม ประเทศสวีเดน เป็นการสำรวจประชาชนประมาณ 100,000 คน ทั้งในสวีเดน และอีก 40 ประเทศ ซึ่ง 1 ใน 2 ของผู้ใช้สมาร์ทโฟนคิดว่า “สมาร์ทโฟนกำลังจะกลายเป็นอดีต และกำลังจะเกิดขึ้นภายใน 5 ปี นับจากนี้” ซึ่งพวกเขาเชื่อว่าเทคโนโลยี Artificial Intelligence (AI) หรือปัญญาประดิษฐ์ จะเข้ามาช่วยให้เกิดการปฏิสัมพันธ์กับวัตถุแบบไม่ต้องผ่านหน้าจอสมาร์ทโฟน
       ในขณะเดียวกัน 85% ของประชาชนที่ทำการสำรวจ เชื่อว่าผู้ช่วยอัจฉริยะบนอุปกรณ์ประเภท Wearable หรือแก็ดเจ็ตสวมใส่ มีแนวโน้มที่จะกลายเป็นอุปกรณ์ที่ได้รับนิยมมากขึ้น พวกเขาเชื่ออีกว่า เทคโนโลยี AI จะเข้ามามีบทบาทในกิจกรรมประจำวันมากขึ้น เช่น การค้นหาข้อมูล, การแนะนำเส้นทางการเดินทาง ตลอดจนเป็นผู้ช่วยส่วนบุคคลที่มีความชาญฉลาด
       นอกจากนี้ 44% ของประชาชนที่ทำการสำรวจ ยังเชื่อว่าเทคโนโลยี AI จะเปรียบเสมือน “ผู้ให้ความรู้” ประเภทหนึ่ง และประชาชน 1 ใน 3 ต้องการอุปกรณ์ประเภท AI ภายในบริษัทที่พวกเขาทำงานอยู่ ส่วนอีก 29% ของประชาชนที่ทำการสำรวจ เชื่อว่าเทคโนโลยี AI จะทำให้ความสะดวกสบายมากขึ้นในเรื่องของการโต้ตอบ ให้คำแนะนำเกี่ยวกับสุขภาพ เสมือนมีแพทย์ส่วนตัว
       จากผลสำรวจดังกล่าวอาจไม่สามารถฟันธงได้ว่า สมาร์ทโฟน จะหมดยุคในอีก 5 ปี นับจากนี้หรือไม่ ??? แต่อย่างไรก็ตามเทคโนโลยี Artificial Intelligence (AI) หรือปัญญาประดิษฐ์ ที่มีการล่าวถึง ถือได้ว่าเป็นอีกก้าวของเทคโนโลยีที่ไม่ควรมองข้าม และนับวันยิ่งมีการพัฒนาอย่างต่อเนื่อง และเริ่มมีบทบาทมากขึ้นเรื่อยๆ  
       ซึ่งใกล้ตัวเราที่สุด คือ ในรูปแบบของผู้ช่วยอัจฉรินยะ ยกตัวอย่าง Siri ของ Apple, Google Now หรือ Microsoft Cortana เป็นต้น ซึ่งเทคโนโลยีเหล่านี้ได้ถูกบรรจุอยู่ภายใต้อุปกรณ์สำคัญอย่างสมาร์ทโฟน และนาฬิกาข้อมืออัจฉริยะ แถมล่าสุดยังเทคโนโลยีอย่าง Watson เป็น AI ที่เกิดจากการพัฒนาโดย IBM ที่มีความสามารถและทำงานแทนมนุษย์ได้บ้างแล้ว เช่น การคิดค้นเมนูอาหาร แข่งเกมโชว์ เป็นต้น

       ด้วยความก้าวหน้าของเทคโนโลยี AI อาจทำให้ภายในระยะเวลาไม่กี่ปีนับจากนี้ การสั่งงานด้วยเสียง การสื่อสาร การสนทนาโต้ตอบกับสิ่งของ ภายใต้อุปกรณ์ชิ้นเล็กๆ กลายเป็นเรื่องที่ง่ายดายและสะดวกที่สุดในชีวิตประจำวัน โดยที่เราไม่ต้องหยิบสมาร์ทโฟนขึ้นมาเลื่อนๆ ปัดไปปัดมาบนหน้าจออีกต่อไปก็เป็นได้
อ้างอิงจาก CNBC

สนับสนุนเนื้อหา: www.aripfan.com
