ชูวิทย์ โพสต์เฟซบุ๊กแซว นายกฯยิ่งลักษณ์ เดินหมากผิดตาเดียวล้มทั้งกระดาน เกือบได้เฮ แต่ต้องปล่อยโฮ
ผู้สื่อข่าวรายงานว่า (8 พ.ย.) นายชูวิทย์ กมลวิศิษฎ์ หัวหน้าพรรครักประเทศไทย และ ส.ส.แบบบัญชีรายชื่อ ได้โพสต์ข้อความลงเฟซบุ๊ก ชูวิทย์ I'm No.5 ว่า
เดินหมากผิดตาเดียว... ล้มทั้งกระดาน
เมื่อวาน สภาฯลงมติ ถอนร่างที่เกี่ยวข้องกับนิรโทษกรรมปรองดองออก ส่วนวุฒิสภาประชุมวันนี้บ่าย 2 คาดว่าคง "คว่ำ" เพราะทานกระแสประชาชนไม่ไหว แล้วโยนกลับให้สภาฯ มีเวลา 180 วัน หากยังยืนยันร่างเดิม สามารถประกาศเป็นกฎหมาย ใช้ได้เลย
หรือไม่อีกทางเลือก วุฒิสภาจะมีมติเปิดเป็น "กรรมาธิการเต็มสภาฯ" ให้อภิปรายแล้ว "ตัดทอน" ร่างให้เหลือเป็น "พรบ.ฉบับบาง" นิรโทษกรรมเฉพาะประชาชนผู้ร่วมชุมนุมทางการเมืองที่ไม่รู้อิโหน่อิเหน่ แล้วส่งให้สภาฯลงมติ ประกาศใช้เป็นกฎหมายได้ทันที
ประเด็นก็คือ หากวุฒิสภา "คว่ำ" ยังมีเวลาให้รัฐบาลอีก 180 วัน ไว้หายใจ รัฐบาลสามารถ "เล่นแร่แปรธาตุ" ได้อีกเยอะ แต่หากใช้วิธี "ตัดทอน" เพื่อหยุดความร้อนแรงของกระแส เท่ากับตัดโอกาส "พานายใหญ่กลับบ้าน" ในอนาคต
โบราณเขาบอก "ปลูกเรือนผิด คิดจนเรือนทลาย" รัฐบาลเดินหมากผิดเพียงตาเดียว ล้มทั้งกระดาน ตอนนี้ยุบสภาฯก็ไม่กล้า จะเดินหน้าก็ยึกยัก จะถอยหลังก็กึ๊กกั๊ก กล้าๆกลัวๆ แต่ออกไปทางกลัวมากกว่า ความมั่นใจไม่เหลือ ประชุมกันหน้านิ่วคิ้วขมวด
ตอนแรกทางข้างหน้าของรัฐบาลเป็น "สะพานคอนกรีตเสริมเหล็ก" แต่ผ่านไปไม่กี่วันดันแปรสภาพเป็น "สะพานไม้ผุพัง" พร้อมจะล้มได้ทุกเมื่อ
นายกฯแถลงเช้า สาย บ่าย เย็น นั่งยันนอนยัน ปัดช่วยโกงพี่ชาย พรบ.นิรโทษกรรม วอนแล้ววอนเล่าให้ม็อบยุติ เกรงเกิดความรุนแรง
ทีตอนแรกทำไม่คิด เสี่ยงลักไก่ผ่านร่างหวังทำ "แฮตทริก" นิรโทษทีเดียวเหมาทั้งประชาชน แกนนำ ยันพี่ชาย เกือบได้เฮ แต่ตอนนี้ต้องปล่อยโฮ
ผู้หญิงนี่เข้าใจลำบากจริงๆ