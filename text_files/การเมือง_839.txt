จากกรณี นายสมบัติ บุญงามอนงค์ หรือ บก.ลายจุด ได้รับการอนุญาตให้ประกันตัวจากกรณีฝ่าฝืนคำสั่งของคณะรักษาความสงบแห่งชาติ หรือ คสช. ความผิดตามประมวลกฎหมายอาญามาตรา 116 และ พ.ร.บ.คอมพิวเตอร์ รวมทั้งความผิดตามประมวลกฎหมายอาญา มาตรา 112 ที่มีผู้แจ้งความไว้ที่ จ.ร้อยเอ็ด
ล่าสุด บก.ลายจุด ได้ทวีตข้อความผ่านทวิตเตอร์ส่วนตัว @nuling เผยประสบการณ์ในคุก การได้พูดคุยกับนักการเมือง และมือปืนป๊อบคอร์น ดังนี้ ซีรีย์ "นักโทษการเมือง" ณ พิเศษ กรุงเทพ โดย บก.ลายจุด ณ บัดนาว #นักโทษการเมือง บ่ายแก่ ๆ ของวันที่ 12 มิย ผมเดินทางเข้าเรือนจำพิเศษกรุงเทพ และเป็นธรรมเนียม ผู้มาใหม่ต้องเข้ามาอยู่แดนแรกรับ คือ แดน1 ที่นี่มี 8 แดน นักโทษทุกคนต้องตัดขากางเกงหรือใส่ขาสั้น ค้นตัว ทำประวัติ ตัดผมสั้นภายใน 1 วัน เข้าห้องขังตอนบ่ายสาม และออกมาตอน 6 โมงเช้า
เสียงตะโกน "ยินดีต้อนรับ บก.ลายจุด" คือ เจ๋ง ดอกจิก และจ่าประสิทธิ ทั้งคู่สีหน้าแสดงความยินดีอย่างเห็นได้ชัดเมื่อเจอหน้าผมในคุก เป็นการใช้ชีวิตในคุกครั้งที่สองในชีวิต ครั้งแรกตอนโดนพลเอกสพรั่งและพลเอกสนธิฟ้องหมิ่นประมาท การเข้ามาครั้งล่าสุดจึงปรับตัวรับมือได้ดีอาหารมื้อแรกในคุกคือขนมปังถุงเล็ก ๆ ที่พี่เจ๋ง ดอกจิก หยิบใส่มือไว้ เพราะเข้ามาสาย ครัวกลางปิดแล้ว พร้อมน้ำดื่มขวดหนึ่ง ก่อนเข้าห้องพัก ผมเดินไปทักทายพี่สมยศ พฤกษาเกษมสุขที่อยู่อีกห้องหนึ่ง ในบรรดาคนที่รู้จักในนั้น พี่สมยศ คือคนที่ผมคุ้นเคยมากที่สุด พี่สมยศ เป็นนักโทษการเมืองที่ติดคุกมา 3 ปีกว่าแล้ว คดียังอยู่ในชั้นอุทรณ์ ในบรรดานักโทษการเมืองทั้งหมด เขาคือคนที่นิ่งที่สุด สงบ เยือกเย็น
เป็นธรรมดาที่ผู้คนในคุกจะมีความหลากหลาย โดยเฉพาะความเห็นทางการเมือง ในแดน 1 ผมได้พบกับผู้ต้องหาที่ถูกเรียกว่า มือปืนป๊อบคอร์น ความรู้สึกแรกที่ได้เจอป๊อบคอร์น ผมรู้สึกถึงความเป็นคนธรรมดาผู้หนึ่ง ภาพที่สังคมมองเขาว่าเป็นมือปืนมืออาชีพอะไรเทือกนั้น ไม่ปรากฏเลย ผมเดินไปแนะนำตัวเอง พร้อมยืนมือออกมาสัมผัสแบบทักทาย "สวัสดีป๊อบคอร์น ผม บก.ลายจุด" แม้ในช่วงแรกของการสนทนากับเพื่อนใหม่ต่างสีระหว่างป๊อบคอร์นกับ บก.ลายจุด จะหนืดสักหน่อย แต่เมื่อการเริ่มต้นสักพัก กำแพงของสีก็ลดลง 
ผมจะไม่ลงรายละเอียดเรื่องบทสนทนาระหว่างผมกับป๊อบคอร์นเพราะจะไม่เป็นความยุติธรรมและอาจมีผลต่อคดี เอาเป็นว่า เขาไม่ได้มีลักษณะเป็นคนใจร้ายอะไร ป๊อบคอร์นถูกมอบหมายงานให้ดูแลหน้าแดน เพราะผู้คุมกังวลว่าหากให้ทำงานในแดนจะไปปะปนกับเสื้อแดงและอาจเป็นปัญหา นี่เป็นเรื่องที่ผู้คุมระวังมาก ใครจะเชื่อว่า วันท้าย ๆ ที่ผมอยู่ในคุก ป๊อบคอร์นแอบมานอนกลางวันในมุมเสื้อแดงอยู่กันเป็นกลุ่ม พวกเขานั่งสนทนากันสนุกสนานออกรส หัวเราะกันร่า
กฏในคุกข้อแรกคือ ห้ามป่วย เพราะยาที่นี่หายาก มีแต่พารา นักโทษที่ค่อนข้าง VIP หน่อยจะมียาแก้อักเสบ ยาแก้ไอ ทิฟฟี่นี่จัดเป็นของระดับไฮคลาส เช้าวันหนึ่งผมเจอป๊อบคอร์นสีหน้าไม่ค่อยดี เขาป่วย ไอ มีน้ำมูก เขาไม่มียาทานผมเลยหายาลดน้ำมูก 2 เม็ดมาให้ นี่ไม่ใช่เรื่องสีแต่คือมนุษยธรรม นอกจากป๊อบคอร์นแล้ว ยังมีการ์ด คปท คนหนึ่ง แต่โดนจับในคดีปืน ไม่ได้เกียวกับคดีการเมือง ทีแขนเขาสักคำว่า "พุทธอิสระ"
ผมอยากสรุปสั้น ๆ ว่า ทั้งเสื้อเหลืองและแดงที่มาติดคุกร่วมกัน พวกเขาไม่ใช่อาชญากร เขาเพียงมีชุดความคิดของตนเองซึ่งเชื่่อว่าเป็นสิ่งที่ถูกต้อง