ทักษิณ ยื่นฟ้องทนายดูไบ หลังโดนยักยอกเงินไปจากบัญชีกว่า 2.9 พันล้านบาท เผยเป็นกำไรจากการขายสโมสรฟุตบอล แมนเชสเตอร์ ซิตี้
(19 มี.ค.) เมื่อวันที่ 18 มี.ค. ที่ผ่านมา สำนักข่าวต่างประเทศรายงานโดยอ้างข่าวจาก หนังสือพิมพ์ เอมารัต อัล โยอุม (สหรัฐอาหรับเอมิเรตส์) และเว็บไซต์ เตหะราน ไทม์ส ว่า พ.ต.ท.ทักษิณ ชินวัตร อดีตนายกรัฐมนตรีของไทยได้ยื่นฟ้องนายคาลีด อัล มูไฮรี ทนายความชาวดูไบ วัย 45 ปี ในข้อหายักยอกเงินจากบัญชีของตน
โดยในรายงานระบุว่า นายอัล มูไฮรี ซึ่งเป็นหุ้นส่วนของบริษัทแห่งหนึ่งในดูไบถูกตั้งข้อหาใช้อำนาจหน้าที่ที่ได้รับมอบหมายในทางมิชอบ  พยายามฉ้อโกง และปลอมแปลงเอกสาร หลังอัยการกล่าวหาว่าเขาขโมยเงินจากบัญชีธนาคารของบุคคลที่ 3 ซึ่งเป็นผู้ว่าจ้างให้ บริษัทของเขาดูแลด้านกฎหมาย ใน พ.ศ.2552 ถึง 129 ล้านดอลลาร์สหรัฐฯ (ประมาณ 3,870 ล้านบาท) และในจำนวนนั้นเป็นเงินของ พ.ต.ท.ทักษิณ 97 ล้านดอลลาร์ (ประมาณ 2,910 ล้านบาท) ซึ่งเงินจำนวนนี้ได้จากการขายสโมสรฟุตบอลแมนเชสเตอร์ซิตี้
ทั้งนี้ พ.ต.ท.ทักษิณ ได้เรียกร้องให้นายอัล มูไฮรี จ่ายเงินค่าชดใช้ความเสียหายเป็นเงินถึง 441 ล้านดีแรมยูเออี (ประมาณ 119 ล้านดอลลาร์ หรือ 3,570 ล้านบาท)แต่อย่างไรก็ตาม นายอัล-มูไฮรี ที่ขึ้นให้การต่อศาลดูไบในสหรัฐอาหรับเอมิเรตส์ เมื่อวันที่ 17 มี.ค ยังคงให้การปฏิเสธข้อกล่าวหาทั้งหมด
 