พบศพหญิงพยาบาลสาวลอยคลองแสนแสบโผล่หลังห้างดังย่านบางกะปิ - ตำรวจเร่งหาสาเหตุ
เจ้าหน้าที่ตำรวจ สน.หัวหมาก รับแจ้งจากศูนย์วิทยุพระนคร(ร่วมกตัญญู) เมื่อช่วงเวลาประมาณ 13.37 น. พบศพลอยน้ำ ในคลองแสนแสบ โดยที่เกิดเหตุอยู่ด้านหลังห้างสรรพสินค้าชื่อดัง คลองแสนแสบ แขวงคลองจั่น เขตบางกะปิ กรุงเทพฯ  ในคลองพบศพ น.ส.นิภาพร อายุ 29 ปี สภาพศพสวมชุดพยาบาลสีขาวนอนคว่ำหน้า ไม่พบร่องรอยทำร้ายร่างกาย
เบื้องต้น เจ้าหน้าที่ได้นำตัวขึ้นมาจากคลอง ก่อนส่งศพไปตรวจสอบอย่างละเอียด รวมถึงจะได้ตรวจสอบภาพจากกล้องวงจรปิดเพื่อหาเบาะแสว่า น.ส.นิภาพร ตกลงไปได้อย่างไร และจะได้มีการสอบปากคำผู้เกี่ยวข้องต่อไป
ด้าน ข่าวช่องวัน รายงานว่า นายวัชรพงศ์ อายุ 31 ปี แฟนหนุ่มของผู้ตาย เปิดเผยว่า ตนคบกันมา 2-3 ปี ก่อนจะเลิกกันไป และกลับมาคบกันอีกรอบได้ 2-3 เดือน แต่มีปากเสียงกันตลอด ปกติผู้ตายจะพักที่ซอยรามคำแหง 50 แต่เมื่อวานนี้ออกจากที่ห้องตอน 20.00 น. โดยมีการคุยโทรศัพท์กับตนและมีปากเสียงทะเลาะ
โดยผู้ตายส่งข้อความมาตอน 23.00 น. บอกว่าจะรอคนรักที่สะพานข้ามคลองแสนแสบ ซึ่งอยู่ใกล้จุดเกิดเหตุที่พบศพ โดยข้อความเน้นว่า ถ้าไม่มาที่สะพานก็ไม่ต้องพบกันอีกเลย ให้เวลาแค่ 30 นาทีเท่านั้น จากนั้นตนก็ติดต่อไปไม่ได้อีกเลย
เบื้องต้น เจ้าหน้าที่จะตรวจสอบวงจรปิดรอบจุดเกิดเหตุว่า ผู้เสียชีวิตอยู่บริเวณใดก่อนจะกลายเป็นศพ เพื่อหาข้อเท็จจริงต่อไป