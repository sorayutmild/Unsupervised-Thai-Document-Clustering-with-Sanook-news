พริตตี้สาวป่วยทางจิต หลังพลาดท่าตั้งท้องกับหมอทำเสน่ห์ อุ้มลูกชายกระโดดน้ำฆ่าตัวตาย จนท.ช่วยเด็กไว้ได้ ส่วนแม่หายไปกับสายน้ำ
(23 พ.ย.) เมื่อ 22 พ.ย. ผู้สื่อข่าว "ข่าวสด" รายงานว่า ร.ต.อ.ไพฑูรย์ อ่อนสะอาด พงส. สน.บางยี่เรือ รับแจ้งเหตุจากเจ้าหน้าที่สำนักงานรักษาสิ่งแวดล้อมเขตธนบุรี พบเด็กกำลังลอยคออยู่ในแม่น้ำคลองบางกอกใหญ่ใกล้สะพานเนาวจำเนียร แขวงบางยี่เรือ เขตธนบุรี กทม. จึงรุดไปตรวจสอบที่เกิดเหตุพร้อม พ.ต.อ.นพรัตน์ สินมา ผกก.สน.บางยี่เรือ พ.ต.ท.วิชัย สนสกุล สว.สส. เมื่อไปถึงเจ้าหน้าที่จะช่วยเหลือเด็กคนดังกล่าวขึ้นมาอย่างปลอดภัย ทราบชื่อต่อมาว่า ด.ช.พี (นามสมมติ) อายุ 5 ปี อยู่ในอาการหนาวสั่นสภาพเนื้อตัวเปียกมอมแมม
จากการสอบถาม ด.ช.พี เปิดเผยว่า ในช่วงเช้ามืด น.ส.เขมจิรา หรือ หมวย (ขอสงวนนามสกุล) อายุ 34 ซึ่งเป็นแม่ ได้พานั่งแท็กซี่ออกจากบ้านย่านบางบอน มายังบริเวณกลางสะพานเนาวจำเนียร ถนนเพชรเกษมฝั่งขาออก ก่อนจะให้ตนถอดรองเท้าแล้วอุ้มปีนขึ้นไปยืนที่ขอบสะพานแล้วกระโดดลงน้ำพร้อมกัน และแม่ยังจมอยู่ในน้ำ จากนั้นเจ้าหน้าที่จึงประสานไปยังนักประดาน้ำมูลนิธิร่วมกตัญญู เพื่อช่วยออกค้นหา พร้อมทั้งพาเด็กชายไปชี้จุดที่ แม่พากระโดดลงน้ำ พบรองเท้าแตะแบบหูหนีบ 2 คู่ วางอยู่กลางสะพานด้าน ถ.เพชรเกษมขาออก เจ้าหน้าที่จึงเก็บไว้เป็นหลักฐาน ก่อนที่จะติดต่อญาติให้ทราบและนำตัว เด็กส่ง รพ.ตากสิน ตรวจดูอาการเบื้องต้น
ต่อมาพี่สาววัย 47 ปี ของ น.ส.เขมจิรา เปิดเผยว่า น้องสาวทำงานเป็นพริตตี้งานมอเตอร์โชว์ กระทั่งเมื่อ 5 ปี ก่อนน้องสาวตน ได้เข้าไปพบหมอไสยศาสตร์ทำเสน่ห์ท่านหนึ่งวัย 60 ปี ปัจจุบันป่วยเป็นอัมพฤกษ์ ทั้งนี้เพื่อต้องการจะเสริมดวงทำเสน่ห์ให้กับตัวเองเพื่อให้ได้ออกงานบ่อยขึ้น จากนั้นไม่นานน้องสาวตนก็เกิดตั้งครรภ์กับหมอทำเสน่ห์คนดังกล่าว จนมีเรื่องมีราวขึ้น โดยหมอได้ให้เงินค่าทำขวัญจำนวน 500,000 บาท เพื่อให้จบเรื่อง จากนั้นทางน้องสาวก็อุ้มท้องจนคลอด โดยหลังจากคลอดก็มีอาการทางจิตขึ้น แต่ก็ยังสามารถเลี้ยงดูลูกจนถึงทุกวันนี้ ส่วนเรื่องค่าใช้จ่ายนั้นพวกตนและพี่น้องช่วยกันเลี้ยงดู
ที่ผ่านมาน้องสาวตนต้องกินยาระงับประสาทอยู่เป็นประจำ ทว่าเมื่ออาทิตย์ที่แล้วยาหมดลง และเมื่อวานนี้ (21 พ.ย.) น้องสาวเพิ่งไปหาแพทย์และรับยามารับประทาน แต่น้องสาวทานไปได้แค่ครึ่งเม็ด เนื่องจากยาดังกล่าวมีผลกดประสาททำให้ตัวแข็ง จากนั้นช่วงประมาณ 02.00 น. วันนี้ (22 พ.ย.) น้องสาว พูดกับพี่ชายว่า มีคนมาชวนให้ไปกระโดดตึก ทางญาติกลัวจะเกิดเรื่องไม่ดี จึงให้น.ส.เขมจิรา นอนห้องเดียวกับภรรยาของพี่ชาย ส่วนด.ช.พี ขึ้นไปนอนกับพี่ชายอีกห้องหนึ่ง แต่แล้วทุกคนเผลอหลับไป จนเจ้าหน้าที่ตำรวจมาแจ้งว่าน้องสาวพาลูกไปกระโดดสะพานเสียแล้ว
ส่วนการค้นหาร่างของ น.ส.เขมจิรา เจ้าหน้าที่ได้ทำการค้นหาอย่างเต็มที่เป็นเวลานานกว่า 6 ชั่วโมง แต่ก็ไม่พบร่างของผู้สูญหาย ทางเจ้าหน้าที่จึงยกเลิกทำการค้นหา
ล่าสุดมีรายงานว่า พบศพของ นส.เขมจิรา อุ้มลูกชายวัย 5ขวบ กระโดดจมคลองบางกอกใหญ่เมื่อวานนี้ โดยพบศพลอยในคลองบางหลวง
ขอบคุณข่าวจาก ข่าวสด