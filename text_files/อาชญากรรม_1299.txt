(น.ส.ภัทราภรณ์ ทาทอง เหยื่อผู้เสียหาย)
ข่าวสดออนไลน์รายงานว่า เมื่อเวลา 17.00 น. วันที่ 18 ก.พ. ที่ สภ.กระทุ่มแบน อ.กระทุ่มแบน จ.สมุทรสาคร พ.ต.อ.พลัฏฐ์ วิเศษสิงห์ ผกก.สภ.กระทุ่มแบน พร้อมด้วย นายนิวัฒน์ รุ่งสาคร นายอำเภอกระทุ่มแบน นำตัว นายไพบูล ปีแหล่ อายุ 45 ปี อยู่บ้านเลขที่ 9 หมู่ที่ 4 ถ.จักราช-สีสุก ต.จักราช อ.จักราช จ.นครราชสีมา ผู้ต้องหาขับรถพ่วง 18 ล้อ ทับ น.ส.ภัทราภรณ์ ทาทอง อายุ 22 ปี หญิงสาวท้อง 4 เดือน (ในขณะนั้น) จนต้องตัดแขนขาข้างซ้ายทิ้ง เหตุเกิดเมื่อวันที่ 18 ธ.ค. 2555 เวลาประมาณ 19.10 น. บนสะพานต่างระดับข้ามแยกสาครเกษม ต.อ้อมน้อย อ.กระทุ่มแบน จ.สมุทรสาคร
จากการสอบสวนเบื้องต้น นายไพบูลให้การรับสารภาพเพียงแค่ว่า ในคืนเกิดเหตุนั้นตนเองได้ขับรถพ่วง 18 ล้อ ทะเบียนตัวหน้า 70 - 7484 สระบุรี ทะเบียนตัวพ่วง 70 - 7485 สระบุรี เพื่อจะนำสินค้ามาส่งที่ จ.สมุทรสาคร ในช่วงที่ขึ้นสะพานต่างระดับก็เห็นว่ามีรถพ่วงยี่ห้ออีซูซุ หัวรถสีขาว แต่จำเลขทะเบียนและลักษณะของรถที่ชัดเจนไม่ได้ ขับมาทางด้านขวาด้วยความเร็ว แต่ไม่เห็นว่ามีรถมอเตอร์ไซค์ขับอยู่ตรงกลางระหว่างรถของตน กับรถอีกคันที่อยู่ด้านขวามือ
จนกระทั่งลงสะพานมีรถคันหนึ่งขับตามมาบอกขับรถทับคน จึงจอดเอาไฟฉายส่องดูที่ล้อแต่ไม่เห็นมีรอยเลือด เมื่อไม่พบความผิดปกติจึงขึ้นรถขับนำสินค้าไปส่ง และโทรศัพท์บอกนายจ้าง จากนั้นก็กลับไปที่บริษัททำงานตามปกติเรื่อยมา จนกระทั่งมาทราบจากเจ้าหน้าที่ตำรวจ ทั้งนี้ยังขอปฏิเสธว่าไม่น่าจะเป็นรถของตนที่ขับทับหญิงสาว และขอให้เจ้าหน้าที่ตำรวจเอาภาพจากกล้องวงจรปิดมาเป็นหลักฐานให้ชัดเจน
พ.ต.อ.พลัฏฐ์ กล่าวว่า สภ.กระทุ่มแบนได้ประสานกับตำรวจทางหลวง รวมถึงหลักฐานจากเลขทะเบียนรถ ทำให้รู้ว่ารถคันก่อเหตุเป็นรถอะไร อยู่ที่ไหน และใครเป็นคนขับ จนควบคุมตัวนายไพบูลมาสอบปากคำ แต่ก็ยังต้องสอบปากคำผู้ต้องหาอย่างละเอียด เพื่อให้ชัดเจนมากที่สุด และจะได้นำไปสู่การสืบหารถบรรทุกอีกคันหนึ่งที่ขับมาทางด้านขวา รวมถึงยังน่าจะเป็นรถอีกคันที่ปัดไปถูกรถของน.ส.ภัทราภรณ์