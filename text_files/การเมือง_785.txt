เมื่อเวลาประมาณ 13.50 น. วันที่ 20 สิงหาคม ได้เกิดเหตุความวุ่นวายขึ้นระหว่าง การประชุมร่วมรัฐสภาเพื่อพิจารณาร่างแก้ไขรัฐธรรมนูญ เกี่ยวกับที่มาของที่มาส.ว. ภายหลังที่ประชุมรัฐสภามีมติเสียงข้างมาก 339 ต่อ 15 คะแนนไม่ให้สมาชิกรัฐสภาจำนวน 57 คนอภิปรายในที่ประชุมรัฐสภาได้เนื่องจากได้เสนอคำแปรญัตติที่ขัดหลักการของร่างแก้ไขรัฐธรรมนูญที่มาของสว.ตามข้อบังคับการประชุมรัฐสภาข้อที่ 96 ซึ่งระหว่างที่นายสามารถ แก้วมีชัย ส.ส.เชียงราย พรรคเพื่อไทย ในฐานะประธานคณะกรรมาธิการ (กมธ.) กำลังอ่านรายงานของคณะกมธ.เพื่อเข้าสู่เนื้อหาเป็นรายมาตรา ส.ส.พรรคประชาธิปัตย์ ก็ได้ส่งเสียงโห่เป็นระยะ ขณะที่ ประธานรัฐสภา กล่าวว่า "ที่รัฐสภาขอให้อยู่ในความสงบ" แต่ไม่เป็นผล จึงได้ใช้ค้อนประจำตำแหน่งประธานทุบลงกับโต๊ะถึง 3 ครั้ง แต่สถานการณ์ยังไม่ดีขึ้น นายสมศักดิ์จึงเรียก ตร.สภาฯ เข้ามาควบคุมตัว ส.ส.พรรคประชาธิปัตย์ ที่ประท้วงไม่ยอมให้ประธานดำเนินการประชุม ออกนอกห้องประชุม "ขอให้ตำรวจรัฐสภาดำเนินการเชิญตัวสมาชิกรัฐสภาที่ไม่นั่งลงออกจากห้องประชุม นี่คือคำสั่งของผู้บังคับบัญชาหากตำรวจรัฐสภาไม่ทำตามจะถือว่าเป็นการขัดคำสั่งผู้บังคับบัญชาและจะถูกตั้งคณะกรรมการสอบสวน" นายสมศักดิ์ กล่าวด้วยน้ำเสียงที่แข็งกร้าว ระหว่างนี้ ก็มีเสียงตะโกนว่าไม่นั่ง และมีเสียงกรีดร้องของส.ส.หญิง แทรกขึ้นมาเป็นระยะๆ ขณะเดียวกัน ก็มีตำรวจสภากว่า 10 นายคอยป้องกันบังลังก์ประธาน
บรรยากาศการประชุมเป็นไปอย่างสับสนวุ่นวาย เมื่อเจ้าหน้าที่ตำรวจรัฐสภา พยายามเข้าไปควบคุมตัวส.ส.ตามคำสั่งของนายสมศักดิ์ โดยเดินไปล้อมส.ส. ปชป.อาทิ นายนิพิฏฐ์ อินทรสมบัติ ส.ส. พัทลุง นายกุลเดช พัวพัฒนกุล ส.ส. อุทัยธานี นายวัชระ เพชรทอง ส.ส.บัญชีรายชื่อ ที่พากันยืนตะโกนว่า "สภาทาส" "ขี้ข้าทักษิณ"
ทั้งนี้ นายกุลเดช พัวพัฒนกุล ส.ส.อุทัยธานี ปชป. เข้าไปผลักหน้าเจ้าหน้าที่ตำรวจ และใช้มือค้ำคอ จนเกิดความชุลมุนวุ่นวายทำให้เจ้าหน้าที่ตำรวจพยายามล็อคแขนนายกุลเดช เพื่อพาตัวออกจากห้องประชุม สร้างความไม่พอใจแก่ส.ส.ปชป. ที่พยายามกรูเข้ามาช่วยนายกุลเดช โดยนายธานี เทือกสุบรรณ ส.ส.สุราษฎร์ธานี ปชป. ได้วิ่งเข้ามาผลักเจ้าหน้าที่ตำรวจที่ล๊อคตัวนายกุลเดช ทำให้เจ้าหน้าที่เข้ารวบตัวนายธานี เพื่อลากออกจากห้องประชุม แต่นายธานี ขัดขืนต่อสู้ด้วยการใช้มือกดหัวเจ้าหน้าที่ ก่อนที่นายธานี จะสะบัดตัวออกมายืนอยู่ในวงของส.ส.ปชป.ที่พากันต่อว่าเจ้าหน้าที่ว่า "กล้าทำผู้แทนเหรอ" เจ้าหน้าที่จึงหยุดปฏิบัติการ
ด้าน น.ส. นริศา อดิเทพวรพันธุ์ และน.ส. พิมพ์ภัทรา วิชัยกุล ส.ส.นครศรีธรรมราช ปชป. ได้กรีดร้องเพราะตกใจที่เจ้าหน้าที่ตำรวจรัฐสภาชายพยายามจะเข้ามาจับตัว ในส่วนของส.ส.พท.ทำได้เพียงแต่ยืนดูและวิพากษ์วิจารณ์ ขณะที่ นายชูวิทย์ กมลวิศิษฎ์ ส.ส.บัญชีรายชื่อ พรรครักประเทศไทย เดินถ่ายคลิปเหตุการณ์ และบรรยากาศรอบห้องประชุมอย่างละเอียด จนเมื่อสถานการณ์เริ่มบานปลาย ทำให้นายสมศักดิ์ได้สั่งพักการประชุม10 นาที โดยระบุว่า เพื่อให้สมาชิกได้สงบสติอารมณ์ เมื่อเวลา 13.58 น.
อย่างไรก็ตาม พบว่า หลังจากเกิดเหตุการณ์ตำรวจรัฐสภาได้ยกมือไหว้ขอโทษ ส.ส.ปชป.
ต่อมาเมื่อเวลา 14.30 น. นายนิคม ไวยรัชพานิช รองประธานรัฐสภา ได้ทำหน้าที่เป็นประธานการประชุม เพื่อพิจารณาร่างรัฐธรรมนูญ เรื่องที่มาของส.ว.อีกครั้ง ซึ่งนายจุรินทร์ ลักษณวิศิษฏ์ ส.ส.บัญชีรายชื่อ ปชป. ได้ลุกขึ้นสอบถาม นายนิคม ถึงการทำหน้าที่ ประธานรัฐสภา ของนายสมศักดิ์ ก่อนหน้านี้ ที่มีการสั่งให้เจ้าหน้าที่ตำรวจสภา เข้าควบคุม ส.ส.พรรคประชาธิปัตย์ ให้ออกไปนอกห้องประชุม กรณีประท้วงหลังที่ประชุมรัฐสภามีมติเสียงข้างมาก 339 ต่อ 15 คะแนนไม่ให้สมาชิกรัฐสภาจำนวน 57 คนอภิปรายในที่ประชุมรัฐสภาได้เนื่องจากได้เสนอคำแปรญัตติที่ขัดหลักการของร่างแก้ไขรัฐธรรมนูญที่มาของสว.ตามข้อบังคับการประชุมรัฐสภาข้อที่ 96
จากนั้น ได้มี ส.ส.ของพรรคประชาธิปัตย์อีกหลายคน ขึ้นสอบถามนายนิคม กรณีที่ นายสมศักดิ์ ประสานเจ้าหน้าที่ตำรวจปราบจลาจล 1 กองร้อยเข้ามาในรัฐสภา โดย นายเทพไท เสนพงศ์ ส.ส.ประชาธิปัตย์ ได้ลุกขึ้น บอกให้ นายนิคม สั่งให้ตำรวจออกจากรัฐสภาไป
"ผมทำหน้าที่ส.ส. ให้ตำรวจคุกคามได้ยังไง ให้ตำรวจออกจากที่ประชุม" นายเทพไท กล่าว
เมื่อความวุ่นวายส่อเค้าความตึงเครียดอีกครั้ง นายนิคมได้สั่งพักการประชุมอีกครั้ง เป็นเวลา 10 นาที   "เดียร์-นาตยา-รังสิมา" ซัดกันนัว วลี"ชะนีโหยหวน"
ผู้สื่อข่าวรายงาน ว่า ระหว่างการประชุมร่วมรัฐสภาเพื่อพิจารณาร่างแก้ไขรัฐธรรมนูญ เกี่ยวกับที่มาของที่มาส.ว. ซึ่งยังไม่ได้เริ่มพิจารณาร่างดังกล่าวแต่อย่างใด หลังมีการประท้วงกันไปมา จนกระทั่งนายสมศักดิ์ เกียรติสุรนนท์ ประธานรัฐสภา ได้เชิญเจ้าหน้าที่ตำรวจรัฐสภา เข้ามาควบคุมตัว ส.ส.พรรคประชาธิปัตย์ ออกไปจากห้องประชุม จนเกิดเหตุความวุ่นวาย กระทั่งมีการสั่งพักการประชุม ไป ถึง 2 รอบนั้น และส.ส.พรรคประชาธิปัตย์ ต่างก็ลุกขึ้นสอบถาม ประธานรัฐสภา ซึ่งขณะนั้นผู้ปฏิบัติหน้าที่ คือ นายนิคม ไวยรัชพานิช รองประธานรัฐสภา ว่า ใครเป็นคนสั่งให้ นำตำรวจเข้ามาลากพวกตน
จนกระทั่ง เมื่อเวลา 15.30 น. น.ส.ขัตติยา สวัสดิผล ส.ส.พรรคเพื่อไทย ได้ลุกขึ้น ประท้วง ส.ส.ฝ่ายค้าน โดยระบุ ให้ สมาชิกสภาผู้แทนราษฎรผู้ทรงเกียรติในห้องประชุมให้เกียรติตนในฐานะสุภาพสตรีด้วย พร้อมกับพุดพาดพิงไปถึงความวุ่นวายในรัฐสภาก่อนหน้านี้ ที่ ส.ส.ปชป.มีการขัดขืนการเข้าควบคุมตัวของตำรวจ พร้อมกับระบุว่า ข้องใจที่มีเสียงกรีดร้อง จนไม่คิดว่า เป็นรัฐสภา แต่คิดว่าอยู่ในสวนสัตว์ดุสิต ที่มีเสียงชะนีร้องโหยหวน
ขณะที่ นางนาตยา เบ็ญจศิริวรรณ ส.ส.บัญชีรายชื่อ พรรคประชาธิปัตย์ ได้ลุกขึ้นประท้วงประธานรัฐสภา โดยระบุว่า มีความไม่เป็นกลาง เนื่องจาก ในสภาฯ ทุกคนเท่าเทียมกันหมด ไม่ว่าหญิงหรือชาย พร้อมกับจี้ถาม ปธ.สภา ใครเป็นผู้สั่งการให้ตำรวจมานำตัวส.ส.ฝ่ายค้านออกไป เพราะพวกตนเป็นสมาชิกสภาผู้แทนราษฎร นอกจากนี้ ยังขอให้ ผู้ประท้วงจากฝ่ายรัฐบาล ถอนคำพูด ว่า "ชะนีโหยหวน" ออกไป เพราะในสภาฯ ไม่ได้ใช้ความสวย ใช้สติและปัญญา
ด้าน น.ส.ขัตติยา ได้ลุกขึ้นชี้แจงด้วยสีหน้ายิ้มแย้มแจ่มใส ว่า "เรื่องความสวย ช่วยไม่ได้ เด็กกว่า ใสกกว่า ต้องสู้กันนิดหนึ่ง ส่วนจะให้ถอนคำว่า ชะนีโหยหวนไม่ได้ว่าใครเฉพาะเจาะจง ทางบ้านส่งมา คิดว่า ที่นี่ไม่ใช่รัฐสภา นึกว่า สวนสัตว์ดุสิต ขออนุญาตไม่ถอน" ซึ่งหลังจากพุดจบ ได้มีเสียงโห่มาจากฝ่ายค้าน
ฟาก นายนิคม ได้บอกให้ น.ส.ขัตติยา และทุกคนห้ามพุดคำว่า "ชะนีโหยหวน" ให้ถอนคำพูด น.ส.ขัตติยา จึงยอมถอน  นางนาตยา ได้ลุกขึ้น บอกว่า เดี๋ยวนี้ ถอยลงไปเยอะ ไม่ใช่สภาโจ๊ก ไม่ใช่ละคร ที่ทุกคนจะคิดว่า สวยไม่สวย เพราะ เราต้องใช้สติปัญญา
จากนั้น ประธานรัฐสภา ได้เปิดโอกาสให้น.ส.รังสิมา รอดรัศมี ส.ส.สมุทรสงคราม พรรคประชาธิปัตย์ ใช้สิทธิ์ประท้วง ซึ่งน.ส.รังสิมา ได้ประท้วงประธานรัฐสภา โดยระบุว่า ทนมามากแล้ว ไม่อาละวาด แต่รับไม่ได้ ที่ประธานไม่เป็นกลาง ชี้ไปทางนี้ ทางนู้น บอกว่า ใครสวยกว่า เลือกคนนั้น ในสภา ฯ ไม่ได้มองความสวย มองสมอง สวยไม่มีสมอง ช่วยไม่ได้ ตนเองติดใจตั้งแต่ประธานสมศักดิ์ ที่ใช้ค้อนทุบ ซึ่งตอนนนี้ ค้อนก็ไม่มีความหมาย เพราะไม่เป็นกลาง ไปสั่งตำรวจมากวาดต้อน ทำอย่างกับพวกเราเป็นฝูงควาย ใครก่อความวุ่นวาย ก็จับไป ไปจับคนแก่ๆ ทำไม คนที่อาละวาดอย่าง นายบุญยอด สุขถิ่นไทย นายวัชระ เพชรทอง หรือแม้กระทั่งตัวเอง ทำไมไม่เอาตำรวจมากวาดต้อน
พร้อมกันนี้ น.ส.รังสิมา ได้ฝากเน้นย้ำกับนายนิคม ต้องหาคนผิดที่สั่งตำรวจมาอยู่ในสภา และต้องทำให้ได้ "ขุนค้อน"แจง ระบุผอ.สภาฯ ประสานตร.นครบาลรักษาการรอบสภา จากนั้น เมื่อเวลาประมาณ 15.50 น. นายนิคม ไวยรัชพานิช ประธานวุฒิสภา ซึ่งทำหน้าที่ประธานสภาในขณะ นั้น ได้อนุญาตให้นายสมศักดิ์ เกียรติสุรนนท์ ประธานสภาผู้แทนราษฏร กล่าวชี้แจงถึงเหตุที่เรียกตำรวจเข้ามาภายในสภา ว่า ตนได้เชิญตำรวจทุกท่านมาที่ห้องประชุม พอตำรวจสภามาที่นี่ ทำให้ไม่มีตำรวจสภาไปดูแลความเรียบร้อย (เสียงโห่ร้องดังขึ้น) ในเมื่อตำรวจมาที่นี่หมด ก็เลยไม่มีดูแลบริเวณสภาทั้งหมด ทาง ผอ.สำนักรักษาความปลอดภัยดูแลสภา ได้รายงานว่า เมื่อตำรวจสภาขึ้นมา เลยตัดสินใจด้วยตัวเองประสานไปที่ตำรวจท้องที่เพื่อให้มาดูแลรอบสภา
"ผมถือว่า ผอ.สำนักฯ ใช้ดุลยพินิจที่ตัดสินใจที่มีหน้าที่ดูแลเรื่องนี้โดยตรง ผมว่า ผอ.สำนักฯ ดำเนินการถูกต้องแล้ว ไม่ได้เข้ามาในตัวอาคาร"
นายพุทธิพงษ์ ปุณณกันต์ ส.ส.ปชป. ลุกขึ้นประท้วง ว่า ตนเสียใจที่ท่านประธานสมศักดิ์ มาตอบ แต่ไม่ได้อยู่ฟังด้วย ปกติไม่ประท้วงพร่ำเพรื่ออะไร ขอเรียนว่าตนมีคลิปว่าตรำวจมากี่โมง มาตรงไหน ซึ่งได้ส่งไปแล้ว ขออนุญาตเปิดคลิป ยืนยันไม่ได้มีอะไรเสียหาย
อย่างไรก็ตาม นายนิคม ไม่อนุญาตโดยบอกว่า ขอให้ตนได้ดูก่อน ว่าเป็นเหตุการณ์อะไร แต่ตอนนี้เห็นว่าไม่มีอะไรแล้ว และทุกอย่างก็เป็นที่ประจักษ์แล้วจึงเห็นว่าไม่จำเป็นที่จะต้องเปิดดู