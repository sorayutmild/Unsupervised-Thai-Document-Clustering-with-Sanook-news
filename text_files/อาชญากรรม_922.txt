นักเรียนหญิงชั้น ม.6 โรงเรียนดัง ย่านดอนเมือง ควงมีดบุกเดี่ยวจี้ชิงทอง 43 เส้น หนักกว่า 30 บาท จากร้านทองกลางห้าง ย่านรัตนาธิเบศร์ 
ผู้สื่อข่าวรายงานว่า วันนี้ (12 ก.ย.) เมื่อเวลา 15.00 น. เจ้าหน้าที่ตำรวจ สภ.รัตนาธิเบศร์ จ.นนทบุรี ได้รับแจ้งเหตุคนร้ายชิงทรัพย์ที่ร้านทอง ภายในห้างสรรพสินค้าชื่อดัง สาขารัตนาธิเบศร์ ต.บางกระสอ อ.เมือง จ.นนทบุรี
จังหวะเดียวกับที่ ด.ต.ณัฐพล มวลเกษม ผบ.งานป้องกันและปราบปราม สภ.รัตนาธิเบศร์ ตำแหน่งหน้าที่สายตรวจเดินเท้าประจำห้าง เข้ามาตรวจตราในห้างพอดี จึงเข้าทำการสกัดจับคนร้ายที่ลงมือก่อเหตุได้ทันควัน ขณะที่กำลังเตรียมหลบหนีไปทางประตูทางออกของห้าง
ในที่เกิดเหตุเป็นร้านทอง ซึ่งตั้งอยู่บริเวณประตูทางเข้าห้างด้านลานจอดรถด้านหลังของห้าง พบคนร้ายเป็นหญิงทราบชื่อคือ น.ส.นลินทิพย์ อายุ 17 ปี ชาว จ.ร้อยเอ็ด นักเรียนชั้น ม.6 โรงเรียนชื่อดัง เขตดอนเมือง กรุงเทพฯ
พร้อมของกลางเป็นสร้อยคอทองคำน้ำหนัก 1 สลึง จำนวน 43 เส้น สร้อยคอทองคำน้ำหนัก 3 สลึง 5 เส้น และแหวนครึ่งสลึง 2 วง รวมมูลค่าประมาณ 4 แสนบาท ขณะเข้าจับกุมตัวพบอาวุธมีดทำครัว ยาวประมาณ 7 นิ้ว พร้อมกระดาษที่เขียนข้อความข่มขู่พนักงานร้านขายทองห้ามขัดขืน
โดยภาพเหตุการณ์จากคลิปวิดีโอที่ประชาชนถ่ายไว้ได้ขณะจับกุมตัวคนร้าย เป็นหญิงสวมเสื้อยืดแขนสั้น สีเหลือง สวมกางเกงวอร์มขายาวสีกรมท่า ข้างตัวมีมีดทำครัวและหมวกแก็ปสีดำ โดยมีเจ้าหน้าที่ตำรวจ สภ.รัตนาธิเบศร์ ควบคุมตัวไว้ได้
เบื้องต้น เจ้าหน้าที่ตำรวจได้ควบคุมตัวส่งพนักงานสอบสวน สภ.รัตนาธิเบศร์ พร้อมทั้งประสานผู้ปกครองและสหวิชาชีพเข้าทำการสอบปากคำหาสาเหตุการก่อเหตุต่อไป
ด้าน พ.ต.อ.เมษนนท์ นาขวัญ ผกก.สภ.รัตนาธิเบศร์ เปิดเผยว่า ผู้ต้องหาซึ่งเป็นเยาวชนหญิงให้การรับสารภาพในเบื้องต้นว่า ได้นำเงินประมาณ 5 หมื่นบาท ไปลงซื้อขายของในออนไลน์ แต่เกิดขาดทุน ทำให้คิดวิธีจะหาเงินมาลงทุนต่อ จึงตัดสินใจพกอาวุธมีดทำครัวออกจากบ้าน แล้วนั่งรถประจำทางมาก่อเหตุที่ห้างแห่งนี้