ภาพประกอบไม่เกี่ยวข้องกับเนื้อหา
(30 ม.ค.) พ.ต.ท.นัทธกานต์ วรรณพันธ์ นายร้อยเวร สภ.เมืองอุดรธานี รับแจ้งมีเหตุพยายามข่มขืน ในห้องเรียนของโรงเรียนมัธยมแห่งหนึ่ง
ที่เกิดเหตุอยู่ห้องเรียน ม.3/3 ผู้เสียหายคือ น.ส.สวย(นามสมมติ) อายุ 15 ปี นักเรียนชั้น ม.3/3 อยู่ในอาการตื่นตระหนก สภาพเสื้อกีฬาขาดวิ่น ให้การกับตำรวจว่า ช่วงเลิกเรียนเพื่อนๆนักเรียนออกจากห้องไปกันหมด เหลือเพียงนายเอ (นามสมมติ) อายุ 15 ปี เพื่อนห้องเดียวกัน ซึ่งนายเอได้ออกอุบายว่าขอให้ช่วยสอนการบ้าน
พอเพื่อนกลับไปกันหมด ก็มีนายโอ (นามสมมติ) กับนายต้น (นามสมมติ) เพื่อนห้องเดียวกัน เข้ามาปิดประตูห้องเรียนทั้งสองด้าน จากนั้นนายเอได้พยายามลวนลาม จับถอดเสื้อผ้าเพื่อจะข่มขืนกลางห้องเรียน
น.ส.สวยให้การอีกว่า พอตนตั้งสติได้ก็ดิ้นจนหลุด วิ่งไปที่ประตูก็เปิดไม่ออก จึงวิ่งไปที่หน้าต่างแต่ถูกกระชากเสื้อจนขาด ตนฮึดสู้และปีนหน้าต่างออกมาได้ จากนั้นก็วิ่งไปที่ห้อง 3/5 และลงมาที่ห้องพักครูเพื่อขอความช่วยเหลือ และโทรแจ้งตำรวจ
หลังเกิดเหตุเจ้าหน้าที่ตำรวจได้ออกติดตามตัวผู้ก่อเหตุทั้งสามคนหลบหนีไปแล้ว โดยทางตำรวจได้ติดตามไปพบผู้ปกครองของทั้งสามคน ซึ่งทราบว่านักเรียน 3 คนที่ร่วมก่อเหตุได้หลบหนีไปทั้งหมด อย่างไรก็ตาม ตำรวจจะได้ติดตามตัวมาสอบสวนดำเนินการต่อไป