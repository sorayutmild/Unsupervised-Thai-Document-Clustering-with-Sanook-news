      Ford Ranger Raptor 2018 ใหม่ กระบะออฟโรดสมรรถนะสูงรุ่นล่าสุดถูกเปิดตัวอย่างเป็นทางการครั้งแรกในโลกที่ประเทศไทย พร้อมขุมพลัง Bi-Turbo ขนาด 2.0 ลิตร พร้อมเกียร์อัตโนมัติ 10 สปีด
      Ford Ranger Raptor 2018 ถูกพัฒนาโดย Ford Performance เพื่อเป็นกระบะสมรรถนะสูง ถูกวางไว้สูงกว่ารุ่น Wildtrak ในปัจจุบัน ซึ่งเป็นการพัฒนาต่อยอดมาจาก F-150 Raptor ที่วางจำหน่ายในสหรัฐอเมริกา

      มิติตัวถังของ Ford Ranger Raptor มีขนาดใหญ่ขึ้นทุกมิติเมื่อเทียบกับรุ่นปกติ มีความยาวตลอดคันอยู่ที่ 5,398 มิลลิเมตร ความกว้าง 2,180 มิลลิเมตร ความสูง 1,873 มิลลิเมตร เพิ่มความกว้างล้อหน้าและหลังขึ้นเป็น 1,710 มิลลิเมตร ความสูงใต้ท้องรถ 283 มิลลิเมตร รองรับมุมไต่ที่ 32.5 องศา มุมคร่อมที่ 24 องศา และมุมจากที่ 24 องศา
      ดีไซน์ด้านหน้าของ Ranger Raptor 2018 ได้รับแรงบันดาลใจมาจาก F-150 Raptor ด้วยกระจังหน้าสีดำพร้อมโลโก้ฟอร์ดขนาดใหญ่, ชุดกันชนหน้าซึ่งติดกับเฟรมถูกออกแบบให้มีความทนทาน รองรับการขับขี่ในทะเลทราย, ติดตั้งไฟตัดหมอกแบบ LED บริเวณกันชนหน้า พร้อมช่องรีดอากาศ, แก้มข้างรถผลิตจากวัสดุคอมโพสิท ทนต่อการบุบและรอยขีดข่วน พร้อมขยายให้มีขนาดกว้างขึ้นเพื่อรองรับระยะยุบตัวของโช๊คที่เพิ่มมากขึ้น และยางออฟโรดขนาดใหญ่

      ด้านข้างถูกติดตั้งบันไดที่ออกแบบมาสำหรับ Raptor โดยเฉพาะเพื่อระบายทราย โคลน หรือหิมะได้, กันชนท้ายเพิ่มชุดตะขอเกี่ยวจำนวน 2 ชุด รองรับการลากจูงได้ 3.8 ตัน, กระบะท้ายมีขนาด 1,560 x 1,743 มิลลิเมตร พร้อมระบบผ่อนแรงฝากระบะท้าย EZ Lift Tailgate ที่สามารถผ่อนแรงผู้ใช้ได้ 66 เปอร์เซ็นต์

      ภายในห้องโดยสารถูกติดตั้งเบาะนั่งที่ออกแบบเป็นพิเศษเพื่อรองรับการขับขี่ออฟโรดด้วยความเร็วสูง พร้อมวัสดุหนังที่ช่วยยึดเกาะผู้ขับขี่ได้ดียิ่งขึ้น, แผงคอนโซลหน้าตกแต่งด้วยด้ายสีน้ำเงินพร้อมวัสดุหนัง, หน้าจอระบบเชื่อมต่อ SYNC 3 ขนาด 8 นิ้ว, แผงหน้าปัดสามารถแสดงฟีเจอร์ได้หลากหลาย, พวงมาลัยถูกติดตั้งแป้น Paddle Shift ที่ผลิตจากแม็กนีเซียมน้ำหนักเบา

      Ford Ranger Raptor 2018 ถูกติดตั้งช่วงล่างด้านหลังวัตต์ลิงค์และสปริงคอยล์โอเวอร์ช็อค, ระบบเบรกเฉพาะรุ่น Raptor ด้วยคาลิเปอร์เบรกคู่หน้าแบบลูกสูบคู่ เพิ่มขนาดเส้นผ่าศูนย์กลางขึ้น 9.5 มิลลิเมตร พร้อมจานเบรกขนาด 332x32 มิลลิเมตร, เบรกหลังแบบดิสก์เบรกพร้อม Brake Actuator Master Cylinder ติดตั้งจานเบรกขนาด 332x24 มิลลิเมตร และคาลิเปอร์เบรกขนาด 54 มิลลิเมตร

      ด้านขุมพลังถูกติดตั้งเครื่องยนต์ดีเซลบล็อกใหม่ล่าสุดแบบ Bi-Turbo ขนาด 2.0 ลิตร ให้กำลังสูงสุด 213 แรงม้า แรงบิดสูงสุด 500 นิวตัน-เมตร ส่งกำลังด้วยเกียร์อัตโนมัติ 10 สปีด จาก F-150 Raptor
      ระบบความปลอดภัยถูกติดตั้ง ระบบควบคุมเสถียรภาพการทรงตัว (Electronic Stability Program), ระบบควบคุมการทรงตัวขณะลากจูง (Trailer Sway Control), ระบบช่วยออกตัวขณะจอดรถบนทางลาดชัน (Hill Launch Assist), ระบบควบคุมความเร็วขณะลงทางชัน (Hill Descent Control) และระบบควบคุมการบรรทุก (Load Adaptive Control) เป็นต้น

      Ranger Raptor 2018 มาพร้อมระบบ Terrain Management System (TMS) ประกอบด้วยโหมดการขับขี่ให้เลือกทั้งหมด 6 แบบ ได้แก่ โหมดปกติ, โหมดสปอร์ต, โหมดหญ้า/กรวดหิน/หิมะ, โหมดโคลน/ทราย, โหมดหิน และโหมดบาฮา สำหรับการขับขี่ออฟโรดด้วยความเร็วสูงเสมือนนักแข่งแรลลี่กลางทะเลทรายบาฮา
      ตัวถังของ Ford Ranger Raptor 2018 มีสีให้เลือก ประกอบด้วย สีฟ้าไลท์นิ่ง บลู (Lightning Blue) สีแดงเรซ เร้ด (Race Red) สีดำแชโดว์ แบล็ค (Shadow Black) สีขาวโฟรเซ่น ไวท์ (Frozen White) และสีพิเศษเฉพาะของเรนเจอร์ แร็พเตอร์อย่าง สีเทาคองเคอร์ เกรย์ (Conquer Grey) ตัดกับสีเทาไดโน่ เกรย์ (Dyno Grey)

      ส่วนกำหนดวางจำหน่ายจริงในไทยคาดว่าจะอยู่ในช่วงครึ่งปีหลัง 2560 นี้
 