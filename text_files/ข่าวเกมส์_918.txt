ตอนนี้แฟนการ์ตูนดาบพิฆาตอสูร คงจะกำลังสนุกกับอนิเมะซีซั่น 2 ที่ได้ออกอากาศให้ชมกันรายสัปดาห์อยู่ในขณะนี้ และด้วยความนิยมของการ์ตูนเรื่องนี้เองที่ได้ส่งผลให้ทางด้านของเกมอย่าง Kimetsu no Yaiba - Demon Slayer: The Hinokami Chronicles ได้ประกาศความสำเร็จส่งท้ายปีเก่าต้อนรับปีใหม่ จากการที่ตอนนี้ตัวเกมสามารถทำยอดขายทะลุหลายล้านชุดทั่วโลกแล้วนั่นเอง

เกมดาบพิฆาตอสูรได้วางจำหน่ายเมื่อวันที่ 14 ตุลาคม 2021 บนเครื่อง PlasyStation 4, PlayStation 5, Xbox One, Xbox Series S/X, และ PC (Steam) โดยมีจุดเด่นอยู่ที่ความร่วมมือจาก CyberConnect 2 และ Aniplex ที่สามารถถ่ายทอดภาพการต่อสู้อันสวยงามออกมาได้ราวกับกำลังรับชมอนิเมะคุณภาพสูง และยังมีการดำเนินเรื่องแบบเดียวกับต้นฉบับที่สามารถทำให้แฟนการ์ตูนได้สนุกกับการผจญภัยไปพร้อมกับเหล่าตัวเอกทันจิโร่
หลังจากที่ได้วางจำหน่ายไปในสัปดาห์แรก เกมดาบพิฆาตอสูรสามารถทำยอดขายทั่วโลกได้เกินหนึ่งล้านชุดหลังจากที่วางจำหน่ายในสัปดาห์แรก และล่าสุดคุณ Hiroshi Matsuyama ผู้เป็นหัวหน้ามากผลงานจาก CyberConnect 2 ก็ได้มาประกาศให้ทราบว่าตัวเกมสามารถทำยอดขายรวมทั่วโลกแล้วกว่า 1.36 ล้านชุดแล้ว ในขณะที่ผลงานจากการ์ตูนชื่อดังในค่ายเดียวกันอย่าง Naruto Shippuden: Ultimate Ninja Storm 4 สามารถทำยอดขายอยู่ที่ 8.7 ล้านชุด และ Dragon Ball Z: Kakarot ที่มียอดขายอยู่ที่ 4.5 ล้านชุด

การที่เกมสามารถทำยอดขายได้เกิน 1 ล้านชุดภายในเวลาอันรวดเร็ว เป็นสิ่งที่แสดงให้เห็นว่าเกมจากการ์ตูนชื่อดังของญี่ปุ่นยังคงได้รับเสียงตอบรับเป็นอย่างดีทั้งภายในและนอกประเทศ ถึงแม้ว่าคอนเทนท์ของเกมจะไม่ได้มีมากนักเมื่อเทียบกับเกมอื่น ๆ แต่แฟนการ์ตูนดาบพิฆาตอสูรก็ยินดีที่จะสนับสนุนตัวละครที่ชอบ และสนุกกับระบบการต่อสู้ที่มีความสวยงามอลังการ ซึ่งจากยอดขายดังกล่าวนั้นก็คงทำให้เกมสามารถเตรียมสร้างภาคต่อเอาไว้ได้ทันทีอย่างไม่ยากเย็นเลย
ปัจจุบันเกมดาบพิฆาตอสูร Kimetsu no Yaiba - Demon Slayer: The Hinokami Chronicles ได้ทำการอัปเดตตัวละครให้เล่นกันได้ฟรีครบแล้วด้วยกันถึง 3 DLC ทำให้มีจำนวนตัวละครที่สามารถนำมาเล่นได้แล้วรวมถึง 24 ตัวละคร และด้วยของกระแสของอนิเมะซีซั่น 2 ในขณะนี้ ก็ไม่รู้ว่าตัวเกมจะมีการเพิ่มตัวละครเสาหลักเสียง อุซุย เท็นเก็น จากภาคย่านเริงรมย์มาให้ได้เล่นกันในอนาคตกันหรือไม่ ก็ได้แต่หวังว่าตัวเกมจะมีการอัปเดตเพิ่มเติมอีกสักครั้งก่อนที่จะเตรียมตัวไปขายเกมภาคใหม่ต่อไป