เสริมชะตาพยากรณ์ ดวงปี 2560 โดย "หมอช้าง ทศพร ศรีตุลา" สำหรับปีนี้ก็จัดเป็นปีที่มีการเปลี่ยนแปลงของดวงดาวใหญ่ ๆ หลายดวงเช่นกัน อาจารย์ช้าง จึงตั้งใจถ่ายทอดคำพยากรณ์ของทั้ง 12 ราศี เพื่อจะให้เป็นตัวช่วย คู่มือ และเป็นแผนที่ดี ที่จะทำให้ท่านสามารถ เตรียมรับมือกับการเปลี่ยนแปลงของดวงดาว และก้าวไปสู่จุดหมายที่ตั้งใจหรือฝันเอาไว้ หากคุณเตรียมตัววางแผนชีวิตตามคำแนะนำ พร้อมทั้งหมั่นสวดมนต์ตามบทสวดเสริมมงคลที่เหมาะกับดวงชะตาแต่ละราศีเชื่อว่าปี 2560 นี้จะเป็นปีที่ความสำเร็จ ความก้าวหน้า และข่าวดีต่าง ๆ รอคุณอยู่อย่างแน่นอน

คำพยากรณ์ภาพรวม "ดวงการเงิน" ของ "ราศีมังกร"ผู้ที่เกิดระหว่างวันที่ 15 มกราคม - 12 กุมภาพันธ์
ในเรื่องการเงิน ดวงปีนี้ผันผวนรุนแรง โอกาสที่จะเป็นปีที่พลิกผัน ก่อร่างสร้างตัวได้ก็มีสิทธิ์จะเกิดขึ้น แต่สำหรับบางคนนั้นปัญหาไม่ได้อยู่ที่การหาเงิน แต่ปัญหาอยู่ที่การเก็บเงินเสียมากกว่า เช่นบางคนทวงหนี้ไม่ได้ หรือบางคนหาเงินมาได้แต่ไปจ่ายอย่างอื่นหมด ดังนั้นการดูแลเรื่องรายรับรายจ่าย บัญชีตัวเลข เอกสารจึงจำเป็นสำหรับชาวราศีมังกรเป็นอย่างมากหรือหากใครมีคนมาช่วยดูแล มีผู้เชี่ยวชาญ ผู้มีประสบการณ์ความรู้ในสิ่งเหล่านี้ ก็น่าจะเป็นทางออกที่ดี ส่วนเรื่องโชคลาภ ต้องบอกข่าวดีว่าปีนี้ พอจะมีลุ้น มีความโดดเด่น มีข่าวดีเรื่อง โชคลาภเข้ามาบ้าง ใครที่เป็นนักลงทุนหรือ ชอบอะไรเสี่ยง ๆ ไม่ได้หมายถึงการถูกหวย
 
คำพยากรณ์ภาพรวม "ดวงการเงิน" ของ "ราศีกุมภ์ "ผู้ที่เกิดระหว่างวันที่ 13 กุมภาพันธ์ - 15 มีนาคม
ในเรื่องการเงินต้องบอกก่อนว่า ราศีของ คุณเป็นราศีที่มีเรื่องเสียเงินเสียทองเยอะ ตั้งแต่ต้นปี บางคนอาจจะวางแผนในเรื่องการ ไปทำบุญ ส่วนบางคนอาจจะวางแผนในเรื่อง การไปช็อปปิ้ง ทั้งสองเรื่องนี้ถือว่าเป็นเรื่องเสียเงินเหมือนกัน แต่ถ้าเลือกได้ อยากแนะนำให้คุณเลือกเสียเงินสำหรับการทำบุญจะดีกว่าจะได้ไม่ต้องไปเสียเรื่องอื่น หรือถ้าคุณตั้งใจ ว่าในปีนี้อยากจะซื้อคอนโด ซื้อบ้าน ซื้อรถ หรือนำเงินไปลงทุนทำธุรกิจอะไรใหม่ ๆ จังหวะ ดวงดาวนั้นก็ถือว่าอยู่ในเกณฑ์ที่ดีเช่นเดียวกัน อาจจะส่งผลทำให้ลงทุนไปแล้วได้ผลลัพธ์ ผลตอบแทนที่ดี โดยเฉพาะในช่วงครึ่งปีหลัง น่าจะเป็นช่วงแห่งความสำเร็จความมั่งคั่ง ร่ำรวยของชาวราศีกุมภ์เลยทีเดียว
ดังนั้นคุณอาจจะต้องทนกับช่วงเศรษฐกิจฝืดเคือง หน่อยในช่วงต้น ๆ ปี รายได้บางอย่างอาจจะหายไป หรือบางทีเงินที่คิดว่าจะได้ก็อาจจะถูกเลื่อน ถูกดีเลย์ออกไปบ้าง แต่มั่นใจว่าพอผ่านตรงนั้นไปได้ คุณก็จะมีโอกาสเรื่องความสำเร็จ ความก้าวหน้า หรือรายได้ที่ดี ซึ่งจะมีเข้ามามากกว่าช่วงปี 2559 ด้วยซ้ำไป ส่วนเรื่องโชคลาภ ดวงดาวในปีนี้ไม่ได้เกี่ยวกับ เรื่องของการเสี่ยงโชคเท่าไหร่ แต่เป็นเรื่องของการ ทำงาน ร่วมหุ้น ลงทุน บุกเบิก ทำธุรกิจอะไรใหม่ ๆ อันจะนำมาซึ่งโอกาสและรายได้ที่พิเศษและเพิ่มพูนมากยิ่งขึ้น
 
คำพยากรณ์ภาพรวม "ดวงการเงิน" ของ "ราศีมีน"ผู้ที่เกิดระหว่างวันที่ 16 มีนาคม - 12 เมษายน
ในเรื่องการเงิน ราศีมีนถือว่าเป็นราศีที่จะมีโอกาสและรายได้ที่ดีขึ้น ในช่วงปี 2559 ที่ผ่านมาเป็นปีที่ภาวะการเงินของคุณนั้น ดูค่อนข้างจะผันผวน บทจะมาก็มาเสียเยอะ บทจะเงียบก็เงียบไปเลย แต่ในปีนี้จะเป็นปี ที่ดวงดาวการเงินเริ่มมีพลังและมีความลงตัว มากยิ่งขึ้น โอกาสที่จะได้เงินก้อนหรือมีรายได้มั่นคงและต่อเนื่องมากขึ้น มีสิทธิ์จะเกิดขึ้น ตามมาได้ ดังนั้นต้องย้ำว่า ถ้าชาวราศีมีน วางแผนอะไรที่เกี่ยวกับการเงิน ขอให้มั่นใจว่า เรื่องของตัวเลข ผลกำไร หรือการหมุนเงินนั้น จะต้องมีการเปลี่ยนแปลงไปในทิศทางที่ดีขึ้นกว่าปีที่ผ่านมาอย่างแน่นอน
สำหรับใครที่ตั้งใจอยากจะขอเครดิต สินเชื่อ ต้องบอกว่าปีนี้เป็นปีที่ชาวราศีมีนจะได้เซ็นสัญญา ร่วมหุ้น ลงทุน คุณจะเป็นราศี หนึ่งที่มีเครดิตดีขึ้นในปีนี้ได้ ดังนั้นโอกาส ที่จะกู้ผ่านหรือได้เซ็นสัญญาก็จะมีเข้ามา อย่างไรก็ตาม ขอให้ระมัดระวังรายจ่ายบางประเภท โดยเฉพาะรายจ่ายที่เกี่ยวข้องกับเรื่อง คนในครอบครัว หรือใครที่มีบุตรหลาน ในปีนี้ต้องดูแลเอาใจใส่ให้มากยิ่งขึ้น ต้องบอกว่าโอกาสที่จะ มีเรื่องจุกจิกกวนใจ หรือมีเรื่องให้เสียเงินเสียทองนั้นมีสิทธิ์จะเกิดขึ้นในปีนี้ได้ด้วยเช่นเดียวกัน ดังนั้นชาวราศีมีนต้องระมัดระวัง คอยแบ่งเวลารวมทั้งดูแลเรื่องค่าใช้จ่ายของสมาชิกในครอบครัวให้มากเป็นพิเศษ
ส่วนใครที่หวังในเชิงของโชคลาภ สำหรับปีนี้คงไม่ได้เป็นปีที่โดดเด่นเท่าไหร่ แต่ถ้าเป็นลักษณะการลงทุนที่ไม่ใช่เรื่องการซื้อลอตเตอรี่ซื้อรางวัลนั้นโอกาสที่จะได้รับผลตอบแทนที่ดีก็มีเข้ามา เพียงแต่ด้วยลักษณะของดวงดาวอาจจะเป็นการลงทุนในรูปแบบใหม่หรือสิ่งที่คุณไม่เคยนึกถึง ไม่เคยสนใจมาก่อน ดังนั้นปีนี้เป็นปีที่คุณจะต้องเปิดใจให้กว้างและมองหาโอกาสใหม่ ๆ สำหรับเรื่องการลงทุนให้มากยิ่งขึ้นด้วย
 
คำพยากรณ์ภาพรวม "ดวงการเงิน" ของ "ราศีเมษ"ผู้ที่เกิดระหว่างวันที่ 13 เมษายน - 14 พฤษภาคม
ปีนี้ถือว่าเป็นปีที่จังหวะดวงดาวการเงินค่อยๆ ดีขึ้น คุณเป็นราศีที่มีโอกาสในเรื่อง รายได้เงินทองเข้ามามากขึ้น เพียงแต่ช่วงที่ ดวงการเงินปลอดโปร่งหรือเริ่มต้นเป็นข่าวดี จริง ๆ นั้นเป็นช่วงประมาณกลางปีไปแล้ว ส่วนช่วงต้นปีขอให้ระมัดระวังรายจ่ายหนัก ๆ ไม่ว่าจะเป็นรายจ่ายที่เกี่ยวข้องกับสุขภาพ การซ่อมแซมและอุบัติเหตุทั้งหลายสิ่งที่อยากแนะนำคือ ราศีเมษเป็นราศีที่ ควรต้องหาที่ปรึกษาหรือคนที่มีความรู้ ความเชี่ยวชาญในการจัดการเรื่องเงิน เพราะปีนี้เป็นปีที่คุณจะต้องหมุนเงินเยอะมากเป็นพิเศษอาจจะใช้เงินเพื่อการลงทุนหรือซื้อหาสิ่งที่มีราคาสูง หากคุณไม่สามารถบริหารจัดการเงิน ได้ดีพอก็มีโอกาสกลายเป็นปัญหาหนี้สิน
หรือหากมีรายจ่ายจรพิเศษเพิ่มเข้ามามากยิ่งขึ้น ก็จะทำให้เกิดปัญหาติดขัดทางด้านการเงินได้รายจ่ายหนึ่งที่อาจจะต้องเตรียมสำรองเผื่อไว้ด้วยคือเรื่องสุขภาพ หรือบางคนมีรายจ่ายเรื่องบุตร ครอบครัว บริวารเยอะมากเป็นพิเศษในปีนี้ ก็ต้องดูแลเอาใจใส่ให้มากยิ่งขึ้นด้วย หลายคนอาจจะมองหาเรื่องโชคลาภ ต้องย้ำว่าราศีของคุณนั้น โดยปกติแล้วเป็นราศีที่มักจะต้องสู้ลุย และทำอะไรด้วยตัวเอง ดังนั้นใครที่หวังรวยทางลัดหรือคิดว่าจะได้อะไรมาอย่างฟลุค ๆ โดยเฉพาะในปีนี้ คงต้องบอกว่าจังหวะดวงดาวเรื่องโชคนั้นไม่ได้โดดเด่นเท่าไหร่ แต่อย่างน้อยเชื่อว่าการเงินในด้านอื่น ๆ เมื่อบวกลบคูณหารกันตลอดทั้งปีแล้วน่าจะเป็นปีที่ดีที่ทำให้คุณมีโอกาสหรือมีความมั่นคงทางด้านการเงินมากยิ่งขึ้น
 
คำพยากรณ์ภาพรวม "ดวงการเงิน" ของ "ราศีพฤษภ"ผู้ที่เกิดระหว่างวันที่ 15 พฤษภาคม - 14 มิถุนายน
ปีนี้ถือว่าเป็นปีที่จังหวะดวงดาวโชคลาภ เริ่มมีพลังเข้ามามากขึ้น ดังนั้นโอกาสที่ ชาวราศีพฤษภจะมีความคล่องตัวทางด้าน การเงินที่ดีขึ้นก็จะมีเข้ามาในปีนี้ บางคนอาจ จะติดลบมาตั้งแต่ปี 2559 โดยเจอทั้งรายจ่าย หนัก ปัญหาหนี้สิน หรือแม้กระทั่งถูกหลอกถูกโกง สิ่งเหล่านี้จะค่อย ๆ ลดน้อยลง ไม่เพียงเท่านั้น บางช่วงบางจังหวะของปีการรอลุ้นเรื่องรายได้พิเศษ รายได้จร
การเสี่ยงโชค หรือ การได้เงินมาอย่างฟลุค ๆ ก็จะมีเข้ามาค่อนข้างบ่อยกว่าช่วงปีที่ผ่านมา ดังนั้นปีนี้จึงถือเป็นปีที่ชาวพฤษภสบายใจเรื่องโอกาสและการ หาเงินได้มากยิ่งขึ้น สิ่งที่ต้องระวังคือ ราศีพฤษภยังมีอิทธิพลของดาวเสาร์ ซึ่งเป็นดวงดาวที่ทำให้ใคร หลายคนมีเรื่องต้องเสียเงินเสียทองเยอะ ไม่ว่าจะเสียไปกับเรื่องสุขภาพหรือการบุกเบิก เริ่มต้นลงทุนในธุรกิจใหม่ ดังนั้นชาวราศีพฤษภต้อง เตรียมวางแผนบัญชีรายรับรายจ่ายให้ลงตัวมากกว่านี้ด้วย นอกจากนี้จังหวะดวงดาวยังมีเรื่องให้ต้องเสียเงิน เรื่องบุตรบริวารเยอะขึ้น รวมถึงรายจ่ายจุกจิกจิปาถะ ซึ่งมีมาแทบตลอดทั้งปี แต่อย่างที่บอกว่าราศีพฤษภยังเป็นราศีที่โชคดี คุณจะสามารถนำเงินมาหมุนหรือ หารายได้พิเศษมาเพิ่มเติมได้ทันเวลาอย่างแน่นอน
คำพยากรณ์ภาพรวม "ดวงการเงิน" ของ "ราศีเมถุน"ผู้ที่เกิดระหว่างวันที่ 15 มิถุนายน - 15 กรกฎาคม
ราศีเมถุนถือเป็นราศีที่มีจังหวะด้านการเงินที่ดีขึ้น แต่ปีนี้จะเป็นปีที่คุณต้องหมุนเงินมากเป็นพิเศษ ดังนั้นใครกำลังเครียดเรื่องการเงินอยู่ อยากแนะนำว่าควรรีบจัดการเสียตั้งแต่ช่วงต้นปี โดยเฉพาะช่วงเดือนมกราคม - กุมภาพันธ์ จะยังเป็นช่วงที่จังหวะดวงดาวการเงินยังคงไปได้ดี แต่ถ้าเป็นช่วงกลางปีไปแล้วราศีของคุณจะได้รับอิทธิพลเรื่อง การเงินที่มีผลมาจากดาวราหู ซึ่งจะส่งผลให้มีปัญหาเรื่องเสียเงินเสียทอง หรือมีคนมาวุ่นวายด้านการเงินกับตัวคุณเยอะมาก อาจจะมาจากการหยิบยืม ขอความช่วยเหลือจากญาติพี่น้อง หรือเป็นรายจ่ายที่ไม่ค่อยจำเป็นเท่าไหร่ เหมือนว่าราศีคุณเป็นราศีที่กระเป๋ารั่วพอสมควร ดังนั้นต้องระมัดระวัง ในช่วงต้นปีแนะนำให้วางแผนเก็บและออมเงิน
หากใครมีโอกาส การหารายได้พิเศษมาเพิ่มเติมไว้ ก็สำคัญไม่แพ้กัน เพราะต้องยอมรับว่าจังหวะของดวงดาวในครึ่งปีหลังเป็นช่วงเวลาที่มีรายจ่ายจร รายจ่ายพิเศษเข้ามาเยอะมาก แต่ถ้าคุณวางแผนนำเงินไปลงทุนหรือทำธุรกิจอยู่แล้ว หรือเรียกง่าย ๆ ว่ามีเรื่องที่ต้องเสียเงินอยู่แล้ว ก็น่าจะช่วยแก้เคล็ด ความแรงของดวงดาวในช่วงครึ่งปีหลังไปได้อย่างมากเลยทีเดียว ส่วนใครที่รอลุ้นเรื่องของโชคลาภ หวังจะมีโชคหรือได้เงินทองมาอย่างฟลุค ๆ ก็ต้องย้ำว่าในปีนี้ดวงคุณคงไม่ได้เด่นในแนวนั้น แต่ถ้าเป็นลักษณะของการลงทุนหรือการทำธุรกิจได้เงินปันผล เงินส่วนแบ่ง กำไรจากการตอบแทนทั้งหลาย ก็ถือว่ามีโอกาสจะเป็นไปได้มากกว่า
 
คำพยากรณ์ภาพรวม "ดวงการเงิน" ของ "ราศีกรกฏ"ผู้ที่เกิดระหว่างวันที่ 16 กรกฎาคม - 16 สิงหาคม ในปี 2560 นี้ถือว่าเป็นปีที่ดวงดาวการเงินมีการปรับเปลี่ยนไปในทิศทางที่ดีขึ้น อาจจะเป็นเพราะคุณเจอรายจ่ายหนักไปหมดแล้วในช่วงการลงทุน ขยับขยายหรือทำอะไรเพิ่มเติม บางคนอาจจะซื้อที่ ซื้อบ้าน หรือลงทุนในเชิงของธุรกิจ ต้องบอกว่าตอนนี้ทุกอย่างจะค่อย ๆ คลี่คลาย โอกาสเรื่องการหาเงินหาทอง หรือการหารายได้พิเศษช่องทางอื่นก็จะมีเข้ามามากยิ่งขึ้น ไม่เพียงเท่านั้น บางทีดาวราหูก็เป็นดวงดาวแห่งโชคลาภก้อนโตได้ด้วยเช่นเดียวกัน โอกาสที่คุณจะมีโชค ถูกรางวัล หรือได้โชคในรูปแบบอื่นนั้นก็มีสิทธิ์จะเกิดขึ้นได้ แต่ข้อควรระวังคือคนที่เจอกับดาวแรง ๆ หรือคนที่มีโชค หากไม่หมั่นทำบุญหรือบริจาค โชคที่ดีเหล่านั้น ก็อาจจะกลายเป็นปัญหาเรื่องทุกขลาภตามมาได้ เรื่องที่ยังคงเป็นรายจ่ายสำหรับชาวราศีกรกฎในปีนี้หนีไม่พ้นเรื่องครอบครัว การดูแลบ้าน ที่อยู่อาศัย ต่อเติม ซ่อมแซม ซื้อที่อยู่อาศัยใหม่
หรือบางคนลงทุนเรื่องที่ดิน อสังหาริมทรัพย์มากยิ่งขึ้น ก็ถือเป็นสิ่งที่ดีข้อควรระวังเรื่องการเงินคือ ความกล้าได้กล้าเสีย อะไรก็ตามที่คุณไม่เคยทำ หรือมีความเสี่ยงมาก ๆ จากเดิมอาจจะไม่กล้า แต่ในปีนี้คุณจะมีความกล้าได้กล้าเสียกับสิ่งเหล่านี้มากยิ่งขึ้น ดวงไม่ได้บอกว่าจะได้ การทำอะไรด้วยความประมาท ขาดประสบการณ์ความรู้ ก็อาจทำให้เกิดปัญหา ในเรื่องการเงินได้ หรือบางอย่างคุณได้มาง่ายจนเกินไป ก็จะไม่รู้จักคุณค่าของมัน ดังนั้นการมีสติ ในเรื่องการใช้เงินใช้ทองในปีนี้จึงถือว่าเป็นสิ่งที่สำคัญ และขอให้หมั่นบริจาคทำบุญเยอะ ๆ มั่นใจว่าน่าจะ ทำให้ปีนี้เป็นปีที่ชาวราศีกรกฎมั่งคั่งร่ำรวยแบบผิดหู ผิดตาได้เลยทีเดียว
คำพยากรณ์ภาพรวม "ดวงการเงิน" ของ "ราศีสิงห์"ผู้ที่เกิดระหว่างวันที่ 17 สิงหาคม - 16 กันยายน
เรื่องการเงินถือว่าอยู่ในจุดที่ดีขึ้น โอกาสในเชิงรายได้มีเข้ามามากขึ้น น่าจะเป็นปีที่มีความมั่นคง ความสำเร็จในเรื่องการเงินที่ดีเข้ามามากขึ้นอย่างแน่นอน บางคนอาจจะมีโชคในเชิงทรัพย์สิน ที่ดิน มรดก ใครที่ทำอาชีพเกี่ยวกับนายหน้า ตัวแทน ในปีนี้รายได้พิเศษ รายได้จร เงินส่วนแบ่ง ค่าคอมมิชชัน ต่าง ๆ ก็อยู่ในเกณฑ์ที่ดี มีเข้ามามากขึ้น ปีนี้อาจจะเป็นปีที่ชาวราศีสิงห์มีแผนซื้ออะไรใหม่ ๆ ให้กับชีวิตตัวเอง โดยเฉพาะของที่ใช้กันอยู่ทุกวัน เช่น คุณอาจจะเปลี่ยนโทรศัพท์ใหม่บ่อยขึ้น หรือบางคนซื้อรถยนต์คันใหม่ ซึ่งในดวงไม่ได้มีปัญหาอะไร
เพราะเชื่อว่าคุณน่าจะหาเงินมาจับจ่ายใช้สอย มาหมุนได้อย่างลงตัวอยู่แล้ว เพียงแต่ว่าอยากให้เผื่อเงินจำนวนหนึ่งสำหรับการลงทุนไว้บ้าง เพราะคุณเป็นราศีที่จะมีโอกาสมีความก้าวหน้า เรื่องงานเยอะ บางทีอาจจะต้องใช้เงินจำนวนหนึ่ง เพื่อการขยับขยาย การลงทุน หากเอาไปช็อปปิ้ง เสียหมดก็กลัวว่าจะเสียโอกาสดี ๆ ไป ส่วนในเรื่องโชคลาภ ปีนี้คงไม่ใช่ลักษณะดวงดาวแห่งโชคลาภเท่าไหร่ ราศีสิงห์น่าจะเป็นราศีที่เน้นหนักในเรื่องน้ำพักน้ำแรง การทำงาน การเจรจาติดต่อ หรือการทำธุรกิจค้าขาย น่าจะเป็นสิ่งที่ดีที่สุด
 
คำพยากรณ์ภาพรวม "ดวงการเงิน" ของ "ราศีกันย์"ผู้ที่เกิดระหว่างวันที่ 17 กันยายน - 16 ตุลาคม
ราศีกันย์เป็นราศีที่มีจังหวะการเงินดีขึ้นข่าวดีคือ ในปีนี้จะมีเรื่องโชคลาภเข้ามาบ้าง แต่ต้องย้ำว่าอย่าไปคิดเป็นเรื่องของการถูกหวยรวยหุ้นเพียงอย่างเดียว คำว่า “โชคลาภ” อาจจะหมายถึงเรื่องของงาน รายได้พิเศษรายได้จรที่จะเข้ามา ซึ่งจะทำให้ราศีกันย์ มีความคึกคักทางด้านการเงินมากขึ้นและน่าจะเป็นผลดี เพราะปี 2560 นี้เป็นปีที่ชาวราศีกันย์มีเรื่องให้ต้องเสียเงินมากขึ้นด้วยเช่นเดียวกัน เรียกได้ว่ามีทั้งสองอย่างเกิดขึ้นในเวลาเดียวกัน ก็เชื่อว่าน่าจะเป็นจังหวะแห่งการหมุนเงิน โดยเฉพาะในช่วงครึ่งปีหลังเป็นช่วงเวลาที่ต้องระมัดระวังรายจ่ายที่หนักมากยิ่งขึ้น
สำหรับคนที่นำเงินไปลงทุน ทำธุรกิจก็ไม่ได้มีปัญหาอะไร แต่บางคนนำเงินไปจ่ายกับอย่างอื่นที่ไม่ควรเสีย ต้องยับยั้งชั่งใจกันให้ดี ๆ ในปีนี้หลายคนอาจจะตั้งใจเรื่องการลงทุนหรือเตรียมตัวในการทำธุรกิจ ซึ่งต้องขอวงเงิน สินเชื่อ กู้ยืม หรือบางคนไปซื้อบ้าน ซื้อที่ดิน จังหวะดวงดาวก็ยังคงส่งผลดี ทำให้คุณสามารถได้รับเครดิตที่ดีมีคนมาช่วยสนับสนุนเรื่องการเงินมากยิ่งขึ้นด้วยโดยรวมแล้ว การเงินในปีนี้ยังอยู่ในเกณฑ์ที่ไม่น่าห่วง แม้ว่าบางครั้ง บางช่วง บางเดือนอาจจะมีเรื่องหวาดเสียวอยู่บ้าง เพราะมีรายจ่ายหนัก ๆ เข้ามา แต่เรื่องรายได้หรือการหมุนเงินนั้นถือว่า ยังอยู่ในเกณฑ์ที่สนับสนุนและส่งเสริมคุณได้เป็นอย่างดีแน่นอน
 
คำพยากรณ์ภาพรวม "ดวงการเงิน" ของ "ราศีตุลย์"ผู้ที่เกิดระหว่างวันที่ 17 ตุลาคม - 15 พฤศจิกายน
เรื่องเงินถือว่าเป็นผลพลอยได้ของดวงดาวในปีนี้ เนื่องจากคุณเป็นราศีที่มีความมั่นคง ในเรื่องชีวิต หน้าที่การงานมากขึ้น แน่นอนว่าเรื่องการเงินจึงได้รับอานิสงส์ผลบวกตามมา เช่นเดียวกัน เพียงแต่คุณอาจจะต้องสำรอง เงินส่วนหนึ่งไว้สำหรับการทำธุรกิจ หมุนเงิน เพราะปีนี้คุณมีเกณฑ์เริ่มต้นสิ่งใหม่ ๆ หลายอย่าง โอกาสที่จะได้เริ่ม ได้ลงทุน หรือแม้แต่ลงทุนทำไปแล้ว ทำให้เกิดการจับจ่ายใช้สอยมากขึ้น ก็มีสิทธิ์จะเกิดขึ้นได้ แต่มั่นใจว่า จะเป็นการเสียเงินที่คุ้มค่ากับสิ่งที่ลงทุนไปอย่างแน่นอน
ดวงดาวในปีนี้คงไม่ได้เกี่ยวข้องกับเรื่องโชคลาภเท่าไหร่ เพราะเป็นดวงที่ได้เงินมา จากผลตอบแทนหรือน้ำพักน้ำแรง ในปีนี้หลายคนอาจจะต้องใช้เงินกับเรื่อง ที่อยู่อาศัย เช่น ต่อเติม ซ่อมแซมบ้าน เงินเพื่อปรับเปลี่ยนสภาพแวดล้อมในการทำงาน ทำให้คุณต้องเตรียมรายจ่ายก้อนโต แต่ข่าวดีคือ ราศีตุลเป็นราศีหนึ่งที่มีเงินมาให้ใช้จ่าย ดังนั้นใครที่กำลังกังวล หรือมีปัญหา มีความติดขัดเรื่อง การเงินในปีนี้ ทุกอย่างจะคลี่คลายได้ โดยดวงการเงินเริ่มเข้าที่เข้าทางตั้งแต่ช่วงต้นปีกันเลยทีเดียว
 
คำพยากรณ์ภาพรวม "ดวงการเงิน" ของ "ราศีพิจิก"ผู้ที่เกิดระหว่างวันที่ 16 พฤศจิกายน - 15 ธันวาคม
ในเรื่องการเงิน ปีนี้ราศีพิจิกจัดว่าเป็นราศีที่มีจังหวะเรื่องการเงินโดดเด่นมากขึ้น ดวงดาวเรื่องรายได้พิเศษ รายได้จร อะไรที่ไม่คิดว่าจะได้ อยู่ดี ๆ ก็ได้เข้ามาอย่างฟลุค ๆ ไม่คาดฝัน ก็จะเป็นสิ่งที่ดีตามมา รวมไปถึงเรื่องโชคลาภก็จะมีเข้ามาให้ลุ้นแต่ “โชคลาภ” ในที่นี้ไม่ได้หมายถึงการถูกรางวัลเพียงอย่างเดียว อาจจะหมายถึงเรื่องงานที่ไม่คิดว่าจะได้ อยู่ดี ๆ ก็ได้ขึ้นมา ก็ถือเป็นโชคประเภทหนึ่งเหมือนกันปีนี้เป็นปีที่ชาวราศีพิจิกน่าจะมีโอกาสเรื่องความสำเร็จ
ความลงตัวด้านการเงินที่ดีขึ้นกว่าเดิมใครที่เคยมีปัญหาเรื่องการเงิน ฟ้องร้อง คดีความโดยเฉพาะในช่วงปีที่ผ่านมา หลังจากนี้ไปจะค่อย ๆ มีการเปลี่ยนแปลงหรือมีหนทางคลี่คลายไปในทิศทางที่เป็นบวกมากยิ่งขึ้นแน่นอน รวมทั้งใครที่ตั้งใจทำธุรกิจทำอะไรเพิ่มเติม จังหวะดวงเรื่องคนที่มาช่วยเหลือ สนับสนุน หรือเรื่องการเจรจาขอสินเชื่อการเงินทั้งหลายจะอยู่ในจุดที่ดียิ่งขึ้นด้วยเช่นเดียวกันถือว่าเป็นข่าวดีที่จะเกิดขึ้นสำหรับชาวราศีพิจิก
 
คำพยากรณ์ภาพรวม "ดวงการเงิน" ของ "ราศีธนู" ผู้ที่เกิดระหว่างวันที่ 16 ธันวาคม - 14 มกราคม
เรื่องการเงินยังอยู่ในจังหวะที่ดี ดวงดาวการเงินจะเริ่มมีพลังช่วงกลางปีไปแล้ว สำหรับในช่วงต้น ๆ ปี อาจจะมีรายจ่ายหลายอย่างเกิดขึ้นกับชาวราศีธนู อีกทั้งปีนี้ยังเป็นปีที่คุณมีเกณฑ์ลงทุนด้วย คำว่า “ลงทุน” ไม่ได้หมายความว่าจะต้องเป็นล้าน เป็นสิบล้านบางคนอาจจะลงทุนเริ่มต้นธุรกิจเล็ก ๆ ของตัวเอง ต้องบอกว่าปีนี้เป็นปีที่มีการจับจ่ายใช้สอย ใช้เงินทองมากเป็นพิเศษ ดังนั้นเรื่องสำคัญอันดับหนึ่งที่ต้องดูแลก็คือ เรื่องบัญชี การเงิน เพราะอาจจะเกิดข้อผิดพลาดได้ หรือบางคนอาจจะมีปัญหาเรื่องหมุนเงินไม่ทัน สำหรับใครที่ตั้งใจจะทำธุรกิจ แต่กลัวจะไม่ได้รับผลกำไร ผลตอบแทนที่ดี
ต้องบอกว่าในปีนี้ถึงแม้งานจะหนัก จะเหนื่อยจะเครียด แต่ในเชิงการเงินนั้นยังคงมีข่าวดีหลายอย่างรอคุณอยู่ ดังนั้นใครกำลังวางแผนเรื่องของการเงินหรือรายได้พิเศษต่าง ๆ ก็เชื่อว่าน่าจะทำให้คุณหมุนเงินได้ทัน หรือธุรกิจที่ลงทุนไป น่าจะทำให้เกิดรายได้และผลตอบแทนที่ดีอย่างแน่นอน นอกจากนี้จังหวะของดวงดาวที่บ่งบอกถึงเรื่องโชคลาภ การได้เงิน ได้โชคมาอย่างฟลุค ๆ ก็จะมีเข้ามาให้ลุ้นในช่วงกลางปีเป็นต้นไปอีกด้วย
 
ข้อมูลจาก :จากสำนักพิมพ์ AMARIN