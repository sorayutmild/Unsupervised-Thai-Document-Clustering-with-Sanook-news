ผู้สื่อข่าวรายงานว่า (19 ก.ย.) เมื่อเวลา 17.00 น. น.ส.วิราลักษณ์ สุทธิประภา หรือ มะนาว แม็กซิม เดินทางเข้าแจ้งความที่กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) หลังมีคนนำคลิปวีดีโอส่วนตัวไปเผยแพร่ทางอินเตอร์เน็ต
น.ส.วิราลักษณ์ ให้การว่า มีเพื่อนชื่อ น.ส.รัตนะ (สงวนนามสกุล) ได้โทรศัพท์มาบอกเล่าฟังว่ามีคลิปวีดีโอภาพอนาจารของตนเองหลุดเผยแพร่ในอินเตอร์เน็ต เมื่อเปิดดูก็พบคลิปดังกล่าวจริง โดยตนเองได้เดินทางไปแจ้งความไว้แล้วที่ สน.ห้วยขวาง เพื่อให้ดำเนินคดีกับบุคคลที่นำคลิปส่วนตัวของเธอไปเผยแพร่ในความผิดตาม พ.ร.บ.คอมพิวเตอร์ พ.ศ. 2550 และกฎหมายอื่นที่เกี่ยวข้อง ให้ได้รับโทษตามกฎหมาย
โดยเจ้าหน้าที่ได้รวบรวมหลักฐานส่งต่อให้ฝ่ายสืบสวน เพื่อทำการสืบสวนตรวจสอบหาบุคคลที่เป็นคนนำคลิปดังกล่าวไปเผยแพร่ทางอินเตอร์เน็ต ก่อนจะประสานให้พนักงานสอบสวน สน.ห้วยขวาง ดำเนินคดีตามที่ผู้แจ้งต้องการต่อไป
ต่อมา มะนาว แม็กซิม ได้โพสต์ภาพใบแจ้งความ ผ่านเฟซบุ๊กManow Sutthiprapa โดยระบุว่า "ใครที่แชร์รูปหรือคลิปที่เกี่ยวกับนาวนาวแจ้งความไว้แล้ว..และรู้ตัวผู้ต้องหาเรียบร้อยแล้ว..รบกวนอย่าแชร์ถ้าไม่อยากเดือดร้อนนะคะ ขอบคุณมากๆ ค่ะ (จ้องจะทำลายกันขนาดนี้เลย) รบกวนขอความร่วมมือแชร์ด้วยนะคะ"
ทั้งนี้ มะนาว แม็กซิม เคยตกเป็นข่าวดังกรณี ถ่ายคลิปวีดีโอ น.ส.ป๋อมแป๋ม อายุ 24 ปี ขณะเปลือยกาย และเผยแพร่ในโลกออนไลน์ หลังพบว่าอีกฝ่ายอยู่กับแฟนหนุ่มในคอนโดฯ ด้วยกัน (อ่านข่าวที่เกี่ยวข้อง : มะนาว ไหว้ขอโทษสาวไซด์ไลน์ วอนสังคมเข้าใจคนถูกนอกใจ)
ขอขอบคุณภาพจาก เฟซบุ๊กManow Sutthiprapa