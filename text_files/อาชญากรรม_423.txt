วานนี้ (30 ธ.ค.) เจ้าหน้าที่ตำรวจชุดสืบสวน สภ.กระทุ่มแบน สมุทรสาคร สามารถติดตามจับกุม 2 คนร้าย คือ นายพชร หรือ กัส อายุ 19 ปี กับ น.ส.ออย อายุ 20 ปี ที่ร่วมกันก่อเหตุลวง นายณขจร กิจฤกษ์ไทย อายุ 18 ปี มาราดน้ำมันแล้วเผาทั้งเป็นได้แล้ว ที่บริเวณด่านเจดีย์สามองค์ อ.สังขละบุรี จ.กาญจนบุรี
ทั้งนี้ ทั้งสองคนได้ให้การรับสารภาพว่าร่วมกันก่อเหตุจริง โดยนายพชร ซึ่งเป็นคนราดน้ำมันแล้วจุดไฟเผา อ้างว่า เหตุที่ลงมือเช่นนี้ สืบเนื่องมาจากตนเองกับน.ส.ออยคบเป็นแฟนกันอยู่ แต่เมื่อช่วงเดือนเศษๆ ที่ผ่านมาได้มีปากเสียงทะเลาะ และไม่เข้าใจกัน ซึ่งเป็นช่วงจังหวะพอดีกับที่นายณขจร เข้ามาพูดคุยและตีสนิทกับแฟนสาวของตน จากนั้นนายณขจร ก็หลอกชวนแฟนสาวไปที่บ้าน บอกว่าจะให้ยืมคอมพิวเตอร์ทำงาน และก็พาขึ้นห้องนอนก่อนลงมือข่มขืนแฟนสาวของตน
ที่ผ่านมา นายณขจร ข่มขู่แฟนว่าถ้าบอกใครจะเอาความลับไปเปิดเผย และจะอุ้มฆ่าตนด้วย จึงทำให้แฟนสาวเกิดความกลัว ไม่กล้าที่จะเปิดเผยเรื่องนี้ โดยโดนกระทำมาแล้ว 2 ครั้ง จนตนมารู้ความจริง ก็เกิดความโมโห และในวันเกิดเหตุ ตนมาปรับความเข้าใจกับแฟนสาวจนเข้าใจกันดี ซึ่งก็เป็นช่วงพอดีกับที่นายณขจรโทรศัพท์มาหา เพื่อจะพาแฟนสาวไปที่บ้านอีก
เมื่อทราบเช่นนั้น ตนจึงบอกให้แฟนนัดนายณขจรให้มารับที่ป้ายรถเมล์ โดยตนไปแอบในดงไม้ข้างทาง รอจังหวะที่นายณขจรจอดรถพูดคุยกับแฟนสาว ระหว่างนั้นรู้สึกโกรธแค้นจึงเข้าล็อกคอแล้วเอาน้ำมันที่เพิ่งดูดออกมาจากรถมอเตอร์ไซค์ เข้าราดศีรษะนายณขจรแล้วจุดไฟเผา ยันไม่ได้วางแผนมาก่อนและไม่ตั้งใจให้ถึงตาย จากนั้นได้พาแฟนหลบหนีไป ซึ่งตนก็ถูกไฟไหม้ที่มือและเท้าด้วย ส่วนน.ส.ออย ให้การรับสารภาพในลักษณะเดียวกัน
ทั้งนี้หลังจากที่แถลงข่าวเสร็จแล้ว ก็ได้มีการนำตัวผู้ต้องหาทั้งสองคนไปทำแผนประกอบคำรับสารภาพอย่างรวดเร็ว เพราะเกรงจะเกิดการรุมประชาทัณฑ์