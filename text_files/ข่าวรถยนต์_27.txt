     'รถหลุดจำนำ' หลายคนอาจไม่คุ้นหูเท่าไหร่นัก แต่หากจะบอกว่าคุณผู้อ่านสามารถซื้อรถหลุดจำนำ 'Toyota Vios' รุ่นปี 2014 ป้ายแดงล่าสุด ในราคาไม่ถึง 2 แสนบาท! เพียงเท่านี้ก็อาจทำให้ใครบางคนเกิดความโลภขึ้นมาทันที โดยไม่รู้ว่ากำลังตกเป็นเครื่องมือของวงการเหล่านี้

     รถหลุดจำนำราคาแสนถูกที่พบเห็นได้อย่างโจ่งแจ้งในโลกโซเชียลนั้น มีแหล่งที่มาหลายต่อหลายแบบ ไม่ว่าจะเป็นการรับจำนำตามปกติ, บ่อนการพนัน หรือ โต๊ะพนันบอล ซึ่งส่วนใหญ่เป็นรถที่ใช้งานมาได้ไม่นานนัก (ปียังใหม่อยู่) มีให้เลือกตั้งแต่รถบ้านระดับอีโคคาร์ ไปจนถึงรถยุโรปหรูป้ายแดง แม้แต่ซุปเปอร์คาร์ก็หาได้อย่างไม่ยากเย็น แถมยังตั้งราคาขายไว้ถูกแสนถูก จนบางครั้งถูกกว่าจำนวนเงินดาวน์รถรุ่นนั้นๆด้วยซ้ำ
     แท้จริงแล้ว รถหลุดจำนำเหล่านี้มักเป็นรถที่กำลังอยู่ระหว่างเช่าซื้อกับไฟแนนซ์ ยังไม่ได้รับเล่มทะเบียนรถตัวจริงจนกว่าจะผ่อนหมด ซึ่งตามกฎหมายนั้น กรรมสิทธิ์ในรถยนต์ยังคงเป็นของไฟแนนซ์ ไม่สามารถนำมาขายต่อ หรือไปจำนำไว้กับผู้อื่น
     แต่เจ้าของรถที่มีความเดือดร้อนจำเป็นต้องใช้เงินด่วน จะใช้วิธีจำนำไว้กับสถาบันนอกระบบแบบไม่ต้องวางเล่มทะเบียน ซึ่งมักได้ราคาต่ำกว่าที่ควรจะเป็น (แต่ก็ต้องยอมเพราะร้อนเงิน) ซึ่งกลายเป็นว่าเจ้าของรถมีภาระที่ต้องส่งค่างวดให้กับไฟแนนซ์ แล้วยังต้องส่งดอกเบี้ยให้กับผู้รับจำนำทุกเดือนอีกด้วย 
 

     หากเจ้าของรถขาดส่งดอกเบี้ยให้กับผู้รับจำนำ ก็กลายเป็นโอกาสของผู้รับจำนำที่จะนำรถคันดังกล่าวออกจำหน่ายทันทีในราคาสุดถูก แม้ว่ารถดังกล่าวยังคงเป็นกรรมสิทธิ์ของไฟแนนซ์ก็ตาม ฉะนั้นรถเหล่านี้จึงไม่สามารถโอนต่อไปยังผู้ซื้อได้ วันดีคืนอาจอาจมีไฟแนนซ์ตามมายึดถึงบ้าน หรือไม่ก็ถูกตำรวจเรียกตรวจขอดูเอกสาร เมื่อชี้แจงไม่ได้ก็ถูกตั้งข้อหากันไป
     ลองมาดูตัวอย่างรถหลุดจำนำข้างล่างกันดีกว่า ดูแล้วก็อย่าเกิดกิเลสล่ะ!
 
