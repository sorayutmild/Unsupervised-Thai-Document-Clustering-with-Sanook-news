ดวงชะตาปี พ.ศ. 2563 ราศีเมษ หรือ ผู้ที่เกิดระหว่างวันที่ 13 เมษายน – 13 พฤษภาคม
โดยภาพรวมในปี พ.ศ. 2563 จะเป็นปีแห่งความสดใส มีชีวิตชีวาของชาวราศีเมษ ที่ถูกกระตุ้นจากดาวอังคาร ดาวประจำตัว เพิ่มพลังให้ชาวราศีเมษพร้อมจะก้าวออกมาปรากฏตัวในสังคมอย่างเฉิดฉาย มีชีวิตรุ่งโรจน์ชัชวาล! แต่ก็อย่าประมาทในการดำเนินชีวิตในทุกวินาที เพราะอำนาจดาวมฤตยูที่เข้ามากุมราศีเมษ ตั้งแต่ปี พ.ศ. 2560 ที่จะส่งผลไปอีก 7 ปี อาจทำให้ดวงชะตาพลิกผันจากดีเป็นร้าย หรือร้ายเป็นดีได้ในพริบตา!
มกราคม งาน กิจการที่กระทำจะเป็นแหล่งรายได้สำคัญในเดือนนี้ แล้วก็จะเป็นโอกาสที่ทำให้พบรัก เจอเนื้อคู่ได้ แต่ควรระวังการติดต่อสัมพันธ์ หรือจะแสวงหาโชคลาภใดๆ ในเดือนนี้ ก็จะมีเกณฑ์สูงที่จะเสียรู้ เสียเปรียบ หรือ เสียคน! โดยเฉพาะจากการหาลาภผลในทางที่ไม่สุจริต หรือ ประพฤติผิดศีลธรรม ในด้านสุขภาพ ควรระวังการมีเพศสัมพันธ์โดยไม่ได้ป้องกันให้ดีพอ ก็อาจเกิดโรคที่ไม่พึงประสงค์ได้
กุมภาพันธ์ การเข้าสังคม สังสรรค์มิตรสหาย ทำตัวให้โดดเด่นมากขึ้นในโลกออนไลน์ รวมถึงการให้ความสำคัญกับคนรัก คู่ครอง ไปไหนไปด้วยกัน ก็จะทำให้ได้ลาภผลประโยชน์อย่างมหาศาล แต่ควรระวังการถูกชักชวนให้ซื้อขายสิ่งเสพติด ที่อาจนำทุกข์ภัยมาให้ และหากมีสัมพันธ์รักเกิดขึ้นในเดือนนี้ ก็มีเกณฑ์ถูกล่อลวง หลอกลวงสูงมาก และที่สำคัญก็เป็นแค่ “รักเฉพาะกิจ” เท่านั้น ด้านการงาน หากได้โยกย้าย เปลี่ยนแปลงตำแหน่งก็จะนำไปสู่ความเจริญก้าวหน้า ไม่ควรปฏิเสธหรือต่อต้าน
มีนาคม มีเกณฑ์ได้โชคมีลาภ แต่หากคิดจะลงทุน เสี่ยงโชค ควรระวังข้อมูลที่ได้มาจากมิตรสหาย หรือจากการใช้สื่อออนไลน์ ก็อาจมีลับ ลวง พราง ที่จะทำให้หมดตัวได้ ด้านการงาน ไม่ค่อยปลอดโปร่งนัก โดยเฉพาะงาน ภารกิจที่จะเดินทาง หรือ ติดต่อสัมพันธ์กับต่างประเทศ แต่หากเป็นพนักงาน ลูกจ้าง ควรหลีกเลี่ยงที่จะขัดแย้งกับนายจ้างหรือหัวหน้า เพราะอาจโดนให้ออกได้ง่ายๆ ด้านความรัก หากราบรื่น คนรัก คู่ครอง ก็พร้อมจะช่วยเหลือ สนับสนุนเรื่องเงินๆ ทองๆ คนโสด จะมีโอกาสพบรัก เจอเนื้อคู่อย่างไม่คาดฝัน
เมษายน ให้ความสำคัญกับนายจ้าง หัวหน้างานให้มากๆ อดทน อดกลั้นที่จะพูด เขียนต่อต้าน แสดงความไม่พอใจใดๆ และหลีกเลี่ยงที่จะใช้เส้น วิ่งเต้นด้วย เพราะอาจทำให้ถูกโยกย้าย หรือให้ออกทันที  การเงิน ยังอยู่ในเกณฑ์ดี ซึ่งคู่ครอง เพศตรงข้ามที่ติดต่อสัมพันธ์ด้วย จะเป็นส่วนสำคัญที่จะทำให้เกิดลาภผลมากขึ้น  และเรื่องเงินๆ ทอง ๆ ก็อาจทำให้คนโสดเจอรักแท้ แบบรักจริง หวังแต่งอีกด้วย
พฤษภาคม ให้ความสำคัญในการคบมิตรสหายให้มากที่สุดในเดือนนี้ โดยเฉพาะที่พบกันในวงสังคม เพราะมีเกณฑ์สูงที่จะเป็น “คบเพื่อนชั่ว พาตัวลงนรก” โดยเฉพาะเรื่องสิ่งเสพติด  ด้านการงาน กิจการอสังหาริมทรัพย์อยู่ในเกณฑ์ดี มีผลกำไรอย่างต่อเนื่อง มนุษย์เงินเดือนที่ไม่ทำตัว “นอกกรอบ” ก็มีโอกาสสูงที่จะได้เลื่อนขั้น ปรับตำแหน่ง ด้านความรัก ระวังอารมณ์ “ติดเพื่อน” มากเกินไป ก็อาจทำให้สัมพันธ์รักชืดชา คนโสด หากพบเจอคนถูกใจ ก็มีเกณฑ์สูงว่าจะ...ถูกหลอก
มิถุนายน เดือนที่ควรให้ความสนใจในการติดต่อสื่อสาร รวมถึงการใช้สื่อออนไลน์ให้มากขึ้น การใช้สำนวนแปลกๆ หรือ การแสดงความมั่นใจในตัวเอง ก็จะทำให้ได้รับความสนใจมากขึ้น รวมถึงจะดึงดูดเพศตรงข้ามให้เข้ามาสนใจ แต่ก็อาจก่อศัตรูได้ง่ายขึ้นเช่นกัน ควรระวังหากจะแสดงความคิดเห็นร่วมกับผู้อื่น การขัดแย้ง ต่อต้าน ไม่ยอมรับฟังใคร ก็อาจเป็นอุปสรรคทำให้งาน ภารกิจที่หวังล้มเหลวได้  ด้านการเงิน ยังอยู่ในเกณฑ์ดีอย่างต่อเนื่อง แต่หากจะลงทุน เสี่ยงโชค ก็ควรหลีกเลี่ยง เพราะมีเกณฑ์เสี่ยงที่จะสูญเสียมากกว่า
กรกฎาคม เดือนที่งาน กิจการที่ติดต่อสัมพันธ์กับต่างประเทศ หรือด้านกฎหมาย การศึกษา หรือ ขายผลงานการประพันธ์ ตัวแทน นายหน้า จะโดดเด่น มีโอกาสสำเร็จอย่างง่ายๆ แต่ควรหลีกเลี่ยงการโต้เถียง เพื่อเอาชนะอย่างไม่มีเหตุผล เพราะอาจทำให้พ่ายแพ้ เสียโอกาสไปเลย  ด้านความรัก ใส่ใจคนรัก คู่ครอง หรือ เพศตรงข้ามที่ติดต่อสัมพันธ์ด้วยให้มากขึ้น เพราะเขา/เธอจะนำสิ่งดีๆ มาให้ และเดือนนี้ ควรระวังการทำอะไรตามอารมณ์ ก็อาจเป็นเหตุ/ภัย ที่จะนำไปสู่ความยุ่งยาก เสียชื่อ หรือถูกจับกุม คุมขัง
สิงหาคม เดือนแห่งความมุ่งมั่น ตั้งใจ พยายามอย่างเต็มที่ ถึงจะมีโอกาสสำเร็จได้อย่างรวดเร็ว โดยเฉพาะจากการเผยแพร่โฆษณา ประชาสัมพันธ์ตนเอง ก็จะทำให้เกิดรายได้มากยิ่งขึ้น แต่หากจะลงทุน เสี่ยงโชค ก็ควรพิจารณาให้รอบคอบ เพราะมีเกณฑ์เสียมากกว่า ด้านความรัก ควรระวังการติดต่อสัมพันธ์กับเพศตรงข้าม เพราะมีเกณฑ์ที่จะถูกหลอกลวงสูงมาก  และควรระวังเหตุ/ภัยจากเครื่องจักรกล ความร้อน ของมีคม หรือ จากการใช้อารมณ์รุนแรงที่แค่ชั่ววินาที ก็อาจทำให้ชีวิตพลิกผันไปเลย  เรื่องสุขภาพ ปัญหาความเครียด การใช้อารมณ์รุนแรง อาจทำให้เจ็บป่วย หรือ บาดเจ็บได้
กันยายน บ้าน ครอบครัว และสัมพันธ์รัก เป็นเรื่องที่ควรให้ความสำคัญมากที่สุดในเดือนนี้ เพราะหากใช้อารมณ์มากเกินไป รุนแรงก้าวร้าวกับคู่ครอง หรือคนในครอบครัว ก็อาจทำให้ทะเลาะวิวาท จนครอบครัวแตกแยก สัมพันธ์รักแตกหัก  ด้านการงาน อยู่ในเกณฑ์ดีที่จะติดต่อสัมพันธ์เพื่อลงทุน เริ่มโครงการ หรือ สัมภาษณ์งานใหม่ ก็จะมีโอกาสมากขึ้น  ด้านการเงิน มีเกณฑ์หมดเปลือง ใช้จ่ายฟุ่มเฟือยในเรื่องไม่จำเป็นสูงมาก จนอาจเป็นเหตุที่จะทำให้ทะเลาะวิวาทกับคู่ครองได้ และเดือนนี้ หากคิดจะลงทุน เสี่ยงโชค ควรพิจารณาให้รอบคอบ เพราะมีโอกาสสูญเสียมากกว่า
ตุลาคม เดือนแห่งการถอยออกมาตั้งหลัก รอคอยโอกาสที่เหมาะสมถึงจะกระทำการ ก็จะมีเกณฑ์สำเร็จได้มากขึ้น ได้เงิน ได้ลาภผลดังที่หวัง แต่ควรระวัง อาจเสียเงินจำนวนมากจากการตัดสินใจที่ผิดพลาด โดยเฉพาะจากการหูเบา เชื่อคนง่ายเกินไป หากเป็นลูกจ้าง พนักงาน ระวังผู้ที่สูงวัยกว่า ที่มีเกณฑ์สูงว่าจะเป็นชาวต่างชาติ จะทำให้ยุ่งยาก เดือดร้อน  ด้านความรัก สัมพันธ์รักที่ราบรื่น หากมีเพศสัมพันธ์กันก็อาจทำให้ได้บุตร-ธิดา คนโสด ก็จะมีโอกาสได้พบรัก เจอคู่ครอง
พฤศจิกายน มีโชคดีทางการเงิน อาจได้ลาภผลมากยิ่งขึ้นจากงานที่มีหุ้นส่วน แต่ควรระวังการใช้จ่ายของคู่ครอง บุตร-ธิดา ที่อาจฟุ่มเฟือยมากเกินไป ด้านการงาน อยู่ในระยะการปรับปรุง เปลี่ยนแปลงตัวเองให้ดู “ดี” ขึ้น ก็จะส่งผลดีต่อหน้าที่การงานตามไปด้วย ด้านความรัก สนใจ ใส่ใจคนรัก คู่ครองให้มากขึ้น หากทิ้งๆ ขว้างๆ ก็มีโอกาสสูญเสียในเร็วๆ นี้ ด้านสุขภาพ ดวงตา หัวใจ จะเป็นจุดอ่อนในเดือนนี้ ควรใส่ใจ ดูแลเป็นพิเศษ
ธันวาคม มีโชคดีทางการเงิน มีเกณฑ์ได้ลาภโดยเสน่หา หรือ ได้รับมรดก แต่ควรระวังอาจถูกหลอกให้สูญเสียเงินจำนวนมากด้วยเล่ห์เสน่หาจากเพศตรงข้ามเช่นกัน  ด้านการงาน การติดต่อสัมพันธ์ไม่ราบรื่นนัก การสื่อสารที่ไม่ชัดเจน คลุมเครือ ก็อาจทำให้เข้าใจผิดกันได้ โดยเฉพาะงานที่เกี่ยวข้องกับต่างประเทศและด้านกฎหมาย ที่ควรระวังเป็นพิเศษ รวมถึงควรหลีกเลี่ยงที่จะทำตัวเด่นดัง โดดเด่น เพราะอาจก่อศัตรู ที่สำคัญอาจถูกผู้ใหญ่ หรือ เจ้านาย เขม่นไม่พอใจ  ด้านความรัก ในคู่ที่ราบรื่น ก็อาจมีโอกาสได้ของขวัญ ของมีค่าจากเขา/เธอ คนโสดที่มีอดีตรักฝังใจ ลมรักอาจหวนคืนกลับมาใหม่ เพื่อฉลองส่งท้ายสิ้นปี 2563
 
อัญมณี/สีที่เสริมสิริมงคล : โกเมน สีส้มแสด (สีดอกหางนกยูง)
อัญมณี/สีที่เป็นอริ มรณะ : มรกต สีเขียว, ทับทิม สีชมพู สีม่วงแดง
วันที่ดีที่สุดในสัปดาห์ : วันอังคาร
 