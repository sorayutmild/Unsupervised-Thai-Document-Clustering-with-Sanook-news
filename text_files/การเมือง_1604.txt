ผู้สื่อข่าวรายงานว่า (28 ม.ค.) เมื่อเวลา 15.00 น. กองบัญชาการตำรวจนครบาล (บช.น.) แถลงชี้แจงข้อเท็จจริง กรณีเหตุหน้าสโมสรกองทัพบก ถนนวิภาวดี โดยมีข้อความดังนี้
เมื่อวันที่ 28 มกราคม 2557 เวลาประมาณ 15.00 น. ได้มีกลุ่มผู้ชุมนุม กปปส. นำโดย นายชุมพล จุลใส และ นายพุฒิพงษ์ ปุณณกันต์ นำกลุ่มผู้ชุมนุมประมาณ 500 คน ได้เดินขบวนไปชุมนุมที่บริเวณ หน้าสโมสรกองทัพบก ถนนวิภาวดีรังสิต กรุงเทพมหานคร ซึ่งทางกองบังคับการตำรวจนครบาล 2 ได้จัดชุดสืบสวนเพื่อถ่ายภาพ เข้าไปปะปนกับกลุ่มผู้ชุมนุม ซึ่งขณะนั้นได้มีการ์ดของกลุ่มผู้ชุมนุม ได้เห็น ด.ต.คงเพชร เพชรกันหา ผู้บังคับหมู่ กองกำกับการสืบสวน กองบังคับการตำรวจนครบาล 2 เข้ามาถ่ายภาพ โดยยืนอยู่บริเวณฟุตบาทใกล้ปากซอยวิภาวดี 4 การ์ดของผู้ชุมนุมจึงได้เข้ามาขอค้นตัว แต่ ด.ต.คงเพชร ไม่ยอมให้ทำการตรวจค้น การ์ดของผู้ชุมนุมจึงเรียกพวกการ์ดมารุมทำร้าย ซึ่ง ด.ต.คงเพชร ใช้อาวุธปืนยิงป้องกันตัวเข้าไปที่กลุ่มการ์ดของผู้ชุมนุม 1 นัด ได้รับบาดเจ็บ 1 ราย
จากนั้นกลุ่มการ์ดก็เข้ามาจับตัว ด.ต.คงเพชรฯ ไว้ได้ และรุมทำร้ายจนได้รับบาดเจ็บสาหัส ต่อมามูลนิธิกู้ภัยจึงได้นำตัว ด.ต. คงเพชรฯ เข้ารักษาตัวที่ โรงพยาบาลราชวิถี ซึ่งได้มีเจ้าหน้าที่ตำรวจชุดสืบสวน จำนวน 3 คน ได้ติดตามไป และในขณะนี้กลุ่มผู้ชุมนุมได้ปิดล้อมที่โรงพยาบาลราชวิถีไว้ โดยไม่ให้ตำรวจเข้าไปตรวจสอบ ในส่วนของผู้บาดเจ็บซึ่งเป็นกลุ่มผู้ชุมนุม ชื่อนายพุทธิชัย วิภา ได้นำส่งที่โรงพยาบาลรามาธิบดี และกลุ่มผู้ชุมนุมได้ปิดล้อมไว้เช่นกัน รายละเอียดจะได้นำเสนอต่อไป