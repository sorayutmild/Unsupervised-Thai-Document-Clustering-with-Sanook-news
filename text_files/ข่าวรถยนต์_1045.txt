     พูดถึงเมืองดูไบ หลายคนนึกถึงตึกสูงระฟ้าท่ามกลางทะเลทราย เป็นมืองที่ขึ้นชื่อว่าร่ำรวยที่สุดในโลก รวมถึงซุปเปอร์คาร์สารพัดแบรนด์ดังไม่ว่าจะหายากแค่ไหน ก็สามารถพบเจอได้ที่เมืองดูไบนี่แหละ

     แต่ภาพซุปเปอร์คาร์สุดหรูแพงระยับที่ถูกจอดทิ้งไว้กลางกองทราย ปล่อยให้ฝุ่นจับหนาเตอะจำนวนหลายร้อยคัน ทำให้หลายคนตั้งคำถามว่า เจ้าของรถเหล่านี้ไปไหน ทำไมพวกเขาถึงปล่อยให้รถสุดแพงอยู่ในสภาพเช่นนี้ พวกเขาร่ำรวยถึงขนาดซื้อมาขับประเดี๋ยวเดียวแล้วก็ทิ้งไว้ข้างถนนราวกับเป็นเศษเหล็กขนาดนั้นเชียวหรือ?
     ไม่ใช่อย่างที่คิดครับ! รถยนต์เหล่านี้เป็นผลมาจากการที่เมืองดูไบ ไม่มีกฎหมายล้มละลายมารองรับผู้ที่ได้รับความเสียหายทางธุรกิจ  หากผู้ใดมีหนี้สินมากมายจนไม่สามารถชดใช้คืนได้นั้น จะต้องโทษจำคุกสถานเดียว
     นั่นจึงเป็นเหตุผลว่า เหล่า(อดีต)คนรวย หรือ นักธุรกิจผู้แสวงหาผลกำไรในเมืองอันแสนศิวิไลซ์แห่งนี้ ไม่ประสบผลสำเร็จทางธุรกิจอย่างที่คาดไว้ ก็จะใช้วิธีบินหนีออกนอกประเทศ ทิ้งไว้ซึ่งทรัพย์สินที่เคยครอบครอง ไม่ว่าจะเป็นบ้าน รถ ซึ่งเจ้าของส่วนใหญ่แน่นอนว่าไม่ใช่ชาวเมืองดูไบแต่กำเนิด หากแต่เป็นชาวต่างชาติที่เข้ามาลงทุนในดูไบนั่นเอง
 

     จึงเป็นสาเหตุที่เราได้เห็นภาพซุปเปอร์คาร์หายากถูกจอดทิ้งราวกับเป็นเศษเหล็ก ไม่ว่าจะเป็น Enzo Ferrari, Ferrari F40, Ferrari F50, Jaguar XJ220, DeLorean DMC-12, Porsche 911, Rolls-Royce และอื่นๆอีกมากมาย
     สะท้อนให้เห็นอีกมุมหนึ่งของเมืองดูไบอันแสนร่ำรวยได้เป็นอย่างดี
 
 