ศึกหุ่นยนต์ที่โลกต้องตะลึง Megabots vs. Kuratas

ในปี 2012 ทางบริษัท Suidobashi Heavy Industry ของญี่ปุ่นได้ลงทุนกว่าล้านเหรียญพัฒนาหุ่นยนต์รบ Kuratas ที่ให้มนุษย์สามารถขึ้นไปบังคับได้สำเร็จ ทำเอาฮือฮาไปทั่วโลก ขนาดที่ว่าคนพากย์เสียง อามุโร่ เรย์ (ในเรื่องกันดั้ม) ต้องลองขึ้นไปบังคับ เมื่อทางอเมริกาเห็นดังนั้นก็ไม่ยอมแพ้ และได้พัฒนาหุ่นยนต์รบขึ้นมาบ้างในชื่อว่า Megabots ที่เพิ่งเสร็จสมบูรณ์ในปี 2015 ไม่นานมานี้ และเมื่อสร้างเสร็จ ทาง Megabots ของอเมริกา ก็ได้ส่งสาส์นท้าดวลไปยัง Kuratas ของญี่ปุ่นให้มาลองดวลต่อสู้กันดู ว่าฝ่ายไหนจะชนะ เมื่อวันที่ 30 มิถุนายน 2015 ผ่านมาหนึ่งสัปดาห์บัดนี้ Kuratas ของญี่ปุ่นก็ได้ตอบตกลงรับคำท้าแล้ว โดยกำหนดการต่อสู้จะมีขึ้นอีกประมาณหนึ่งปีข้างหน้า

 
เราลองมาดูสเปกและประสิทธิภาพของหุ่นทั้งสองกันหน่อย
Kuratas ของบริษัท Suidobashi Heavy Industry
มุมแดง Kuratas เป็นหุ่นยนต์รูปร่างเพรียว เคลื่อนที่ด้วยขาที่ติดล้อ 4 ข้าง ได้แรงบันดาลใจมากจากหุ่นของการ์ตูน Votoms ด้วยรูปร่างที่ไม่ใหญ่มาก จึงขึ้นไปขับได้แค่ 1 คน อาวุธที่ใช้ มีปืนพก Kuratas Handgun ,ปืน BB Gatling cannon ยิงได้ 6,000 นัดต่อนาที ,เครื่องยิงจรวด LOHAS ที่สามารถติดตั้งจรวดน้ำหรือประทัดแทนก็ได้ , นอกจากนี้ยังมีอาวุธประชิด ที่เป็นนวม Mattel Power Glove และลิ่มตะปู Pilebunker ด้วย ความเร็วในการเคลื่อนที่ 10 กิโลเมตรต่อชั่วโมง
kuratas
 
Megabots Mark II ของบริษัท MegaBots, Inc.
มุมน้ำเงิน Megabots มีรูปร่างค่อนข้างใหญ่กว่าเมื่อเทียบกับคู่แข่ง มีลำตัวช่วงบนที่ดูหนาทนทาน ช่วงล่างใช้การเคลื่อนที่ด้วยขาสองข้าง+ตีนตะขาบ มีน้ำหนักมากถึง 12,000lbs (5,400kg) เข้าไปบังคับหุ่นได้ถึง 2 คน อาวุธติดตั้งปืนใหญ่ที่มือขวาสามารถยิงกระสุนได้แรงถึง 120 ไมล์ต่อชั่วโมง ส่วนมือซ้ายติดตั้งเครื่องยิงจรวด และที่ตัวยังติดตั้งเกราะหนากันกระสุน (ยกเว้นตรงห้องคนขับที่ใช้ตะแกรงโปร่งๆ)
Megabots
 
เทียบมวยแล้ว อาวุธของทั้งคู่ดูจะสูสีกัน แต่ว่าปืนแกตริ่งของ Kuratas ไม่น่าจะเจาะเกราะที่หนาของ Megabots ได้ ต้องใช้นวมหรือลิ่มตะปูเข้าไปอัดระยะประชิดแทน ทาง Kuratas เองก็เผยในคลิปแล้วว่า จะเน้นเข้าต่อสู้ระยะประชิด แต่ด้วยเกราะที่ไม่มากนักของ Kuratas คงต้องหลบปืนใหญ่ของอีกฝ่ายให้ๆดี เพราะโดนทีคงจุก งานนี้ฝีมือคนขับก็มีส่วนสำคัญต่อชัยชนะ
 