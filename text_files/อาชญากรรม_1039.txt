สาวหอบลูกเพิ่งคลอดหนีตายถูกผัวซาดิสต์ทารุนจนเสียสติ แม่ลั่นต้องหย่าเท่านั้น รับไม่ได้ลูกสาวบอกสามีใช้ยาเสพติดผสมกับน้ำหวาน เพื่อให้เกิดอารมณ์ร่วมรัก 
จากกรณีผู้ใช้เฟซบุ๊ก เพลินเป็นคนเมาเมา ได้โพสต์คลิปและภาพหญิงสาวรายหนึ่งซึ่งเป็นพี่สาวของตนเองถูกทำร้ายระหว่างหน่วยกู้ภัยนำส่งโรงพยาบาลพังโคน อ.พังโคน จ.สกลนคร โดยสภาพของหญิงสาวรายนี้มีอาการสะบักสะบอม พร้อมกับมีลูกชายอายุ 1 เดือน อยู่ข้างกายภายในรถ
โดยระหว่างพูดคุยของหน่วยกู้ภัยกับหญิงสาว หญิงสาวอยู่ในอาการขาดสติหวาดผวาและพูดจาไม่รู้เรื่อง ทั้งนี้ โพสต์ดังกล่าวของน้องสาวต้องการขอความเป็นธรรมแก่ครอบครัว และระบุว่าบุคคลดังกล่าวที่ทำร้ายพี่สาวเข้าข่ายลักษณะผู้มีอิทธิพลในพื้นที่ ก่อนที่จะมีการแชร์กันไปจำนวนมาก

ล่าสุด (5 ก.พ.) ผู้สื่อข่าวได้พูดคุยสอบถาม นางนิภาพร อายุ 50 ปี ผู้เป็นแม่ของ น.ส.เอ (นามสมมุติ) อายุ 26 ปี ที่อยู่ในคลิป กล่าวว่า วันเกิดเหตุลูกสาวของตนได้หอบเอาลูกน้อยหนีออกมาจากบ้านของสามี อายุ 37 ปี ที่จดทะเบียนสมรสอยู่กินมากว่า 1 ปี ที่บ้านไฮหย่อง อ.พังโคน จ.สกลนคร โดยมาหลบอยู่ริมคลองในสภาพหวาดผวาพูดจาไม่รู้เรื่อง จนชาวบ้านแจ้งกู้ภัยมาช่วยนำตัวส่งโรงพยาบาลตามที่เห็นในคลิป
ทั้งนี้ เรื่องที่เกิดขึ้นตนเสียใจอย่างมาก เมื่อทราบเรื่องจึงเข้าแจ้งความทันที ในวันเกิดเหตุ 31 ม.ค.ที่ผ่านมา และเฝ้าดูอาการลูกสาวอย่างใกล้ชิด ซึ่งร่องรอยทั้งหมดบนร่างกายซึ่งถูกทำร้ายจากสามี ผู้ที่ทำการรักษาระบุว่าร่างกายคล้ายมีการทุบตีมาต่อเนื่องจากรอยฟกช้ำ และร่างกายอ่อนเพลียคล้ายลักษณะขาดน้ำขาดอาหารด้วย
นางนิภาพร เปิดเผยต่อว่า ปกติหลังจากลูกสาวไปอยู่กินกับสามีกว่า 1 ปี ส่วนใหญ่จะไม่ค่อยติดต่อกันเพราะเหตุใดไม่ทราบ และที่ผ่านมาลูกสาวก็ไม่เคยเล่าอะไรให้ฟังจนเกิดเรื่อง ซึ่งขณะนี้ลูกสาวของตนเริ่มดีขึ้น
โดยลูกสาวบอกออกจากปากเองว่า ตลอดระยะเวลาที่ผ่านมา ลูกสาวโดนสามีบังคับให้เสพยาเสพติดผสมกับน้ำหวาน เพื่อให้เกิดอารมณ์ร่วมรัก หากไม่ทำก็จะทุบตีและโดนกักตัวไม่ให้ออกไปไหนให้อยู่แต่ในบ้าน อยากได้อะไรจึงใช้คนอื่นไปซื้อจากข้างนอกเข้ามา ตนอยากทราบว่าที่บ้านหลังดังกล่าวมีอะไรถึงได้ติดกล้องวงจรปิดรอบบ้านมากถึง 12 ตัว
ชาวบ้านแถวนั้นบอกว่าบ้านหลังดังกล่าวมีเงินมีอิทธิพลพอสมควร ตอนนี้ตนต้องอยู่อย่างผวา เนื่องจากผู้ชายรายนี้ได้ไปโวยวายที่บ้านของตนเองเมื่อ 2 วันก่อน ที่บ้านเดื่อศรีคันไชย อ.วานรนิวาส จ.สกลนคร เพื่อตามเมียและลูกกลับ ตอนนี้บางวันตนเองต้องไปอาศัยบ้านญาติหลับนอน หากวันไหนที่สามีออกไปเฝ้าลูก เพราะหวั่นจะไม่ได้รับความปลอดภัย
ทั้งนี้ สิ่งเดียวคือต้องการรักษาอาการบาดเจ็บให้หายและเยียวยาสภาพจิตใจ และต้องการให้ลูกสาวหย่าขาดกับชายรายนี้ให้ได้ ส่วนหลานชายวัย 1 เดือน ทางญาติช่วยกันดูแลและอยู่ในความปลอดภัย
น้องสาวและแม่ของ น.ส.เอ
ด้าน น.ส.ภานุมาศ อายุ 19 ปี น้องสาวของ น.ส.เอ ซึ่งเป็นคนที่โพสต์เฟซบุ๊ก กล่าวว่า ตนเห็นสภาพพี่สาวแล้วรับไม่ได้เช่นกัน จึงขอประณามการกระทำดังกล่าว และยังบิดเบือนใส่ร้ายพี่สาวตนว่าต้องการความรุนแรงในการร่วมรัก ตนและคนที่รู้จักพี่สาวก็ระบุว่าพี่สาวไม่ใช่คนอย่างนั้น และยังมีการไปโพสต์ในโซเซียลกล่าวหาตนเอง ก่อนที่จะมีการลบโพสต์ไปแต่มีคนจับภาพหน้าจอเอาไว้ได้ทัน
อย่างไรก็ตาม ในส่วนการดำเนินคดี ตอนนี้ต้องรอพี่สาวหายดีก่อนพร้อมที่จะปากคำกับตำรวจตามที่แม่ของตนไปแจ้งความไว้ ที่ สภ.พังโคน ในข้อหาทำร้ายร่างกาย และจะดำเนินคดีให้ถึงที่สุดพร้อมวอนสังคมช่วยติดตามในเรื่องนี้ด้วย
ล่าสุด เฟซบุ๊ก สภ.พังโคน ภ.จว.สกลนคร ได้เข้ามาโพสต์แสดงความคิดเห็นในเฟซบุ๊กต้นเรื่องว่า "เรียนพี่น้องประชาชนเพื่อทราบ สภ.พังโคน ขอเรียนว่าตอนนี้เราได้ติดตามจับกุม ผู้ต้องหามาดำเนินคดีเรียบร้อยแล้วครับ ณ วันที่ 5 ก.พ.63 เวลา 16.00 น. ขอบคุณพี่น้องที่ให้ข้อมูลด้วยครับ ขอบคุณครับ (ขอสงวนภาพถ่ายครับเป็นสิทธิของผู้ต้องหาครับ) ทาง สภ.พังโคน ไม่ได้นิ่งนอนใจติดตามอย่างใกล้ชิดครับ"
