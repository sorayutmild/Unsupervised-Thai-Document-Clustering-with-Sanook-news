รวบหื่นข่มขืนนักเรียนสาววัย 17 ปีเมืองพัทยา แล้วถ่ายคลิปข่มขู่ห้ามแจ้งความ ซ้ำยังกักขังในห้องเช่า ตบตีบังคับให้ทำงานบ้าน เหยื่อสุดทนหลบหนีออกมาเปิดเผยเรื่องราวให้ญาติฟัง ก่อนแจ้งความจับ ตร.ล่าจับจนมุม สารภาพข่มขืนถ่ายคลิปจริงแต่เพื่อเอาข่มขู่และลบทิ้งไปแล้ว แต่ปฏิเสธไม่ได้บังคับให้ทำงานบ้าน เผยประวัติมีคดีปล้นทรัพย์ติดตัวอีกด้วย
เมื่อเวลา 21.00 น. วันที่ 19 พ.ค. พ.ต.ท. ไชยกฤษณ์ ทองอินทร์ สว.กลุ่มงานสืบ สวน ภ.จว.ชลบุรี พร้อมเจ้าหน้าที่ชุดกลุ่มงานสืบสวนชลบุรีอีกจำนวนหนึ่ง นำกำลังเข้าจับกุมตัวนายวัชระ แสงแก้ว อายุ 24 ปี อยู่บ้านเลขที่ 54 หมู่ 3 ต.นาจอมเทียน อ.สัตหีบ จ.ชลบุรี บริเวณคาร์แคร์ไม่มีชื่อ บ้านห้วยขวาง หมู่ 7 ต.ห้วยใหญ่ อ.บางละมุง จ.ชลบุรี ตามหมายจับของศาลจังหวัดพัทยา เลขที่ จ.470/2552 ลงวันที่ 15 พ.ค.52 ในข้อหาพรากผู้เยาว์อายุกว่า 15 ปี แต่ยังไม่เกิน 18 ปี ไปเสียจากบิดา มารดา ผู้ปกครอง ไปเพื่ออนาจาร ข่มขืนกระทำชำเราผู้อื่นและหน่วงเหนี่ยวกักขังผู้อื่นให้ปราศจากเสรีภาพใน ร่างกาย
นอกจากนี้ยังมีหมายจับศาลจังหวัดพัทยา ที่ 504/2551 ลงวันที่ 1 ก.ค.2551 ในข้อหาวิ่งราวทรัพย์โดยใช้ยานพาหนะในการก่อเหตุและหลบหนี และตามหมายจับศาลจังหวัดชลบุรี ที่ 676/24549 ลงวันที่ 20 ก.ค. 2549 ในข้อหาร่วมกันปล้นทรัพย์โดยมีและใช้อาวุธปืน โดยใช้ยานพาหนะเพื่อสะดวกในการกระทำผิด หรือพาทรัพย์นั้นไปหรือเพื่อให้พ้นจากการจับกุม ร่วมกันมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต พาอาวุธปืนไปในเมือง หมู่บ้าน หรือทางสาธารณะ โดยไม่มีใบอนุญาตให้มีอาวุธปืนติดตัวโดยไม่มีเหตุจำเป็นเร่งด่วนตามสมควร แห่งพฤติการณ์
โดยในคดีพรากผู้เยาว์เมื่อวันที่ 8 พ.ค.ที่ผ่านมา น.ส.จิ๊บ (นามสมมติ) อายุ 17 ปี นัก เรียนชั้นมัธยมศึกษาปีที่ 4 ของโรงเรียนแห่งหนึ่งในเมืองพัทยา ผู้เสียหาย พร้อมกับญาติเข้าแจ้งความร้องทุกข์กับ ร.ต.ท.ศุภวัฒน์ ลัทธปรีชา ร้อยเวรสอบสวน สภ.นาจอมเทียน จากการสอบสวนน.ส.จิ๊บให้การว่า ถูกนายวัชระบังคับข่มขืนกระทำชำเรา ภายในห้องเช่าไม่ทราบเลขที่ เขตบ้านอำเภอ ต.นาจอมเทียน อ.สัตหีบ จ.ชลบุรี และใช้โทรศัพท์มือถือถ่ายคลิปวิดีโอเอาไว้ โดยขู่ว่าหากคิดหลบหนีหรือไม่ยอมทำตามจะนำเอาภาพคลิปวิดีโอไปแพร่ประจาน
จากนั้นจึงจับขังน.ส.จิ๊บเอาไว้ภายในห้องไม่ยอมให้ออกไปไหน อีกทั้งยังทุบตีทำร้ายร่างกายบังคับให้ทำงานบ้าน จนน.ส.จิ๊บรู้สึกทนไม่ไหว และฉวยโอกาสหลบหนีออกมาจากห้องเช่าที่เกิดเหตุ จากนั้นจึงแจ้งให้ญาติทราบเรื่องและพากันมาแจ้งความร้องทุกข์ทันที
หลังสอบสวนอย่างละเอียดทางเจ้าหน้าที่จึงรวบรวมหลักฐาน ก่อนขออนุมัติหมายจับจากศาลจังหวัดพัทยา และจากการตรวจสอบยังพบ อีกว่านายวัชระยังมีหมายจับในข้อหาวิ่งราวทรัพย์โดยใช้ยานพาหนะในการก่อเหตุ และหลบหนีตามหมายจับศาลจังหวัดพัทยาที่ 504/2551 ลงวันที่ 1 ก.ค. 2551 และหมายจับในข้อหาร่วมกันปล้นทรัพย์โดยมีและใช้อาวุธปืน โดยใช้ยานพาหนะเพื่อสะดวกในการกระทำผิด หรือพาทรัพย์นั้นไปหรือเพื่อให้พ้นจากการจับกุม ร่วมกันมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต พาอาวุธปืนไปในเมือง หมู่บ้าน หรือทางสาธารณะ โดยไม่มีใบอนุญาตให้มีอาวุธปืนติดตัวโดยไม่มีเหตุจำเป็นเร่งด่วนตามสมควร แห่งพฤติการณ์ ตามหมายจับศาลจังหวัดชลบุรี ที่ 676/24549 ลงวันที่ 20 ก.ค.2549 จนกระทั่งทางเจ้าหน้าที่สามารถติดตามจับกุมตัวได้ดังกล่าว
จากการสอบสวนเบื้องต้นนายวัชระให้การยอมรับสารภาพว่าก่อเหตุดังกล่าวจริง แต่ให้การปฏิเสธว่าไม่ได้ทุบตีบังคับน.ส.จิ๊บ ผู้เสียหายให้ทำงานบ้านแต่อย่างใด ส่วนคลิปวิดีโอนั้นยอม รับว่าได้ถ่ายเอาไว้จริง เพื่อเอาไว้ขู่ให้น.ส.จิ๊บ กลัวไม่กล้าหลบหนีหรือเข้าแจ้งความ แต่หลังจากนั้นก็ลบคลิปวิดีโอทิ้งไป โดยไม่ให้ น.ส.จิ๊บ ผู้เสียหายรู้ หลังสอบสวนเบื้องต้นทางเจ้าหน้าที่จึงนำตัวนายวัชระส่ง ร.ต.ท.ศุภวัฒน์ ลัทธปรีชา ร้อยเวรสอบสวน สภ.นาจอมเทียน เจ้าของคดี เพื่อสอบสวนดำเนินคดีตามกฎหมายต่อไป
 