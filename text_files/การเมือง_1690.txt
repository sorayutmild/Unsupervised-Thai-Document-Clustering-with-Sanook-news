จากกรณีที่มีคลิปของนายนิรุตติ์ ศิริจรรยา หรือ "หนิง" นักแสดงชื่อดัง หลุดออกมา โดยใช้ชื่อคลิปว่า "คลิปหลุด นิรุตติ์ THAILAND GOT TALENT 2011" เมื่อหลายวันก่อน ล่าสุดนายนิรุตติ์ซึ่งเดินทางไปทำธุระส่วนตัว และเดินทางไปร่วมงานครบรอบ 150 ปี ไทย-เยอรมัน ให้สัมภาษณ์ผ่านรายการเก็บตกจากเนชั่นเมื่อวันก่อนถึงเรื่องนี้ว่า 
ไม่ทราบเรื่องคลิปที่หลุดออกมา จนวันที่ 21 มิถุนายน คุณกนก รัตน์วงศ์สกุล ได้โทรศัพท์มาสอบถามเรื่องคลิปดังกล่าว ซึ่งขณะนั้นเป็นการพูดคุยกันหลายคน มีกลุ่มเด็กๆ ถามตนเรื่องการเมือง ตนจึงพูดตามที่รู้สึกเท่านั้น โดยบอกว่าจริงๆแล้วตนคิดว่าพูดเป็นกลาง ไม่ได้ว่าใคร
ทั้งนี้นายนิรุตติ์กล่าวต่อว่า ได้ต่อว่าเด็กๆ ที่ร่วมพูดคุยในกลุ่มนั้นแล้ว แต่ยังไม่ทราบว่าใครเป็นคนปล่อยคลิป ซึ่งสาเหตุที่นำไปลงยูทูปเพราะชอบคำพูดที่ตนได้วิจารณ์ ซึ่งทุกคนก็ได้ขอโทษ เพราะไม่ได้ตั้งใจที่จะให้เกิดเรื่องราวใหญ่โตแบบนี้
อย่างไรก็ตามนายนิรุตติ์กล่าวว่าขณะนี้อาจมีบางคนนำคลิปออกไปบ้างแล้ว อาจเป็นเพราะกลัวถูกตนฟ้อง แต่ตนยืนยันที่จะไม่มีการฟ้องคนที่นำคลิปไปลง เพราะไม่เกิดประโยชน์อะไร เพราะคลิปก็ได้ถูกเผยแพร่ไปแล้ว
สำหรับเนื้อหาในคลิปเป็นภาพนายนิรุตติ์ กล่าวว่า "เลือกใครก็ดูแล้วหน้าเดิมๆ กลับเข้ามาก็หน้าเดิม ก็พวกที่ยุแหย่ยุยง ให้ขนน้ำมันเข้ามาคนละลิตร 10 ล้านคน 10 ล้านลิตร 20 ล้านคน 20 ล้านลิตร แล้วก็มาเผาบ้านเผาเมืองกัน เกิดความเดือดร้อน ทำมาหากินอะไรก็ไม่ได้ ถ้าเอามาเป็นรัฐมนตรีมาทำงานอีก ก็มาเผาบ้านเผาเมืองรบฆ่ากันอีก ยุ่งเหยิงกันไปหมด ใครวุ่นวาย ใครเดือดร้อน ก็คุณไม่ใช่เหรอ ผมไม่ใช่เหรอ" หลังจากคลิปดังกล่าวถูกเผยแพร่ออกมา ทำให้เกิดกระแสทั้งผู้แสดงความเห็นด้วยและไม่เห็นด้วย