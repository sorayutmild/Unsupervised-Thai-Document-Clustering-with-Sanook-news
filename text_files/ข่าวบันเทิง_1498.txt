รายงานสดจากโรงพยาบาลอาการป่วยหนักจากไข้เลือดออก ของพระเอก ปอ ทฤษฏี ในวันที่ 16 ธันวาคม
หลังจากวานนี้ รศ.นพ.สุรศักดิ์ ลีลาอุดมลิปิ ผู้อำนวยการโรงพยาบาลรามาธิบดี ได้เปิดเผยความคืบหน้าอาการของ ปอ ทฤษฎี พบว่าอาการปอดอักเสบด้านขวา ยังลุกลามเพิ่มมากขึ้น มีการติดเชื้อที่ปอดซ้ำซ้อน จึงปรับให้ยาต้านจุลชีพเพิ่ม และยังในภาวะวิกฤตและดูแลติดตามอาการใกล้ชิดเช่นเดิม
09.25 น. "อาน้ำอ้อย" ได้ออกมาเผยสั้นๆ ว่า สภาพจิตใจของทุกคนดีขึ้นมากนับจากเมื่อช่วงเย็นวานนี้ (15 ธ.ค.) ส่วนตัว โบว์ แวนดา เองที่เห็นว่าเมื่อวานมีการร้องไห้ เพราะจิตใจเขายังอ่อนไหวอยู่ ส่วนอาก็ได้แต่บอกว่าให้เขาสู้ คือ ณ ตอนนี้เราก็ต้องเป็นการให้กำลังใจกัน
ด้านคุณพ่อคุณแม่ปอ ตอนนี้ยังอยู่บุรีรัมย์น่าจะขึ้นมาพรุ่งนี้ (17 ธ.ค.) ด้านความรู้สึกของคนในครอบครัวตอนนี้ก็เชื่อว่าต้องมีปาฏิหาริย์ เมื่อเช้าตอนที่อาเข้าไปเยี่ยมปอในห้องเขาก็ยังหลับอยู่ แต่อาก็พยายามพูดคุยกับเขาตลอด ก่อนที่อาจะเข้าไปอาก็มานั่งสวดมนต์อยู่หน้าห้อง CCU นี่ล่ะ อาสวดมนต์วันละ 10 รอบ
ส่วน น้องมะลิ ตอนนี้อาจจะยังไม่สามารถมาโรงพยาบาลได้ เนื่องจากมีน้ำมูกอยู่ ไว้รอเขาดีขึ้นแล้วเดี๋ยวค่อยดูกันอีกทีว่าจะให้เขามาเยี่ยมคุณพ่อเขาเมื่อไหร่
09.56 น. โรงพยาบาลรามาธิบดี ออกแถลงฉบับที่ 17 ชี้แจงอาการป่วย "ปอ ทฤษฎี" ระบุว่าอาการทรุดลง เพราะการติดเชื้อในปอดที่ยังเกิดขึ้นซ้ำ จำเป็นต้องให้ยาต้านจุลชีพและเฝ้าดูอาการใกล้ชิดต่อไป
11.36 น. ตัวแทนชาวบ้านจากจังหวัดบุรีรัมย์นำบายสีขวัญและพระหลวงปู่ทวดมามอบให้แก่ครอบครัวสหวงษ์ โดยหวังว่าจะช่วยเป็นหนึ่งในพลังด้านดีให้ ปอ ทฤษฎี อาการดีขึ้นโดยเร็ววัน ซึ่งมีคุณอาน้ำอ้อยออกมาเป็นผู้รับมอบของดังกล่าว
11.45 น. "ท็อป ดารณีนุช" เดินทางมาเยี่ยม ปอ ทฤษฎี เป็นครั้งที่ 3 เจ้าตัวบอกว่า ตั้งแต่ทราบข่าวล่าสุดพี่ก็รีบมาทันที แต่เท่าที่คุยกับอาน้ำอ้อยเขาก็บอกว่ายังทรงๆ อยู่ ขึ้นลงกันไม่มาก แต่หลักๆ แล้วอาเขาก็อยากให้ยึดจากแถลงการณ์ฉบับล่าสุดของหมอไว้ก่อนจะดีกว่า
สำหรับสภาพจิตใจของโบว์ตอนนี้พี่ต้องบอกเลยว่าเขาเข้มแข็งมากและเขาก็มีความหวังเต็มเปี่ยมว่าปอจะต้องกลับมาดีขึ้น ส่วนตัวพี่เองพี่ก็ผูกพันกับปอมากเหมือนกันเราเล่นละครด้วยกันมา 6 เรื่อง เวลามีงานทำบุญทำอะไรเขาก็จะช่วยเหลือตลอด น้องเขาน่ารักมากจริงๆ เวลาพี่ย้อนกลับไปดูรูปปอในไอจีพี่ก็จะนึกถึงความน่ารักและความมีน้ำใจของเขา เพราะทุกสิ่งทุกอย่างที่เขาทำให้เราทุกคนคือเขาทำด้วยความรู้สึกจากใจของเขาจริงๆ
15.50 น. "น้องมะลิ" ได้เดินทางมาเยี่ยมคุณพ่อที่โรงพยาบาลแล้ว โดยเข้าไปหา โบว์ แวนดา สักครู่ ก่อนจะออกมาทักทายพี่ๆ สื่อมวลชน 
17.00 น. หลังจากที่น้องมะลิ เข้าไปหาโบว์ แวนดา ในห้องรับร้อง ก็ออกมาทักทายสื่อมวลชน โดยในวันนี้น้องมะลิมาในชุดเสื้อเชิ้ตแขนกุด สวมกางเกงยีนส์ขายาว และรองเท้าคู่โปรด
18.10 น. ปิน ชวนันท์ น้องชายของปอ เปิดเผยกับสื่อมวลชนว่า ผมเพิ่งจะเดินทางมาถึงก็เลยยังไม่ทราบรายละเอียดของอาการพี่ปอมากนัก แต่เท่าที่ได้คุยกับครอบครัวก็บอกว่ามีอาการติดเชื้อ ตามที่แพทย์ออกประกาศไปเมื่อเช้า ซึ่งเราทุกคนก็เตรียมใจกันไว้อยู่แล้ว เพราะพี่ปอเองก็ติดเชื้อมาสักระยะแล้วด้วย ดังนั้นเราก็จำเป็นที่จะต้องดูกันเป็นรายชั่วโมงดูกันไปเรื่อยๆ
กำลังใจของทุกคนก็โอเคดีนะครับ อย่างล่าสุดคุณแม่ก็เพิ่งจะกลับมาจากบุรีรัมย์ท่านดูสดใสขึ้นนะ เพราะท่านได้กลับไปพักผ่อนยาวๆ เป็นครั้งแรกนับจากวันที่พี่ปอป่วย ส่วนคุณพ่อก็ยังอยู่ที่นู่นไม่ได้เดินทางกลับมา คือท่านอยู่โรงพยาบาลนานๆ เดี๋ยวจะห่อเหี่ยวเลยให้ไปพักผ่อนที่นู่นน่าจะดีกว่า
ส่วนตัวของพี่โบว์ก็เหมือนกันครับ เราก็ยังคงให้กำลังใจกันอยู่ตลอด เพราะตอนนี้กำลังใจสำคัญที่สุดสำหรับคนในครอบครัวเรา
ในส่วนของแพทย์ที่มาวันนี้ปินยังไม่ทราบเลย ทุกอย่างน่าจะเป็นตามที่แพทย์ประกาศครับและเราเองก็ต้องเฝ้าระวังกันอยู่เรื่อยๆ ส่วนประกาศเพิ่มเติมวันนี้ก็ไม่น่าจะมีออกมาแล้วเพราะพี่ปอหลับไปแล้ว
19.28 น. อาน้ำอ้อย ออกมาแจ้งข่าวว่า พรุ่งนี้เวลา 12.00 น. โดยประมาณ ลูกบุญธรรมที่ ปอ ทฤษฎี อุปการะเลี้ยงดูจากมูลนิธิศุภนิมิตพร้อมเพื่อนๆ จะเดินทางมาร่วมร้องเพลงคริสมาสต์ บริเวณชั้น 9 โรงพยาบาลรามาธิบดี
19.50 น. นักแสดงสาว กรีน อัษฎาพร เดินทางเข้าเยี่ยมอาการป่วยของพระเอกรุ่นพี่ ปอ ทฤษฎี ซึ่งทั้งคู่เคยมีโอกาสได้ร่วมงานกันในละครเวทีอิงประวัติศาสตร์ เรื่องนางเสือง เมื่อปี 2556
20.00 น. หลังจาก โบว์ แวนด้า ได้เข้าเยี่ยมอาการของ ปออีกครั้งในห้อง CCU เจ้าตัวก็ได้ออกมาพูดคุยกับ "ผศ.สุรศักดิ์ กันตชูเวชศิริ" แพทย์เชี่ยวชาญโรคไต ด้วยสีหน้าปกติ
21.30 น. ประชาสัมพันธ์โรงพยาบาลรามาธิบดีชี้แจงว่า ได้รับการยืนยันจาก รศ.นพ.สุรศักดิ์ ลีลาอุดมลิปิ ผู้อำนวยการของโรงพยาบาลรามาธิบดีว่า ปอ ทฤษฎี ยังมีชีวิตอยู่ ขออย่าเชื่อข่าวลือ ให้รอฟังประกาศจากโรงพยาบาลเท่านั้น
 นอกจากนี้คนใกล้ชิดของครอบครัว "สหวงษ์" ยังกล่าวด้วยว่า ข่าวดังกล่าวไม่เป็นความจริง ทางครอบครัวได้ยินมาบ้างเช่นเดียวกัน และ โบว์ แวนดา ภรรยาของปอก็รู้สึกไม่สบายใจมาก