(31 ม.ค.) ตำรวจหัวหินสกัดจับ ตี๋ โอรส หัวหน้าแก๊งโอรสคนดัง พร้อมลูกน้องคนสนิท ปิ๊ก โอรส หลังกลบดานอยู่หลายวัน จับเจออุปกรณ์ผลิตยา
เมื่อเวลาประมาณ 16.00 น. ที่ผ่านมา เจ้าหน้าที่ตำรวจ สภ.หัวหิน จ.ประจวบคีรีขันธ์ ได้นำกำลังเจ้าหน้าที่บุกสกัดจับผู้ต้องหาเกี่ยวพันขบวนการค้ายาเสพติด นายพัชชวัตร บุญมาดี หรือ ตี๋ โอรส หัวหน้าแก๊งโอรส พร้อมกับของกลางอุปกรณ์ผลิตยาเสพติด
เจ้าหน้าที่ตำรวจเปิดเผยว่า ก่อนปฏิบัติเข้าจับกุมตัวผู้ต้องหา เจ้าหน้าที่ได้สืบทราบว่า ตี๋ โอรส พร้อมกับพรรคพวก ซึ่งกำลังหลบหนีหมายจับคดียาเสพติดมากลบดานอยู่ที่ บ้านภูตะวัน อ.หัวหิน จึงได้เฝ้าติดตามและวางแผงจับกุมตัว
ต่อมา ตี๋ โอรส และลูกน้องอีก 1 คน ได้ขับรถเบนซ์ สีดำ ออกมาจากแหล่งกลบดาน มุ่งหน้าไปยังตลาดฉัตรไชย เจ้าหน้าที่จึงได้แสดงตัวเข้าจับกุมทันที พร้อมกับ นายวรพงศ์ พลับพลาเล็ก หรือ ปิ๊ก โอรส ลูกน้องคนสนิท และของกลางเป็นอุปกรณ์ผลิตยาเค และยาอีริมีนไฟฟ์ จำพวกยาประเภทกล่อมประสาท จำนวน 3 เม็ด ก่อนควบคุมตัวไปสอบสวนที่สถานีตำรวจ
นายพัชชวัตร หรือ ตี๋ โอรส ให้การรับสารภาพว่า ได้หลบหนีการจับกุมตัวมาอยู่ที่ อ.หัวหิน ประมาณ 5 วันแล้ว หลังเจ้าหน้าที่ติดตามไล่ล่าจับกุมตัวในพื้นที่ กทม.อย่างเข้มข้น ก่อนถูกจับกุมกำลังขับรถไปกราบไหว้ศาลเจ้าพ่อเขาด่านในตลอด พร้อมกับนายวรพงศ์ ลูกน้องคนสนิท แต่ถูกจับกุมตัวได้ในที่สุด ส่วนอุปกรณ์ผลิตยาเสพติดที่พบเห็นในรถนั้น มีไว้เพื่อผลิตและเสพกันเอง
นอกจากนี้ เจ้าหน้าที่ตำรวจยังเปิดเผยว่า การจับกุมตัว ตี๋ โอรส และ ปิ๊ก โอรส ครั้งนี้ สืบเนื่องจากได้ดำเนินการสืบสวนและติดตามหาเบาะแสของผู้ต้องหา โดย สภ.หัวหิน พบว่า มีการโพสต์ภาพถ่าย ตี๋ โอรส มาหัวหินไว้ในเว็บไซต์เฟซบุ๊ก เพราะผู้ต้องหาไปเที่ยวสถานบริการ และมีกลุ่มวัยรุ่นท้องถิ่นจำได้ จึงขอถ่ายรูปและโพสต์ลงในอินเตอร์เน็ต จึงได้เกาะรอยและติดตามจับกุมตัวได้ในที่สุด