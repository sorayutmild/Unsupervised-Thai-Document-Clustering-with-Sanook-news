โดนาวาน เลโอนาร์ด นักข่าวผู้คลุกคลีในวงการหมัดมวยมานานของ บ็อกซิ่งนิวส์ 24 ออกมาวิเคราะห์สถานการณ์ในแวดวงกำปั้นในปี 2018 ที่จะเกิดขึ้นแบบไม่กลัวหน้าแหก หลังเคยวิเคราะห์ได้อย่างแม่นยำเมื่อปีที่ผ่านมาโดยเมื่อปีที่ผ่านมา กูรูชาวมะกัน ทำนายว่า แมนนี่ ปาเกียว, เจมส์ เดเกล, ชินสุเกะ ยามานากะ และ โรมัน กอนซาเลซ จะเสียเข็มขัดแชมป์ ซึ่งก็เป็นตามที่นักข่าวรายนี้คาดการณ์แทบทั้งสิ้นซึ่งแน่นอนปีนี้เจ้าตัวก็ออกมาทำนายเหมือนเดิม โดยมีกำปั้นแชมป์โลกทั้งหมดหลายราย ที่เจ้าตัวคาดการณ์ว่าจะเสียแชมป์อย่างแน่นอนภายในปี 2018 แต่เจ้าตัวยกรายชื่อมาวิเคราะห์แบบจะแจ้งเพียง 5 รายได้แก่ ดีออนเตย์ ไวล์เดอร์ (แชมป์สภามวยโลก รุ่นเฮฟวี่เวท), อโดนิส สตีเวนสัน (แชมป์สภามวยโลก รุ่นไลท์เฮฟวี่เวท), เกนเนดี้ โกลอฟกิ้น (แชมป์โลก 3 สถาบัน รุ่นมิดเดิ้ลเวท), เอริสลันดี้ ลาร่า (แชมป์สมาคมมวยโลก รุ่นจูเนียร์ มิดเดิลเวท)ส่วนคนสุดท้ายที่ถูกทำนายว่าจะเสียแชมป์ก็คือ "เจ้าแหลม" ศรีสะเกษ นครหลวงโปรโมชั่น เจ้าของเข็มขัดแชมป์สภามวยโลก (WBC) รุ่นซูเปอร์ฟลายเวต และนี่คือสิ่งที่กูรูในแวดวงกำปั้นวิเคราะห์ "ศรีสะเกษ นครหลวงโปรโมชั่น เขาเป็นนักชกที่ยอดเยี่ยม แถมยังกล้าได้กล้าเสีย""ปีที่ผ่านมาถือว่าเขาเจอของหนักอย่าง โรมัน กอนซาเลซ กำปั้นที่ได้รับการยกย่องว่าดีที่สุดในโลกเมื่อเทียบกันปอนด์ต่อปอนด์ แต่เขาก็จัดการได้แบบอยู่หมัด ยิ่งกว่านั้นในไฟต์รีแมตช์ แชมป์ชาวไทยก็ทำในสิ่งที่หลายคนต้องประหลาดใจ ด้วยการชนะน็อกในยกที่ 4""แต่กับปีนี้เขากำลังจะป้องกันตำแหน่งแชมป์กับ ฮวน ฟรานซิสโก เอสตราด้า รองอันดับ 1 ชาวเม็กซิกัน ซึ่งถือเป็นเรื่องที่อันตราย เพราะ เอสตราด้า สามารถยืนหยัดสู้กับ โรมัน กอนซาเลซ ได้ครบ 12 ยก เมื่อปี 2012 แถมนับตั้งแต่นั้นมาเขาไม่เคยแพ้ใครเลยตลอด 10 ไฟต์" "จริงอยู่ แชมป์โลกชาวไทย โชว์ฟอร์มให้ทั่วโลกเห็นแล้วว่า เขาแข็งแกร่งแค่ไหน แต่ด้วยโปรแกรมการชกของเขาจะทำให้มันเป็นเรื่องยาก โดยคาดว่าหากเขาสามารถเอาชนะกำปั้นเม็กซิกัน มาได้ เป้าหมายต่อไปคือการเจอกับ คาร์ลอส คูเอดราส อดีตคู่ปรับที่เขาเคยแพ้มา ซึ่งมันอาจเป็นงานที่ยากสำหรับเขา เมื่อต้องเจอกับยอดมวยเก่งๆ ติดต่อกันหลายไฟต์" กูรูชาวมะกัน กล่าว