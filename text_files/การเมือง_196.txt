สำนักข่าวอิศรา นำเสนอข่าววิเคราะห์ปริศนาทำไม “ยิ่งลักษณ์-สุเทพ”ต้องนัดเจรจาลับที่ “ร.1 พัน.4 รอ.” โดยมีข้อความว่า
"..ตลอดช่วงเวลาบริหารประเทศของ "รัฐบาลอภิสิทธิ์" ก็เป็น "สุเทพ" ที่เดินเข้าออก "ร.1 รอ." เป็นประจำ นั้นเพราะใน "ร.1 รอ." มีบ้านพักของ "บิ๊กทหาร" ที่สำคัญๆหลายคน โดยเฉพาะทหารในสาย "บูรพาพยัคฆ์".."
สถานการณ์การชุมนุมของกลุ่มคณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยโดยสมบูรณ์อันมีพระมหากษัตริย์ทรงเป็นประมุข (กปปส.) เคลื่อนเข้าสู่จุดแตกหักกับ "รัฐบาล" อย่างหลีกเลี่ยงไม่ได้
ความเคลื่อนไหวทุกย่างก้าวของ "แกนนำ" จึงเป็นสิ่งสำคัญ
โดยเฉพาะความเคลื่อนไหวของ "สุเทพ เทือกสุบรรณ" เลขาธิการกปปส.
และหลายคนอาจจะรู้กันแล้วว่าในช่วงค่ำวันที่ 1 ธันวาคม "สุเทพ" หายตัวไปจากสถานที่ชุมนุม มีนัดหมายปลายทางที่การเจรจากับ "ยิ่งลักษณ์ ชินวัตร" นายกรัฐมนตรี และรมว.กลาโหม ต่อหน้า "ผบ.เหล่าทัพ"
โดยมีกองพันทหารราบที่ 4 กรมทหารราบที่ 1 มหาดเล็กรักษาพระองค์ (ร.1 พัน.4 รอ.) เป็นสถานที่รองรับ "หัวหน้ารัฐบาล" กับ "แกนนำม็อบ"
หลายคนคงตั้งคำถามว่าเหตุไฉนต้องเป็น "ร.1 พัน.4 รอ."
สำนักข่าวอิศรา www.isranews.org จึงรวบรวมข้อมูลมาไขข้อสงสัย ดังนี้
มีการยืนยันข้อมูลว่าตั้งแต่ผู้ชุมนุมกปปส.ได้ "ดาวกระจาย" เดินทางไปยังสถานที่ราชการหลายแห่ง เมื่อวันที่ 24 พฤศจิกายนที่ผ่านมา รวมถึง "กองบัญชาการทหารสูงสุด" และ "กองบัญชาการกองทัพบก"
ทำให้ "พล.อ.ประยุทธ์ จันโอชา" ผบ.ทบ. ซึ่งประเมินแล้วหากยังใช้บก.ทบ.เป็นวอร์รูมติดตามสถานการณ์คงไม่สะดวก เพราะอยู่ใกล้กับสถานที่ชุมนุมมากเกินไป การเข้า-ออกอาจจะไม่สะดวก
บรรดา "ผบ.เหล่าทัพ" จึงตกลงย้ายวอร์รูมมาจัดตั้ง "บก.สำรอง" ที่ร.1 พัน.4 รอ. ตั้งแต่วันที่ 24 พฤศจิกายน แล้ว
การเดินทางของ "ยิ่งลักษณ์" จากซอยโยธินพัฒนา 3 แขวงคลองจั่น เขตบางกะปิ มาเจอกันครึ่งทางกับ "สุเทพ" ที่เดินทางมาจากศูนย์ราชการ แจ้งวัฒนะ จึงสะดวกสบายตามไปด้วย
การเจรจาระหว่าง "ยิ่งลักษณ์" กับ "สุเทพ" จึงเกิดขึ้นที่ "ร.1 พัน.4 รอ."
และหากพลิกหน้าประวัติศาสตร์การเมืองถือว่า "ร.1 รอ." เป็นสถานที่สำคัญอย่างยิ่ง
เพราะในช่วงปลายปี 2551 "พล.อ.อนุพงษ์ เผ่าจินดา" อดีตผบ.ทบ. ได้เปิดบ้านหลังหนึ่งใน "ร.1 พัน.1 รอ." จัดตั้งรัฐบาล "เทพประทาน" มาแล้ว
ด้วยการนำ "ส.ส.ก๊วนเพื่อนเนวิน" ของนายเนวิน ชิดชอบ ผลิกขั้วจากพรรคพลังประชาชน (พปช.) จับมือกับพรรคประชาธิปัตย์ (ปชป.) ดัน "อภิสิทธิ์ เวชชาชีวะ" ขึ้นเป็นนายกรัฐมนตรีคนที่ 27
ครั้นจัดตั้งรัฐบาล "เทพประทาน" ก็มี "สุเทพ" เป็นคีย์แมนคนสำคัญ
และตลอดช่วงเวลาบริหารประเทศของ "รัฐบาลอภิสิทธิ์" ก็เป็น "สุเทพ" ที่เดินเข้าออก "ร.1 รอ." เป็นประจำ นั้นเพราะใน "ร.1 รอ." มีบ้านพักของ "บิ๊กทหาร" ที่สำคัญๆหลายคน โดยเฉพาะทหารในสาย "บูรพาพยัคฆ์"
ไม่ว่าจะเป็นบ้านของน้องเล็กอย่าง "พล.อ.ประยุทธิ์" บ้านของพี่คนกลางอย่าง "พล.อ.อนุพงษ์" ที่สำคัญเป็นบ้านของพี่ใหญ่อย่าง "พล.อ.ประวิตร วงษ์สุวรรณ" อดีตรมว.กลาโหม (รัฐบาลอภิสิทธิ์)
เมื่อไล่เรียงเหตุผลทั้งในอดีตจนถึงปัจจุบัน จึงไม่แปลกที่ "ยิ่งลักษณ์" กับ "สุเทพ" จะเจอกันที่ "ร.1 รอ."
และนับจากนี้ไปความเคลื่อนไหวของ "ทหาร" จะออกมาจาก "ร.1 รอ." มากที่สุด
โปรดอย่ากระพริบตา
ข้อมูลจากสำนักข่าวอิสรา 