เปรียบเทียบ Samsung Galaxy J7 (2016) รุ่นอัปเกรดกับ Galaxy J7 รุ่นเก่าปี 2015 แบบชัดเจน อัปเกรดแล้วดีกว่าเดิมอย่างไร เราสรุปมาให้ท่านแล้ว!

  
ในช่วงกลางปี 2015 ที่ผ่านมาทาง Samsung ได้เปิดตัว Samsung Galaxy J7 สมาร์ทโฟนที่มาพร้อมกับไฟแฟลชด้านหน้าของตัวเครื่อง ที่เกิดมาเพื่อการถ่ายภาพเซลฟี่ตามคอนเซ็ปต์ Smart Selfie ซึ่งถือเป็นสมาร์ทโฟนรุ่นแรกของค่ายที่มาพร้อมกับคุณสมบัตินี้
และล่าสุดทาง Samsung ก็ได้เปิดตัว Samsung Galaxy J7 (2016) สมาร์ทโฟนรุ่นอัปเกรดประจำปี 2016 ออกมาเพิ่มเติม ซึ่งมาพร้อมกับคุณสมบัติ และฟีเจอร์ที่ได้รับการพัฒนาให้ดียิ่งขึ้นไปอีกขั้น โดยในวันนี้ทางทีมงาน Thaimobilecenter จะพาทุกท่านไปรับชมการเปรียบเทียบคุณสมบัติเด่นสำหรับ Samsung Galaxy J7 ในปี 2015 และ Samsung Galaxy J7 (2016) ให้ชมกันอย่างชัดเจน หากพร้อมแล้วเชิญติดตามไปพร้อมกันได้เลยครับ
 
การออกแบบดีไซน์ และรูปลักษณ์ภายนอก  
  
Samsung Galaxy J7 มาพร้อมกับการดีไซน์ตัวเครื่องด้วยวัสดุประเภทพลาสติก สวยหรูตามแบบฉบับของซัมซุง โดยตัวเครื่องมีขนาด 152.2x79.1x7.9 มิลลิเมตร และหนัก 169 กรัม ส่วน Galaxy J7 (2016) มาพร้อมการดีไซน์ที่มีความพรีเมียมมากขึ้นด้วยกรอบด้านข้างตัวเครื่องที่ผลิตจากวัสดุประเภทโลหะ และบริเวณด้านหลังมีลวดลายโลหะขัดลาย (Brushed Metal) รวมถึงมีการปรับเปลี่ยนตำแหน่งของลำโพง และไฟแฟลช LED ที่ด้านหลังของตัวเครื่องด้วยเช่นกัน โดยตัวเครื่องมีขนาด 151.7x76x7.8 มิลลิเมตร และมีน้ำหนัก 170 กรัม 
 
หน้าจอแสดงผล

Samsung Galaxy J7 (2016) มาพร้อมหน้าจอแสดงผลที่คมชัดยิ่งขึ้น ด้วยความละเอียดระดับ Full HD 1080p (1080x1920 พิกเซล : 401) ส่วน Galaxy J7 มีหน้าจอแสดงผลความละเอียดระดับ HD 720p (720x1280 พิกเซล : 267 ppi) ซึ่งทั้ง 2 รุ่นมีหน้าจอแสดงผลแบบ Super AMOLED และมีขนาดเท่ากันที่ 5.5 นิ้ว
 
ชิปเซ็ตประมวลผล และหน่วยความจำแรม (RAM)  
  
Samsung Galaxy J7 ใช้หน่วยประมวลผลชิปเซ็ต Octa-Core Exynos 7580 ที่มีความเร็วในการประมวลผล 1.5 GHz และมีหน่วยความจำแรม (RAM) ขนาด 1.5 GB ซึ่ง Galaxy J7 (2016) ได้รับการอัปเกรดให้ใช้ชิปเซ็ตประเภท Octa-Core Processor ที่มีความเร็วในการประมวลผล 1.6 GHz พร้อมหน่วยความจำแรม (RAM) ขนาด 3 GB ซึ่งเพิ่มขึ้นเป็นเท่าตัว
 
ความจุแบตเตอรี่มากกว่าเดิม

Samsung Galaxy J7 (2016) มาพร้อมแบตเตอรี่ความจุ 3300 mAh เพื่อรองรับการใช้งานที่ยาวนานต่อเนื่องมากยิ่งขึ้น โดยสามารถอยู่ในโหมด Standby ได้ยาวนานถึง 354 ชั่วโมงเลยทีเดียว ซึ่งเพิ่มขึ้นจากใน Galaxy J7 ที่มีแบตเตอรี่ความจุ 3000 mAh
 
ตัวเครื่องสีชมพูสุดหวาน

Samsung Galaxy J7 วางจำหน่ายทั้งหมด 3 สีมาตรฐานได้แก่ สีดำ, สีขาว และสีทอง ส่วน Samsung Galaxy J7 (2016) จะวางจำหน่ายตัวเครื่องสีทอง, สีขาว และสีชมพู ซึ่งเพิ่มเข้ามาเป็นอีกหนึ่งตัวเลือกให้กับผู้ที่ชอบสีสันสุดหวาน
 
ราคาเปิดตัว

Samsung Galaxy J7 เปิดตัวในเดือนมิถุนายนปี 2015 ที่ผ่านมา ซึ่งเริ่มวางจำหน่ายในเดือนสิงหาคมโดยมีราคาเปิดตัวในประเทศไทยอยู่ที่ 8,900 บาท ส่วน Samsung Galaxy J7 (2016) ที่เพิ่งทำการเปิดตัวไปสดๆ ร้อนๆ นั้นยังไม่มีการระบุราคาเปิดตัวไว้แต่อย่างใด ซึ่งคาดว่าจะมีราคาเปิดตัวอยู่ในระดับที่ใกล้เคียงกัน
 
สรุปสเปคในเบื้องต้นของ Samsung Galaxy J7

- ตัวเครื่องมีขนาด 152.2x79.1x7.9 มิลลิเมตร และหนัก 169 กรัม - หน้าจอแสดงผลแบบ Super AMOLED ขนาด 5.5 นิ้ว ความละเอียดระดับ HD 720p (720x1280 พิกเซล) - หน่วยประมวลผลใช้ชิปเซ็ต Octa-Core Exynos 7580 ซึ่งมีความเร็วในการประมวลผล 1.5 GHz - หน่วยประมวลผลกราฟิก (GPU) Mali-T720 - หน่วยความจำแรม (RAM) ขนาด 1.5 GB - หน่วยความจำภายในขนาด 16 GB สามารถเพิ่มหน่วยความจำภายนอกแบบ microSD ได้สูงสุดที่ขนาด 128 GB - กล้องหลังมีความละเอียด 13 ล้านพิกเซล พร้อมไฟแฟลช LED - กล้องหน้ามีความละเอียด 5 ล้านพิกเซล พร้อมไฟแฟลช LED - ความจุแบตเตอรี่ 3,000 mAh - ระบบปฏิบัติการ Android 5.1 Lollipop - รองรับการใช้งาน 2 ซิมการ์ด (Dual SIM)  - รองรับการเชื่อมต่อ Wi-Fi 802.11 b/g/n และ Bluetooth 4.1  - มี 3 สีให้เลือกคือ สีดำ, สีขาว และสีทอง - ราคาเปิดตัว 8,900 บาท
รีวิว (Review) Samsung Galaxy J7
 สรุปสเปคในเบื้องต้นของ Samsung Galaxy J7 (2016)

- ตัวเครื่องมีขนาด 151.7x76x7.8 มิลลิเมตร และมีน้ำหนัก 170 กรัม - หน้าจอแสดงผลแบบ Super AMOLED ขนาด 5.5 นิ้ว ความละเอียดระดับ Full HD 1080p (1080x1920 พิกเซล) - หน่วยประมวลผลใช้ชิปเซ็ตแบบ Octa-Core Processor ซึ่งมีความเร็วในการประมวลผล 1.6 GHz - หน่วยความจำแรม (RAM) ขนาด 3 GB - หน่วยความจำภายในขนาด 16 GB ซึ่งสามารถเพิ่มหน่วยความจำภายนอกแบบ microSD ได้สูงสุดที่ขนาด 128 GB - กล้องดิจิทัลด้านหลังความละเอียด 13 ล้านพิกเซล พร้อมไฟแฟลช LED และมีขนาดรูรับแสงกว้างสูงสุดที่ F/1.9 - กล้องดิจิทัลด้านหน้าความละเอียด 5 ล้านพิกเซล พร้อมไฟแฟลช LED ที่ด้านหน้า และมีขนาดรูรับแสงกว้างสูงสุดที่ F/1.9 - แบตเตอรี่ขนาด 3300 mAh - รองรับการใช้งาน 2 ซิมการ์ด (Dual SIM)  - รองรับการใช้งานบนเครือข่าย 4G LTE - รองรับการเชื่อมต่อ Wi-Fi 802.11 b/g/n, Bluetooth 4.1 และ NFC - มี 3 สีให้เลือกคือ สีดำ, สีขาว และสีชมพู  

เป็นอย่างไรกันบ้างครับ สำหรับการเปรียบเทียบคุณสมบัติเด่นของ Samsung Galaxy J7 และรุ่นอัปเกรดอย่าง Galaxy J7 (2016) จะเห็นได้ว่า Galaxy J7 (2016) ได้รับการอัปเกรดขึ้นอยู่ไม่น้อยในหลายส่วนด้วยกัน เริ่มตั้งแต่การดีไซน์ที่มีการปรับให้มีความหรูหรา และดูพรีเมียมมากขึ้นด้วยการใช้วัสดุประเภทโลหะ รวมถึงการอัปเกรดคุณสมบัติในด้านอื่นๆ อีกมากมาย ไม่ว่าจะเป็นความคมชัดของหน้าจอแสดงผล, หน่วยประมวลผล, หน่วยความจำแรม (RAM) ที่เพิ่มขึ้นเป็นเท่าตัว และความจุแบตเตอรี่ เรียกได้ว่าสามารถตอบโจทย์การใช้งานต่างๆ ของผู้ใช้ได้ดียิ่งขึ้นกว่าเดิมอย่างแน่นอน หากท่านใดกำลังมองหาสมาร์ทโฟนรุ่นใหม่ที่สามารถตอบโจทย์การทำงานได้อย่างครบ ถ้วน เรียกได้ว่า Galaxy J7 (2016) ก็เป็นอีกหนึ่งตัวเลือกที่น่าสนใจอยู่ไม่น้อย สำหรับแฟนๆ ในประเทศไทยคงต้องอดใจรอกันอีกสักนิด คาดว่าในเร็วๆ นี้ทาง Samsung จะออกมาประกาศรายละเอียดเกี่ยวกับกำหนดการวางจำหน่ายตามประเทศต่างๆ ให้ได้ทราบกันอย่างแน่นอน สำหรับวันนี้ทีมงาน Thaimobilecenter ขอลาไปก่อน แล้วพบกันใหม่ในโอกาสหน้า สวัสดีครับ

 
 
นำเสนอข่าวโดย : thaimobilecenter.com