ควันหลง ทีมชาติไทย เปิดสนามราชมังคลากีฬาสถาน เสมอกับ ออสเตรเลีย แบบสนุกเร้าใจ 2-2  ในศึกฟุตบอลโลก 2018 รอบคัดเลือก โซนเอเชีย กลุ่มบี เมื่อวันที่ 15 พ.ย.ที่ผ่านมา ล่าสุดจากรูปเกม และผลการแข่งขันที่ทีมช้างศึกเกือบจะเอาชนะยักษ์ใหญ่อย่างทีมซอคเกอร์รูส์ ทำให้สื่อดังอย่างนิวยอร์กไทมส์ ได้ออกมาวิเคราะห์ว่าด้วยเหตุผลอะไรทำไมทีมชาติไทยถึงทำผลงานได้อย่างยอดเยี่ยมเช่นนี้ โดยสื่อชื่อดังได้ลงสกู๊ป พร้อมกับให้ชื่อสกู๊ปว่า "ความสำรวม บวกพลังวิเศษหลังการจากไปของพระกษัตริย์ นำทีมชาติไทยสู่ผลงานที่น่าทึ่ง"
 ทั้งนี้บทความดังกล่าวที่ทาง นิวยอร์กไทมส์ ได้เผยแพร่ออกสู่ทั่วโลก มีเนื้อหาดังนี้ หลายคนคาดว่าจะมีน้ำตาที่สนามกีฬาราชมังคลากีฬาสถานในวันอังคารที่ผ่านมา เมื่อทีมชาติไทย ต้องเจอศึกหนักอย่าง ออสเตรเลีย ในฟุตบอลโลก 2018 รอบคัดเลือก
หลังหนึ่งเดือนเต็มๆ พวกเขาต้องสูญเสียพระมหากษัตริย์ผู้ยิ่งใหญ่ อันเป็นที่รักของคนไทยทั้งประทศ น่าแปลกใจไม่น้อย ที่ตลอดทั้งเกม 90 นาที นักเตะทีมชาติไทยจะทุ่มเทและเล่นเต็มที่ทุกนาทีในสนาม ทั้งที่ก่อนหน้านี้ฟอร์มของพวกเขาไม่สู้จะดีนัก และยังไม่มีแต้มติดมือเลย 
กองเชียร์ของประเทศไทยได้ร่วมกันร้องเพลงเสียงดังกึกก้องไปทั่วสนาม เสียงของกองเชียร์ช่วยสนับสนุนทีมชาติไทยอย่างเต็มที่ แม้ว่าการเชียร์จะดูไปในทางค่อนข้างสำรวม แต่ก็ถือว่าทุกคนที่อยู่ในสนามต่างก็นึกถึงพระมหากษัตริย์ของพวกเขานอกจากนี้กองเชียร์ทีมเยือนแดนจิงโจ้หลายคน ยังติดโบว์สีดำไว้ที่เสื้อสีเหลือง เพื่อเป็นการแสดงความเคารพต่อสถานการณ์ปัจจุบันในเมืองไทย ในขณะที่แฟนบอลทีมไทยบางส่วนเลือกที่จะใส่เสื้อสีดำแทนสีน้ำเงิน ซึ่งเป็นสีของทีมฟุตบอลทีมชาติไทยชุดนี้
ทันทีที่ผลการแข่งขันจบลงด้วยสกอร์ 2-2  "เกียรติศักดิ์ เสนาเมือง" กุนซือของทีมชาติไทย ไม่สามารถกลั้นอารมณ์ของเขาได้อีกต่อไป  น้ำตาของเขาไหลออกมาทันที ที่ให้สัมภาษณ์ว่านักเตะของเขาได้ทำหน้าที่เพื่อพระมหากษัตริย์อันเป็นที่รักและเทิดทูนของชาวไทย และเขาเสียดายที่ไม่สามารถคว้า 3 แต้ม ในเกมที่ลูกทีมเขาเล่นได้อย่างดีเยี่ยม
เกียรติศักดิ์ เสนาเมือง กล่าวว่า "ผมและทีมชาติไทยทุกคนสำนึกในพระมหากรุณาธิคุณของในหลวงรัชกาลที่ 9  ผมอยากจะขอบคุณแฟนบอลชาวไทยสำหรับการอยู่เคียงข้างมาโดยตลอด ผมผิดหวังที่เราไม่สามารถเก็บ 3 คะแนนในวันที่เราเล่นดีสุดๆ  แต่สุดท้ายการเก็บได้ 1 คะแนน ก็ถือว่าพวกเราได้นำความสุขให้กับคนไทยทุกคนแล้ว"
1 เดือนเต็มที่คนไทยต้องพบกับความสูญเสีย แต่ทีมฟุตบอลของพวกเขา ได้สร้างกำลังใจให้กันด้วยผลงานที่เกือบจะเป็นผู้ชนะ ซึ่งมันน่าทึ่งมากทีเดียวในเรื่องนี้



