ควรซื้อ iPhone 4S หรือรอ iPhone 5 ?
iPhone 5 - เชื่อว่า คำถามนี้คงอยู่ในใจใครหลายๆ คน ซึ่งฟังดูไม่น่ายากต่อการตอบ  แต่เอาเข้าจริงๆ แล้วไม่ง่ายเลย เพราะยังไม่มีใครบอกได้เหมือนกันว่า iPhone  5 จะมีหน้าตา หรือคุณสมบัติเป็นเช่นไร?  คงมีแต่ข่าวลือออกมามากมายจนหลายคนรู้สึกสับสนไปหมด  ซึ่งการตัดสินใจเลือกครั้งนี้คงต้องตั้งสตินิดหนึ่ง  แล้วลองนึกถึงความเป็นไปได้สำหรับสิ่งที่จะเกิดขึ้นกับ iPhone 5  โดยใช้ข้อมูลณ.ปัจจุบัน


แต่ก่อนที่จะมาลงในรายละเอียด  คงต้องย้อนรอยการเปิดตัวผลิตภัณฑ์ของ Apple สักหน่อย ซึ่งปกติแล้ว iPhone  รุ่นใหม่จะเปิดตัวทุกกลางปี  (เดือนมิถุนายน) แต่เมื่อปีที่แล้ว มีการเปลี่ยนแปลงเนื่องจาก iPhone 4S  เปิดตัวในเดือนตุลาคม 2011 ดังนั้น มันมีความเป็นไปได้ว่า Apple อาจจะออก  iPhone รุ่นใหม่ในอีก 6 - 7 เดือนข้างหน้า (ประมาณเดือนกันยายน  หรือตุลาคม) หรือไม่ก็เร็วสุดอีก 3 เดือนข้างหน้าตามรอบปกติคือ มิถุนายน  2012



หากคุณต้องการอินเทรนด์ (ซึ่งจำเป็นหรือเปล่านะ?) แบบว่า ขอแค่เป็นรุ่นใหม่ก็พอ การเลือกที่จะรอ iPhone 5 ก็เป็นความสุขทางใจที่คุณยินดีอยู่แล้ว แต่ถ้าปัญหาของคุณคือ คุณต้องการเปลี่ยน iPhone 3GS ไปเป็นรุ่นใหม่ สำหรับตอนนี้จะเลือกเป็น iPhone 4S เลย หรือรอ iPhone 5 ดี ไอเดียของคำตอบนี้มันมีอยู่ที่การประเมิน  (ฟังดูดีกว่าคำว่า "เดา") ว่า iPhone 5 จะเป็นอย่างไรมากกว่า  ซึ่งหลังจากการเปิดตัว The new iPad ทำให้หลายคนเชื่อว่า การเลือกซื้อเป็น  iPhone 4S ตอนนี เมื่อถึงเวลาที่ iPhone 5  ออกมาก็อาจจะไม่ได้รู้สึกต้องเสียใจแต่อย่างใด  นอกจากไม่ได้ใช้ของใหม่รุ่นล่าสุดเท่านั้น
ถ้าเราใช้ new iPad  เป็นบรรทัดฐานในการประเมิน iPhone 5 (เอ่อ... Apple จะเรียก new หรือ next  iPhone หรือเปล่าเนี่ย?) คาดว่า iPhone 5  อาจจะไม่มีอะไรที่ตื่นเต้นแปลกตาจนน่าใจหายก็ได้ ซึ่งหลายคนหวังว่าจะได้ เห็นการเปลี่ยนแปลงที่ชัดเจนอย่างเช่น เมื่อครั้งที่เปลี่ยนดีไซน์สำหรับ  iPhone 4 (ตามด้วยปัญหาปวดตับอย่าง Antennagate) แต่ถึงกระนั้น เชื่อว่า  การเปลี่ยนแปลงที่เกิดขึ้นกับ iPhone 5 ก็ไม่น่าจะทำให้ผู้ที่ซื้อ iPhone 4S ตอนนี้ต้องปวดตับด้วยเหมือนกัน โดยเฉพาะหากคุณต้องการสมาร์ทโฟนเครื่องใหม่ในตอนนี้

คราวนี้มาเจาะที่ประเด็นของการเปลี่ยนแปลงบน iPhone 5 ที่คาดว่าอาจเกิดขึ้นได้ อย่างเช่น ข่าวลือที่ว่า iPhone 5 จะมากับหน้าจอที่ใหญ่กว่าเดิม ปัจจุบันหน้าจอ iPhone อยู่ที่ 3.5  นิ้ว ซึ่งเป็นขนาดที่ผู้ใช้บอกว่ามันจับฉวยได้พอดี ในขณะที่ตลาดสมาร์ทโฟน ส่วนใหญ่ไปที่ 4.3 นิ้วกันแล้ว แต่ก็เป็นไปได้ที่ Apple  จะไม่ขยายหน้าจอตามคู่แข่ง  เนื่องจากมันต้องพิจารณาจากข้อมูลสถิติของการใช้งาน โดยต้องดูว่า  ผู้ใช้ส่วนใหญ่ใช้เวลาดูหนัง เล่นเกมส์ และอ่านคอนเท็นต์ต่างๆ  บนสมาร์ทโฟนมากขึ้นจนเห็นได้ชัดกว่านี้ ซึ่งเมื่อถึงตอนนั้น  การขยายหน้าจอของ iPhone น่าจะเป็นเรื่องจำเป็น แต่ตอนนี้น่าจะยัง  และในขณะที่เทคโนโลยีของ iPad รุ่นใหม่ขยับไปสู่การใช้จอ Retina Display  สำหรับ iPhone 4 และ iPhone 4S ประเด็นนี้อาจไม่จำเป็นแล้ว ยกเว้นจะขยายขนาดหน้าจอ

อีก ด้านหนึ่งนอกเหนือจากเรื่องของขนาดหน้าจอ และความละเอียดที่ดูเหมือน iPhone  5 อาจจะไม่มีความจำเป็นต้องเปลี่ยนแปลงแล้ว เรื่องของชิป A5X สำหรับ  iPhone 4S ที่ใช้ดูอัลคอร์โพรเซสเซอร์อยู่แล้ว เพียงแต่ไม่เหมือน A5X  ที่ประมวลผลกราฟิกได้ดีกว่า แต่นั่นเป็นเพราะหน้าจอของ iPad ทีใหญ่กว่า  iPhone ถึง 4 เท่าโดยประมาณ การประมวลผลบนข้อมูลที่มากกว่า  เรื่องของควอดคอร์กราฟิกจึงเป็นสิ่งจำเป็นสำหรับ iPad  แต่ไม่น่าจะจำเป็นสำหรับ iPhone 5  ส่วนเรื่องประเด็นของการเชื่อมต่อด้วยเทคโนโลยี 4G LTE  เพื่อให้การสื่อสารที่เร็วขึ้น (12 Mbps) สำหรับ iPhone 5 อาจจะลงตัว เพราะ iPad รุ่นใหม่พิสูจน์ให้เห็นแล้วว่า มันไม่ส่งผลกระทบต่อแบตเตอรี่ เพราะเวลาใช้งานจะนานเท่ากับ iPad 2 

  
นอก จากมุมมองทางด้านฮาร์ดแวร์ที่อ้างอิงไปมาระหว่าง iPad รุ่นใหม่กับ iPhone 5  เพื่อประเมินความเป็นไปได้ของคุณสมบัติต่างๆ แล้ว เรื่องของ iOS  ที่ล่าสุดเป็น iOS 5.1  ก็เป็นอีกประเด็นหนึ่งที่สามารถนำมาประกอบการพิจารณาคุณสมบัติของ iPhone 5  ได้เหมือนกัน ซึ่ง Apple ออก iOS 5.1 มาพร้อมกับบอกว่า ต้องการให้ iPhone 4S อัพเดทการทำงานล่าสุด หากประเมินตามนี้ เมื่อ iPhone 5 ออกมา Apple  ย่อมจะยังคงทำให้มันเข้ากันได้กับ iOS 5.1 ด้วย ยกเว้นจะปรับปรุง iOS  ขนานใหญ่เป็น iOS 6 ไปเลย

ซึ่ง จากหลักการและเหตุผล ผสมกับการประเมินสิ่งที่เกิดขึ้น ณ.ตอนนี้  หากคุณไม่ได้มีความต้องการใช้สมาร์ทโฟนที่จอใหญ่กว่าเดิม (ใหญ่กว่า 3.5  นิ้ว) หรือต้องการสมาร์ทโฟนที่สนับสนุนการเชื่อมต่อ LTE  ส่วนเรื่องของดีไซน์ตัวเครื่องเชื่่อว่า น่าจะมีการเปลี่ยนแปลง  แต่ก็ไม่น่าจะเป็นการเปลี่ยนแปลงขนานใหญ่ หากเป็นเช่นนี้ การเลือก iPhone 4S (โดยเฉพาะผู้ทีใช้ iPhone 3GS) น่าจะเป็นอะไรที่ทำให้คุณแฮปปี้มากกว่า  แม้หลังจาก Apple จะออก iPhone 5 มาแล้วก็ตาม คุณก็จะไม่รู้สึกแย่สักเท่าไร  ไม่ว่า iPhone 5 จะเปิดตัวในเดือนมิถุนายน หรือกันยายนก็ตาม หวังว่า  ข้อมูลเบื้องต้นนี้จะช่วยให้คุณตัดสินใจได้ง่ายขึ้น  และขอใหัคุณโชคดีกับการตัดสินใจครั้งนี้