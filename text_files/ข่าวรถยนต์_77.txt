     เปิดตัวเป็นที่เรียบร้อยสำหรับรถซับคอมแพ็คขายดีจาก 2 ค่ายยักษ์ใหญ่ ได้แก่ Toyota Vios 2017 และ Honda City 2017 ซึ่งต่างก็ปรับไมเนอร์เชนจ์ในเวลาไล่เลี่ยกัน
     รถทั้งสองรุ่นดังกล่าว ถือเป็นโมเดลสำคัญของตลาดบ้านเรา ซึ่งการปรับไมเนอร์เชนจ์ใหม่ของทั้งคู่ ก็ถูกพัฒนาให้มีแนวทางต่างกันชัดเจน โดยที่ Toyota Vios ดูเหมือนจะปรับดีไซน์ภายนอกให้สปอร์ตโฉบเฉี่ยวยิ่งขึ้น ขณะที่ Honda City จะเน้นความหรูหราไฮเทคมากกว่า ส่วนอ็อพชั่นภายในก็มีการปรับเล็กๆน้อยๆ เพื่อยืดอายุตลาดไปอีกสักพักหนึ่ง เราลองไปดูกันว่าทั้งคู่มีจุดเด่นต่างกันอย่างไรบ้าง?
 
เครื่องยนต์และมิติตัวถัง

     Toyota Vios และ Honda City ติดตั้งเครื่องยนต์เบนซินขนาด 1.5 ลิตร โดยที่ City ให้แรงม้าและแรงบิดมากกว่าเล็กน้อย ส่งกำลังด้วยเกียร์อัตโนมัติ CVT ที่สามารถล็อคอัตราทดได้ 7 จังหวะทั้งคู่ ด้านมิติตัวถังถือว่าสูสีกันมาก แต่ City ได้เปรียบเรื่องความยาวฐานล้อที่มากกว่า Vios อยู่ถึง 50 มิลลิเมตร ขณะที่ Vios ได้เปรียบเรื่องของระบบดิสก์เบรกทั้ง 4 ล้อ ที่ช่วยระบายความร้อนได้เร็วกว่า
 
อุปกรณ์ภายนอก

     ทั้งคู่มีการปรับปรุงดีไซน์ภายนอกใหม่อย่างชัดเจน โดย Vios ยังคงมาพร้อมไฟหน้าโปรเจคเตอร์แบบฮาโลเจน พร้อมไฟหรี่แบบ LED ที่เรียกว่า Light Guide รวมถึงไฟท้ายแบบ LED เช่นกัน ขณะที่ City จะได้ไฟหน้าแบบ LED ที่รวมเอาไฟ Daytime Running Light แบบ LED ไว้ในชุดโคม ขณะที่ Vios จะออกแบบแยกติดตั้งไว้บริเวณกันชน ส่วนไฟท้ายยังคงเป็นแบบหลอดไส้ทั้งหมด
ทั้งคู่ถูกออกแบบกันชนหน้า-หลัง และล้ออัลลอยดีไซน์ใหม่ทั้งหมด ส่วนอุปกรณ์ภายนอกอื่นๆ ถือว่าใกล้เคียงกัน
 
อุปกรณ์ภายใน

     ภายในห้องโดยสารของ Vios รุ่น S ตกแต่งด้วยสีดำ-แดง พร้อมเบาะนั่งหุ้มหนังจากโรงงาน ขณะที่ City เป็นเบาะผ้า แต่สามารถปรับพับเบาะนั่งด้านหลังแบบ 60:40 ได้ รวมถึงติดตั้งพวงมาลัยหุ้มด้วยหนัง ปรับระดับได้ 4 ทิศทาง สูง-ต่ำ, เข้า-ออก (Vios ปรับได้เฉพาะสูง-ต่ำ) มีแป้นเปลี่ยนเกียร์ที่พวงมาลัยมาให้ พร้อมสวิตช์สั่งงานระบบควบคุมความเร็วอัตโนมัติ Cruise Control ซึ่ง Vios ไม่มีระบบนี้มาให้
 
เครื่องเสียง

     ทั้งคู่ติดตั้งเครื่องเสียงหน้าจอสัมผัสมาให้ ซึ่งใน Vios จะมีขนาดใหญ่กว่าเล็กน้อย พร้อมรองรับแผ่นซีดีได้ 1 แผ่น มีระบบ Bluetooth สำหรับเชื่อมต่อโทรศัพท์ได้ทั้งคู่ โดยที่ City เหนือกว่าตรงที่มีลำโพงรอบคันถึง 8 จุดด้วยกัน
 
ระบบความปลอดภัย

     City มีถุงลมนิรภัยให้ถึง 6 จุด ทั้งคู่หน้า, ด้านข้าง และม่านถุงลมนิรภัย ขณะที่ Vios มีเฉพาะคู่หน้า 2 จุดเท่านั้น ส่วน City ยังมีระบบสัญญาณไฟกระพริบฉุกเฉินเมื่อเบรกกะทันหันและระบบช่วยออกตัวบนทางลาดชันมาให้ด้วย ขณะที่ระบบช่วยควบคุมการทรงตัวมีมาให้เป็นอุปกรณ์มาตรฐานทั้งคู่
 
ราคาจำหน่าย
ราคา Toyota Vios 1.5 S - 789,000 บาทราคา Honda City 1.5 SV+ - 751,000 บาท
 