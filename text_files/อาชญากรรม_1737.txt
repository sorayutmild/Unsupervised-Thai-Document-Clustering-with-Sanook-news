"พล.ต.ต.อนุชัย" เผยภาพวงจรปิดในที่เกิดเหตุไม่เห็นเฟอร์รารี่พุ่งชน "ด.ต.วิเชียร" 
พล.ต.ต.อนุชัย เล็กบำรุง รองผู้บัญชาการตำรวจนครบาล ในฐานะหัวหน้าพนักงานสอบสวนคดี นายวรยุทธ อยู่วิทยา หรือ บอส อายุ 27 ปี ตกเป็นผู้ต้องหาหลังขับรถเฟอร์รารี่พุ่งชน ด.ต.วิเชียร กลั่นประเสริฐ อายุ 47 ปี ผู้บังคับหมู่งานป้องกันและปราบปราม สน.ทองหล่อ เสียชีวิต เมื่อวานที่ผ่านมา ระบุว่าขณะนี้ พนักงานสอบสวนได้ภาพวงจรปิด 3 จุดจากพื้นที่ใกล้เคียงในระหว่างที่ผู้ต้องหาขับรถด้วยความเร็วสูง แต่ไม่เห็นภาพขณะเกิดเหตุพุ่งชน ซึ่งจะมีการประสานขอภาพเพิ่มเติมในการประกอบสำนวนคดีด้วย
ส่วนการตรวจหาพยานหลักฐานทางนิติวิทยาศาสตร์ อยู่ระหว่างการรอผลตรวจดีเอ็นเอ ผลตรวจเลือด เสื้อผ้า พยานวัตถุภายในรถที่เกิดเหตุ และผลการตรวจวัดปริมาณแอลกอฮอล์ในเลือดด้วย เพื่อประกอบการพิจารณาตั้งข้อหาเพิ่มเติม ส่วนพฤติกรรมว่าเจตนาพุ่งชน หรือขับขี่ด้วยความเร็วแข่งกับรถคันอื่นหรือไม่นั้น ต้องตรวจสอบจากพยานแวดล้อมว่าผู้ต้องหามีเจตนาอย่างไร
ด้าน พ.ต.อ.ชุมพล พุ่มพวง ผู้กำกับการสถานีตำรวจนครบาลทองหล่อ กล่าวถึงการตั้งคณะกรรมการสอบสวนข้อเท็จจริง พ.ต.ท.ปัณณ์ภณ นามเมือง สารวัตรป้องกันและปราบปราม สน.ทองหล่อ โดยยอมรับว่า สารวัตรคนดังกล่าวนั้น มีความสนิทสนมกับคนในบ้านอยู่วิทยา แต่ความชัดเจนต้องรอผลการสอบสวนข้อเท็จจริง ยืนยันจะให้ความเป็นธรรม และสอบสวนอย่างตรงไปตรงมา