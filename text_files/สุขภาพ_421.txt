ไม่ใช่แค่ผู้ป่วยโรคเบาหวานเท่านั้นที่อยู่ในภาวะน้ำตาลสูง จนเสี่ยงต่อการเสียชีวิต คนธรรมดาโดยเฉพาะอย่างยิ่งคนที่ทานอาหารตามใจปาก และไม่เคยตรวจร่างกาย ก็มีโอกาสเสี่ยงที่จะอยู่ในภาวะน้ำตาลในเลือดสูง จนหมดสติ หรือเสียชีวิตได้เช่นเดียวกัน
ร่างกายส่งสัญญาณเตือนอะไรบ้าง เพื่อแจ้งเราว่าเรากำลังอยู่ในภาวะระดับน้ำตาลในเลือดสูง มาดูกันค่ะ
 
9 สัญญาณอันตราย ระดับน้ำตาลในเลือดสูงเกินไป

เหนื่อย หรืออ่อนล้าผิดปกติ
หิวโหย อยากทานอาหารมากขึ้น
กระหายน้ำบ่อย
ปัสสาวะบ่อย
สายตาพร่ามัว ตาลาย
ปวดมวนในท้องอย่างไร้สาเหตุ
ผิวแห้ง และคัน
ปวดศีรษะ ปวดเมื่อยตัว เหมือนคนเป็นไข้หวัด
เป็นแผล แล้วแผลหายช้า ติดเชื้อ อักเสบได้ง่าย

 
สาเหตุของระดับน้ำตาลที่สูงขึ้น
- ทานอาหารมากเกินไป
- ฉีดอินซูลินน้อยเกินไป หรือไม่ได้ฉีด
- ทานยาเบาหวานชนิดเม็ดน้อยเกินไป หรือไม่ได้ทาน
- อยู่ในภาวะป่วย
- ไม่ได้ออกกำลังกายอย่างที่เคยทำอยู่เป็นประจำ
- อยู่ในสภาวะเครียด
- ทานอาหารที่มีน้ำตาลสูงมากเกินไป
- พักผ่อนไม่เพียงพอ
 
หากอยู่ในภาวะน้ำตาลในเลือดสูง ต้องทำอย่างไร?
ควรดื่มน้ำให้มากๆ เพื่อช่วยเจือจางน้ำตาลในเลือด จากนั้นลองตรวจเลือดเพื่อวัดระดับน้ำตาลเพื่อให้แน่ใจว่าสูงขึ้นจริง แล้วค่อยฉีดอินซูลิน หรือทานยา หากผู้ป่วยไม่มีประวัติเป็นเบาหวาน ควรรีบพาไปพบแพทย์โดยด่วน หากไม่รีบรักษาอาจมีอาการชักกระตุก หรือหมดสติได้
 
เรื่องของน้ำตาลในเลือด เป็นสิ่งหนึ่งที่หลายคนกังวล เพราะคนที่เป็นเบาหวานก็ไม่มีความจำเป็นที่จะต้องอ้วน ทุกอย่างเกิดขึ้นจากพฤติกรรมในการทาน การใช้ชีวิต และกรรมพันธุ์ ดังนั้นใครที่รู้ตัวว่าอาจอยู่ในภาวะเสี่ยง ควรรีบตรวจร่างกายเพื่อระวังภัยให้ตัวเองก่อนเป็นอะไรร้ายแรงจะดีที่สุดค่ะ