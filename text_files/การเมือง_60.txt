ครม.เคาะ วันหยุดราชการ ประจำปี 2565 เพิ่มอีก 4 วัน พร้อมทั้งกำหนดให้วันที่ 28 ธันวาคม 2564 เป็นวันหยุดราชการประจำ 8 จังหวัดภาคตะวันออก "วิษณุ" เผยปีหน้าไม่มีวันหยุดประจำภาคแล้ว
วันนี้ (4 พ.ย.) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี แถลงว่า ที่ประชุมคณะรัฐมนตรี (ครม.) เห็นชอบให้เพิ่มวันหยุดราชการในปี 2565 เป็นกรณีพิเศษ จากปกติ 19 วัน อีกจำนวน 4 วัน ได้แก่


วันศุกร์ที่ 15 กรกฎาคม 2565 ทำให้มีวันหยุดยาวติดต่อกัน 5 วัน ช่วงอาสาฬหบูชา-เข้าพรรษา (13-17 กรกฎาคม)


วันศุกร์ที่ 29 กรกฎาคม 2565 ทำให้มีวันหยุดยาวติดต่อกัน 4 วัน ช่วงวันเฉลิมพระชนมพรรษาพระบาทสมเด็จพระเจ้าอยู่หัว (28-31 กรกฎาคม)


วันศุกร์ที่ 14 ตุลาคม 2565 ทำให้มีวันหยุดยาวติดต่อกัน 4 วัน ช่วงวันคล้ายวันสวรรคตในหลวง รัชกาลที่ 9 (13-16 ตุลาคม) และ


วันศุกร์ที่ 30 ธันวาคม 2565 ทำให้มีวันหยุดติดต่อกัน 4 วัน ช่วงวันสิ้นปี-ขึ้นปีใหม่ (30-31 ธันวาคม และ 1-2 มกราคม 2566) หมายเหตุ: ตามหลักการแล้วน่าจะกลายเป็นหยุดยาว 5 วัน เนื่องจากวันสิ้นปี 2565 และวันขึ้นปีใหม่ 2566 ตรงกับวันเสาร์-อาทิตย์ จึงควรจะต้องมีวันชดเชยหลังจากนั้น ดังนั้นวันหยุดยาวน่าจะเป็น 30-31 ธันวาคม และ 1-3 มกราคม 2566 แต่ต้องรอตรวจสอบความชัดเจนอีกครั้งหนึ่ง


เพื่อให้มีวันหยุดยาวต่อเนื่องกันในแต่ละช่วงเชื่อมโยงกับวันหยุดประจำสัปดาห์ เป็นปัจจัยกระตุ้นให้เกิดการเดินทางและส่งผลดีต่อการท่องเที่ยวและเศรษฐกิจในภาพรวมของประเทศ โดยเฉพาะภาคธุรกิจและการท่องเที่ยวที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 (โควิด-19) รวมทั้งเป็นการสนับสนุนการประกาศเปิดประเทศเพื่อรับนักท่องเที่ยวต่างชาติเข้าประเทศด้วย
ทั้งนี้ ในกรณีที่หน่วยงานใดมีภารกิจในการให้บริการประชาชนหรือมีความจำเป็นหรือมีราชการสำคัญในวันหยุดราชการดังกล่าว ที่ได้กำหนดหรือนัดหมายไว้ก่อน หากยกเลิกหรือเลื่อนไปจะเกิดความเสียหายหรือกระทบต่อการให้บริการประชาชน ให้หัวหน้าหน่วยงานนั้นพิจารณาดำเนินการตามที่เห็นสมควร โดยไม่ให้เกิดความเสียหายแก่ทางราชการและกระทบต่อการให้บริการประชาชน
สำหรับในส่วนของรัฐวิสาหกิจ สถาบันการเงิน และภาคเอกชน ให้รัฐวิสาหกิจแต่ละแห่ง ธนาคารแห่งประเทศไทย และกระทรวงแรงงาน พิจารณาความเหมาะสมของการกำหนดเป็นวันหยุดให้สอดคล้องกับกฎหมายที่เกี่ยวข้องแล้วแต่กรณีต่อไป
นอกจากนี้ ยังได้กำหนดวันหยุดราชการประจำภาคตะวันออกใน 8 จังหวัด คือ ฉะเชิงเทรา ชลบุรี ระยอง จันทบุรี ตราด นครนายก ปราจีนบุรี สระแก้ว ในวันที่ 28 ธันวาคม 2564 เนื่องในวันสมเด็จพระเจ้าตากสินมหาราช
สอดคล้องกับที่ นายวิษณุ เครืองาม รองนายกรัฐมนตรี เปิดเผยภายหลังการประชุมคณะรัฐมนตรี (ครม.) ว่า คณะรัฐมนตรีได้หารือเรื่องวันหยุดประจำภาคตะวันออก โดยมีมติให้มีวันหยุดภาคตะวันออก ในวันที่ 28 ธ.ค. 64 ซึ่งเป็นวันสมเด็จพระเจ้าตากสินมหาราช
ทั้งนี้ ผู้ว่าราชการจังหวัดทั้ง 8 จังหวัด เป็นฝ่ายนำเสนอว่า ขอให้กำหนดวันที่ 28 ธ.ค.นี้ เป็นวันหยุดประจำภาคตะวันออก ซึ่งเมื่อครั้งพระเจ้าตากสินออกจากกรุงศรีอยุธยาไปเมืองจันทบุรี ได้เดินทางผ่านทั้ง 8 จังหวัด
“แม้ว่าวันที่ 28 ธ.ค. 64 ตรงกับวันอังคาร ดังนั้นวันจันทร์อาจจะเป็นฟันหลอ ก็ไม่เป็นอะไรปล่อยให้เป็นตามธรรมชาติ และขอเตือนว่าในกรุงเทพมหานครอย่าเผลอไปร่วมหยุดกับเขาด้วยก็แล้วกัน” นายวิษณุ กล่าว
นายวิษณุ กล่าวเพิ่มเติมว่า สำหรับวันหยุดประจำภาค จะมีเฉพาะปี 2564 นี้เท่านั้น ส่วนในปี 2565 จะไม่มีการกำหนดวันหยุดประจำภาคแล้ว ซึ่งในที่ประชุม ครม.วันนี้ได้มีการเสนอปฏิทินวันหยุดราชการของปี 2565 ให้ที่ประชุมพิจารณาเรียบร้อยแล้ว ซึ่งเป็นไปตามปกติของปฏิทินประจำปี แต่หากจะมีวันหยุดเพื่อส่งเสริมการท่องเที่ยวเกิดขึ้นเพิ่มเติมก็จะมีการประกาศล่วงหน้าเป็นเดือนๆ ไป เนื่องจากในปี 2565 จะมีการประชุมเอเปก ซึ่งมีวันหยุดหลายวัน
สำหรับวันหยุดราชการประจำปี 2565 รวมที่เพิ่มเติมอีก 4 วัน ได้แก่


วันหยุดชดเชยขึ้นปีใหม่ 3 มกราคม


วันมาฆบูชา 15 กุมภาพันธ์


วันพระบาทสมเด็จพระพุทธยอดฟ้าจุฬาโลกมหาราชและวันที่ระลึกมหาจักรีบรมราชวงศ์ 6 เมษายน


วันสงกรานต์ 13-15 เมษายน รวม 3 วัน


วันฉัตรมงคล 4 พฤษภาคม


วันพระราชพิธีจรดพระนังคัลแรกนาขวัญ เดือนพฤษภาคม ซึ่งทางสำนักพระราชวังจะประกาศว่าเป็นวันใดเป็นปีๆ ไป


วันหยุดชดเชยวันวิสาขบูชา 16 พฤษภาคม


วันเฉลิมพระชนมพรรษาสมเด็จพระนางเจ้าฯ พระบรมราชินี 3 มิถุนายน


วันอาสาฬหบูชา 13 กรกฎาคม


วันเข้าพรรษา 14 กรกฎาคม


วันหยุดราชการพิเศษ 15 กรกฎาคม


วันเฉลิมพระชนมพรรษาพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว 28 กรกฎาคม


วันหยุดราชการพิเศษ 29 กรกฎาคม


วันเฉลิมพระชนมพรรษาสมเด็จพระบรมราชชนนีพันปีหลวงและวันแม่แห่งชาติ 12 สิงหาคม


วันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม


วันหยุดราชการพิเศษ 14 ตุลาคม


วันหยุดชดเชยวันปิยมหาราช 24 ตุลาคม


วันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม


วันหยุดชดเชยวันรัฐธรรมนูญ 12 ธันวาคม


วันหยุดราชการพิเศษ 30 ธันวาคม


สามารถตรวจสอบเพิ่มเติมได้ที่ : ปฏิทินวันสำคัญ วันหยุดราชการ ประจำปี 2565