(14 ม.ค.) พล.ต.ต.พยูห์ ธนะศรีสืบวงศ์ ผบก.ภ.จว.อุตรดิตถ์ ได้ประชุมชุดสืบสวนเพื่อติดตามหาคนร้าย คือ นายธีรพล อายุ 39 ปี ใช้อาวุธปืน 9 มม. ยิง นายวิรัตน์ อายุ 48 ปี พ่อตา เข้าหน้าทะลุท้ายทอย และนางกัญญารัตน์ บุตรสาวของนายวิรัตน์ ซึ่งเป็นภรรยาของผู้ก่อเหตุและตั้งครรภ์ประมาณ 4 เดือน ถูกยิงเข้าทะลุศีรษะและกลางหลัง เสียชีวิตคาที่ในโรงจอดรถ
>> โศกนาฏกรรม 5 ศพ ลูกเขยแค้นคลั่ง ไล่ยิงเมียกับญาติๆ เรียงคิวตายตามบ้าน
จากนั้นไปตรวจสอบที่บ้านหลังหนึ่งใน ต.พญาแมน อ.พิชัย จ.อุตรดิตถ์ ซึ่งเป็นบ้าน 2 ชั้นครึ่งปูนครึ่งไม้ ซึ่งนายธีรพลใช้อาวุธปืนก่อเหตุยิง นางน้ำผึ้ง อายุ 48 ปี ผู้เป็นแม่ยาย นางน้ำผา อายุ 48 ปี พี่สาวฝาแฝดของนางน้ำผึ้ง ถูกยิงหลายนัดเข้าที่หัวและหน้าอก เสียชีวิตภายในห้องนอน และนางกนกวรรณ อายุ 53 ปี พี่สาวของนางน้ำผึ้ง เสียชีวิตอยู่บริเวณริมถนนหน้าบ้าน
นายปรัชญา เสริฐลือชา นายอำเภอพิชัย กล่าวว่า จากการสอบถามเพื่อนบ้าน ทราบว่าคนร้ายได้ก่อเหตุจุดแรกที่บ้านหลังหนึ่งซึ่งอยู่ในหมู่ที่ 2 ต.พญาแมน ยิงแม่ยายและพี่สาวฝาแฝดเสียชีวิตในห้องนอน จากนั้นขณะขับรถออกจากจุดเกิดเหตุ พี่สาวของผู้ตายคือนางกนกวรรณ ได้ยินเสียงปืนจึงวิ่งออกมาดู ทำให้ถูกยิงเสียชีวิตอีก 1 ราย รวมเป็น 3 ราย หลังจากนั้นคนร้ายขับรถไปที่บ้านอีกหลังหนึ่งซึ่งอยู่ที่หมู่ 1 ใช้อาวุธปืนยิงพ่อตาและภรรยาเสียชีวิต รวมทั้ง 2 จุด มีผู้เสียชีวิตทั้งสิ้น 5 ราย
นอกจากนี้ ยังมีผู้บาดเจ็บอีก 2 ราย คือ นายเอกราช และนายเขียว ซึ่งเป็นญาติกับผู้ตาย ขณะนี้ถูกนำตัวส่งโรงพยาบาลอุตรดิตถ์
ซึ่งในจุดแรกบริเวณโรงจอดรถนั้น กล้องวงจรปิดสามารถบันทึกภาพนาทีเกิดเหตุไว้ได้ โดยก่อนเกิดเหตุ นายธีรพล คล้ายมีปากเสียงกับภรรยาและพ่อตา ก่อนชักปืนออกมาจ่อยิงพ่อตา นางกัญญารัตน์พยายามวิ่งเข้าไปช่วยพ่อจึงถูกยิงล้มลงไปด้วย ระหว่างนั้นผู้ก่อเหตุวิ่งไล่ยิงหญิงสาวคนหนึ่งจนหายออกไปจากกล้องวงจรปิด ส่วนนางกัญญารัตน์ที่ได้รับบาดเจ็บก็คลานเข้าไปกอดพ่อของตนเองเอาไว้ แล้วแน่นิ่งไปทั้งคู่ จากนั้นนายธีรพลเดินกลับไปหาผู้บาดเจ็บที่นอนอยู่ ก่อนใช้ปืนจ่อยิงอีกหลายนัดแล้วหลบหนีไป

ส่วนสาเหตุนั้น ทราบเบื้องต้นจากชาวบ้านว่า ผู้ก่อเหตุมีปัญหาทะเลาะกับภรรยาบ่อยครั้งจากความหึงหวง โดยวันนี้ทะเลาะกันตั้งแต่ช่วงเช้า ผู้ก่อเหตุเคยขู่ฆ่ายกครัวมาแล้วก่อนหน้านี้ จนกระทั่งก่อเหตุสลดดังกล่าว ส่วนคนร้ายหลังจากก่อเหตุแล้วหลบหนีไปโดยใช้รถโตโยต้า แคมรี่ สีขาว ทะเบียน กล 4561 พิษณุโลก
ล่าสุดรถคันดังกล่าวถูกนำมาจอดทิ้งไว้ภายในโรงแรมแห่งหนึ่งใน อ.เมืองพิษณุโลก ซึ่งจอดไว้หน้าห้องพักหมายเลข 9 สภาพรถถูกล็อกประตูไว้ โดยแม่บ้านของโรงแรมเปิดเผยว่า นายธีรพลขับรถเก๋งเข้ามาเปิดห้องพัก จากนั้นแจ้งว่าขอยืมรถจักรยานยนต์ฮอนด้า รุ่นเวฟ สีน้ำเงิน ทะเบียน 437 พิษณุโลก เพื่อไปรับเพื่อนสาวที่ห้างแห่งหนึ่ง แต่ขณะนี้ยังไม่กลับเข้ามาแต่อย่างใด
เจ้าหน้าที่ตำรวจได้กั้นพื้นที่รอบบริเวณเพื่อรอเจ้าหน้าที่วิทยาการ ศพฐ.6 เข้ามาตรวจสอบเก็บหลักฐานภายในรถเพื่อใช้ประกอบสำนวนคดี คาดว่าน่าจะยังหลบหนีอยู่ในพื้นที่ ในเบื้องต้นตำรวจได้เช็กไปทางสัญญาณโทรศัพท์ของผู้ก่อเหตุ ปรากฏว่าอยู่จังหวัดปทุมธานี
รถที่คนร้ายนำมาจอดทิ้งไว้