     Toyota Corolla 2019 ใหม่ ถูกเปิดตัวในตลาดโลกเป็นที่เรียบร้อยแล้ว เราลองไปดูกันว่าเมื่อเทียบกับช็อตต่อช็อตกับ Honda Civic โฉมปัจจุบัน คันไหนดูสวยลงตัวกว่ากัน
มุมมองด้านหน้าตรง

     Toyota Corolla 2019 ถูกออกแบบด้านหน้าให้ดูเฉียบคมมากขึ้นกว่าโฉมปัจจุบัน โดดเด่นด้วยกระจังหน้าสีดำขนาดใหญ่บริเวณกันชน เสริมความหรูหราด้วยโครเมียมทั้งบริเวณไฟหน้าและกันชนหน้า ขณะที่ Civic ยังคงเอกลักษณ์ Solid Wing Face ที่มองผ่านๆ ก็รู้ว่านี่คือฮอนด้า
 
มุมมองด้านหน้าเฉียง

     ดีไซน์ของ Corolla 2019 ใหม่ ถูกออกแบบเน้นความหรูหรามากกว่า Civic โฉมปัจจุบัน ที่ออกแบบให้ดูเตี้ยและกว้างแบบรถสปอร์ตมากกว่า ในรุ่นท็อปของทั้งคู่มาพร้อมไฟหน้าแบบ LED ซึ่งมีการออกแบบให้มีเอกลักษณ์เป็นของตัวเอง
 
มุมมองด้านข้าง

     ดีไซน์ด้านข้างของ Corolla 2019 ยังคงเน้นความอนุรักษ์นิยมมากกว่า Civic แม้ว่าจะดูโฉบเฉี่ยวน้อยกว่า แต่ความรู้สึกโดยรวมยังคงเน้นความหรูหรามากกว่า ชวนให้นึกถึง Yaris ATIV แต่เน้นโครเมียมมากขึ้น
 
มุมมองด้านหลังเฉียง

     ดีไซน์ด้านท้ายของ Corolla 2019 ถือเป็นการเปลี่ยนรูปลักษณ์ไปจากเดิมอย่างมาก ด้วยไฟ LED รูปทรงคว่ำ (จากเดิมที่มักออกแบบให้เป็น "หน้ายิ้ม") ขณะที่ Civic ดูจะได้เปรียบเรื่องความมีเอกลักษณ์มากกว่า ด้วยไฟท้ายรูปทรงตัว C ที่ออกแบบได้อย่างโฉบเฉี่ยวจริงๆ
 
ห้องโดยสารภายใน

     ดีไซน์แผงแดชบอร์ดของ Corolla 2019 โดดเด่นด้วยหน้าจออินโฟเทนเม้นท์แบบยกตัวขึ้นจากแผงคอนโซล ถูกออกแบบเน้นความเรียบง่ายกว่าที่ผ่านมา ขณะที่ Civic ก็ยังได้เปรียบเรื่องความสปอร์ตมากกว่าเล็กน้อย
 
ระบบอินโฟเทนเม้นท์และปุ่มควบคุม

     แผงสวิตช์ต่างๆ ถูกจัดวางใกล้เคียงกัน โดย Corolla 2019 ออกแบบให้หน้าจออินโฟเทนเม้นท์อยู่เหนือช่องแอร์ มาพร้อมปุ่มช็อตคัตและปุ่มควบคุมระดับเสียงที่ใช้งานขณะขับขี่ได้ง่ายกว่าปุ่มสัมผัสของ Civic ขณะที่ระบบปรับอากาศของ Corolla มีหน้าจอแยกออกมา ไม่ต้องใช้รวมกับจออินโฟเทนเม้นท์แบบ Civic
     อย่างไรก็ดี ยังไม่มีการยืนยันอย่างเป็นทางการว่าเวอร์ชั่นไทยจะมีดีไซน์ต่างไปจากนี้หรือไม่ ซึ่งก็คงต้องติดตามกันต่อไปครับ
 