     หากพูดถึงแบรนด์ยุโรปหรูเก่าแก่สัญชาติเยอรมันอย่าง BMW หลายคนย่อมต้องนึกถึงรถยนต์ที่แฝงไปด้วยภาพลักษณ์ความสปอร์ตในทุกอณู แล้วเมื่อบีเอ็มดับเบิ้ลยูหันมาจับกลุ่มรถสำหรับครอบครัว มันจึงกลายเป็นรถอเนกประสงค์ที่ตอบโจทย์การใช้งานในชีวิตประจำวัน แต่ยังแฝงความหรูเท่ได้อย่างลงตัว เช่นเดียวกับ BMW 218i Gran Tourer ที่เรานำมาทดสอบในครั้งนี้นั่นเองครับ
     BMW 2-Series Gran Tourer นับเป็นรุ่นที่มีตัวถังขนาดใหญ่ที่สุดในตระกูล 2-Series ด้วยกัน มีจุดเด่นอยู่การจัดวางเบาะนั่งภายในห้องโดยสารแบบ 3 แถว รองรับผู้โดยสารได้ 7 ที่นั่ง ตามสไตล์รถเอ็มพีวี ขณะที่รุ่น 2-Series Active Tourer จะมีหน้าตาใกล้เคียงกัน แต่จัดวางห้องโดยสารภายในแบบ 2 แถว 5 ที่นั่ง
 

     คันนี้เรานำมาทดสอบในครั้งนี้ เป็นรุ่น Luxury Line ซึ่งเป็นรุ่นเดียวที่ทำตลาดในบ้านเรา
     รูปลักษณ์ภายนอกของ 218i Gran Tourer Luxury ยังคงไว้ซึ่งเอกลักษณ์ตามสไตล์บีเอ็มฯ ด้านหน้าติดตั้งไฟหน้าแบบ Bi-LED ทั้งไฟสูงและไฟต่ำจากโคมโปรเจคเตอร์ชุดเดียวกัน สามารถเปิด-ปิดได้อัตโนมัติตามสภาพแสง มาพร้อมไฟ Daytime Running Light แบบ LED สไตล์แองเจิลอายจำนวน 4 ดวง พร้อมคิ้วไฟคาดด้านบนอีกเส้น ช่วยให้ดูโดดเด่นขณะขับขี่ในเวลากลางวัน
     ไฟหน้าชุดนี้ยังติดตั้งระบบ Cornering Light ที่ช่วยส่องสว่างขณะเลี้ยวหรือเข้าโค้งตามทิศทางการหมุนของพวงมาลัยเป็นอุปกรณ์มาตรฐาน
 

     กระจังหน้าถูกออกแบบในสไตล์ ‘ไตคู่’ ตกแต่งด้วยโครเมี่ยม โดยในรุ่น Luxury Line จะมีการด้วยแถบโครเมี่ยมบริเวณกรอบไฟตัดหมอกด้านหน้า ช่วยเพิ่มความหรูหรามากขึ้น
     ด้านข้างถูกออกแบบด้วยเส้นสายสไตล์เอ็มพีวี พร้อมตกแต่งขอบประตูด้วยโครเมี่ยมตลอดแนว กระจกมองข้างมาพร้อมไฟเลี้ยวแบบ LED
 

     ตัวถังด้านท้ายถูกออกแบบให้ประตูท้ายมีลักษณะตั้งชันกว่ารุ่น Active Tourer เพื่อเพิ่มพื้นที่ภายในห้องโดยสารสำหรับเบาะนั่งแถวที่ 3 ติดตั้งสปอยเลอร์ประตูท้ายพร้อมไฟเบรกดวงที่ 3 แบบ LED มาให้
     ไฟท้ายถูกออกแบบให้ดูสวยงาม ทรงพลัง ตามสไตล์บีเอ็มดับเบิ้ลยู พร้อมแถบไฟหรี่แบบ LED จำนวน 2 เส้น ติดตั้งกรอบป้ายทะเบียนไว้ระหว่างไฟท้ายทั้งสองข้าง พร้อมปุ่มเปิดประตูท้ายออกแบบให้ซ่อนอยู่เหนือกรอบทะเบียน
     นอกจากนั้น ในรุ่น Luxury Line ยังเน้นความหรูหราด้วยแถบโครเมี่ยมบริเวณกันชนอีก 1 เส้น พร้อมแผงทับทิมสะท้อนแสงบริเวณมุมกันชน และปลายท่อไอเสียเดี่ยวแบบโครเมี่ยม
 

     ตัวถังวางอยู่บนล้ออัลลอยขนาด 17 นิ้ว พร้อมยางรันแฟล็ต Bridgestone Turanza T001 ขนาด 205/55 R17 ซึ่งสามารถวิ่งต่อได้ด้วยความเร็วไม่เกิน 80 กม./ชม. ในกรณีที่ยางรั่วซึม เพื่อไปยังศูนย์บริการที่ใกล้ที่สุดด้วยความที่เป็นรถทรงสูงสไตล์เอ็มพีวี ทำให้ห้องโดยสารของ 218i Gran Tourer มีความโปร่งโล่งอย่างเห็นได้ชัด พื้นที่เหนือศีรษะมีให้อย่างเหลือเฟือ
 

     เบาะนั่งหุ้มหนัง Dakota ถูกออกแบบให้มีรูระบายอากาศ ตัวเบาะคู่หน้าเป็นแบบปรับไฟฟ้า ฝั่งคนขับสามารถปรับไฟฟ้าได้ 8 ทิศทาง พร้อมเมมโมรี่จำนวน 2 ตำแหน่งมาให้ ฟองน้ำตัวเบาะถูกออกแบบให้ติดแข็งนิดๆแบบเดียวกับบีเอ็มฯรุ่นอื่นๆ แต่ก็ถือเป็นเบาะที่สามารถโดยสารได้ยาวๆ โดยไม่ทำให้เกิดอาการเมื่อยล้า
     เบาะนั่งแถวที่สองมีขนาดใหญ่ รองรับผู้โดยสารได้ 3 คนแบบพอดีๆ ตัวเบาะสามารถปรับเลื่อนขึ้นหน้า-หลังได้ ปรับเอนพนักพิงปรับเอนไปด้านหลังได้ รวมถึงยังสามารถปรับพับแยกได้แบบ 40:20:40 ติดตั้งหมอนพิงศีรษะที่สามารถปรับความสูงได้ทั้ง 3 ตำแหน่ง
 

     ตัวพนักพิงเบาะแถวที่ 2 มีระบบ One-touch ที่สามารถดึงก้านเพื่อพับพนักพิงเบาะพร้อมกับเลื่อนไปข้างหน้าได้ทันที สำหรับการขึ้นไปนั่งเบาะแถวที่ 3 เมื่อดึงตัวเบาะกลับมา ก็จะกลับไปอยู่ในตำแหน่งที่ตั้งไว้ตั้งแต่แรกให้เหมือนเดิม
     ส่วนเบาะนั่งแถวที่ 3 สามารถปรับพับแยกแบบ 50:50 ได้ แต่ไม่สามารถปรับเอนหรือเลื่อนหน้า-หลังได้ มีหมอนพิงศีรษะปรับระดับได้มาให้ 2 ตำแหน่ง ขนาดความกว้างตัวเบาะรองรับผู้โดยสารผู้ใหญ่ได้ 2 คนแบบพอดีๆ
 

     ส่วนเรื่องพื้นที่วางขานั้น จำเป็นต้องเลื่อนเบาะนั่งแถว 2 ไปข้างหน้า เพื่อให้มีพื้นที่ช่วงขาเพิ่มขึ้น ขณะที่พื้นตัวถังถือว่าสูงพอควร ทำให้ท่านั่งมีลักษณะชันเข่า ถ้าให้ดีน่าจะเหมาะสำหรับเด็กๆ หรือผู้ใหญ่ที่เดินทางในระยะใกล้ๆ แต่ยืนยันว่าสามารถนั่งได้จริงทั้ง 7 ที่นั่ง เพียงแต่อาจจะไม่สบายเท่าเอ็มพีวีระดับฟูลไซส์ ซึ่งถือเป็นข้อจำกัดด้วยขนาดตัวถังรถอย่างหลีกเลี่ยงไม่ได้
     ตัวเบาะแถวที่ 2 และ 3 สามารถปรับพับให้ราบไปกับพื้นห้องเก็บสัมภาระ สามารถขนสัมภาระชิ้นใหญ่ที่มีลักษณะแบนได้ บริเวณห้องเก็บสัมภาระด้านท้ายมีปุ่มพับเบาะลงอัตโนมัติ ซึ่งเป็นการพับเบาะนั่งแถวที่ 2 เท่านั้น ขณะที่การพับเบาะนั่งแถวที่ 3 จะใช้วิธีดึงปุ่มหลังตัวเบาะเพื่อปลดล็อค จึงจะสามารถพับเบาะลงได้ ใกล้ปุ่มพับเบาะมีตะขอแขวนแบบพับเก็บได้มาให้ทั้ง 2 ข้าง
 

     ฝั่งผู้ขับขี่ติดตั้งพวงมาลัยหุ้มหนังแบบมัลติฟังก์ชั่นทรงสปอร์ตแบบ 3 ก้าน ปุ่มควบคุมฝั่งซ้ายใช้สำหรับระบบควบคุมความเร็ว Speed Limit ด้านขวาสำหรับควบคุมระบบเครื่องเสียง มาพร้อมก้านที่ปัดน้ำฝนแบบอัตโนมัติทางขวามือ
     ชุดมาตรวัดยังคงสไตล์คลาสสิกฉบับบีเอ็มดับเบิ้ลยู มีมาตรวัดอัตราสิ้นเปลืองแบบเรียลไทม์บอกหน่วยเป็นลิตร/100 กิโลเมตรมาให้
 

     แผงคอนโซลและแผงประตูในรุ่น Luxury Line ตกแต่งด้วยลายไม้ Fineline Stream คอนโซลกลางติดตั้งหน้าจอ i-Drive ขนาด 6.5 นิ้วมาให้ สั่งงานผ่านปุ่มบริเวณใกล้กับคันเกียร์ ซึ่งอินเตอร์เฟสระบบ i-Drive ของบีเอ็มดับเบิ้ลยูนั้น ต้องขอชมเชยว่าถึงแม้จะมีฟังก์ชั่นหลากหลาย แต่ก็สามารถใช้งานได้ง่ายมาก เมื่อเทียบกับคู่แข่งในระดับเดียวกัน
 

     เครื่องเสียงของ 218i Gran Tourer สามารถเล่นแผ่น CD ได้ 1 แผ่น มีพอร์ต USB และ AUX มาให้อย่างละ 1 ช่อง ติดตั้งไว้บริเวณใต้กล่องเก็บของข้างเบาะคู่หน้า รองรับการเชื่อมต่อโทรศัพท์ผ่าน Bluetooth สำหรับการใช้งานโทรศัพท์ รวมถึงสามารถดึงเพลงจากมือถือขึ้นมาฟังในรถได้ ขับกำลังเสียง 100 วัตต์ ผ่านลำโพงทั้งหมด 6 จุดรอบคัน
     บริเวณปุ่มช็อตคัทที่มีตัวเลขตั้งแต่ 1-8 สามารถตั้งค่าเพื่อไปยังเมนูต่างๆได้ โดยไม่จำเป็นต้องใช้ตั้งสถานีวิทยุเพียงอย่างเดียว และหากสัมผัสปุ่มเบาๆ หน้าจอ i-Drive ก็จะแสดงว่าปุ่มนั้นๆ มีหน้าที่ทำอะไรบ้างเลื่อนลงมาจะมีช่องเก็บของมาให้ เหมาะสำหรับวางโทรศัพท์มือถือ กุญแจ หรืออะไรก็ตามแต่
 

     ระบบปรับอากาศเป็นแบบกึ่งอนาล็อก มีฟังก์ชั่ฮีทเตอร์มาให้ในตัว ออกแบบให้ใช้งานง่าย สามารถปรับความแรงลมได้ 7 ระดับ ใกล้กันเป็นปุ่มโหมด Sport/Eco PRO ปุ่มปิดการทำงานของระบบควบคุมการทรงตัว และสวิตซ์เบรกมือไฟฟ้ามาให้
     ด้านระบบความปลอดภัยติดตั้งถุงลมนิรภัยคู่หน้า ถุงลมนิรภัยศีรษะสำหรับตอนหน้าและหลัง รวมถึงม่านถุงลมนิรภัย ติดตั้งเบรกเอบีเอส และระบบควบคุมเสถียรภาพการทรงตัวเป็นอุปกรณ์มาตรฐาน
 

     BMW 218i Gran Tourer ติดตั้งขุมพลังเบนซิน TwinPower Turbo แบบ 3 สูบ ความจุ 1.5 ลิตร ให้กำลังสูงสุด 136 แรงม้า ที่ 4,400 รอบต่อนาที แรงบิดสูงสุด 220 นิวตัน-เมตร ที่ 1,250 รอบต่อนาที ส่งกำลังด้วยเกียร์อัตโนมัติ 6 สปีด โดยเคลมอัตราเร่งจาก 0-100 กม./ชม. ไว้ที่ 9.5 วินาที ความเร็วสูงสุดที่ 202 กม./ชม.
     อัตราเร่งของ 218i Gran Tourer คันนี้ แม้ว่าจะใช้เครื่องยนต์ 3 สูบ ขนาดเพียง 1.5 ลิตร แต่การทำงานของเทอร์โบก็ช่วยเรียกแรงบิดกว่า 220 นิวตัน-เมตร ได้อย่างทันใจ ไม่มีจังหวะเทอร์โบแล็กให้เห็นแม้แต่น้อย เรียกว่ายิ่งกดคันเร่งลงไปเท่าไหร่ พละกำลังก็ยิ่งไหลมาเทมามากขึ้นเท่านั้น ประกอบกับการทำงานของเกียร์อัตโนมัติแบบ 6 สปีด ที่ลื่นไหลไม่แพ้เกียร์ 8 สปีด ในรุ่นใหญ่ ให้ความนุ่มนวลในการเปลี่ยนเกียร์อยู่ในระดับที่แทบจะใกล้กับเกียร์ซ๊วีที แต่กลับให้ความสนุกเร้าใจกว่ากันเยอะ  ดังนั้น หากใครกังวลว่าถ้านั่งเต็มคันจะอืดหรือไม่ บอกตรงนี้เลยครับว่า เหลือเฟือ…
 

     ด้านช่วงล่างถูกเซ็ทมาให้ค่อนข้างนิ่ม ดูดซับแรงสะเทือนได้ดีพอสมควร เอาใจผู้ที่เดินทางไปไหนมาไหนทั้งครอบครัวบ่อยๆ การเข้าโค้งด้วยความเร็วสูงมีอาการโยนให้เห็นบ้าง เนื่องด้วยลักษณะตัวถังที่มีจุดศูนย์ถ่วงค่อนข้างสูงมากกว่ารถซีดาน แต่ก็ยังให้การเกาะถนนดี ให้ความมั่นใจในระดับต้นๆ เมื่อเทียบกับรถสไตล์เอ็มพีวีและเอสยูวีด้วยกัน
     พวงมาลัยไฟฟ้า Servotronic ของ 218i Gran Tourer ยังคงให้ความเป็นธรรมชาติตามสไตล์บีเอ็มฯ อัตราทดกระชับ น้ำหนักกำลังดี ไม่เบาโหวงเกินไป ขับง่าย ลัดเลาะไปในเมืองได้อย่างสนุกสนาน แต่เมื่อใช้ความเร็วสูงก็ให้ความมั่นใจเป็นอย่างดี
 

     ทัศนวิสัยด้านหน้าถือว่าทำได้ดีเช่นกัน ด้วยการออกแบบเสาเอให้มีกระจกบานเล็ก สามารถมองทะลุผ่านเพื่อเพิ่มองศาการมองเห็นได้ดี รวมถึงระดับสายตาที่สูงกว่ารถซีดานทั่วไป ทำให้มองไปข้างหน้าได้ไกลขึ้น ซึ่งจุดนี้คุณผู้หญิงน่าจะชอบ
     อัตราสิ้นเปลืองเฉลี่ยนอกเมืองที่เราทำได้ ถือว่าน่าประทับใจใช่เล่น โดยเราใช้ความเร็วในระดับ 110 -140 กม./ชม. แต่หน้าจอออนบอร์ดระบุอัตราสิ้นเปลืองอยู่ที่ราว 14.9 กม./ลิตร ซึ่งถือว่าประหยัดพอตัวหากเทียบกับขนาดตัวและความอเนกประสงค์ระดับนี้
     ความเร็วที่ได้เทียบต่อรอบเครื่องยนต์โดยประมาณ มีดังนี้

80 กม./ชม. ใช้รอบเครื่องยนต์ 1,700 รอบต่อนาที
90 กม./ชม. ใช้รอบเครื่องยนต์ 1,950 รอบต่อนาที
100 กม./ชม. ใช้รอบเครื่องยนต์ 2,200 รอบต่อนาที
110 กม./ชม. ใช้รอบเครื่องยนต์ 2,400 รอบต่อนาที
120 กม./ชม. ใช้รอบเครื่องยนต์ 2,600 รอบต่อนาที

 

     สรุป BMW 218i Gran Tourer ยังคงไว้ซึ่งความเป็นบีเอ็มฯได้อย่างครบถ้วน แต่เพิ่มเติมด้วยความอเนกประสงค์มากขึ้น รองรับการใช้งานในครอบครัวขนาดใหญ่ นั่ง 6-7 คนบ้างเป็นครั้งคราว เบาะแถวที่ 3 รองรับการใช้งานได้จริง แต่น่าจะเหมาะกับเด็กๆ หรือผู้ใหญ่ที่โดยสารเป็นระยะทางใกล้ๆมากกว่า 
     เครื่องยนต์เบนซิน 1.5 ลิตรเทอร์โบ ให้กำลังเหลือเฟือ ฉีกแซงรถญี่ปุ่นเครื่องยนต์ 1.8 ลิตรได้สบายๆ ฟีลลิ่งการขับขี่ต่างจากรถบีเอ็มฯตัวถังซีดานอยู่บ้าง ด้วยตัวถังแบบเอ็มพีวีที่มีจุดศูนย์ถ่วงสูง แต่ก็ยังขับสนุก และให้ความมั่นใจที่ความเร็วสูง 
     หากใครกำลังมองหารถครอบครัวขับสนุก และยังเปี่ยมด้วยความโก้สไตล์บีเอ็มดับเบิ้ลยู รับรองว่าไม่ผิดหวังแน่นอน

     ราคาจำหน่าย BMW 218i Gran Tourer Luxury อยู่ที่ 2,699,000 บาท
 
     ขอขอบคุณ บริษัท มิลเลนเนียม ออโต้ ลาดพร้าว จำกัด (โชว์รูม BMW Millenium Auto สาขาลาดพร้าว) ที่เอื้อเฟื้อรถทดสอบในครั้งนี้
 
 