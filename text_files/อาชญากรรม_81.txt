(25 พ.ค.) ตำรวจนนท์ ประชุมเครียดกับ ผบช.ภาค 1 คืบหน้าจับกุมมือยิงลูกชายตำรวจนามสกุลดัง "เปาอินทร์" ที่หน้าบ้าน ที่แท้เป็นลูกน้องคนสนิท คอยติดตามทวงหนี้ให้ แค้นที่ไม่ได้เปอร์เซ็นต์ส่วนแบ่ง
เมื่อคืนที่ผ่านมา พล.ต.ท.อำนวย นิ่มมะโน ผบช.ภาค 1 พล.ต.ต.คเชนทร์ คชพลายุกต์ พล.ต.ต.ศานิตย์ มหถาวร รอง ผบช.ภาค 1 พล.ต.ต.สำราญ ยินดีอารมณ์ ผบก.ภ.จว.นนทบุรี พร้อมเจ้าหน้าที่ชุดสืบสวนภาค 1 ภูธรจังหวัดนนทบุรี และ สภ .เมืองนนทบุรี ได้ประชุมหารือที่กองบังคับการตำรวจภูธรจังหวัดนนทบุรี นานกว่า 3 ชั่วโมง เกี่ยวกับคดียิงสังหารทายาทตระกูล "เปาอินทร์"
ความคืบหน้าล่าสุด เจ้าหน้าที่ตำรวจสามารถควบคุมตัว นายเขมทัต เลิศลักขณากุล หรือ คิม ผู้ต้องหาก่อเหตุยิงสังหาร นายทิวะพันธ์ เปาอินทร์ บุตรชายนายตำรวจชื่อดังเสี่ยชีวิต ขณะกำลังอุ้มลูกสาววัยขวบเศษอยู่ที่หน้าบ้าน เมื่อกลางดึกของวันที่ 1 พฤษภาคมที่ผ่านมา
เจ้าหน้าที่ชุดสืบสวนได้ควบคุมตัว นายเขมทัต มาสอบสวน พร้อมกับรถยนต์ฮอนด้าซีวิค สีขาว ซึ่งเป็นรถคันเดียวกับที่ใช้ในวันก่อเหตุ ตรวจสอบพบเป็นรถที่มาจากเต็นท์ขายรถมือสอง ย่านศรีนครินทร์ ขณะที่สาเหตุนั้น เบื้องต้นทราบว่า นายเขมทัต เคยเป็นคนขับรถให้กับ นายทิวะพันธ์ และยังเป็นลูกน้องคนสนิท รับหน้าที่ทวงหนี้สินแทนผู้เสียชีวิต
ก่อนเกิดเหตุ นายเขมทัต เพิ่งได้ไปติดตามทวงนี้ให้ นายทิวะพันธ์ ได้มากว่า 4 ล้านบาท ซึ่งผู้ต้องหาต้องการเปอร์เซ็นต์จากการทวงหนี้ครั้งนี้ ตามที่ผู้เสียชีวิตเคยรับปากเอาไว้ แต่ปรากฏว่าถูกบ่ายเบี่ยง ทำให้ นายเขมทัต เกิดความโกรธแค้นและลงมือสังหารดังกล่าว โดยหวังว่าจะเบี่ยงเบนประเด็น เนื่องจาก นายทิวะพันธ์ มีศัตรูเป็นจำนวนมาก หลังก่อเหตุได้นำเอาอาวุธปืนไปโยนทิ้งแม่น้ำเจ้าพระยาและหลบหนีไป
พล.ต.ท.อำนวย ให้สัมภาษณ์หลังประชุมเสร็จว่า คดีนี้เจ้าหน้าที่ตำรวจที่ไม่ได้นิ่งนอนใจ ใช้ทุกนาทีสืบหาข้อมูลให้ชัดเจน ซึ่งคดีดังกล่าวจะมีการเปิดแถลงข่าวผลการจับกุมอีกครั้งในวันนี้ เวลา 14.00 น.