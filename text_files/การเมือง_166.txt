ผู้สื่อข่าวรายงานว่า (4 ส.ค.) เมื่อเวลา 14.30 น. ศาลจังหวัดสมุทรปราการ นัดฟังคำพิพากษา คดีดำที่ อ.10182/45 และคดีแดง ที่ 3579/49 ซึ่งพนักงานอัยการจังหวัดสมุทรปราการเป็นโจทก์ยื่นฟ้อง นายชนม์สวัสดิ์ อัศวเหม หรือ เอ๋ นายกองค์การบริหารส่วนจังหวัดสมุทรปราการ จำเลยที่ 1 ในฐานความผิด เป็นเจ้าพนักงานปฏิบัติหน้าที่ หรือละเว้นการปฏิบัติหน้าที่โดยมิชอบ และเป็นผู้มีหน้าที่จัดการเลือกตั้ง จงใจไม่ปฏิบัติหน้าที่หรือกระทำการโดยเจตนาขัดขวางไม่เป็นไปตามกฎหมาย และ นายปิติชาติ ไตรสุรัตน์ รองนายกองค์การบริหารส่วนจังหวัดสมุทรปราการจำเลยที่ 2 ในฐานความผิดเดียวกัน และปลอมแปลงเอกสารของทางราชการ
ถือเป็นการนัดหมายในชั้นศาลฎีกาครั้งที่ 6 หลังจาก 5 ครั้ง ก่อนหน้านี้ จำเลยที่ 1 และ 2 ผลัดกันขอเลื่อนรับฟังคำพิพากษา กระทั่งนัดหมายครั้งที่ 5 เมื่อวันที่ 22 มิ.ย.ที่ผ่านมา นายชนม์สวัสดิ์เดินทางมาที่ศาล แต่นายปิติชาติไม่มาศาล โดยแจ้งเหตุขัดข้องเรื่องความเจ็บป่วย แต่ไม่มีใบรับรองแพทย์มาแสดง ศาลจึงสั่งให้ออกหมายจับนายปิติชาติ เนื่องจากเคยกำชับแล้วว่า คดีนี้มีการเลื่อนอ่านคำพิพากษามาแล้วหลายครั้ง และขอให้จำเลยหลีกเลี่ยงการไม่มาตามนัดศาล
ล่าสุด ศาลมีคำพิพากษายืนตามพิพากษาศาลอุทธรณ์ให้จำคุกนายชนม์สวัสดิ์ เป็นเวลา 1 ปี 6 เดือน โดยไม่รอลงอาญา จากนั้นเจ้าหน้าที่ราชทัณฑ์ได้ควบคุมตัวนายชนม์สวัสดิ์ ไปห้องควบคุม เพื่อรอส่งตัวไปยังเรือนจำต่อไป
สำหรับคดีดังกล่าว เกิดจากการเลือกตั้งสมาชิกเทศบาลนครสมุทรปราการ เมื่อวันที่ 2 พ.ค.2542 ได้มีการจับภาพชายปริศนานำบัตรเลือกตั้งใส่ในหีบบัตร กระทั่งเมื่อวันที่ 24 ต.ค.2545 อัยการจังหวัดสมุทรปราการ ได้ยื่นฟ้องนายชนม์สัวสดิ์ หัวหน้ากลุ่มปากน้ำ 2000 และผู้สมัครเลือกตั้งสมาชิกสภาเทศบาลสมุทรปราการ เป็นจำเลยที่ 1 และนายปิติชาติ ปลัดเทศบาลนครสมุทรปราการในสมัยนั้น เป็นจำเลยที่ 2
โดยในการพิจารณาของศาลชั้นต้น ตัดสินให้จำคุกจำเลยที่ 1 เป็นเวลา 4 ปี โดยไม่รอลงอาญา และให้จำคุกจำเลยที่ 2 เป็นเวลา 6 ปี โดยไม่รอลงอาญา ต่อมาในชั้นศาลอุทธรณ์ได้พิพากษายืนตามศาลชั้นต้นว่าจำเลยมีความผิดจริง และให้จำคุกจำเลยที่ 1 เป็นเวลา 1 ปี 6 เดือน โดยไม่รอลงอาญา และให้จำคุกจำเลยที่ 2 เป็นเวลา 3 ปี โดยไม่รอลงอาญา
โดยก่อนหน้านี้ เมื่อวันที่ 25 มิ.ย.ที่ผ่านมา นายชนม์สวัสดิ์ เพิ่งถูกสั่งพักงานในตำแหน่งนายก อบจ.สมุทรปราการ ตามคำสั่งคณะรักษาความสงบแห่งชาติ ที่19/2558 เมื่อวันที่ 25 มิ.ย. 2558 จากกรณีความไม่โปร่งใสในการเบิกจ่ายงบประมาณในพื้นที่ จ.สมุทรปราการ
อ่านข่าวที่เกี่ยวข้อง : คสช.สั่งเด้งข้าราชการ 70 ชื่อทั่วประเทศ "เอ๋ ชนม์สวัสดิ์" โดนด้วย