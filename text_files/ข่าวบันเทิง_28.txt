เรียกว่าเซอร์ไพรส์กันทั้งประเทศเลยทีเดียว เมื่อครอบครัวสหวงษ์ เปิดตัว "น้องมะลิ" เด็กหญิงพาขวัญ สหวงษ์ วัย 2 ขวบ ซึ่งเป็นลูกสาวแท้ๆ ของพระเอกหนุ่ม ปอ ทฤษฎี กับ โบว์ แวนดา แฟนสาวที่ดูใจกันมากว่า 10 ปี
ซึ่งในวันนี้คุณแม่ก็อุ้มลูกสาวมาเยี่ยมอาการป่วยของคุณพ่อที่ห้อง CCU โรงพยาบาลรามาธิบดี เนื่องจาก น้องมะลิ ร้องหาคุณพ่อมาหลายวันด้วยความคิดถึง  ซึ่ง "คุณอาน้ำอ้อย" ผู้จัดการส่วนตัวของ ปอ เผยว่า ชื่อ พาขวัญ ปอเป็นคนตั้งให้ลูกด้วยตัวเอง นอกจากนี้ โบว์ และ ปอ ได้จดทะเบียนสมรสกันเรียบร้อยแล้วด้วย
อย่างไรก็ตาม ปอ ทฤษฎี ได้เคยให้สัมภาษณ์ไว้ว่า ตนเองและแฟนสาวนั้นอยากจะมีลูกก่อนแต่งงาน เพื่อให้ลูกได้ไปร่วมงานแต่งด้วย
"จริงๆ ผมขอเขาแต่งงานแต่เขาไม่ยอมแต่ง ผมพร้อมแล้ว ตอนนี้รอที่ตัวเขา จริงๆ ผมอยากมีลูกก่อนแล้วค่อยแต่ง อยากพาลูกไปงานแต่งด้วย ลูกจะได้ไม่ต้องมานั่งถามว่าตอนพ่อแม่แต่งงานแล้วตัวเขาอยู่ไหน (หัวเราะ) ซึ่งแนวคิดอันนี้คุยกับโบว์แล้ว เขาโอเคครับ"
เห็นหน้าตาน่ารักน่าเอ็นดูของลูกสาวพ่อปอแล้ว ก็อดหลงรักไม่ได้จริงๆ นับเป็นข่าวดีในช่วงเวลาที่หลายคนกำลังรอคอยปาฏิหาริย์ และเราเชื่อว่ากำลังใจดีแบบนี้ ปอ ทฤษฎี จะต้องหายวันหายคืน และกลับมาหาทุกคนที่รอคอยเขาแน่นอน