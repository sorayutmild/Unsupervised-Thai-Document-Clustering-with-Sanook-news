10 อันดับเกมยิงมุมมอง FPS ที่โลกลืม
10 อันดับเกมยิงมุมมอง FPS ที่โลกลืม
กลับมากันอีกครั้งกับการจัดอันดับของเรา หลังจากที่คราวก่อนเอา 10 อันดับตอนจบยอดแย่มาให้ทุกท่านได้รับทราบถึงเสียงโหวตของชาวต่างชาติบางส่วนกันไปบ้างแล้ว วันนี้ผมก็เอารายชื่อ 10 อันดับเกม FPS ที่โลกลืมจาก Watchmojo เจ้าเดิมมาฝากกัน สำหรับใน List นี้จะเลือกเกมที่ไม่ได้รับคำชื่นชมยกย่องอย่างที่ควรจะได้รับไม่ว่าจะเพราะยอดขายไม่ถึงหรืออย่างไรก็ตาม และถูกถมทับด้วย Franchise เกมดังที่ออกมาในช่วงนั้นครับ ไปดูกันเลยดีกว่าว่าทั้ง 10 อันดับ คุณรู้จักกี่เกม..
 
อันดับที่ 10 : Star Wars Republic Commando (2005)
10 อันดับเกมยิงมุมมอง FPS ที่โลกลืม
ในปกติแล้ว เกมซีรีย์ Star War มักจะได้รับความสนใจจากทั้งแฟนๆ และผู้คนภายนอกเสมอเพราะชื่อที่เป็นน่าจดจำจนประสบความสำเร็จในทุกด้านทั้งหนัง การ์ตูน หนังสือ และเกม แต่กับเกมภาคนี้ทุกอย่างกลับต่างออกไป บ้างก็ว่าเป็นเพราะไม่ค่อยมี Jedi โผล่มาเท่าไหร่ บ้างก็ว่าเป็นเพราะภาคนี้ถูกมองว่าเป็น Spin-off ของเกม Star Wars: Episode II - The Attack of the Clones ทำให้ไม่เป็นที่สนใจ แต่ที่ติดอันดับนี้ก็เพราะว่าเกมนี้ไม่ใช่เกมที่แย่จนโลกลืมแต่อย่างใด แต่เป็นหนึ่งในเกม Fast-Paced Tactical FPS ที่ดีที่สุดเกมหนึ่งเลยทีเดียว โดยเราจะเป็นหัวหน้าควบคุมหน่วย Delta Squad ทีมที่เต็มไปด้วยเหล่า Elite Clone สิ่งที่เจ๋งเลยก็คือระบบ Gunplay ของเกมนี้ที่ไม่ธรรมดา จนเป็นข้อพิสูจน์สำคัญว่าไม่ต้องมี Lightsaber ก็ดีได้สำหรับเกม Star Wars ครับ ตอนนี้ตัวเกมมีวางจำหน่ายที่ Steam สนนราคาอยู่ที่ 219 บาท ถ้าเป็นแฟน Star Wars แต่ไม่เคยได้ยินและอยากเล่นเกมนี้ นี่ก็นับว่าเป็นราคาที่ถูกมากเลยทีเดียว





 
อันดับที่ 9 : Bulletstorm (2011)
10 อันดับเกมยิงมุมมอง FPS ที่โลกลืม
เชื่อว่าหลายคนอาจจะแย้ง ‘Bulletstorm เนี่ยนะ' แต่ยอมรับเุถอะครับ ถ้าไม่มีนักแคสเกมผู้หนึ่งเอามาเล่นโชว์ นี่อาจจะเป็นเกมที่ไม่มีใครนึกถึงเลยก็เป็นได้ และยิ่งสำหรับต่างประเทศยิ่งแล้วใหญ่ครับ สาเหตุที่ติด List นี้ สำคัญเลยก็คือยอดขายช่วงเปิดตัวที่น้อยมากๆ Epic Games ถึงกับออกมากล่าวเลยว่าช่วงตั้งแต่เปิดตัวยันปี 2013 ยังขายได้ไม่ถึง 1 ล้านก๊อปปี้ด้วยซ้ำ ผู้คนมองว่าไม่น่าสนใจ พากันมองข้ามเกมนี้กันไปหมด ถึงขั้นถูกจัดว่าเป็นเกมยิงที่ไม่มีคนสนใจมากที่สุดในห้าปีที่ผ่านมาเลยทีเดียว กระนั้นก็ไม่ใช่ว่าเกมนี้ไม่ได้โฆษณาเลยไม่มีใครได้ยินนะครับ เพราะ EA,People Can Fly และ Epic Games ได้ร่วมกันโฆษณาหนักมาก ชนิดที่ว่าทำเกมล้อ Call Of Duty นาม Duty Call ออกมาเพียงเพื่อโฆษณาเกมนี้กันเลยทีเดียว บางทีถ้าเกมขายดีกว่านี้เราคงจะได้เห็นภาคสองกันไปนานแล้วล่ะครับ ความจริง Bulletstorm มีขายที่ Steam แต่ถูกออกไปแล้ว ส่วน Origin เบื้องต้นผมหาแล้วไม่เจอ ยังไงถ้าใครเจอแหล่งหาซื้อ Bulletstorm ก็แชร์ๆกันมาด้วยแล้วกันครับ





 
อันดับที่ 8 Clive Barker's Undying (2001)
10 อันดับเกมยิงมุมมอง FPS ที่โลกลืม
แม้ว่าผลงานของ Clive Barker ดีไซเนอร์และ Visual Artist ของเกมจะประสบความสำเร็จมากในการแต่งนิยายสยองขวัญ แต่พอเอาชื่อเขามาติดกับเกมแล้วกลับไม่รุ่งเท่าไหร่นัก แม้ว่าเกมเพลย์จะเจ๋งมากเพราะตัวเกมไม่ได้มีแค่ยิงแต่มีให้ร่ายเวทย์แปลกๆ อาทิเวทย์ดูภาพย้อนอดีตหรือมองว่าสิ่งที่หายตัวได้ หรือจะเป็นความหลอนของเกม เนื้อหาของเกมชวนขนลุก บวกกับเนื้อเรื่องที่น่าติดตามอย่างมาก แต่ว่าด้วยยอดขายที่แสนต่ำทำให้โปรเจ็ค Multiplayer กับเวอร์ชั่น Console ของเกมถูกยกเลิก ส่วนไอเดียภาคต่อก็ถูกเอาไปเก็บดองเป็นที่เรียบร้อย และดูท่าเราจะไม่มีวันได้เห็นภาคต่อของเกมนี้อย่างแน่นอนครับ หาซื้อได้ที่ GOG เลยครับ คลาสสิคสุดๆ





 
อันดับที่ 7 : Prey (2006)
10 อันดับเกมยิงมุมมอง FPS ที่โลกลืม
ถึงแม้เราจะอยากได้ภาคสองมากเพียงใด แต่ดูท่าแล้วมันอาจจะไม่เกิดขึ้นเพราะภาคแรกก็เป็นได้กับ Prey เกมยิง FPS ไอเดียสุดแหวกแนวจาก Bethesda และ Humanhead Studio บริษัทลูกของ 3D Realm ที่จับอินเดียนแดงมาบุกยานอวกาศ แม้เกมนี้จะมีไอเดียเจ๋งๆ อาทิช่อง Portal ที่กำเนิดก่อน Portal ภาคแรกถูกคิดค้นขึ้นมาด้วยซ้ำ แต่ด้วยลุคภายนอกที่ดูเหมือนเกม Doom 3 Clone และความ FPS บ้านๆทั่วไปทำให้ไม่เป็นที่สนใจในช่วงนั้นและถูกโลกลืมไปในที่สุด ลืมชนิดที่ว่าหาซื้อไม่ได้อีกแล้วเลยทีเดียวนอกจากใน Amazon แบบแผ่น แต่เรายังคงสามารถซื้อแบบแผ่นมาแล้วเอาคีย์ Activate ลง Steam ได้ครับ ...ถ้าจะยังมีคนคิดจะซื้ออ่ะนะ





 
อันดับที่ 6 : Shogo: Mobile Armored Division (1998)
10 อันดับเกมยิงมุมมอง FPS ที่โลกลืม
Shogo เป็นเกม FPS กราฟิคสไตล์ออกญี่ปุ่นนิดๆฝีมือทีม Monolith Production ที่จะให้เราได้ควบคุมทั้งหุ่นยนต์ต่อสู้ขนาดยักษ์และคนธรรมดา ซึ่งทั้งคู่ก็มีลักษณะการควบคุมที่เหมือนกัน สำหรับในยุคนั้นถือว่ามีกราฟิคที่สวยงามมากและสเกลแผนที่ดูยิ่งใหญ่อลังการ แต่กลับกัน ตัวเกมกลับไม่มีอะไรน่าดึงดูดใจเราให้เล่นเลย ว่ากันว่าเป็นเพราะดีไซน์เกมที่ดูญี่ปุ่นไปนิดทำให้ไม่มีใครสนใจ ประกอบกับวางจำหน่ายก่อน Half-Life ประมาณสามสัปดาห์กว่าจึงถูกมองข้ามไปด้วยความรวดเร็ว แต่ยังไงโดยรวมแล้วก็ยังเป็นเกมที่สนุกและน่าเล่นมากๆครับ หาซื้อได้ที่ GOG.com เลย





 
อันดับที่ 5 : SiN (1998)
10 อันดับเกมยิงมุมมอง FPS ที่โลกลืม
ไม่รู้ว่าต้องโทษความสุดยอดของ Half-Life หรือเปล่าที่ทำให้เกมบางส่วนในยุคนั้นถูกโลกลืมกันไปหมด ตะกี้ Shogo ก็มาจากปี 1998 เกมนี้ก็มาจากปี 1998 เช่นกัน ใน SiN ตัวเกมถูกเซ็ตเป็นธีมอนาคต มีระบบมากมายที่นับว่าไม่ธรรมดาสำหรับยุคนั้น อาทิด่านในเกมที่ไม่เป็นเส้นตรงจนเกินไป, สิ่งแวดล้อมรอบตัวที่ตอบสนองต่อเราสูงประหนึ่ง Battlefield, อนิเมชั่นสุดลื่นไหล, ตัวเอกมีเพื่อนคอยกล่าวสถานการณ์ตลอดว่าต้องทำอะไรต่อไป  และระบบที่เราสามารถยิงปืนเราใส่ปืนศัตรูให้หลุดมือได้ มีระบบที่สุดแสนจะ Innovative ขนาดนี้ทำไมถึงขายไม่ออกหลายคนคงสงสัย สาเหตุคงต้องโทษพระเจ้า Valve ของเราที่เลือกจะวางจำหน่าย Half-Life ใกล้กับวันวางจำหน่ายเกมนี้ และเกมนี้ดันเลือกที่จะใช้ธีมเกมแบบสมจริงทำให้ถูกฝังด้วยคำชื่นชมของเกม Half-Life ไปด้วยความรวดเร็วแม้จะวางจำหน่ายมาได้เพียง 1 สัปดาห์กว่าเท่านั้น สุดท้ายก็ถูกมองข้ามไปในที่สุด เรียกได้ว่าถ้า Half-Life ไม่เกิดขึ้นนี่อาจจะเป็นเกมยิงที่ดีที่สุดเท่าที่เคยมีมาเลยก็ได้ใครจะรู้ หาซื้อได้ใน GOG.com ความเจ๋งของเกมนี้ก็ประมาณว่าถ้าไม่เล่นอย่าเรียกตนเองว่าคอเกม FPS ตัวจริงครับ
 
อันดับที่ 4 : Kingpin Life Of Crime (1999)
10 อันดับเกมยิงมุมมอง FPS ที่โลกลืม
อีกหนึ่งเกมที่ได้รับผลกระทบเพราะเลือกวันวางจำหน่ายผิดอีกแล้วครับท่าน สำหรับสองเกมก่อนนั้นเป็นเพราะเลือกที่จะจำหน่ายพร้อม Half-Life ทำให้ถูกฝังไปอย่างง่าย แต่เกมนี้ดันวางจำหน่ายช่วงเดียวกับที่กำลังมีเหตุการณ์สังหารหมู่ Columbine High School Shooting Massecre พอดี เหตุการณ์นี้เกิดขึ้นเมื่อวันที่ 2 เมษายน 1999 ห่างจากวันวางจำหน่ายเกมที่อยู่ในวันที่ 30 มิถุนายน 1999 พอสมควร แต่ด้วยกลิ่นควันปืนและน้ำตาแห่งการสูญเสียที่ยังไม่ทันแห้งดี ทำให้เกมนี้ถูกวิพากษ์วิจารณ์เป็นอย่างมากในแง่ของความรุนแรงที่เกมมีทั้งคำหยาบและเลือดที่นับว่ารุนแรงมาก ด้วยความรุนแรงของเกมประกอบกับเหตุการณ์สังหารหมู่เพิ่งผ่านไป ทำให้เกมนี้ไม่ถูกเอาขึ้นวางจำหน่ายในบางร้าน และว่ากันว่าถ้าใครเล่นให้พ่อแม่เห็นทีโดนสอบสวนยาวๆเลยแน่นอน ปัจจุบันเรามี GTA และ Hatred กันไปแล้วดังนั้นคงเล่นกันได้อย่างสบายใจได้แล้วล่ะ หาซื้อได้ใน Steam สนนราคา 219 บาทครับ
 
อันดับที่ 3 : Tron 2.0
10 อันดับเกมยิงมุมมอง FPS ที่โลกลืม
ก่อนที่ Tron Legacy จะถือกำเนิดขึ้น Tron 2.0 นับว่าเป็นเพียงเกมเดียวที่เหมาะสมกับภาคต่อของ Tron เวอร์ชั่นหนังเมื่อปี 1982 ได้ ความสุดยอดของเกมนี้นั้นอยู่ในระดับที่ว่าจะจบซีรี่ย์ไว้ที่ Tron 2.0 ก็ไม่เสียหายอะไรแล้วครับ ทั้งเกมเพลย์สุดตื่นตา ระบบแปลกใหม่มีความ innovative ที่ร่ายทั้งวันก็ไม่หมด และกราฟฟิคสุดอลังเห็นแล้วแสบตาแทนที่ไม่เหมือนใครเพราะอยู่ในโลกดิจิตอล ไม่มีอะไรที่น่าเบื่อเลยในเกมนี้ครับ ทุกอย่างล้วนสดใหม่และชวนค้นหา ยิ่งธีมหลักที่เซ็ตในคอมพิวเตอร์ด้วยทำให้เราจะได้เห็นเหตุการณ์สุดระทึกมากมาย อาทิระหว่างที่เดินๆอยู่คุณอาจจะต้องรีบวิ่งเพราะฮาร์ดไดร์ฟที่เรากำลังเดินทางอยู่กำลังฟอร์แมต เป็นต้น แย่หน่อยตรงที่ว่าไม่ค่อยมีคนให้ความสนใจ Tron Franchise เท่าไหร่นักทำให้ยอดขายต่ำสุดๆ หาซื้อได้ที่ Steam ครับ งานนี้คงต้องกราบ Disney งามๆหนึ่งทีที่นำเกมนี้มาลง Steam ได้และเปิดให้เกมเมอร์ยุคใหม่ได้สัมผัสตำนานนี้กัน การันตีจากผู้สร้างซีรี่ย์ F.E.A.R สองภาคแรกและ Shadow of Mordor อย่าง Monolith Productions เลย





 
อันดับที่ 2 : Blood (1997)
10 อันดับเกมยิงมุมมอง FPS ที่โลกลืม
เกมยิงเลือดสาดโลกลืมฝีมือ Monolith Productions อีกแล้วครับท่าน ในเกมก็ตามชื่อ เราจะได้ฆ่าซอมบี้ ปีศาจ ยันคนยิงแหลกเลือดไหลเป็นสายน้ำ จุดเด่นเลยก็คือความแปลกใหม่ของอาวุธที่ไม่ได้มีแค่ปืนพก ปืนกล ลูกซอง แต่ยังมีสามง่ามเอาไว้ทิ่มแทง, ปืนพลุสำหรับเผาศัตรู ยันตุ๊กตาวูดู เป็นอะไรที่แปลกใหม่มากๆเลยล่ะ แต่กลับถูกมองข้ามเพราะยอดขายที่ต่ำตามสูตรครับ หาซื้อได้ที่บ้านเกมเก่า GOG.com เช่นเคย
ก่อนที่เราจะไปดูอันดับที่ 1 เรามาดู Honorable Mention หรือรายชื่อเกมที่สมควรพูดถึงกันก่อน
RAGE (2011) แม้ว่าตัวเกมจะทำเอาไว้ดีมากและดูมีอนาคต แต่ด้วยยอดขายที่ต่ำทำให้ผู้คนลืมกันอย่างรวดเร็วและน่าเสียดาย Singularity (2010) สำหรับชื่อ Activision แล้ว ซีรี่ย์นี้คงเป็นอะไรที่ผิดหวังสำหรับพวกเขามาก แต่อย่างน้อยก็เป็นอะไรที่แปลกใหม่กว่า Call of Duty ล่ะนะ ใครล่ะไม่ชอบทีมอดีตผู้สร้าง Soldier of Fortune มาพัฒนาเกมลูกผสมซีรีย์ Half-Life , Bioshock และ Metro Unreal 2 (2005) ในขณะที่แทบทุกภาคของซีรี่ย์ Unreal จะเป็นที่นิยม แต่ภาคสองกลับไม่ได้รับความนิยมซะอย่างงั้น จะบอกตรงๆเลยว่าไม่มีใครสนใจเลยก็ว่าได้ ดีไม่ดีแฟน Unreal บางคนยังไม่รู้ด้วยซ้ำว่ามีภาคสองที่ไม่ใช่ Unreal Tournament 2004 กับเขาด้วย Command & Conquer: Renegede (2002) ด้วยความเป็น Spin-Off ทำให้ไม่ได้รับความสนใจเท่าที่ควร แต่ก็จัดว่าเป็นหนึ่งใน FPS ที่ดีที่สุดตลอดกาลเชียวล่ะ MAG (2010) นับหัวได้เลยมั้งกับคนที่รู้จักเกม Tactical FPS บน PS3 อย่างเกมนี้






อันดับที่ 1 : Noone Lives Forever 2: A Spy In H.A.R.M Way (2002)
10 อันดับเกมยิงมุมมอง FPS ที่โลกลืม
บอกเลยว่าเกมในภาคแรกได้รับเสียงตอบรับดีมากถึงมากที่สุดจนต้องเอาไปวางขึ้นหิ้งใกล้ๆ Half-Life แต่ภาคสองกลับไม่มีชะตากรรมแบบ Half-Life 2 ในขณะที่ Half-Life 2 ได้รับการตอบรับเป็นอย่างดี ตรงข้ามกับภาคสองของเกมนี้มีกลับถูกมองข้าม และไม่ได้รับความเคารพแบบที่ภาคแรกมีเลยแม้แต่น้อยต่อให้เป็นฝีมือของ Monolith Production ก็ตามที บางคนที่เล่นภาคแรกจนช่ำชองอาจยังไม่รู้ด้วยซ้ำว่ามีภาคสองด้วย เนื้อหาจะพูดถึง Cate Archer ที่ต้องออกปฏิบัติการอีกครั้งกับการปราบองค์กร H.A.R.M ส่วนเกมเพลย์ยังคงเป็นสไตล์สายลับพร้อมอาวุธไฮเทคราวกับดูหนัง 007 ก็ไม่ปาน ในตอนนี้ยังหาซื้อไม่ได้ทั้งสองภาคครับแต่มีข่าวลือว่าตัวเกมจะลง Steam เร็วๆนี้ยังไงก็ติดตามกันให้ดีก็แล้วกัน





น่าสังเกตว่าใน 10 อันดับนี้มีเกม FPS จากค่าย Monolith Production ถึง 4  เกมเลยทีเดียว ทำไมเกมที่ Monolith Production  ขายไม่ดีทั้งที่ดีทุกเกมยังคงเป็นปริศนาอยู่ต่อไป รึจะเป็นคำสาปจากเกม  Blood ที่เป็นเกมแรกที่พวกเขาพัฒนากันแน่ ฮา แต่ F.E.A.R กับ Shadow of  Mordor ก็ประสบความสำเร็จดีนะ เอาเป็นว่าก็จบกันไปแล้วกับ 10 อันดับเกม FPS  ที่โลกลืม เป็นไงกันบ้าง รู้จักหมดทุกเกมเลยหรือเปล่า  แล้วมีเกมไหนสมควรจะติดอันดับกับเขาด้วยก็ลองบอกกันมาได้เลย




