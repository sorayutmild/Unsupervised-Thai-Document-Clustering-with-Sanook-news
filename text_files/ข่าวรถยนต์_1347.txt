                ตั้งแต่เปิดตัวออกมาอย่างเป็นทางการ จวบจนปัจจุบัน ต้องยอมรับว่า รถยนต์รุ่น Honda City  เป็นที่ถูกใจของคนจำนวนมาก ด้วยดีไซน์การออกแบบที่ลงตัวมาก จนหลายคนพาล คาดหวังถึงรถยนต์รุ่นใหม่ของ Honda  เอง จนเป็นกระแสถึงการออกแบบที่ไม่ลงตัวใน Honda Civic  ใหม่ 
                หลังจากช่วงปีที่แล้ว  Honda City ได้มีการปรับโฉมใหม่ รับการอัพเดทออพชั่นมากขึ้น แต่กว่าจะได้จับมาลองจริงจังนั้น ก็ใช้เวลากันพอสมควร ด้วย ฮอนด้า มีเรื่องวุ่นที่ต้องทำมากมาย และ วันนี้เราก็ได้โอกาสจริงจังเสียทีในการขับรถรุ่นนี้อย่างเป็นทางการ
 

ภายนอกดูดีขึ้น เพิ่มลุคหรู
                ครั้นย้อนกลับไปเมื่อช่วง ฮอนด้าเปิดตัวซิตี้ตัวนี้ เราเองก็มีโอกาสได้สัมผัส กับรถคันนี้มาแล้ว และครั้งนี้เห็นเหมือนการกลับมาทักทายอีกครั้งคืนสู่เหย้าเพื่อนที่คุ้นหน้าตากันดี
                ในเวอร์ชั่นใหม่ ของฮอนด้า ซิตี้นี้ ทาง Honda  มุ่งเน้นในการนำเสนอความเป็นตัวตนที่ดูสปอร์ตและเพิ่มความคมเข้มทางด้านความหรูของตัวรถมากยิ่งขึ้น กว่าเดิม สิ่งที่ปรับเปลี่ยนจนสามารถสังเกตได้คงไม่พ้นกระจังหน้าที่ผลัดมาเป็นแบบโครเมี่ยม และสลัดการออกแบบดั้งเดิมไปเล็กน้อย รับเข้ากันชนหน้าที่ดูดีขึ้น      บั้นท้ายงามหยดยิ่งขึ้น  ด้วยไฟท้ายสไตล์สปอร์ตใหม่ ที่แปลกตาไปอีกแบบ รับเข้ากับกันชนท้าย และมีการเปลี่ยนชุดล้อให้ลงตัวมากกว่าเดิมอีกหน่อยช่วยเสริมราศี

ภายในชัดขึ้น ในความสปอร์ต
                เมื่อเปิดประตูเข้าสู่ห้องโดยสาร   Honda City  ใหม่ อาจจะดูเผินๆไม่ต่างจากเดิมมากมายนัก แต่เมื่อเราเริ่มบิดกุญแจสตาร์ทเครื่องยนต์ความแตกต่างจากตัวเดิม ก็ส่องให้เราเห็น ตั้งแต่มาตรวัดสไตล์สปอร์ต ที่มาพร้อมไฟเรืองแสงสีฟ้าดูลงตัวมากยิ่งขึ้น สิ่งเราเห็นไวๆแต่ยังไม่ได้ใช้งานคือไฟ  Eco ที่น่าจะคอยแสดงในเรื่องของความประหยัด และท้ายสุดระบบเครื่องเสียงที่ล้ำสมัย  Advance Audio
                หากจะบอกว่า  Honda city  ใหม่ นั้นมีการเปลี่ยนแปลงที่น้อยมาก มันก็อาจจะจริงอยู่พอสมควร แต่ ในส่วนหนึ่งคือตั้งแต่รุ่นแรกมารถรุ่นนี้มีความพร้อมสรรพอยู่แล้ว และมันก็เป็นโจทย์ที่ยากสำหรับฮอนด้า เมื่อลูกค้า มีความคาดหวังสูง
ได้เวลาลองขับ จัดหนักชีวิตคนเมือง 
                ทุกวันนื้ที่คนหันมามองรถยนต์ขนาดเล็กมากขึ้น ส่วนหนึ่งเราเองก็ต้องยอมรับครับว่า การจราจรทุกวันนี้วุ่นวายและติดหนึบหนับ โดยเฉพาะวันศุกร์ ที่เราไปเอารถมาและ เราเองก็มีความตั้งใจอยู่แล้วในการทดสอบรถคันนี้สำหรับการขับขี่ในเมืองที่รถรุ่นนี้เกิดขึ้น มาเพื่อตอบโจทย์ดังกล่าว
                หลังจากโบกมือบายๆ พี่อาร์หนุ่มรูปงาม นาย "ต้า" ที่ฮอนด้า เราก็เดินทางในเมืองโดยมี  Honda City  เคียงคู่เป็นเพื่อนในการเดินทาง ซึ่งเมื่อลัดซอยทางด้านหลังไปตามทางแคบเพื่อขึ้นทางด่วน เจ้ารถคันนี้ก็เริ่มแสดงศักยภาพให้เราเห็น ในความเหมาะสมกับการเกิดมาเพื่อคนเมืองโดยเฉพาะ
                "ซิตี้" เองอาจจะต้องเรียกว่าเป็นซิตี้คาร์ในรุ่นและยุคแรกๆที่เกิดขึ้นมาเพื่อตอบโจทย์นี้  และในการขับขี่มันช่วงความเร็วต่ำบวกสภาวะในซอยเช่นนี้ สิ่งที่ต้องการก็คือมุมองที่ชัดเจนและกว้างขวาง และกระจกบานหน้านั้น ก็ทำมาได้อย่างลงตัวไร้ที่ติ ในเรื่องการออกแบบเพื่อสร้างมุมองแก่ผู้ขับขี่

                ใต้ฝากระโปรงขุมพลัง  1.5  ลิตร 120 แรงม้า ยังคงมารายงานตัวเช่นเคย ที่เราเริ่มคุ้นหน้าค่าตามันกันเป็นอย่างดี โดยเฉพาะสมรรถนะจากระบบวาล์วกระดิกอัจฉริยะ  i-Vtec   ตอบความลงตัวได้สำหรับคอสมรรถนะ ทั้งหลายและแม้ในซอยแบบี้ จะยังไม่ได้ใช้สมรรถนะ อะไรมากมายนัก แต่การที่รถสามารถเลื่อนไหลไปได้เร็วพอสมควร โดยที่เดินคันเร่งน้อยมาก มันก็เริ่มเผยแววสมรรถนะของตัวรถเอง
                หลังจากใช้เวลาพักใหญ่ในซอย เราก็มาโผล่ขึ้นทางด่วนกัน และในเส้นทางที่โล่งว่างขนาดนี้ Honda city ก็ยังให้อารมณ์การขับขี่ที่ลงตัว ชุดเกียร์ออกแบบมาให้ตอบสนองรวดเร็ว แม้จะยังเป็นชุดเกียร์อัตโนมัติ 5  สปีดที่เริ่มเอาท์ไปบ้างเมื่อเทียบกับรถในกลุ่มนี้ที่หันไปคบเกียร์แบบ CVT  ให้การตอบสนองที่แตกต่างไปจากระบบดั้งเดิม

                เท่าที่สังเกตดู  Honda city น่าจะมีการปรับแต่งในส่วนโปรแกรมควบคุมเกียร์ด้วยให้เป็นไปในลักษณะประหยัดน้ำมันชุดเกียร์มีการตอบสนองที่ไวขึ้นจนสามารถสังเกตได้เมื่ออยู่ในโหมดตัว  D และทันทีที่ความเร็วเหมาะสม และเราเริ่มผ่อนคันเร่งใช้น้อยลงตามลำดับ ไฟ Eco  ก็จะติดขึ้นมาทันที
                จากที่สังเกตการทำงานของชุดไฟ Eco  ใน Honda city ใหม่ นั้นระบบจะใช้การคำนวณจาการทำงานของเครื่องยนต์ผสานกับคันเร่ง จึงไม่น่าแปลกใจที่ความเร็วต่ำบางครั้งก็ติด เช่นเดียวกับความเร็วสูงระกับ 110 ก.ม./ช.ม. ที่มีให้เห็นไปด้วยกัน และ หลังจากที่ขับจนมันใจแล้ว ก็ต้องยอมรับว่า เมื่อชิน มันจะทำให้เรารู้จักนิสัยการขับขี่แบบประหยัดมากยิ่งขึ้น
ได้เวลาลองสมรรถนะจากเครื่อง  1.5  ลิตร 
                สิ่งที่หลายคนที่มองข้ามรถเล็กไปก็เนื่องจากขนาดของเครื่องยนต์ ที่แม้จะดูแล้วเล็ก แต่ ขุมพลังบล็อกนี้ใน Honda city  ใหม่นั้น ตอบสนองในการใช้งานได้ลงตัวอย่างมาก ด้วยกำลังสูงสุด  120  แรงม้าที่ 6600 รอบต่อนาที จัดมาให้ได้ใช้กัน ส่วนปลายเท้าเองก็จัดจ้านไม่แพ้กัน  สูงสุด 145  นิวตันเมตร ที่ 4800 รอบต่อนาที
                เมื่อมองตามแล้ว มันอาจจะไม่ได้แรงทรงพลังมากมายนัก แต่ด้วยหน่วยก้านขนาดนี้ในซิตี้คาร์ที่มีน้ำหนักเบาเป็นทุนเดิมอยู่แล้วถือว่าค่อนข้างลงตัว ไม่จัดจนใจหายหรือขวัญผวา แต่ก็มีพอที่จะได้ใช้ในยามที่ต้องการ

 
                ในช่วงหนึ่งของการทดสอบเราลองขับด้วยความเร็วพอสมควรเพื่อดูช่วงล่างและความสัมพันธ์ของเครื่องยนต์ ในการขับขี่จริงในเมือง และ สิ่งที่ได้มาก็น่าประทับใจ ช่วงล่างที่คล่องแคล่ว และเครื่องยนต์ที่มีกำลังมากพอสามารถ พา   Honda City  ทะยานได้ตามใจต้องการ
                ลูกเล่นหนึ่งที่ต้องยอมรับว่าน่าจะถูกใจใครหลายคน โดยเฉพาะคอสปอร์ตทั้งหลายนั้น ก็คงไม่พ้นเจ้าระบบ Paddle shift ที่ให้เลือกเปลี่ยนเกียร์ได้ตามความต้องการ ทำงานได้ใกล้เคียงกับเกียร์ธรรมดามาก แถม ในโหมดสปอร์ตเอง ก็ยังนำเอาความฉลาดมาเค้นสมรรถนะเต็มที่จนน่าประทับใจไม่น้อยเช่นกัน ในการขับขี่
                อย่างไรก็ดี แม้ Honda City   จะมีดีเรื่องเครื่องยนต์ แต่เราก็ไม่ปฏิเสธว่า มันตั้งยู่บนพื้นฐานของรถซิตี้คาร์ขนาดเล็ก และแน่นอน เมื่อความเร็วสูงจะมีปัญหาอยู่มาก โดยเฉพาะในเรื่องของการทรงตัว และน้ำหนักที่เบา ทำให้เซบ้างเมื่อเจอลมแรงๆ เช่นเดียวกับการเก็บเสียงที่ทำได้ดีในระดับหนึ่ง แต่เมื่อขับความเร็วเกินสัก 110  ก.ม. /ช.ม.เราก็เริ่มที่จะได้ยินลมเล็ดเข้ามาในห้องโดยสารแล้ว
 
ประหยัดโอเค หลังจบทดสอบได้  11.6  ก.ม./ลิตร 
                สิ่งที่หลายคนมักจะมองหาในรถยนต์ขนาดเล็กนั้นคงไม่พ้นในเรื่องของความประหยัด และในช่วงระหว่างการทดสอบที่เราขับกันตามปกติ โดยเน้นหนักในเขตเมือง เป็นสำคัญ ผ่าทุกเส้นทางรถติด ในช่วงวันศุกร์และวันหยุดสุดสัปดาห์ ไปเที่ยวไปห้าง จ่ายตลาด นานาสารพัดที่เราจะนึกออก
                จวบจนนำรถไปคืน เราจบตัวเลขในการขับขี่ที่  11.6 กิโลเมตร/ลิตร ซึ่งเป็นตัวเลขประหยัดที่ทำได้ค่อนข้างดี โดยเฉพาะเมืองทุกวันนี้รถติดมากกว่าวิ่งด้วยซ้ำไป
            แม้ต้องยอมรับว่า Honda City   อาจจะไม่ใช่รถโฉมใหม่ที่เพิ่งมาเปิดตลาด ในบ้านรา แต่ด้วยความลงตัวในหลายๆด้าน ทั้งในเรื่องของการออกแบบและสมรรถนะที่เข้าขากันได้อย่างลงตัว มันก็อาจจะปฏิเสธไม่ได้ว่า รถคันนี้ยังเป็นซิตี้คาร์ที่น่าสนใจ และมันประทับใจใครหลายๆคน 
 
ผลการทดสอบ  New! Honda City 2012 
การทำงานของเครื่องยนต์ ที่เกียร์  5
ที่ความเร็ว 90 ก.ม./ช.ม. เครื่องยนต์ทำงาน  1950  รอบต่อนาที
ที่ความเร็ว 100 ก.ม./ช.ม. เครื่องยนต์ทำงาน  2100 รอบต่อนาที
ภาพรวมในการขับขี่ 
ข้อดี การออกแบบที่ลงตัวและเครื่องยนต์สมรรถนะ รวมถึงการปรับออพชั่นใหม่ เช่นมาตรฐานในระบบเบรค ABS  น่าจะเป็นที่ถูกใจใครหลายคน
ข้อด้อย โมเดลนี้ แม้จะใหม่ก็ปฏิเสธไม่ได้ในความเก่าของมัน ในห้องโดยสารเองรางเบาะยังสั้นไปหน่อย โดยเฉพาะคนขับ อาจจะเป็นอุปสรรคสำหรับคนตัวสูงหรือขายาว ได้
 