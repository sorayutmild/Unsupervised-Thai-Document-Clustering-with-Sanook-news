ชักจะบานปลายไปกันใหญ่โตแล้ว สำหรับประเด็นร้อน "เอมมี่ยี่สิบห้าตั๋ว" หรือกรณีที่ดาราสาว "เอมมี่ มรกต" โพสต์ภาพบัตรคอนเสิร์ต Maroon 5 จำนวน 25 ใบ ทำให้คอมเม้นต์ด่าทอรุนแรงว่าเป็นดาราขี้โกง ใช้สิทธิพิเศษเอาเปรียบคนอื่น (อ่านข่าวที่เกี่ยวข้อง : เอมมี่ เจอดราม่าหนัก! อวดบัตรคอนเสิร์ต 25 ใบ)
ล่าสุด ซี ศิวัฒน์ โชติชัยชรินทร์ พระเอกชื่อดัง ซึ่งเป็นเพื่อนกลุ่มเดียวกับ เอมมี่ มรกต และเป็นหนึ่งในคนที่สาวเอมมี่แท็กชื่อว่าจะไปร่วมชมคอนเสิร์ตด้วย ได้เผยแพร่คลิปความในใจ ความยาวกว่า 10.52 นาที
โดยใจความของคลิปทั้งตัดพ้อต่อว่าที่ถูกประชาชนรุมด่าไปถึงญาติพี่น้องหาว่าเป็นพวกโกงชาติ ยอมรับว่าผิดที่อวดแต่ก็ไม่ควรจะด่ากันขนาดนี้ ทั้งที่ก็ไม่ได้เป็นคนดีไปกว่ากัน ระบุดังนี้
"สวัสดีครับ พ่อแม่พี่น้องทั้งหลาย ก็เขินมากเอาจริงๆ ตั้งแต่เกิดมาอยู่ในวงการมา ไม่เคยคิดว่าจะต้องมาใช้พื้นที่โซเชียลทำอะไรแบบนี้ แต่กระแสคนทำกันเยอะ ก็โอเคแล้วแต่
คือรู้กันอยู่ว่าผมพูดแบบนี้เพราะอะไร เพราะเรื่องเอมมี่ 25 ใบ กับคอนเสิร์ตมารูน ไฟฟ์ ที่เกิดขึ้น คือเข้าใจจริง เข้าใจมากๆ น้อมรับกับตรงนี้และขอโทษที่เราโอ้อวด พื้นที่ในไอจีเป็นพื้นที่โอ้อวดอยู่แล้ว นึกออกไหม เหมือนยกตัวอยากคุณซื้อรถมาคันหนึ่ง คุณอยากลงรูปไหม 90 เปอร์เซ็นต์คนเล่นไอจี คืออวดเพื่อเก็บไว้เป็นเมมเมอรี่เพื่อให้เพื่อนๆ มากดไลค์
ที่ผมพูดเพราะเข้าไปอ่านคอมเมนต์ที่ว่าคุณเอมมี่ ว่าผม ว่าทุกคนเพื่อนๆ ผมในบัตร 25 ใบนั้น ตอนแรกเราเข้าใจ เราทุกคนอยู่ในวงการมาจนเข้าใจว่าเป็นเรื่องธรรมดา แต่พอไปอ่านคอมเมนต์บางอันที่ไปด่าถึงญาติ พ่อแม่เขา คุณโกง โกงชาติ มีเซเลปดารา คนแบบนี้ทำให้ประเทศชาติไม่เจริญ ถามจริงๆ เหอะ มันขนาดนั้นเลยเหรอ
คือผมพูดตรงๆ นะผมเข้าใจหลายๆ ท่าน ที่รู้สึกเจ็บปวดเหลือเกิน รออดัมมานานสองสามปี เก็บหอมรอมริบเก็บเงินเพื่อไปดู มันก็เช่นเดียวกับพวกเรานั่นแหละ ผมก็ทำทุกวิถีทางเพื่อไปดู มารูน ไฟฟ์ แต่พอคุณเอมมี่ลง บัตร 25 ใบ คุณคิดจริงๆเหรอว่าเรามีศักยภาพในการล็อกบัตรขนาดนั้น 25 ใบนะครับ ไม่ใช่ 2 หมื่น
คุณเอมมี่พลาดที่บอกว่านั่งคลิกเองกดเอง ซึ่งนั่นไม่ใช่มีเขาคนเดียว มีทีมงาน มีเพื่อน แล้วเอามารวมกันเพื่อบอกว่าเราได้แล้วเว้ย เราได้หลังจากตั๋วขายหมดแล้ว เราทำทุกวิถีทาง อะไรก็ได้ที่ขอให้ได้บัตรมาแต่ไม่ได้โกงใคร เราจ่ายเงินทุกบาททุกสตางค์ ยกตัวอย่างง่ายๆ เหมือนคุณอยากดูคอนเสิร์ตพี่เบิร์ดหรือรีฮานน่า อยากดูมาก ทำไงก็ไม่ได้ อยู่ๆ มีคนโทร.มาบอกว่าตั๋วได้แล้ว มีตั๋วแล้วแต่ต้องจ่ายเงินตอนนี้และจ่ายมากกว่าคนอื่นด้วย เอาไหม
ให้เวลาคิด 2 วินาที เอาหรือเปล่า แต่ต้องจ่ายมากกว่าคนอื่น หรือจะต้องพูดว่าไม่ได้หรอก โกงชาติ ทำให้คนอื่นเขาเดือดร้อน คนอื่นเขาเก็บหอมรอมริบมา เราขอไปจองตั๋วเหมือนที่เขาทำดีกว่า บ้าป่าว ถามจริง ใครทำผมยกมือไหว้เลยว่าคุณคือคนดีที่สุดในโลก แต่ผมไม่ทำ
ผมใช้ชีวิตอยู่บนความจริง ผมไม่หลอกตัวเอง ผมรู้ว่าผมทำอะไรอยู่แต่ผมก็เป็นมนุษย์ มีรักโลภโกรธหลง ทำสิ่งที่เราคิดว่าเราก็อยากดู ผมก็ยินดีจ่าย นี่หมายถึงผมโกงชาติ ผมเลว อย่างงี้เลยเหรอ
คุณอยากดูคอนเสิร์ตแล้วหาตั๋วไม่ได้ มีคนขายตั๋วผี คุณต้องไปถามหรือไปด่าคนขายตั๋วผีไหม ว่าโกงชาตินะ ทำให้คนอื่นเดือดร้อนนะ ผมรู้แค่ว่าผมอยากดู ผมซื้อเท่านั้นเลย ผมจะบอกว่าผมน้อมรับและเข้าใจที่ทุกคนโกรธ หรือหลายๆ ท่านที่เป็นแฟนคลับอดัมแล้วไม่ได้ดู เข้าใจว่าโกรธระบบ ทำไมไม่ได้ เข้าใจ
แต่พวกผมได้มาแค่ 25 ใบไม่ใช่ 2 หมื่นใบ ไม่มีสิทธิ์มากกว่าคุณที่จะไปกั๊กบัตรเหมือนที่พวกคุณเข้าใจ ไม่รู้คุณอยู่โลกใบไหน คุณมีสิทธิ์มากขนาดนั้นเลยเหรอ ด่าญาติโกโหติกาว่าพวกผมเป็นคนขายชาติ ผมพูดเพราะโซเชียลไม่สำคัญว่าเรื่องไหนจริงหรือเท็จ เพราะเป็นโลกความเชื่อ ในเมื่อคุณเชื่อไปแล้ว สิ่งที่พูดไม่ได้แก้ตัว ผมอยู่บนโลกความจริง
อยากให้ลองหยุดคิดว่ามันขนาดนั้นเลยเหรอ ที่คุณต้องไปด่าใช้คำพูดแรงๆ ที่เสียดสีเพื่อความสะใจ เพื่อระบายความโกรธที่คุณไม่ได้บัตรอดัม คือมันขนาดนั้นเลยเหรอ วันนี้ผมบอกเลยนะ ผมกราบขอโทษและน้อมรับคำด่าคำว่าคำตำหนิที่เราโอ้อวดไปตรงนั้น แต่ผมยอมรับไม่ได้จริงที่ว่าพวกเราหลายๆ คนว่าโกงชาติ ทำให้ชาติล่มจม
มันทำให้ผมไม่สนุกกับการดูคอนเสิร์ตจริงๆ แล้วถ้าใครที่อยากได้ติดต่อมาเลย ประกาศตรงนี้ การที่คุณไม่ได้ไปดูคอนเสิร์ตทำให้บ้านคุณระเบิด ทำให้ขี้ไม่ออก ทำให้ญาติจะตาย คุณจะตายอยู่บนโลกใบนี้ไม่ได้ ติดต่อมา คุณติดต่อมา
ผมยอมรับว่ากวนตีน แต่ยอมรับเถอะ อยู่กับโลกความจริงบ้าง ใช้ลมหายใจกับคนที่รักบ้าง แล้วถามตัวเองว่าคุณดีกว่าเราจริงเหรอ กับการที่คุณใช้คำพูดต่ำๆ พวกนั้นด่าพวกเรา ในขณะที่พวกเราเราทำสิ่งดีๆ ช่วยเหลือคนลำบาก ช่วยเหลือคนน้ำท่วม ชักนำให้คนไหว้พระเข้าวัดและมีสิ่งดีๆ มากมายที่เราไม่จำเป็นป่าวประกาศ กับบัตรมารูนไฟฟ์แค่บัตรเดียว หรือ 25 ใบ
ขนาดมงกุฎคุณเอมมี่คุณก็ไปด่าเขาว่าโกงมาด้วยไหม เอาตรงๆ สิ่งที่ผมพูด ผมอยากให้คุณใช้หัวคิดไม่ใช่หัวนมตัวเองคิด โลกใบนี้มีอะไรดีๆ มากกว่าที่คุณจะอาบน้ำอาบน้ำเพื่อออกมาข้างนอกมาชูป้ายไฟมาโห่พวกผม ผมว่าเป็นกิจกรรมที่ปัญญาอ่อนที่สุดที่เคยได้ยินมา
อีกครั้งนะผมอยากกราบขอโทษจริงๆจากใจ ที่ผมพูดจากใจแบบนี้ออกมา เลยที่ผมพูดอะไรแบบนี้ออกมา แต่ผมเป็นมนุษย์ ผมมีความเชื่อว่าผมผมเป็นคนดีคนหนึ่ง แต่คนดีอย่างผมไปเบียดเบียนผม ครอบครัวผม คนที่ผมรัก ผมก็เป็นมนุษย์ตอบโต้ ผมไม่ได้โกรธถึงขั้นใช้ชีวิตไม่ได้ แค่อยากให้คุณได้คิดบ้าง และทำอะไรดีๆ ดีกว่าวันๆ คุณเข้ามาบอกว่าเอมมี่ยี่สิบห้าใบขอให้มีความสุข ก็ลองคิดดูนะครับ ขออนุญาตใช้พื้นที่ตรงนี้ในการพูดเพราะอ่านคอมเมนต์แล้วร้องไห้หนักมาก แบบบ้าป่าว นะ ก็ขอพูด ใครจะด่าหลังจากนี้ก็น้อมรับ เข้าใจ ไม่ได้คิดเป็นศัตรูกับใคร ลองคิดดูแล้วกันครับ ขอบคุณครับ"
