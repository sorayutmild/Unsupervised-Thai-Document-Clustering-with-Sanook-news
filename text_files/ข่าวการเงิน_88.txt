ธ.ก.ส. พร้อมเปิดให้กู้ฉุกเฉินไม่เกิน 50,000 บาทต่อราย 1 มี.ค. นี้ ยัน สภาพคล่องแกร่ง ตอบสนองนโยบายรัฐได้
นายสุพัฒน์ เอี้ยวฉาย ผู้ช่วยผู้จัดการ ธนาคารเพื่อการเกษตรและสหกรณ์การเกษตร หรือ ธ.ก.ส. เปิดเผยกับสำนักข่าว ไอ.เอ็น.เอ็น. ว่า วันที่ 1 มีนาคม นี้ ธนาคารฯ จะเปิดให้เกษตรกรมายื่นขอสินเชื่อตามมติคณะรัฐมนตรี หรือ ครม. ที่อนุมัติโครงการสินเชื่อรายย่อย เพื่อให้ผู้มีรายได้น้อย สามารถเข้าถึงแหล่งเงินในระบบ กรณีฉุกเฉินกู้ได้ไม่เกิน 50,000 บาทต่อราย คิคอัตราดอกเบี้ยแบบคงที่ร้อยละ 0.85 ต่อเดือน ระยะเวลาการชำระเงินกู้ยืมสูงสุดไม่เกิน 5 ปี โดยจะต้องมีบุคคลค้ำประกันอย่างน้อย 1 คน หรือมีหลักทรัพย์ค้ำประกัน ซึ่งโครงการดังกล่าวยังได้ผ่อนปรนให้ประชาชนหรือเกษตรกรที่เคยมีประวัติทางการเงินไม่ดี สามารถกู้เงินได้ นายสุพัฒน์ กล่าวอีกว่า สำหรับสภาพคล่องของ ธ.ก.ส. ยังมีเพียงพอที่จะอำนวยความสะดวกในเรื่องสินเชื่อและร่วมขับเคลื่อนมาตรการต่าง ๆ ตามนโยบายของภาครัฐบาล