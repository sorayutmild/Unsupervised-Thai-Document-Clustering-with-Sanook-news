เมื่อวันที่ 30 ก.ค. ผู้สื่อข่าว "ข่าวสด" รายงานว่า ร.ต.ท.เกวฤทธิ์ หลินภู ร้อยเวรฯ สภ.เสม็ด ชลบุรี ได้รับแจ้งว่า มีเหตุคนร้ายใช้อาวุธปืนยิงกันซอยบ้านอุดมสุข หมู่ที่ 2 ตำบลเสม็ด อำเภอเมืองชลบุรี จึงรายงานผู้บังคับบัญชาทราบ ต่อมา พล.ต.ต.คัชชา ธาตุศาสตร์ ผบก.ภ.จว.ชลบุรี พ.ต.อ.สุวิชาญ ญาณกิตติกุล รอง ผบก.ภ.จว.ชลบุรี พ.ต.อ.กิตติพัฒน์ พงษ์พนัส ผกก.สภ.เสม็ด รุดไปที่เกิดเหตุ บริเวณซอยบ้านอุดมสุข หมู่ที่ 2 ตำบลเสม็ด อำเภอเมือง จังหวัดชลบุรี
ที่เกิดเหตุพบรถเก๋ง ยี่ห้อฮอนด้า ชีวิค สีบรอนซ์ หมายเลขทะเบียน ชห-1401 กรุงเทพมหานคร จอดอยู่ ภายในเบาะนั่งคนขับ มีผู้เสียชีวิต 1 ราย ทราบชื่อคือ นางสาวสุนิสา (ขอสงวนนามสกุล) อายุ 22 ปี เป็นนิสิต ชั้นปี 1 คณะรัฐศาสตร์ มหาวิทยาลัยบูรพา ถูกยิงด้วยอาวุธปืนขนาด 11 ม. เข้าที่ท้ายทอย 1 นัด และตรวจสอบพบว่ากระจกหน้ารถ มีรูกระสุน 1 รู ทางท้ายรถอีก 4 รู ล้อรถเก๋งระเบิด ทั้ง 2 ล้อ และภายในรถพบบัตรประชาชน ของ นายสันติสุข (สงวนนามสกุล) ตกอยู่ในรถ และพบปลอกกระสุน ทั้งหมด 17 ปลอกจึงเก็บเป็นหลักฐาน
จากการสอบสวนเบื้องต้นมีผู้เห็นเหตุการณ์เผยว่า ก่อนเกิดเหตุ รถของผู้ตายได้ขับไปจอดที่หน้าเมืองใหม่คอนโดโฮม ถนนพระยาสัจจา อำเภอเมืองชลบุรี ต่อมามีรถกระบะโตโยต้าวีโก้ 4 ประตู สีดำ มีคนนั่งกระบะ 3 คน ไล่ประกบและใช้อาวุธปืนไล่ยิงมาตลอดทาง จนยางรถระเบิด หลังจากนั้นคนร้าย สูงประมาณ 175 เซนติเมตร สวมเสื้อกั๊ก คล้ายเกราะกันกระสุน สวมเสื้อคอกลมสีขาว กางเกงยีนส์ ลงจากรถมายิง แต่ปรากฏว่าคนที่ขับรถมากับนิสิต รูปร่างสูงประมาณ 175 ซม. ผิวขาว ได้เปิดประตูรถลงมา พร้อมกับชักอาวุธปืนยิงเข้าใส่คนร้ายเช่นกัน พร้อมกับวิ่งหนีออกจากรถไปอย่างรวดเร็ว กลุ่มคนร้ายเห็นท่าไม่ดี จึงรีบขับรถหลบหนีไป
ต่อมาทางเจ้าหน้าที่กองพิสูจน์หลักฐานภาค 2 ได้ตรวจสอบวิถีกระสุน และตรวจค้นภายในรถอย่างละเอียด เปิดฝากระโปรงท้ายรถ แต่ไม่พบสิ่งที่ผิดกฎหมายอย่างใด ด้านพล.ต.ต.คัชชา ผบก.ภ.จว.ชลบุรีเผยว่า ในเบื้องต้นจากการตรวจสอบรถที่ถูกยิง มีนายสันติสุข เป็นผู้ครอบครองรถคันดังกล่าว ซึ่งจะเป็นคนๆ เดียวกับคนที่มีผู้พบเห็นว่าถืออาวุธปืนวิ่งหลบหนีไปหรือไม่ หรืออาจจะถูกยืมมาอย่างไรกำลังตรวจสอบ
เวลาต่อมา นางนุช อายุ 48 ปี แม่ของ น.ส.สุนิสา ได้รุดมาดูศพลูกสาว ถึงกับเป็นลม ต้องปฐมพยาบาลช่วยเหลือ หลังจากนั้นเผยว่า ตนเองได้มาส่งลูกสาวที่มหาวิทยาลัยได้ 2 วันแล้ว และวันนี้ตนเองก็ยังทำธุระยังไม่เสร็จ ก็ยังไม่กลับบ้านหลังจากนั้นก็มีคนโทรไปหาว่าลูกสาวถูกยิงเสียชีวิตก็รีบมาดู ส่วนคนที่ขับรถมากับลูกสาวตนเองก็ไม่ทราบว่าเป็นใครเช่นกัน
ส่วนสาเหตุเบื้องต้นทางเจ้าหน้าที่ตำรวจมุ่งไปเกี่ยวกับเรื่องหักกันเกี่ยวกับธุรกิจมืดอย่างใดอย่างหนึ่ง ซึ่งจากการตรวจสอบพยานที่พบเห็นในที่เกิดเหตุพบว่า กลุ่มคนร้ายที่มาก่อนเหตุ มีไม่ต่ำกว่า 4 คน และมีการยิงต่อสู้กันมาตลอดทาง จนกระทั่งรถที่ถูกยิงไปชนกับรถชาวบ้าน คนขับรถก็เปิดประตู ถือปืนยิงเปิดทางหลบหนีรอดตายหวุดหวิด ส่วนผู้ตายคาดว่าน่าจะไม่รู้เห็น และนั่งรถติดมาด้วย จึงถูกลูกหลงยิงเสียชีวิตดังกล่าว ส่วนพยานที่เห็นเหตุการณ์รายหนึ่งกล่าวว่ากลุ่มมือปืนสวมเสื้อเกราะด้วยนั้น ก็จะตรวจสอบต่อไป
ขอบคุณเนื้อหาข่าวจาก ข่าวสดออนไลน์