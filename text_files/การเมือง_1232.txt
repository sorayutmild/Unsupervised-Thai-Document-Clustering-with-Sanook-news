วันที่ 4 เมษายน 2563 นายวัฒนา เมืองสุข สมาชิกพรรคเพื่อไทย ระบายความในใจผ่านแฟนเพจส่วนตัว ตำหนิมาตรการชะลอการเดินทางเข้าประเทศ เพื่อสกัดกั้นการระบาดโควิด-19 ส่งผลให้ลูกสาวของตนไม่สามารถเดินทางกลับเข้าไทยได้ โดยเจ้าตัวโพสต์ข้อความระบุว่า
"น้องเฟหรือนางสาววีรดา เมืองสุข ลูกสาวผมจะเดินทางกลับประเทศไทยได้จองตั๋วเดินทาง จากนั้นได้รับใบรับรองแพทย์ว่าพร้อมบิน (fit to fly) และได้รับหนังสือรับรองจากสถานกงสุลไทยประจำนครนิวยอร์กซึ่งออกให้ก่อนที่พลเอกประยุทธ์จะมีคำสั่งให้ชะลอการเดินทาง ขณะที่อยู่บนเครื่องกำลังจะออกจากนิวยอร์กเมื่อเวลา 14.00 น. หรือเวลา 01.00 ตามเวลาไทย น้องเฟถูกเจ้าหน้าที่สายการบินสั่งให้ลงจากเครื่องเพราะสำนักงานการบินพลเรือนแห่งประเทศไทยมีคำสั่งห้ามเครื่องบินบินเข้าสู่ประเทศไทยตั้งแต่วันที่ 4-6 เมษายน นี่เป็นอีกตัวอย่างของการบริหารและการออกคำสั่งโง่ๆ ของพลเอกประยุทธ์ ดังนี้
(1) การออกคำสั่งให้สถานทูตชะลอการเดินทางเข้าประเทศของคนไทยไปจนถึงวันที่ 16 เมษายน เป็นคำสั่งที่ขัดต่อรัฐธรรมนูญและไม่มีมนุษย์ที่ไหนทำกัน เพราะทุกประเทศมีแต่หาทางไปรับคนของตัวเองกลับบ้าน ล่าสุดเมื่อคืนนี้เยอรมันส่งเครื่องบินมารับคนกลับโดยทูตมาส่งด้วยตัวเองถึงสนามบิน แต่สมองของประยุทธ์คิดกลับทางคือไม่ให้คนไทยกลับบ้านโดยไม่ได้คิดว่าคนไทยจะอยู่อย่างไร มีวีซ่าหรือไม่ พักที่ไหน และจะเอาอะไรกิน
(2) การออกคำสั่งให้นำคนที่เดินทางเข้าประเทศไปกักตัวโดยรัฐ (state quarantine) แต่ไม่ได้แจ้งเงื่อนไขให้ผู้เดินทางทราบและไม่ได้เตรียมการล่วงหน้า จึงทำให้ผู้เดินทางไม่ยอม สุดท้ายก็ต้องปล่อยให้เข้าประเทศโดยให้ไปกักตัวเอาเองแล้วโทษกระทรวงต่างประเทศว่าฝ่าฝืนคำสั่งทั้งที่เอกสารจากสถานทูตออกให้ก่อนประยุทธ์จะมีคำสั่งทั้งสิ้น
(3) พอเกิดปัญหาจากความห่วยของรัฐบาลก็สั่งให้สำนักงานการบินพลเรือนแห่งประเทศไทยออกคำสั่งห้ามเครื่องบินบินเข้าประเทศไทยระหว่างวันที่ 4-6 เมษายน โดยไม่มีมาตรการว่าสำหรับคนที่ได้รับอนุญาตแล้วจะทำอย่างไรเพราะใบรับรองแพทย์มีอายุแค่ 72 ชั่วโมง ที่สำคัญคือคนที่ออกเดินทางแล้วแต่ต้องต่อเที่ยวบินทำให้ติดอยู่กลางทางเพราะคำสั่งห้ามบินทำให้เที่ยวบินที่จะมาไทยงดเดินทาง คนไทยเหล่านั้นจะอยู่อย่างไรและจะเอาอะไรกินอีก 3 วัน
(4) ขณะนี้มีเด็กนักเรียนแลกเปลี่ยน (AFS) ที่ติดอยู่ต่างประเทศรอการกลับไทยจำนวนมาก ซึ่งนักเรียนเหล่านี้จะมีปัญหาทั้งวีซาที่จะหมดอายุ หรือความจำเป็นในเรื่องที่อยู่และค่าใช้จ่ายแต่สมองของประยุทธ์ไม่เคยคิดเรื่องเหล่านี้ออก
ผมเชื่อว่าคนไทยจำนวนมากคงได้รับบทเรียนจากความเฮงซวยและไร้ปัญญาของรัฐบาลประยุทธ์แถมยังไร้สำนึก ขนาดประชาชนจะตายด้วยโรคระบาดรัฐบาลก็ยังกล้าเข็นเรื่องซื้ออาวุธเข้า ครม. โดยไม่คำนึงถึงความรู้สึกของประชาชน ส่วนปัญหาการระบาดของโควิด-19 ที่รุนแรงล้วนเกิดจากความผิดของรัฐบาลทั้งสิ้น เริ่มจากสนามมวยลุมพินีที่เป็นของกองทัพบกฝ่าฝืนคำสั่งจนเกิดการระบาด ตามมาด้วยการออกคำสั่งปิดกิจการโดยไม่มีมาตรการรองรับทำให้คนหนีตายกลับต่างจังหวัดเลยพาเชื้อไประบาดต่างจังหวัดด้วย แต่แทนที่จะโทษความโง่ของตัวเองกลับโทษและออกมาข่มขู่ประชาชน เป็นรัฐบาลที่ถ่วงความเจริญและโง่ถึงขนาดที่ไม่รู้ตัวเองว่าโง่"