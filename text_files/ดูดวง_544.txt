เนื่องจากในปี 2558 นี้ ปีชง นั้นได้แก่ ปีฉลู ปีมะโรง ปีมะแม และปีจอ โดยคนที่เกิดปีฉลูนั้นจะชงเต็ม 100%
ปีชง 2558
จึงทำให้ผู้ที่เกิดในปีฉลูต่างพากันทำบุญสะเดาะเคราะห์เสริมดวงกันยกใหญ่ แต่ทว่าบางคนก็คิดว่าแค่ทำบุญเสริมดวงธรรมดาแบบคนทั่วๆ ไปอาจจะยังไม่พอ เพราะความคิดที่ว่า ชงเต็มๆ ชงแรง ก็คงไม่แปลกถ้าจะมีอาการหวาดกลัวหรือกังวลใจว่าในปี 2558 หรือปีมะแม นี่ชาวฉลูจะเจอเรื่องร้ายๆ เป็นพิเศษ
แก้ชงปีฉลู
และเพื่อเป็นการเตรียมพร้อมสำหรับคนที่เกิดปีฉลู ที่อยากจะเสริมดวงเพื่อเตรียมจิตใจให้พร้อมในการรับมือกับปีชง Sanook! Horoscope ได้รวบรวมเคล็ดลับเสริมดวงสำหรับ "คนปีฉลู" โดยเฉพาะ จะต้องทำอย่างไร ไปทำบุญที่ไหน ไหว้พระอะไร ไปดูกันเลย
ไหว้เทพเจ้าไท้ส่วย
ก่อนอื่นสิ่งที่คนปกติทั่วไปทำกันเมื่อก้าวเข้าสู่ปีใหม่ ก็คือการไหว้พระขอพร อาจจะไปตามวัดที่ตนเองสะดวกหรือเลื่อมใสศรัทธานอกจากเราจะทำทั้งหมดตามที่กล่าวมาแล้ว คงต้อมีเพิ่มพิเศษสำหรับคนที่เกิดในปีชง
ซึ่งใน ปี 2558 นี้คนปีฉลูนั่นเอง โดยสิ่งแรกที่เราจะแนะนำกันคือ การไหว้เทพเจ้าไท้ส่วย จะช่วยบรรเทาเคราะห์กรรมได้ โดยในประเทศไทยสามารถไหว้ได้ที่วัดจีนทั่วไป เช่น (หรือวัดมังกรกมลาวาส) หรือศาลเจ้าพ่อเสือเป็นต้น
และสถานที่แรกที่แนะนำ คือ วัดเทพธิดารามวรวิหาร กรุงเทพมหานคร
วัดเทพธิดารามวรวิหาร
ที่นี่เป็นพระอารามหลวง ชั้นตรี ชนิดวรวิหาร พระบาทสมเด็จพระนั่งเกล้าเจ้าอยู่หัว โปรดเกล้าฯ ให้สร้างวัดเทพธิดาราม เมื่อ พ.ศ. 2378 และสร้างเสร็จ เมื่อ พ.ศ. 2382 วัดเทพธิดารามมีสถาปัตยกรรมเป็นแบบจีน ในวัดมีตุ๊กตาจีนจำหลักทั้งรูปสัตว์และรูปคน ที่น่าสนใจ คือ บางตัวสลักเป็นรูปหญิงไทยไว้ผมปีกแบบโบราณนั่งอุ้มลูก
โดยเชื่อกันว่า วัดนี้เป็นวัดประจำปีเกิดของคนที่เกิดปีฉลู หากใครที่เกิดปีฉลูได้มากราบไหว้ขอพร สิ่งศักดิ์สิทธิ์ก็จะช่วยปกป้องคุ้มภัยให้แคล้วคาดจากภัยอันตรายได้
พระลำปางหลวง
แต่หากคนที่เกิดฉลูพอจะมีเวลาสักหน่อย แนะนำให้ไปไกลสักหน่อย ขึ้นเหนือไปไหว้พระธาตุประจำปีเกิดของปีฉลู คือ "พระธาตุลำปางหลวง" จังหวัดลำปาง
พระธาตุลำปางหลวง แห่งวัดพระธาตุลำปางหลวง ตั้งอยู่ อ.เกาะคา จ. ลำปาง พระธาตแห่งนี้เป็นสถาปัตยกรรมแห่งสกุลช่างลำปางปรากฏอิทธิพลไทลื้อ
วัดพระธาตุลำปางหลวงเลื่องลือในปาฏิหาริย์ของพระธาตุที่สะท้อนเป็นภาพกลับหัวในพระวิหารและมณฑป หากใครที่มีโอกาสไปเยี่ยมชมถือว่าเป็นบุญอันยิ่งใหญ่
พระลำปางหลวง
คำบูชาพระธาตุลำปางหลวง (ตั้งนะโม 3 จบ)
ยาปาตุภูตา อะตุลานุภาวาจีรัง
ปะติฎฐาสัมภะ กัปปะปุเร เทเวนะ
คุตตา อุตตะราภิทัยยา นะมามิหันตัง
วะระชินะธาตุง ฐะเปติ มะหา ฐาเน
เจติยัง ปูชิตา นะเะเทเวหิ
อะหัง วันทามิ ธาตุโย
ดังนั้น คนที่เกิดในปีฉลูหากมีโอกาสควรไปไหว้ขอพรที่พระธาตุลำปางหลวงแห่งนี้สักครั้ง โดยเฉพาะยิ่งช่วงปีชงแบบนี้ยิ่งสมควรแก่การไปยิ่งนัก
และนอกจากนี้หากใครที่ไม่มีโอกาสไปไหว้พระขอพรตามวัดหรือสถานที่ดังกล่าว แต่ก็อยากจะเสริมดวงแก้ปีชงด้วยเช่นกัน ลองหาวัตถุมงคลเสริมดวงสำหรับปีฉลูมาบูชา ก็สามารถช่วยได้เช่นเดียวกัน ซึ่ง ในปี 2558 นี้ วัตถุมงคลของคนเกิดปีฉลู คือ “ท้าวจตุโลกบาลครองกระบี่วิเศษ” 
ท้าวจตุโลกบาลครองกระบี่วิเศษ
เนื่องจากปีเกิดของคุณปะทะกับเทพไท้ส่วยเอี้ย ทั้งยังชงกับปีมะแม (ปี พ.ศ.2558) ไม่ว่าจะเป็นเรื่องการงานหรือธุรกิจการค้า เรื่องโชคลาภเงินทอง อำนาจบารมี ตลอดจนเรื่องสุขภาพล้วนไม่ดี สิ่งที่ต้องระวังคือ ความเดือดร้อนหรือผลกระทบที่จะเกิดต่อคนในบ้านของท่าน ดังนั้นปีนี้ทุกกิจกรรมท่านต้องใช้ความระมัดระวัง เพราะสามารถเกิดเรื่องผิดพลาดขึ้นได้ง่าย
วัตถุมงคลเสริมดวงชะตาที่เหมาะสม คือ “ท้าวจตุโลกบาลครองกระบี่วิเศษ” อำนาจบารมีจากพระองค์ช่วยขจัดปัดเป่าเคราะห์ภัย แก้ไขพลังพิฆาตชงของดาวร้าย ช่วยส่งเสริมให้การงานและกิจการค้าของเจ้าชะตาบังเกิดความรุ่งเรืองก้าวหน้า โชคลาภมั่งคั่งบริบูรณ์ สุขภาพแข็งแรง และภายในครอบครัวแคล้วคลาดปลอดภัย บังเกิดความร่มเย็นเป็นสุข

แต่สำหรับคนเกิดปีฉลูที่อยากมีของดี หรือสิ่งศักดิ์สิทธิ์ไว้ยืดเหนี่ยวจิตใจพกติดตัวไว้ตลอดเวลา อย่างเช่น "พระเครื่อง" ลองมาเลือก "พระเครื่องที่ถูกโฉลกกับคนเกิดปีฉลู" กันดูค่ะ โดยสามารถเลือกให้ถูกโฉลกตามวันเกิดได้ดังต่อไปนี้
เนื่องมาจากพลังชีวิตของคนปีฉลูคือดิน จึงควรแขวนพระเนื้อดินที่สร้างจากพระแม่ธรณีเป็นหลัก จะผ่านการเผาไฟหรือไม่ผ่านการเผาก็ไม่เป็นข้อรังเกียจใดๆ เพราะพลังชีวิตคือดิน ที่ผสมผสานกับพระเครื่องอยู่แล้ว ให้ใช้พระเครื่องเนื้อดินเป็นหลัก
พระเครื่องประจำปีฉลู
เกิดวันอาทิตย์ แขวนพระเสริมวาสนา เช่น ผงยาวาสนาหรือพระปิดตามหาลาภ(ไม่ปิดทวาร) พระสีวลี พระปางลีลา ไปจนถึงพระสังกัจจายน์
เกิดวันจันทร์ แขวนพระที่มีพระหลายองค์รวมอยู่ในองค์เดียวกัน เช่น พระเจ้าห้าพระองค์ หรือพระที่มีจำนวนตั้งแต่สององค์ขึ้นไป ถ้าหาไม่ได้ก็ให้แขวนพระพิมพ์ที่มีพระอัครสาวกอยู่ด้วย เพื่อเสริมบารมีในด้านบริวารควรเป็นเนื้อผสมส่วนผสมหลายอย่างจะดีที่สุด
เกิดวันอังคาร แขวนพระมหาอุดปิดทวารหรือเต่าเรือนเพื่อเป็นเคล็ดถึงการสำรวมระวังในการลงทุน พระปิดทวารจะทำให้นึกถึงการไม่ทำอะไรเกินตัว เต่าก็คือให้หดหัวเมื่อภัยมา คืออย่าลงทุนมากนั่นเอง
พระเครื่องประจำปีฉลู
เกิดวันพุธ แขวนพระที่มีคำว่าเดี่ยวอยู่ด้วย เช่น พระเดี่ยวดำ พระเดี่ยวแดง สวนเดี่ยว พลายคู่ตัดเดียว เป็นการเสริมโลกที่จะต้องทำอะไรด้วยตัวเองเดี่ยวๆ จะได้ระลึกถึงและถูกโฉลกกับตัวเอง
เกิดวันพฤหัสบดี ให้แขวนพระที่มีชื่อว่า "คง" เช่น พระคง หลวงพ่อคง หรือพระอาจารย์มั่น เพราะถูกโฉลกและจะเตือนให้รู้จักเก็บทรัพย์ให้มั่นคงและคงที่
เกิดวันศุกร์ ควรแขวนพระที่หนุนโฉลกตัวเองซึ่งอาภัพ อันได้แก่ พระที่มีคำว่าเศรษฐี หรือเงินแสน เงินล้าน พระทุ่งเศรษฐี พระที่ลงท้ายคำว่า รุ่นมหาเศรษฐีหรือขวัญถุง
เกิดวันเสาร์ ควรแขวนพระที่มียันต์เกราะเพชร เพราะโฉลกของท่านเป็นคนขี้โรคและถูกใส่ไคล้เสมอ จึงต้องแขวนพระที่มียันต์เกราะเพชร หรือพระที่เป็นรูปโล่ จึงถูกโฉลกกับตัวท่านเอง
และสิ่งสุดท้ายที่มีมาแนะนำคนปีฉลู นั่นก็คือ ไม้มงคลประจำคนปีฉลู หากคนที่เกิดปีฉลูคนไหนที่ชอบปลูกต้นไม้อยู่แล้วเป็นชีวิตจิตใจอย่ารอช้ารีบหา "ต้นตาล" มาปลูกกันเลยค่ะ
ต้นตาล
เพราะ เป็นไม้มิ่งขวัญ ไม่มงคลประจำตัวของคนปีฉลู  ตามความเชื่อ สมัยก่อนไม่นิยมปลูกในบ้าน แต่ปัจจุบันนำมาใช้จัดสวนกันเยอะ แต่จะปลูกในสวน ในไร่นาแทน เป็นพันธฺุ์ไม้พวกปาล์ม ขนาดใหญ่ ทิศที่ควรปลูก คือ ทิศใต้ ทิศตะวันออก
....อย่างไรก็ดีการไหว้พระขอพรเสริมดวงนั้นเป็นการทำเพื่อยึดเหนี่ยวจิตใจ แต่ปัญหาอุปสรรคต่างๆ หรือเรื่องร้ายๆ  ที่จะเกิดนั้นไม่มีใครห้ามได้ 
หากเกิดขึ้นมาแล้วก็ควรจะใช้สติ คิดไตร่ตรองแก้ปัญหา ใช้ชีวิตอย่างระมัดระวังต่อให้เจอเรื่องร้ายๆ อย่างไรก็จะผ่านพ้นไปได้ด้วยดี