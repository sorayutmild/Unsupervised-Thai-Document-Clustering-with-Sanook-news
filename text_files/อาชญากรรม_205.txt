เจ้าอาวาสวัดดัง โผล่ออกมาชี้แจงแล้ว หลังถูกสีกาแจ้งความ โดนข่มขืน 2 ครั้งซ้อน ยืนยันไม่ได้ทำ ขอสู้ผ่านกระบวนการยุติธรรม
สืบเนื่องจากวันที่ 14 ก.ย.61 นางสาวฟ้า (นามสมมุติ) อายุ 21 ปี เข้าร้องศูนย์ดำรงธรรม จ.เลย ว่า พระบุญช่วย อายุ 53 ปี เจ้าอาวาสวัดแห่งหนึ่ง บ้านโพนสว่าง ต.นาดอกคำ อ.นาด้วง จ.เลย ทักว่าตนโดนของต้องทำพิธีไล่ผีออกจากตัว เอายาสมุนไพร 108 จบ มานวดตามร่างกาย จนตัวเองรู้สึกตัวว่าไม่มีแรง จากนั้นเจ้าอาวาสได้ใช้กำลังและข่มขืนจนเสร็จ 2 ครั้ง
>> สาวเลยชอกช้ำคดีเงียบกริบ โวยเจ้าอาวาสวัดฉุดข่มขืนคากุฏิ 2 รอบซ้อน
ผู้สื่อข่าวรายงานว่า (18 ม.ค.) เมื่อเวลา 10.00 น. ผู้สื่อข่าวได้รับการประสานจากชาวบ้านว่า พระบุญช่วย อายุ 53 ปี  เจ้าอาวาสวัดที่ถูกกล่าวหา ขอชี้แจงข้อเท็จจริงในกรณีข่มขืนสีกาคากุฏิต่อผู้สื่อข่าว
จึงได้เดินทางไปสอบถามข้อเท็จจริง พบ ส.ต.ท.ไพฑูรย์ ภูคงคา ปลัดเทศบาลนาดอกคำ อ.นาด้วง พร้อม จนท.เทศบาล 7 คน และชาวบ้านผู้สูงอายุชายหญิงกว่า 20 คน ล้อมวงเพื่อฟังข้อเท็จจริงจากพระบุญช่วย ที่บริเวณลานธรรม โดยมีพระบุญช่วย ออกมานั่งอยู่กลางลานธรรมหน้ารูปปั้นพญานาค
พระบุญช่วย เปิดเผยว่ากรณีดังกล่าวขอปฏิเสธว่าไม่เป็นความจริง ทุกอย่างมีพยานหลักฐาน และผู้เสียหายก็เป็นคนทาน้ำมันตัวเอง พระอาจารย์ไม่ได้เป็นคนทา วันนี้ขอพูดความจริง เชื่อมั่นในสิ่งศักดิ์สิทธิ์ อุทิศตนให้กับพระพุทธศาสนา ไม่เคยคิดจะไปเปรอะเปื้อนสิ่งเหล่านี้
ซึ่งภายในวัดมีการอาบน้ำมนต์กัน คืนนั้นจู่ๆ สีกาก็ปรากฏตัวขึ้นมา มีคนอ้อนวอนให้ช่วยรักษา และยืนยันว่าไม่มีการชวนสีกาเข้าไปในกุฏิ และไม่อยากพูดอะไรมากขอให้ไปให้การชั้นศาลอย่างเดียว
ส่วนกรณีที่ผลตรวจดีเอ็นเอออกมา ว่าอสุจิในช่องคลอดของสีกาเป็นของพระอาจารย์ ก็ขอปฏิเสธอย่างเดียว ยังบอกไม่ได้ และขอไปให้การชั้นศาล และไม่รู้ว่าส่วนเรื่องที่เกิดขึ้นสีกาเป็นคนปั้นน้ำเป็นตัวขึ้นมา
โดยวันที่ตำรวจมาตรวจที่เกิดเหตุพระอาจารย์เหมือนถูกวางยาด้วยซ้ำ ไม่รู้สึกตัว ซึ่งพระอาจารย์เชื่อมั่นอย่างสูงว่าไม่ได้ทำผิด และสงสัยว่าดีเอ็นเอมาจากไหน ขอให้ไปคุยกันที่ศาล และไม่มีอะไรที่จะตอบคำถามอีก จากนั้นจึงขอตัวกลับกุฏิ
>> เจ้าอาวาสวัดข่มขืนสาว 2 รอบซ้อน โทรมาขอโทษเหยื่อ ยินดีจ่ายค่าทำขวัญให้
ผู้สื่อข่าวสอบถามไปยังชาวบ้านที่มารับฟังข้อเท็จจริง ชาวบ้านกล่าวว่า ถ้าผลตรวจดีเอ็นเอออกมาตรงกับพระอาจารย์ ก็ไม่อยากให้สึก อยากให้เป็นเจ้าอาวาส อยู่ที่นี่ต่อไป เพราะพระอาจารย์เป็นตนสร้างวัดและทำให้วัดเจริญมาถึงทุกวันนี้
ส.ต.ท.ไพฑูรย์ ภูคงคา ปลัดเทศบาลนาดอกคำ เปิดเผยว่า ในส่วนที่พระอาจารย์พูดวันนี้ ตามข้อเท็จจริงที่ปรากฏในข่าว และคำพูดของพระอาจารย์มีความขัดแย้งกัน การตอบคำถามของพระอาจารย์ยังไม่มีความชัดเจน ยังแบ่งรับแบ่งสู้ แนวทางการพิสูจน์พยายามที่จะโยนไปที่กระบวนการยุติธรรมอย่างเดียว