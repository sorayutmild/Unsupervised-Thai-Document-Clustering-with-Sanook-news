โนเกียหั่นราคา Lumia 900 ลงครึ่งหนึ่ง
Nokia Lumia 900 - [16-กรกฏาคม-2555] รายงานข่าวล่าสุด Nokia หั่นราคา Lumia 900 สมาร์ทโฟนเรือธงของทางบริษัทลงครึ่งหนึ่ง หลังจากวางตลาดได้เพียงแค่สามเดือน ซึ่งเป็นหนึ่งในความพยายามที่จะช่วงชิงส่วนแบ่งกลับคืนมา เนื่องจากยังคงทิ้งห่างจากผู้นำตลาดอย่างแอปเปิ้ล และซัมซุงอย่างไม่เห็นฝุ่น โดยราคาของวินโดวส์โฟน Lumia 900 จะเหลือแค่ 49.99 เหรียญฯ หรือประมาณ 1,500 บาท จากเดิม 99 เหรียญฯ (ประมาณ 3,000 บาท) พร้อมสัญญาการใช้งาน 2 ปีกับทาง AT&T (งานนี้เฉพาะลูกค้าในสหรัฐฯ เท่านั้น)

โนเกียลดราคาสมาร์ทโฟนรุ่น Nokia Lumia 900 ที่ขายผ่านหน้าร้านของ AT&T ในสหรัฐฯ ลงเหลือ 50% โดยตัวแทนบริษัทกล่าวว่า การลดราคาครั้งนี้เป็นไปตามแผนการบริหารจัดการวงจรชีวิตของผลิตภัณฑ์ ซึ่งเป็นความร่วมมือกันระหว่างโนเกียกับผู้ให้บริการเครือข่าย โดยย้ำว่า มันไม่ใช่เรื่องผิดปกติอะไร แต่ประเด็นที่น่าตั้งข้อสังเกตก็คือ ซัมซุงได้หั่นราคาของ Galaxy S2 ก่อนหน้านี้ เนื่องจากปฏิเสธไม่ได้ว่า โนเกียเข้าสู่ตลาดสมาร์ทโฟนช้าเกินไปทำให้เสียส่วนแบ่งตลาดไปมากมาย ในขณะเดียวกันตลาดมือถือระดับล่างทีมีราคาถูกยังถูกเจาะโดยคู่แข่งหลายๆ รายอีกด้วย
อย่างไรก็ดี ด้วยคุณสมบัติของ Nokia Lumia 900 ที่มาพร้อมกับระบบปฏิบัติการ Windows Phone ของไมโครซอฟท์จะมีหน้าจอที่ใหญ่ถึง 4.3 นิ้ว โพรเซสเซอร์ 14GHz แถมยังมีกล้อง 8 ล้านพิกเซล การหั่นราคาลงครั้งนี้ ทางบริษัทคาดว่า จะทำให้ผู้บริโภคหันมาเล่นวินโดวส์โฟนของโนเกียเพิ่มขึ้นอย่างรวดเร็ว อย่างไรก็ตาม อัตราเร็วในการขายของ Lumia 900 (และวินโดวส์โฟนรุ่นอื่นๆ ภายใต้แบรนด์โนเกีย) เริ่มชะลอตัวลงก่อนหน้านี้ ภายหลังที่ไมโครซอฟท์ระบุว่า สมาร์ทโฟนรุ่นปัจจุบันไม่สามารถรัน Windows Phone 8 ได้ นั่นหมายความว่า ผู้ใช้ที่ต้องการสมาร์ทโฟน Windows Phone 8 ที่ซื้อเครืองไปตอนนี้แล้ว อาจจะต้องซื้อเครื่องใหม่ เนื่องจากอัพเกรดโอเอสไม่ได้ ปัจจุบันโนเกียประสบปัญหาขาดทุนต่อเนื่อง โดยล่าสุดเพิ่งจะลดพนักงานไป 10,000 ตำแหน่ง
Nokia Lumia 900 3D view - 360° spin

 