     Honda Civic Hatchback เวอร์ชั่นยุโรปใหม่ล่าสุดเผยคันจริงแล้ว มีเครื่องยนต์เทอร์โบ 1.0 ลิตรให้เลือกด้วย เตรียมเปิดตัวจริงอีกครั้งที่ปารีสมอเตอร์โชว์ 2016
     ซีวิค แฮทช์แบ็ค เวอร์ชั่นยุโรป มีเค้าโครงหน้าตาเหมือนกับที่เปิดตัวในสหรัฐอเมริกา แต่ใช้ไฟหรี่แก้มข้างสีขาวเช่นเดียวกับซีวิค ซีดานในบ้านเรา (เวอร์ชั่นอเมริกาเหนือเป็นสีอำพัน) ดีไซน์นอกเหนือจากนั้นแทบจะเหมือนกันทั้งหมด

     แต่จุดสำคัญของเวอร์ชั่นยุโรป คือการติดตั้งเครื่องยนต์เบนซินเทอร์โบ 3 สูบ 1.0 ลิตรเป็นครั้งแรก ให้กำลังสูงสุด 127 แรงม้า เอาใจตลาดยุโรปที่ชอบเครื่องยนต์ขนาดเล็กโดยเฉพาะ ขณะที่เครื่องยนต์เบนซินเทอร์โบ 1.5 ลิตร 180 แรงม้า ยังคงมีให้เลือกเช่นเคย ทั้งคู่ส่งกำลังด้วยเกียร์ธรรมดา 6 สปีดเป็นมาตรฐาน และเกียร์อัตโนมัติ CVT เป็นอ็อพชั่นเสริม
     และขาดไม่ได้สำหรับเครื่องยนต์เทอร์โบดีเซล 1.6 ลิตร 118 แรงม้า ที่จะเข้ามาสมทบในช่วงครึ่งหลังของปี 2017 สำหรับคนรักความประหยัด

     ส่วนเวอร์ชั่นแรงอย่าง Civic Type R ซึ่งมาพร้อมเครื่องยนต์เบนซินเทอร์โบชาร์จความจุ 2.0 ลิตร คาดว่าจะมีกำลังไม่ต่ำกว่า 300 แรงม้า จะถูกเปิดตัวภายในปี 2017 เช่นกัน เพื่อเป็นคู่แข่งตรงสำหรับ Ford Focus RS ในตลาดยุโรป
     ปัจจุบัน Honda Civic Hatchback ถูกประกอบขึ้นที่โรงงานในเมือง Swindon ประเทศอังกฤษ เพื่อส่งออกไปทำตลาดกว่า 70 ประเทศทั่วโลก รวมถึงอเมริกาเหนือ

     หากเข้าไทยคงขายดีเทน้ำเทท่าเลยทีเดียว
 