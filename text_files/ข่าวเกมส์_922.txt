เมื่อวันที่ 2 เมษายนในช่วงเวลา 17.00 น. ในแฟนเพจของ Ragnarok Gravity Thailand ได้มีการจัด Live สดในชื่อรายการว่า "คุยกันล่างพรอน E.p.1" ซึ่งจะรายการที่ทางผู้ให้บริการและเจ้าของไอพีเกม Ragnarok Online มาบอกเล่าเนื้อหาและรายละเอียดข้อมูลต่างๆ และตอบคำถามสื่อมวลชน และผู้เล่นที่อยากจะรู้ แน่นอนว่าทาง Sanook Game ก็จะไม่พลาดที่จะมาสรุปเนื้อหาของการไลฟ์สดครั้งแรกนี้ว่ามีข้อมูลอะไรเด็ดๆ ที่น่าสนใจบ้างเผื่อสำหรับแฟนเกมที่ตั้งหน้าตั้งตารอการมาของ Ragnarok Online อีกครั้ง

ซึ่งในช่วงแรกจะมีคุณ Lee Jaejin ตำแหน่ง GGT General Manager มาตอบคำถามเบื้องต้นเกี่ยวกับบริษัท Gravity Games Tech มาทำไมมาเปิดบริษัทในประเทศไทย และ มาความคิดเห็นอย่างไรในเรื่องต่างๆ แบบนี้เป็นต้น แต่คำถามที่น่าสนใจที่สุดก็คือ Ragnarok Online โดยผู้ให้บริการ Gravity มีแผนที่จะเปิดตัวเมื่อไหร่ ทางคุณลีได้บอกไว้ว่า "เป็นคำถามที่ตอบยากพอสมควร เพราะในสถานการณ์ในปัจจุบันที่ปัญหาไวรัสระบาดอยู่ทำให้ไม่สามารถระบุวันที่แน่นอนได้ แต่พวกเขาจะทำออกมาให้เร็วที่สุดในการเปิดให้บริการ"

หลังจากนั้นก็จะมีคุณตั๊ก ซึ่งเป็น Game Operation มาตอบคำถามของแฟนเกมและสื่อมวลชนเพิ่มเติมเป็นลำดับต่อไป โดยเนื้อหาสำคัญที่จับประเด็นมาได้และคิดว่าแฟนเกมของ Ragnarok Online ที่ไม่ได้รับชมการไลฟ์สดครั้งนี้อยากจะรู้ว่า Ragnarok เซิร์ฟเวอร์ใหม่ที่จะมาถึงมีอะไรสำคัญบ้าง ข้อมูลเบื้องต้นที่ปล่อยออกมาจะมีดังนี้


สำหรับข้อมูลของเกมเบื้องต้น Ragnarok Online ของ Gravity จะเป็นเซิร์ฟเวอร์ที่นำเสนอ Class 3 และมีเลเวลตันที่ 175 และ JOB 60 ซึ่งตัวเกมถือว่าเป็นแพทช์ใหม่ที่คนไทยยังไม่ได้สัมผัสอย่างแน่นอน รวมไปถึงการเพิ่มฟังก์ชั่นฟีเจอร์ใหม่ๆ เพียบไม่ว่าจะเป็น UI หน้าต่างใหม่ๆ Navigation System ระบบนำทางไปยังจุดหมายสะดวกสบายกว่าเดิม การตีบวกคอสตูม รวมไปถึง มอนสเตอร์ใหม่ เมืองใหม่ ไอเทมใหม่ ที่ออกแบบมาให้เหมาะสมกับคนไทยมากที่สุด และจะมี Event สุดพิเศษตามเทศกาลต่างๆ ด้วยในอนาคต นอกจากนั้นตัวเกมจะมีระบบ VIP ที่ไม่เหมือนผู้ให้บริการเก่าซึ่งรายละเอียดยังไม่ทราบว่าจะมารูปแบบไหน สามารถเปิดสูงสุดได้ 2 จอต่อคอมพิวเตอร์หนึ่งเครื่อง

ต่อมาตัวเกม Ragnarok Online จะมีการเปิดให้ทดสอบ Close Beta ก่อนที่จะเปิดให้บริการจริงในช่วง Open ซึ่งตัว Close Beta จะให้ผู้เล่นทุกคนที่ลงทะเบียนผ่านเว็บไซต์สามารถเข้าไปร่วมสนุกได้เลยไม่มีข้อจำกัด พร้อมกับกิจกรรมมากมาย 6-8 กิจกรรมในช่วง Close Beta ที่จะช่วยให้เพื่อนมีโอกาสรับของรางวัลเพิ่มเติมไม่ว่าจะเป็นไอเทมหรือชุดคอสตูมเมื่อเปิดให้บริการ Open Beta รวมไปถึงการแจก Cash ภายในเกมให้ใช้กันแบบกระหน่ำทุกวันอีกด้วย
ในเรื่องของ "ข้อมูล Data จากทีมให้บริการเก่า EXE" กำลังอยู่ในขั้นตอนพิจรณาว่าจะนำมาใช้ด้วยหรือไม่ เนื่องจากเซิร์ฟใหม่มาเป็นระบบที่แตกต่างกันจึงยังสรุปไม่ได้ ทาง Gravity เองก็จะมีวิธีการจัดการ BOT และโปรแกรมช่วยเล่นทั้งหมดแต่จะกัดได้มากน้อยแค่ไหนต้องรอดูตอนเกมเปิด ส่วนเซิร์ฟเวอร์เถื่อนจะมีการดำเนินงานต่อไป ต่อมาก็เรื่องของปัญหา "การซื้อขายไอเทมเป็นเงินจริง" เป็นสิ่งที่ป้องกันยากและเป็นของคู่กับ RO มายาวนานดังนั้นถ้าตรวจพบจะแบนถาวรทันที สุดท้ายคำถามที่ว่าจะมีเซิร์ฟเวอร์ คลาสสิกหรือไม่ทางทีมงานบอกว่าเป็นแผนในอนาคตตอนนี้ของทำเซิร์ฟเวอร์คลาส 3 ให้ดีที่สุดก่อน