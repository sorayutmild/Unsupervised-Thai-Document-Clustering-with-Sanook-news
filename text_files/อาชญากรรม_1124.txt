ผู้สื่อข่าวรายงานว่า พ.ต.อ.สุวิชญ์พล อิ่มใจรัชต์ รอง ผบก.ปดส. พ.ต.อ.วรพงษ์ ทองไพบูลย์ ผกก.2 บก.ปดส. พ.ต.ท.ชูศักดิ์ เคทอง รอง ผกก.กลุ่มงานป้องกันปราบปราม บก.ปดส. พร้อมด้วยนางปวีณา หงสกุล ประธานมูลนิธิปวีณา หงสกุลเพื่อเด็กและสตรี ร่วมแถลงข่าวจับกุม นายจีรศักดิ์ เกษอาภรณ์ หรือ เสหนึ่ง อายุ 22 ปี อยู่บ้านเลขที่ 444 หมู่ 2 ต.เทพารักษ์ อ.เมืองสมุทรปราการ จ.สมุทรปราการ ตามหมายจับศาลอาญา ข้อหากระทำชำเราเด็กอายุไม่เกิน 15 ปี จับกุมได้ที่บ้านเลขที่ 210 หมู่ 2 ต.เทพารักษ์ อ.เมืองสมุทรปราการ
สืบเนื่องจากเมื่อวันที่ 28 เม.ย.ที่ผ่านมา มารดาได้พาด.ญ.นิด (นามสมมติ) อายุ 14 ปี เข้าพบนางปวีณาเพื่อขอความช่วยเหลือหลังจากถูกนายจีรศักดิ์บังคับให้เสพยา แก้ไอชนิดเม็ดก่อนจะข่มขืนและสักตามเนื้อตัว นางปวีณาจึงพาเด็กผู้เสียหายมาแจ้งความต่อพนักงานสอบสวน บก.ปดส.
จากการสอบสวนทราบว่า เมื่อประมาณเดือน ต.ค.2551 ด.ญ.นิดทำงานที่ร้านคาราโอเกะและพักอยู่ที่บ้านมารดานายจีรศักดิ์ ต่อมาวันที่ 11 พ.ย.51 นายจีรศักดิ์พ้นโทษคดีรับของโจร จึงพบกับ ด.ญ.นิด นายจีรศักดิ์ได้ข่มขู่และบังคับให้ด.ญ.นิดกินยาเม็ดสีเหลือง 20 เม็ด ไม่เช่นนั้นจะทำร้ายร่างกาย ด้วยความกลัว ด.ญ.นิดจึงจำใจทำตาม เมื่อกินยาเม็ดเข้าไปแล้วเกิดอาการมึนเมาไม่ได้สติ นายจีรศักดิ์จึงใช้เข็มสักที่บริเวณเอวและด้านหลัง ก่อนจะข่มขืน เมื่อด.ญ.นิดได้สติ ก็ถูกนายจีรศักดิ์บังคับให้อยู่ต่อที่บ้านไม่เช่นนั้นจะตามไปทำร้ายบิดา มารดา
ด.ญ.นิด ให้การว่า ช่วงที่อยู่กับนายจีรศักดิ์นั้น ถูกทำร้ายร่างกายและข่มขืนอีกหลายครั้ง บางครั้งถูกบังคับให้เสพยาบ้าและกัญชา ต่อมาประมาณกลางเดือน มี.ค.ที่ผ่านมา นายจีรศักดิ์บังคับให้ ด.ญ.นิดกินยาเม็ดจนมึนเมา แต่ครั้งนี้นายจีรศักดิ์ได้สักข้อความ "เสหนึ่ง จีรศักดิ์ เกษอาภรณ์" บริเวณไหปลาร้าเหนือหน้าอกของ ด.ญ.นิด จนสุดท้ายด.ญ.นิดทนไม่ไหว จึงหาทางหลบหนีออกมาได้เมื่อวันที่ 9 เม.ย.ที่ผ่านมา และนำเรื่องไปบอกผู้ปกครองก่อนจะพากันมาร้องขอความช่วยเหลือจากทางมูลนิธิฯ
จากการสอบสวนนายจีรศักดิ์ ให้การว่า ช่วงที่ติดคุกอยู่ ด.ญ.นิดเดินทางมาเยี่ยมตนหลายครั้งจนรู้สึกชอบพอกัน เมื่อพ้นโทษออกมาจึงติดต่อกันเรื่อยมาและได้เสียกันเมื่อประมาณเดือน พ.ย.51 หลังได้เสียกันแล้ว ก็พามาอยู่กินด้วยกันที่บ้าน โดยให้ช่วยมารดาทำงานเล็กๆน้อยๆ ระหว่างที่อยู่ด้วยกันกว่า 5 เดือน มารดาตนกับมารดา ด.ญ.นิดก็รับรู้ ส่วนช่วงเวลาที่อยู่ด้วยกันนั้น ตนไม่ได้บังคับหรือข่มขู่ทำร้ายร่างกาย ส่วนการเสพยานั้น ตนเสพทั้งกัญชาและยาแก้ไอแต่ ด.ญ.นิด เสพเฉพาะยาแก้ไอชนิดเม็ดเท่านั้น ซึ่งเป็นการร่วมกันไม่ได้บังคับ นอกจากนี้ ด.ญ.นิดก็เป็นคนขอให้ตนสักให้ตามร่างกาย เพราะทราบว่าตนไปเรียนวิชาสักมาจากในคุกตนจึงสักให้
หลังการแถลงข่าวเจ้าหน้าที่ตำรวจได้นำตัวผู้ต้องหาส่งพนักงานสอบสวน บก.ปดส. ดำเนินคดีข้อหากระทำชำเราเด็กอายุไม่เกิน 15 ปี โดยเด็กจะยินยอมหรือไม่ก็ตาม, ทำร้ายร่างกายผู้อื่น, ข่มขืนใจผู้อื่นให้กระทำการใดๆโดยทำให้กลัวว่าจะเกิดอันตราย, หน่วงเหนี่ยวกักขังผู้อื่น ตามประมวลกฎหมายอาญา ม. 277, 295 และ309 ระวางโทษจำคุก 4-20 ปี ปรับ 200,000 บาท หรือทั้งจำทั้งปรับ
 