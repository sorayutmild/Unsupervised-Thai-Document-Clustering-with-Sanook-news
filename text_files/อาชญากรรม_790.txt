ตำรวจกองปราบ รวบสาวกำแพงเพชรขายโคเคน พร้อมของกลาง 12 กรัม แฉมีดาราและไฮโซชื่อดัง ใช้บริการประจำ ระบุ น้องร้องอักษร ต. ยังค้างค่ายา อีก 8,000 บาท
พล.ต.ต.สุพิศาล ภักดีนฤนาถ ผู้บังคับการกองปราบปราม แถลงผลการจับกุม น.ส.นงนุช ระนาดไธสง อายุ 31 ปี ชาวจังหวัดกำแพงเพชร พร้อมของกลาง โคเคน 12 ถุง น้ำหนัก 12 กรัม และเงินสดจากการล่อซื้อ 2,500 บาท โดยสามารถจับกุมได้บริเวณถนนประดิษฐ์มนูธรรม ย่านลาดพร้าว
จากการสอบสวนผู้ต้องหาให้การว่า ทำงานอยู่บาร์ย่านสุขุมวิท และรับยาเสพติดดังกล่าวมาจากสามี ซึ่งเป็นชาวไนจีเรีย ให้นำไปขายให้กับนักท่องเที่ยวตามสถานบันเทิง ผู้ต้องหาอ้างว่าลูกค้าที่มาซื้อโคเคนกับตนนั้น มีทั้งศิลปินดาราและไฮโซชื่อดัง ที่มาเที่ยวตามสถานบันเทิง ย่านสุขุมวิท ทองหล่อ และเอกมัย นอกจากนี้ผู้ต้องหายังให้การอ้างว่ามีนักร้องรุ่นใหญ่ ที่เคยมีชื่อเสียงโด่งดังในอดีต อักษรย่อ ต. เป็นลูกค้ามาซื้อโคเคนกับตนอยู่เป็นประจำ และเคยไปส่งโคเคนให้กับนักร้องคนดังกล่าวที่คอนโดย่านสาทรด้วย ทั้งนี้ นักร้อง ต. ยังติดค้างค่าโคเคน กับตนอยู่ 8,000 บาท อีกด้วย

 