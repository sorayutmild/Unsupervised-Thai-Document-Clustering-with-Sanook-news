ชุดคลี่คลายคดี “เปรี้ยว ฆ่าหั่นศพ” ขอเวลารวบรวมพยานหลักฐาน กรณีเปรี้ยว เกี่ยวข้องยาเสพติดระดับชาติ ด้านรองผู้บัญชาการตำรวจภูธรภาค 4 ยอมรับ ข่าวเปรี้ยว ฆ่าหั่นศพ มีหลายทิศทาง ยิ่งทำให้การจับกุมยากขึ้น
วันนี้ (2 มิ.ย.) ตำรวจภูธรภาค 4 ประชุมติดตามความคืบหน้าคดี “เปรี้ยว” ผู้ต้องหาฆ่าหั่นศพ “น้องแอ๋ม” ความคืบหน้าล่าสุด ยังเชื่อว่า ได้ตัวผู้หาเร็วๆ นี้ คาดว่า เปรี้ยว เอิร์น และ แจ้ ยังหลบหนีอยู่ในท่าขี้เหล็กประเทศเมียนมาร์
พล.ต.ต.เจริญวิทย์ ศรีวนิชย์ รองผู้บัญชาการตำรวจภูธรภาค 4 ระบุว่า ขอให้ข้อมูลเท่าที่เปิดเผยได้ อ้างว่า อาจจะกระทบกระบวนการสืบสวนสอบสวน ยิ่งข่าวไปเร็ว ยิ่งจับกุม เปรี้ยว และเพื่อนยากขึ้น เบื้องต้นยังเชื่อว่าประเด็นการฆาตกรรมเกิดจากความโกรธแค้น จึงฆ่าหั่นศพแอ๋มผู้ตาย
ส่วนนางสาวปรียานุช โนนวังชัย หรือ เปรี้ยว จะเกี่ยวข้องกับขบวนการค้ายาเสพติดระดับชาติหรือไม่ ยังไม่พบข้อมูล แต่มีประวัติว่าเป็นเพียงผู้เสพยารายย่อยเท่านั้น
การหลบหนีไปที่ท่าขี้เหล็ก พ.ต.อ.พงศ์ฤทธิ์ คงสิริสมบัติ ผู้กำกับการสืบสวน3 ตำรวจภูธรภาค4 ในฐานะหัวหน้าชุดคลี่คลายคดี ออกมาเผยว่า เปรี้ยว และเพื่อนหลบหนีไปกับ ชาย 3 คน ผ่านด่านแม่สาย จ.เชียงราย ซึ่ง 1 ในนั้น เป็นผู้ต้องหาหลบหนีหมายจับคดียาเสพติดย่านรังสิตและศีรษะเกษ เชื่อว่าเป็นการพบกันโดยบังเอิญ ไม่ได้รู้จักกันมาก่อน แค่ไปรู้จักกันที่ร้านคาราโอเกะ ใกล้ชายแดน เบื้องต้นยังไม่พบข้อมูลว่า เปรี้ยวและเพื่อน เคยข้ามไปท่าขี้เหล็กมาก่อน ขอเวลาเช็คให้ละเอียดเชิงลึก
เมื่อคืนวันที่ 1 มิ.ย.60 เปรี้ยวยังทักแชทไลน์หาเพื่อนและพี่สาว ตรวจสอบเชิงลึกไม่พบว่า ชาย 3 จะรู้จักกับหญิงทั้ง 3 มาก่อน เป็นการพบกันโดยบังเอิญ แต่ฝ่ายชายน่าจะมีแหล่งพักและมียาเสพติด ฝั่งท่าขี้เหล็ก จึงทำให้ทั้งสามคนยังไม่มามอบตัว
