"ดำดอทคอม" บัวขาว บัญชาเมฆ นักชกมหาชนขวัญใจชาวไทย ที่เสร็จภารกิจบทบาทนักกีฬามวยไทย ด้วยการขึ้นชกกับ ดมิทรี วารัตส์ นักชกชาวเบลารุส ในศึก World Fight Tournament ที่สนามกีฬาแห่งชาติ มรดก เตโช, กัมพูชา เมื่อวันพุธที่ 6 กรกฎาคม ที่ผ่านมาซึ่งเกมการชกเป็นไปอย่างสนุกก่อนที่ ครบ 3 ยก กรรมการรวมคะแนนพร้อมชูมือให้ นักชกชาวไทยวัย 40 ปี เป็นฝ่ายเอาชนะคะแนนไปได้ และถือเป็นการหวนคืนสังเวียนอีกครั้งในรอบ 3 ปี หลังจากที่ติดปัญหาในเรื่องของการเดินทางไปชกต่างแดนเนื่องจากการแพร่ระบาดของ โควิด-19ล่าสุด กำปั้นคนดังที่มีอีกบทบาทหน้าที่ทางทหารคือ ร้อยโทสมบัติ บัญชาเมฆ สังกัดศูนย์การกำลังสำรอง ได้เข้าร่วมฝึกทหารพลร่ม รหัส AB-1 รุ่นที่ 338 ณ โรงเรียนสงครามพิเศษ ศูนย์สงครามพิเศษ จังหวัดลพบุรี เมื่อวันที่ 8 กรกฎาคม ที่ผ่านมาโดย นักชกมหาชนขวัญใจชาวไทย ได้ผ่านการตรวจ ATK และทดสอบร่างกายผ่านเป็นที่เรียบร้อย พร้อมสำหรับเข้ารับการฝึกแบบเต็มรูปแบบ เป็นเวลา 1 เดือนเต็ม โดยไม่มีอภิสิทธิ์เหนือทหารร่วมรุ่น และไม่ได้รับการยกเว้นแต่อย่างใด วันแรกก็โดนรับน้องด้วยการวิ่งแบกสัมภาระทั้งหมดเข้าค่ายด้วยตัวเองจากบริเวณทางเข้า ไม่ให้ทีมงานเข้าไปส่งสำหรับ บัวขาว บัญชาเมฆ ถือเป็นนักมวยไทยที่โด่งดังไปทั่วโลก และกลายเป็นที่รู้จักของแฟนมวยชาวต่างชาติเป็นอย่างมาก เคยเดินทางไปชกมาแล้วทั้งในหลายประเทศในทวีปยุโรป และทวีปเอเชีย คว้าเข็มขัดแชมป์มากมาย โดยที่สร้างชื่อให้เป็นที่จดจำคือการคว้าแชมป์ K-1 World MAX ได้ 2 สมัย ในปี 2004 และ ปี 2006ขณะที่อีกบทบาทหน้าที่นอกเหนือจากนักกีฬา เจ้าตัวยังมีหน้าที่เป็นตัวแทนของกองทัพไทย ในการร่วมทำกิจกรรมกับหลายหน่วยงานทั้งทางภาครัฐ และภาคเอกชน ไม่ว่าจะเข้ารับการฝึกประจำปี, การออกช่วยเหลือผู้ประสบภัยต่างๆ รวมถึงสร้างขวัญ และกำลังใจให้กับ เจ้าหน้าที่, ประชาชน ด้วยการลงพื้นที่ไปเยี่ยมชมชุมชนอย่างต่อเนื่อง
