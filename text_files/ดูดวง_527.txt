ดวงชะตาปี พ.ศ. 2563 ราศีกุมภ์ หรือ ผู้ที่เกิดระหว่างวันที่ 16 กุมภาพันธ์ – 15 มีนาคม
ปี 2563 ปีแห่งโอกาสที่จะได้รับสิ่งดีๆ จากอิทธิพลของดาวพฤหัสบดีที่จะเข้าสถิตอยู่ในเขตราศีธนู และความเข้มแข็ง อดทน ที่ได้รับจากดาวเสาร์ที่มาสถิต ณ เขตราศีมังกร ซึ่งจากการเรียนรู้ที่จะพัฒนาศักยภาพของตนเอง ฝึกฝนจิตวิญญาณจากธรรมะให้แข็งแกร่งขึ้น แล้วความรัก มิตรภาพ การเริ่มต้นชีวิตใหม่ โอกาสดีๆ ก็จะสามารถเกิดขึ้นได้ในปีนี้
มกราคม แค่เปลี่ยนลุคของตัวเองให้ดูสดใส แค่ขยันเข้าสังคม สังสรรค์ปาร์ตี้กับมิตรสหายให้มากขึ้น โอกาสดีๆ ทั้งงาน เงิน ความรัก ก็จะเข้ามาหาอย่างไม่ทันได้ตั้งตัว มิตรสหาย คนรัก คู่ครองก็จะพัวพัน ใกล้ชิด สนิทสนมมากขึ้น คนโสด ก็อาจได้พบรัก จากเพื่อนแปรเปลี่ยนเป็นคนรัก หรือในเรื่องเงิน ก็อาจได้ลาภผลกำไรจากการลงทุน เสี่ยงโชค หรือได้ลาภโดยเสน่หาจากคนรัก คู่ครอง เรื่องงาน อาจมีการขยับขยาย เปลี่ยนแปลง หรือโยกย้าย แต่ควรหลีกเลี่ยงที่จะใช้เส้น วิ่งเต้นในทางที่ไม่ถูกต้อง เพราะอาจทำให้ต้องสูญเสียโอกาสดีๆ ที่เข้ามาทั้งหมด!
กุมภาพันธ์ เดือนแห่ง “ผู้ใหญ่ให้โทษ” ควรหลีกเลี่ยงที่จะขัดแย้งกับผู้ใหญ่ โดยเฉพาะการทำให้ท่านๆ เสียหน้าจนเกิดอคติ ถูกเขม่น ที่จะคอยกลั่นแกล้ง ขัดขวางไม่ให้เจริญก้าวหน้าได้ แต่เรื่องงานและเงินก็ยังอยู่ในเกณฑ์ดี ที่จะได้รับการช่วยเหลือ สนับสนุนจากมิตรสหาย แต่ควรพิจารณาให้รอบคอบหากจะให้กู้ยืม เพราะอาจทำให้เสียทั้งเพื่อน เสียทั้งเงิน เรื่องความรัก โดยเฉพาะสัมพันธ์รักที่เริ่มต้นด้วยการหลบๆ ซ่อนๆ ควรพิจารณาให้รอบคอบ เพราะอาจนำทุกข์โศก โรคภัยมาสู่ชีวิตได้เช่นกัน
มีนาคม ศิลปะการพูด เขียน ที่สามารถโน้มน้าวใจผู้อื่นให้เชื่อ ชื่นชม จะเป็นจุดเด่นในดวงชะตาเดือนนี้ ที่จะทำให้ได้ลาภผลมากยิ่งขึ้น คนรัก คู่ครอง หุ้นส่วน ก็พร้อมจะเป็นบัตรเครดิตให้รูดได้อย่างไม่จำกัด และไม่ต้องคืนเงิน ผู้ใหญ่ ผู้มีอำนาจ ก็พร้อมจะช่วยเหลือ ส่งเสริม แต่ควรระวังการพูด เขียน อย่าง “ยกตนข่มท่าน” ก็อาจก่อศัตรู ภัยมืดที่พร้อมจะขัดขวาง เป็นอุปสรรคต่อความก้าวหน้าได้
เมษายน อันตราย! หากสื่อสารไม่ชัดเจน ก็อาจถูกมองว่าไม่ใช่แค่โน้มน้าวใจแต่เป็นการล่อลวง ที่จะส่งผลให้ถูกแจ้งความ จับกุมดำเนินคดีได้ ในเรื่องงาน-เงิน โดยทั่วไป หากขายความคิด จินตนาการที่เพ้อฝัน ก็อาจทำเงินได้อย่างมหาศาล รวมถึงอาจได้รับเงินจำนวนมากจากคู่ครอง หุ้นส่วน หรือเพศตรงข้ามที่พึงใจคุณ แต่หากเป็นเจ้าของกิจการ ผู้บริหาร อย่าประมาท บริวาร คนใกล้ตัวที่ไว้ใจมากที่สุดอาจทรยศ หักหลังทำให้เดือดร้อน เสียหายด้วย
พฤษภาคม พลังแห่งความมุ่งมั่นตั้งใจในเดือนนี้ จะทำให้เกิดผลดี สำเร็จในงาน กิจการที่กระทำ ทั้งเรื่องงานและเงินเป็นไปได้ดังที่หวัง แต่หากประมาท ไม่รับฟังคำท้วงติงของผู้ใด หรือหลับหูหลับตาเชื่อ ไม่พิจารณาให้รอบคอบเอง ก็อาจทำให้วิบัติ ล้มเหลวได้เช่นกัน ด้านความรัก จากการเดินทาง การร่วมศึกษา สัมมนา ก็จะเป็นโอกาสให้พบรัก เจอคู่ครองที่มีเกณฑ์สูงว่าจะเป็นคนต่างชาติ ต่างศาสนา แต่ก็มีโอกาสสานรัก สานสัมพันธ์จนได้ครองคู่ และคนมีคู่ครองแล้ว แค่ใส่ใจ ดูแลญาติผู้ใหญ่ของเขาเหมือนเป็นพ่อแม่ของเรา ก็จะทำให้เขา/เธอรักคุณแบบซึมลึกถึงจิตวิญญาณ!
มิถุนายน บ้าน ครอบครัว จะส่งผลอย่างโดดเด่นต่อดวงชะตา โดยเฉพาะกิจการส่วนตัว เงิน และความรัก มีเกณฑ์ประสบความสำเร็จ มีความสุข การดูแลบ้านให้สวยงาม สะอาดตา ใส่ใจคนในครอบครัวให้อยู่ร่มเย็นเป็นสุข ก็จะเป็นเคล็ดที่จะทำให้รักราบรื่น มีความสุข คนโสดก็อาจได้พบรัก เจอเนื้อคู่ ด้านการงานและการเงิน งานส่วนตัว ธุรกิจครอบครัวก็จะอยู่ในเกณฑ์ดี ที่อาจทำให้มีผลกำไรสูง หรือจะขาย จัดการที่ดิน-สิ่งปลูกสร้าง ก็จะมีโอกาสสำเร็จมากขึ้น แต่ที่ควรระวังคือ อารมณ์อ่อนไหว เชื่อคนง่ายในระยะนี้ ก็อาจทำให้งานไม่เป็นไปดังที่หวัง และอาจหมดตัวได้!
กรกฎาคม จากความคิดสู่การเขียน/พูดที่แปลกแหวกแนว ไม่ซ้ำแบบใคร ก็มีโอกาสแจ้งเกิด ที่จะส่งผลดีกับงาน เงิน มากยิ่งขึ้น แต่ควรระวังการเขียนหรือพูดในเชิงดูถูก เหยียบย่ำซ้ำเติมผู้อื่น ก็อาจเป็นอันตรายอย่าง “ปลาหมอตายเพราะปาก” ที่จะทำให้โอกาสดีๆ ที่กำลังเข้ามาหลุดลอยไป ผู้ใหญ่ที่เคยช่วยเหลือ สนับสนุน ก็อาจเมินเฉยไปอีกนาน ด้านความรัก แค่อย่าหูเบา เชื่อถือคนอื่นมากกว่าคนของตัวเอง แค่นี้ก็จะทำให้สัมพันธ์รักราบรื่นแล้ว คนโสด ความแปลกแหวกแนวในการเขียน/พูดก็อาจสะดุดตา สะดุดใจใครบางคนที่อาจเป็นเนื้อคู่ของคุณ!
สิงหาคม หากไว้ใจมอบหมายให้ผู้ใดรับผิดชอบต่อโดยไม่ได้ติดตาม ตรวจสอบก็อาจทำให้เสียหาย และเสียชื่อด้วย หรือคนหางาน หากสมัครงานทิ้งไว้ การติดตาม ถามไถ่ก็อาจทำให้ได้งานนั้นอย่างไม่คาดฝัน  ในเรื่องเงิน รายได้จากงานที่ออกแรงกระทำด้วยตัวเองก็จะหลั่งไหลเข้ามา แต่ควรหลีกเลี่ยงที่จะร่วมหุ้น หรือลงทุนใดๆ เพราะมีเกณฑ์สูญไปไม่มีเหลือ เรื่องความรัก หากมีเพศสัมพันธ์กับคู่ครองในเดือนนี้ ก็มีโอกาสได้บุตร-ธิดา และคนโสด การใช้สื่อออนไลน์ อาจทำให้พบรัก เจอรักที่ทำให้หลงใหล คลั่งไคล้ และหมดตัว!
กันยายน ระวังเหตุ/ภัยที่เกิดขึ้นจากความแรง เร็ว และอารมณ์รุนแรง ก็อาจทำให้เสียเงิน และเจ็บตัวด้วย โดยเฉพาะหากจะเดินทางไปต่างถิ่น...อย่าประมาท! ในเรื่องงาน ควรหลีกเลี่ยงที่จะขัดแย้งกับเพื่อนร่วมงาน เพราะอาจลุกลามจนวิวาท ถูกให้ออกจากงานได้ ในเรื่องความรัก เชื่อฟัง ยอมรับและปฏิบัติตามคำสั่งของคนรัก คู่ครองอย่างเดียวถึงจะทำให้รักราบรื่น มีความสุข คนโสด จนถึงเดือนตุลาคม อาจพบรัก เจอเนื้อคู่ที่เขา/เธอคนนั้นอาจเป็นเจ้านาย ผู้บังคับบัญชาหรือมีสถานะทางสังคมที่สูงกว่า แค่ยอมโง่ ไม่อวดฉลาดก็อาจดึงดูดความสนใจจากเขาได้มากขึ้น
ตุลาคม อาจได้ผลกำไรจากการร่วมหุ้น ลงทุน เสี่ยงโชค เก็งกำไร รวมถึงลาภโดยเสน่หาจากคนรัก คู่ครอง เรียกได้ว่าอยู่ในเกณฑ์มีเงินทองไหลมาเทมา แต่ควรพิจารณาให้รอบคอบหากคิดนำเงินมาทุ่มเท ลงทุนในกิจการ ภารกิจที่กระทำเพราะอาจเสียเปล่า อย่างตำน้ำพริกละลายแม่น้ำนั่นเอง และจนถึงเดือนพฤศจิกายน ควรละเอียดรอบคอบให้มากขึ้น หากจะติดต่อสัมพันธ์กับต่างประเทศ หรือจะเซ็นสัญญา เอกสารสำคัญ เพราะอาจมีนัยที่จะทำให้เสียรู้ เสียเปรียบได้
พฤศจิกายน จนถึงเดือนธันวาคม กิจการ งาน ภารกิจที่ร่วมกันทำกับคนรัก คู่ครอง หรือ ที่มีหุ้นส่วน จะอยู่ในเกณฑ์ดีที่จะได้ขยับขยาย เปลี่ยนแปลงเพื่อนำไปสู่ความมั่นคง การพัฒนาที่ยั่งยืน และหากเป็นมนุษย์เงินเดือน ก็อาจได้รับโอกาสดีๆ จากผู้ใหญ่ ทำให้ก้าวหน้าได้เช่นกัน แต่เรื่องเงิน ควรรอบคอบให้มากขึ้น เพราะถึงจะหาได้มาก แต่การใช้จ่ายสุรุ่ยสุร่าย หรือใจง่ายให้คนอื่นยืมเงินโดยไม่มีการค้ำประกัน ก็อาจสูญเสียได้มากกว่า ด้านความรัก อย่าเพิ่งทุ่มเทให้หมดใจ กับรักจากสื่อออนไลน์ เพราะอยู่ในระยะที่ยังเชื่อถือไม่ได้!
ธันวาคม ส่งท้ายปี 2563 ด้วยความสุขจากงาน ภารกิจที่ “ร่วม” กระทำกับคนรัก คู่ครอง จะได้รับความสุข ความพึงพอใจจากการโอนอ่อนผ่อนตาม ไม่ขัดแย้งกับเขา/เธอ  คนโสดก็อาจได้พบรัก เจอเนื้อคู่ด้วยเช่นกัน แต่หากคิดจะร่วมหุ้น ลงทุนกับมิตรสหาย โดยเฉพาะชาวต่างชาติ ควรพิจารณาให้รอบคอบ เพราะมีเกณฑ์เสี่ยงสูงว่าจะเป็นฝ่ายเสียรู้ เสียเปรียบ และสูญเสียเงินมากกว่า ในเรื่องงาน หากมีอคติที่เกิดจากความรักใคร่ เสน่หาจากความสัมพันธ์ส่วนตัว ก็อาจทำให้ลำเอียงจนเสียชื่อ ถูกนินทาว่าร้ายได้เช่นกัน
 
อัญมณี/สีที่เสริมสิริมงคล : พลอยสีม่วงคราม สีม่วงดอกผักตบชวา
อัญมณี/สีที่เป็นอริ มรณะ : เพชร มุกดา มุก เงิน สีขาว, มรกต สีเขียว
วันที่ดีที่สุดในสัปดาห์ : วันเสาร์