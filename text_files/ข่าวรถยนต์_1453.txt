     Honda CR-V Sport Hybrid e+ 2021 ใหม่ ขุมพลังปลั๊กอินไฮบริด 2.0 ลิตร เปิดตัวอย่างเป็นทางการครั้งแรกที่ประเทศจีน ชูจุดเด่นด้วยอัตราสิ้นเปลืองต่ำเพียง 76.9 กม./ลิตรเท่านั้น
     Honda CR-V Sport Hybrid e+ ติดตั้งขุมพลัง Sport Hybrid e+ ซึ่งเป็นเครื่องยนต์เบนซิน 4 สูบ Atkinson Cycle ความจุ 2.0 ลิตร ที่ให้กำลังสูงสุด 145 แรงม้า แรงบิดสูงสุด 175 นิวตัน-เมตร ทำงานคู่กับมอเตอร์ไฟฟ้าที่ให้กำลังสูงสุด 183 แรงม้า แรงบิดสูงสุด 315 นิวตัน-เมตร ส่งกำลังด้วยเกียร์อัตโนมัติ E-CVT

     จุดเด่นของ Honda CR-V Sport Hybrid e+ อยู่ที่ระยะทางขับขี่ด้วยมอเตอร์ไฟฟ้าล้วนไกลถึง 85 กิโลเมตร และมีอัตราสิ้นเปลืองเฉลี่ยอยู่ที่ 1.3 ลิตร ต่อ 100 กิโลเมตร หรือประมาณ 76.9 กม./ลิตรเท่านั้น
     ในรุ่น Sport Hybrid e+ ยังถูกตกแต่งกระจังหน้าด้วยโครเมียมแบบสามแถบ, ไฟหน้าแบบ Full LED, สัญลักษณ์ e:PHEV ด้านท้าย และล้ออัลลอยทูโทนขนาด 18 นิ้ว ขณะที่ห้องโดยสารเสริมความหรูหราด้วยเบาะนั่งหุ้มหนังคุณภาพสูง, สวิตช์ควบคุมระบบปรับอากาศและเครื่องเสียงสำหรับผู้โดยสารตอนหลังพร้อมหน้าจอ, ที่ชาร์จโทรศัพท์แบบไร้สาย และระบบความปลอดภัย Honda SENSING เป็นต้น

     Dongfeng Honda ยังระบุอีกด้วยว่าการเปิดตัว Honda CR-V Sport Hybrid e+ ใหม่ ส่งผลให้ CR-V เป็นคอมแพ็คเอสยูวีรุ่นแรกที่มีให้เลือกทั้งเครื่องยนต์เบนซิน, ไฮบริด และปลั๊กอินไฮบริดไปพร้อมๆ กัน
 