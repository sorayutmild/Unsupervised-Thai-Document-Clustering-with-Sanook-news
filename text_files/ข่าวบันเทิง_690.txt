หลังจากที่ปล่อยให้เป็นคดีความยืดเยื้อเพื่อหาทางไกล่เกลี่ยกับพ่อบังเกิดเกล้าอยู่นาน ล่าสุดนางเอกสาว "แพท ณปภา ตันตระกูล" ก็ได้ออกมาประกาศข่าวดีให้เราฟังแล้วว่า "คดีฟ้องร้องขอแบ่งทรัพย์สิน" ระหว่างตนเองและคุณพ่อได้รับคำตัดสินเรียบร้อยแล้ว!! โดยศาลมีคำสั่งว่าให้เจ้าตัวรับหน้าที่ในการส่งเสียค่าใช้จ่ายของพ่อทุกเดือนห้ามขาดไปจนตลอดชีวิต ซึ่งจำนวนตัวเลขจะเป็นเท่าไหร่นั้นสาวแพทเผยว่าไม่สามารถให้ข้อมูลได้แต่ทุกฝ่ายต่างก็พอใจในข้อตกลงดังกล่าว พร้อมออกปากหลังจากนี้ตนเองยินดีรับงานในวงการทุกอย่างเพื่อหาเงินเลี้ยงดูทั้งสองครอบครัว...
ตอนนี้คดีกับคุณพ่อคืบหน้าถึงไหนแล้ว ?"จบเรียบร้อยแล้วค่ะ ศาลสั่งเรียบร้อยแล้วนะคะให้แพทเลี้ยงดูตลอดชีวิตของท่านทุกเดือน"
ส่วนตัวเรารู้สึกยังไงบ้างโอเคไหมกับคำตัดสิน ?"แพทถือว่าไม่เป็นไรค่ะ คุณพ่อเรา เราเลี้ยงดูได้อยู่แล้ว เพียงแต่แพทรู้สึกว่ามันอาจจะฟิกไปหน่อยเท่านั้นเอง เพราะอย่างที่ทุกคนทราบอาชีพในวงการรายได้มันไม่แน่นอน ทุกเดือนเราไม่ทราบหรอกว่าจะมีงานอะไรเข้ามาบ้าง แต่ทางนั้นเขาก็ไม่ยอมและยืนยันว่าต้องการตัวเลขที่เขากำหนดมาเท่านั้น ซึ่งแพทต้องให้ทุกเดือนจนกว่าเขาจะเสียชีวิต"
พอจะบอกได้ไหมว่าตัวเลขมากน้อยแค่ไหน ?"ไม่เยอะค่ะ เป็นจำนวนเงินหลักหมื่น"
นอกจากค่าเลี้ยงดูแล้วเราต้องให้อะไรเขาอีกไหม ?"มีเงินก้อนให้ค่ะ เป็นเงินจำนวนหนึ่ง หลังจากนั้นแล้วแพทก็จะต้องทยอยส่งเสียให้เขาทุกเดือน ส่วนรถแพทก็ไม่ได้เอาให้เขาไปทั้งหมดเลย"
ส่วนตัวเรานอยด์ไหมกับคำสั่งศาลที่ออกมา ?"ไม่เลยค่ะ เพราะแพทตั้งใจไว้ตั้งแต่แรกแล้วว่าแพทจะดูแลเขา แต่สาเหตุที่มันมีปัญหาในช่วงแรกก็เป็นเพราะตัวเลขที่เขาขอมามันเยอะมาก เยอะมากจนแพทรับไม่ไหว แล้วพอตอนนี้เหมือนว่าตัวเลขมันลดลงมาเท่าที่แพทรับได้และตัวเขาเองก็รับได้ ทุกอย่างมันก็เลยลงตัวและจบลงด้วยดีค่ะ"
จากตัวเลขที่ต้องส่งเสียเราคิดไหมว่าหลังจากนี้เราอาจจะต้องทำงานหนักขึ้น ?"แค่นิดนึงค่ะ เพราะแพทเองก็มีภาระที่ต้องรับผิดชอบที่บ้านอยู่แล้ว เพียงแต่แพทกังวลอยู่เรื่องนึงก็คือถ้าหากแพทจ่ายขาดเกินงวดที่เขากำหนดไว้ แพทก็อาจจะต้องถูกเรียกเงินเพิ่มอีกอะไรประมาณนั้น"
แสดงว่าถ้าหลังจากนี้มีงานติดต่อเข้ามาเราก็จะรับหมด ?"ใช่ค่ะ แพทพูดแบบไม่อายเลยนะคะ แพทรับหมดทุกอย่าง"
รู้สึกเหนื่อยหรือท้อบ้างไหม ?"แพทไม่ค่อยรู้สึกอะไรตรงนั้นหรอกค่ะ แต่ก่อนหน้านี้มันก็ต้องมีบ้างที่เรารู้สึกน้อยใจ ซึ่งตอนนี้ทุกอย่างมันเข้าที่แล้วแพทก็โอเค"
ตอนนี้ก็สู้หมดนะ ?"สบาย มีงานก็ทำหมดค่ะ"