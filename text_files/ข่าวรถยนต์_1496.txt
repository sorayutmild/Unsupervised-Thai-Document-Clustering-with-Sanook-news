     All-new Honda Civic 2021 ใหม่ ประกาศเตรียมเปิดตัวอย่างเป็นทางการครั้งแรกในประเทศไทย วันที่ 6 สิงหาคม 2564 นี้ ประเดิมด้วยรุ่นตัวถังซีดาน 4 ประตู


     ฮอนด้าประเทศไทย ประกาศเตรียมเปิดตัว All-new Honda Civic เจเนอเรชันที่ 11 อย่างเป็นทางการครั้งแรกในไทยวันที่ 6 สิงหาคมที่จะถึงนี้ พร้อมทั้งเผยทีเซอร์ตัวถังซีดาน 4 ประตูที่มีรูปลักษณ์แบบเดียวกับที่วางจำหน่ายในตลาดอเมริกาเหนือปัจจุบัน แต่ในคลิปทีเซอร์ยังเผยให้เห็นถึงสปอยเลอร์ท้ายสีดำ, ฝาครอบกระจกมองข้างสีดำ และมือเปิดประตูภายนอกสีดำ ที่เน้นความสปอร์ตเป็นพิเศษอีกด้วย
     ปัจจุบันฮอนด้าประเทศไทยยังไม่เปิดเผยข้อมูลใดๆ เกี่ยวกับ ซีวิค ใหม่ออกมา แต่ในตลาดอเมริกาถูกติดตั้งเครื่องยนต์เบนซิน 4 สูบ ขนาด 2.0 ลิตร กำลังสูงสุด 158 แรงม้า และเครื่องยนต์เบนซินเทอร์โบ 1.5 ลิตร ที่เพิ่มกำลังสูงสุดขึ้นเป็น 180 แรงม้า แรงบิดสูงสุด 240 นิวตัน-เมตร ทั้งหมดส่งกำลังด้วยเกียร์อัตโนมัติ CVT
Honda Civic เวอร์ชั่นพวงมาลัยขวาที่ญี่ปุ่น
     ขณะที่อุปกรณ์มาตรฐานของ All-new Honda Civic ในอเมริกาถูกติดตั้งไฟหน้าแบบ LED, ไฟตัดหมอกคู่หน้า LED, หลังคามูนรูฟเปิด-ปิดด้วยไฟฟ้า, เบาะนั่งคู่หน้าปรับด้วยระบบไฟฟ้าพร้อมระบบอุ่นเบาะ, ระบบปรับอากาศอัตโนมัติแยกอุณหภูมิซ้าย-ขวา, หน้าจอสัมผัสขนาด 9 นิ้ว รองรับ Apple CarPlay และ Android Auto แบบไร้สายทั้งคู่, ที่ชาร์จไฟไร้สาย และล้ออัลลอยขนาด 16 - 19 นิ้ว ขึ้นอยู่กับรุ่นย่อย เป็นต้น
     Honda Civic ใหม่ ในตลาดอเมริกายังถูกติดตั้งระบบความปลอดภัยขั้นสูง Honda Sensing เป็นอุปกรณ์มาตรฐานตั้งแต่รุ่นเริ่มต้น ประกอบด้วย ระบบป้องกันการชนด้านหน้า Collision Mitigation Braking System (CMBS), ระบบป้องกันรถออกนอกเลน Road Departure Mitigation System (RDM), ระบบ Adaptive Cruise Control (ACC), ระบบช่วยประคองรถให้อยู่ในเลน Lane Keeping Assist System (LKAS), ระบบป้องกันการเหยียบคันเร่งโดยไม่ตั้งใจ (Front and Rear False-start Prevention) และระบบช่วยเบรกที่ความเร็วต่ำ เป็นต้น
Honda Civic เวอร์ชั่นพวงมาลัยขวาที่ญี่ปุ่น
     ส่วนรายละเอียดและราคาจำหน่ายของ All-new Honda Civic 2021 สำหรับวางจำหน่ายในประเทศไทยติดตามได้ในวันที่ 6 สิงหาคมนี้
 