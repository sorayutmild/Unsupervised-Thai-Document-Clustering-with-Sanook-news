ยอมรับตรงๆ เลยว่าสภาพจิตใจตอนนี้ไม่ไหวแล้วจริงๆ สำหรับนักร้องหนุ่ม แจ๊ค-จารุพงศ์ กล้วยไม้งาม หรือ แจ๊ค แบล็คแจ็ค ที่ล่าสุดได้ออกมาโพสต์ข้อความผ่านทางอินสตาแกรมส่วน @jackiblackjack
โดย แจ๊ค ได้ร่ายยาวถึงเหตุผลของการยุติความสัมพันธ์กับแฟนสาว แต้งกิ้ว-ศิลป์ชนก คล้ายแต้ ปิดฉากรัก 7 ปีลงทั้งน้ำตา โดยยอมรับว่าตนโง่เอง ที่ทำร้ายความรู้สึกและความรักของแฟนสาวด้วยการนอกใจ
"แจ๊คได้คืนชีวิตของน้องให้กับเค้าไปแล้ว
แจ๊คได้ทำลายความรักครั้งนี้ลง จากการนอกใจ ทำร้ายความรู้สึกและความรักของน้อง ด้วยความโง่ของตัวเอง
เมื่อมันเกิดขึ้น เราได้พยายามกันมาสักพัก แจ๊คพยายามกลับตัวทำทุกอย่างให้ดีเพื่อหวังจะดูแลน้องตลอดไปอย่างที่ตั้งใจ น้องเองก็พยายามที่จะกลับมาให้น้ำหนักกับความรักครั้งนี้ แต่สุดท้าย น้องก็ไม่ไหว สิ่งที่แจ๊คพยายามทำมาตลอด คือ รอยยิ้มและความสุขของน้อง ถ้ามันจะทำให้น้องยิ้มได้ แจ๊คควรจะคืนชีวิตให้น้องไปอย่างที่น้องต้องการ เพราะรอยยิ้มของน้องเป็นสิ่งที่มีค่าที่สุดในชีวิตแจ๊ค
แจ๊คเป็นผู้ชาย ทำผิดก็ต้องกล้ารับ และถ้าแจ๊คไม่ออกมาพูดก่อน มันไม่แฟร์สำหรับน้องกับการใช้ชีวิตต่อจากนี้
แจ๊ครักน้อง 7 ปีของเราเป็นความรักที่สวยงามมากและที่เคยพูดว่าอยากแต่งงานกับน้อง มันคือความรู้สึกจริง แจ๊คจะรอชนะใจน้องอีกครั้ง แจ๊คจะรอต่อไป แจ๊คจะทำให้น้องกลับมา จะอยู่ตรงนี้เวลาน้องต้องการ
รูปนี้คือรูปที่แจ๊คชอบที่สุด เพราะแจ๊คคิดว่า รูปนี้มันควรจะเป็นงานของเรา
จะหายไปสักพัก ถ้าต้องโพสคือเรื่องงาน มีอะไรติดต่อ พี่ต้อง ผจก แจ๊คนะครับ
แจ๊คไม่กล้าแม้แต่จะพิมพ์คำๆนั้น เพราะไม่มีทางที่จะรับความจริงอันนี้ได้ เจ็บมาก เจ็บที่ทำร้ายคนที่เรารัก และครอบครัวที่ตั้งใจจะสร้าง ด้วยความโง่ของตัวเอง
จิตใจไม่รู้ว่าเมื่อไหร่จะกลับมา หรือจะกลับมารึเปล่า
คนรู้จักแจ๊คดีจะรู้ว่าแจ๊คไม่เคยพูดว่า ไม่ไหว แต่ตอนนี้ไม่มีแรง แจ๊ค 'ไม่ไหว' จริงๆครับ"
