เกิดเหตุรถประจำทางสาย 74 เฉี่ยวชนรถจักรยานยนต์ เป็นเหตุให้หญิงสาวที่ซ้อนท้ายถูกล้อหลังของรถเมล์ทับศีรษะเสียชีวิต ด้านคนขับรถเมล์เผยแฮนด์รถจักรยานยนต์เกี่ยวประตูรถ ทำให้เกิดอุบัติเหตุดังกล่าว
วันนี้ (21 ส.ค. 56) เมื่อเวลา 15.30 น. ร.ต.ท.ปิยพงษ์ เลี่ยมสกุล ร้อยเวรสอบสวน สน.ลุมพินี ได้รับแจ้งมีอุบัติเหตุรถประจำทางเฉี่ยวชนรถจักรยานยนต์ มีผู้ได้รับบาดเจ็บ 1 คน และเสียชีวิต 1 รายคน บริเวณโรงแรมเดอะเซนตรีจีส ถ.ราชดำริ เขตปทุมวัน กรุงเทพฯ จึงเดินทางไปตรวจสอบที่เกิดเหตุ เมื่อถึงที่เกิดเหตุ พบผู้เสียชีวิต 1 ราย สวมชุดเดรสสีม่วง เสื้อแขนยาวสีดำคลุมทับ รองเท้าสีน้ำตาล นอนคว่ำหน้าเสียชีวิตจมกองเลือด สภาพศีรษะยุบ กะโหลกแตก มันสมองกระจัดกระจายเต็มถนน ทราบชื่อคือ น.ส.อุดมพร ศรีวิศร อายุ 24 ปี นอกจากนี้ยังมีผู้ได้รับบาดเจ็บอีก 1 ราย เป็นผู้ขับขี่รถจักรยานยนต์ ถูกนำส่งโรงพยาบาลจุฬาฯ และพบรถจักรยานยนต์ยี่ห้อฮอนด้าคลิกไอ 125 สีดำ-เทา หมายเลขทะเบียน สธย 624 กรุงเทพฯ จอดอยู่ซึ่งเป็นรถของผู้เสียชีวิต และรถประจำทางร่วมบริการสาย 74 สีส้ม วิ่งจากห้วยขวาง-คลองเตย หมายเลขทะเบียน 14-7129 กรุงเทพฯ จากการสอบสวน นายสำราญ สมศิลา อายุ 47 ปี เป็นพนักงานขับรถประจำทางสาย 74 ให้การว่า ก่อนเกิดเหตุได้ขับรถมาช่องขวาสุด โดยมีรถจักรยานยนต์คันดังกล่าวขับมาทางด้านซ้ายของตัวรถ จากนั้นแฮนด์ของรถจักรยานยนต์ไปเกี่ยวกับประตูรถเมล์ด้านข้าง จนทำให้รถจักรยานยนต์เสียหลัก และผู้เสียชีวิตกระเด็นไปติดล้อด้านหลังของรถเมล์สาย 74 ซึ่งไม่สามารถเหยียบเบรกหยุดรถได้ทันที เป็นเหตุให้มีผู้เสียชีวิตและได้รับบาดเจ็บดังกล่าว เบื้องต้นตำรวจได้ควบคุมตัวพนักงานขับรถเมล์สาย 74 ไปทำการสอบสวนอย่างละเอียดอีกครั้ง พร้อมทั้งสอบปากคำผู้ขับรถจักรยานยนต์ที่ได้รับบาดเจ็บ ก่อนจะแจ้งข้อหาดำเนินคดีตามกฎหมายต่อไป