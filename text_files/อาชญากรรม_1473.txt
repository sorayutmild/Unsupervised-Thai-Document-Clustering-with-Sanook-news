(26 ก.ค.) ความคืบหน้าคดีคนร้ายใช้สเปรย์ฉีดใส่พนักงานขาย ก่อนขโมยรถยนต์ยี่ห้อฮอนด้า ซีวิค ไฮบริดจ์ ไปจากเต็นท์รถย่านถนนบรมราชชนนี 99 เหตุเกิดเมื่อวานนี้ (25 ก.ค.) ต่อมา เจ้าหน้าที่ตำรวจชุดสืบสวนสอบสวนนครบาล พบรถจอดไว้ที่โรงแรมแห่งหนึ่งย่านบางลำภู
ทั้งนี้ เจ้าหน้าที่เต็นท์รถเดินทางมาดูยืนยันเป็นรถที่ถูกขโมยไปจริง แต่ถูกเปลี่ยนทะเบียนจาก 3กว-7405 กทม. เป็น ฎพ-3299 กทม. ตอนนี้พนักงานสอบสวน สน.ชนะสงคราม และชุดสืบสวนกองบัญชาการตำรวจนครบาล สอบปากคำพยานหลายคน เตรียมออกหมายจับคนร้ายแล้ว
ล่าสุดทราบตัวผู้ก่อเหตุ คือ ตำรวจยศ พ.ต.อ. สังกัดกองบัญชาการตำรวจภูธรภาค 4 ซึ่งได้เดินทางเข้ามอบตัวแล้ว ทางด้าน พันตำรวจเอก คมสิทธิ์ รังไสย์ ผู้กำกับการ สน.ตลิ่งชัน เปิดเผยว่าวันพรุ่งนี้ (27 ก.ค.) ไปขออำนาจศาลจังหวัดตลิ่งชันฝากขัง ในข้อหาชิงทรัพย์
จากการสอบสวนเบื้องต้นผู้ก่อเหตุไม่ยอมให้การใดๆ และขอไปให้การในชั้นศาลเท่านั้น และได้รับการปล่อยตัว เนื่องจากเป็นการเข้ามอบตัวตามกฎหมาย แต่หากพรุ่งนี้ไม่มาตามนัดหมายก็จะออกหมายจับทันที
ขณะที่หัวหน้าฝ่ายลูกค้าสัมพันธ์ บริษัท สยามคาร์ การ์เด้น จำกัด ซึ่งเป็นเต็นท์รถคันที่ถูกชิงทรัพย์ เปิดเผยว่า เมื่อช่วงเที่ยงวันนี้ ผู้ก่อเหตุได้เดินทางมาที่เต็นท์รถ พร้อมด้วยกระเช้าผลไม้เพื่อขอเจรจาไกล่เกลี่ย แต่ไม่สามารถตกลงกันได้ จึงได้เดินทางกลับทันที
ล่าสุดพลตำรวจโท บุญเลิศ ใจประดิษฐ์ ผู้บัญชาการตำรวจภูธรภาค 4 ระบุว่าได้รับรายงานเบื้องต้นแล้ว อยู่ระหว่างขอข้อมูลเพิ่มจาก สน.ตลิ่งชัน เพื่อตั้งคณะกรรมการสอบสวนวินัยร้ายแรง และ อาจพิจารณาให้ออกจากราชการไว้ก่อน
พร้อมกับระบุว่าในระยะหลัง พ.ต.อ.รายดังกล่าวมีพฤติกรรมเปลี่ยนไป กระทำผิดวินัยบ่อยครั้ง และ เคยถูกตั้งกรรมการสอบสวนมาแล้ว
ขอบคุณที่มาจาก ครอบครัวข่าว 3