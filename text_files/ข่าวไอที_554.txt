       Samsung Galaxy A9 สมาร์ทโฟน A-Series ตัวท็อป เปิดราคาแล้ว! เริ่มต้นที่ 17,700 บาท กับสเปคไฮเอนด์จัดเต็มที่สุดในตระกูล พร้อมยกระดับความหรูด้วยดีไซน์แบบ Metal-Glass!
       หลังจากทาง Samsung ได้เปิดตัวสมาร์ทโฟนรุ่นใหม่ประจำซีรีส์ Galaxy A อย่างเป็นทางการในชื่อ Samsung Galaxy A9 ไปเมื่อไม่นานมานี้ ซึ่งมีการคาดการณ์กันไว้ว่าจะมีราคาเปิดตัวอยู่ที่ประมาณ 3,000 หยวน หรือประมาณ 16,700 บาทขึ้นไป และล่าสุดนี้ได้มีการประกาศราคาเปิดตัวอย่างเป็นทางการออกมาให้ได้ทราบกันเป็นที่เรียบร้อยแล้ว

       ล่าสุดจากเว็บไซต์ทางการของ Samsung ประเทศจีน ได้ทำการระบุไว้ว่า Samsung Galaxy A9 มีราคาเปิดตัวที่ 3,199 หยวน หรือประมาณ 17,700 บาท โดยจะวางจำหน่ายทั้งหมด 3 สีด้วยกัน ซึ่งได้แก่ สีทอง, สีเงิน และสีชมพู   

       Samsung Galaxy A9 มีคุณสมบัติ และฟีเจอร์การทำงานระดับไฮเอนด์อย่างครบครัน ได้แก่ หน้าจอแสดงผลแบบ Super AMOLED ขนาด 6 นิ้ว ความละเอียดระดับ Full HD 1080p (1080x1920 พิกเซล), หน่วยประมวลผลใช้ชิปเซ็ต Octa-Core Qualcomm Snapdragon 652, หน่วยความจำแรม (RAM) ขนาด 3 GB, หน่วยความจำภายในขนาด 32 GB ซึ่งสามารถเพิ่มหน่วยความจำภายนอกแบบ microSD ได้
      กล้องดิจิทัลด้านหลังความละเอียด 13 ล้านพิกเซล พร้อมกล้องดิจิทัลด้านหน้าความละเอียด 8 ล้านพิกเซล, แบตเตอรี่ขนาด 4000 mAh และทำงานบนระบบปฏิบัติการ Android 5.1.1 Lollipop นอกจากนี้ยังมาพร้อมเซ็นเซอร์สแกนลายนิ้วมือที่ปุ่มโฮมอีกด้วย 

      คาดว่าทาง Samsung จะเปิดตัว Samsung Galaxy A9 อีกครั้งภายในงาน CES 2016 ซึ่งจัดขึ้นในช่วงสัปดาห์นี้ที่เมืองลาสเวกัส ประเทศสหรัฐอเมริกา และคาดว่าจะเริ่มทยอยวางจำหน่ายตามประเทศอื่นๆ ทั่วโลกในเวลาถัดไป

 ที่มา : Samsung, ขอบคุณที่มาของภาพประกอบ:  www.gsmarena.com