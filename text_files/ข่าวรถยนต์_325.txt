     เปิดสเปก All-new Honda HR-V 2022 ใหม่ ตัวรองท็อป EL ที่มีราคาจำหน่าย 1,079,000 บาท ต่ำกว่ารุ่นท็อป RS อยู่ 100,000 บาทพอดิบพอดี จะมีอะไรน่าสนใจบ้าง?


     All-new Honda HR-V 2022 ใหม่ มีให้เลือกทั้งหมด 3 รุ่นย่อย ประกอบด้วย E, EL และ RS โดยที่รุ่น E มีราคาจำหน่ายเริ่มต้นอยู่ที่ 979,000 บาท รุ่น EL ราคาจำหน่าย 1,079,000 บาท และรุ่น RS ราคาจำหน่าย 1,179,000 บาท ต่างกันรุ่นละ 1 แสนบาทถ้วน เทียบกับรุ่นก่อนหน้าที่มีราคาจำหน่ายอยู่ระหว่าง 949,000 บาท ไปจนถึง 1,119,000 บาท
     อุปกรณ์มาตรฐานภายนอกของ Honda HR-V รุ่น EL ได้แก่ ไฟหน้าแบบ LED, ไฟส่องสว่างเวลากลางวันแบบ LED, ไฟท้ายแบบ LED สีแดง (รุ่น RS เป็นสี Smoke), ไฟหน้าเปิด-ปิดอัตโนมัติ, ไฟตัดหมอก LED, กระจกมองข้างปรับ-พับเก็บอัตโนมัติ, ระบบปัดน้ำฝนอัตโนมัติ, ประตูท้ายไฟฟ้าแบบแฮนด์ฟรี และล้ออัลลอยสีดำแบบ 6 ก้าน ขนาด 17 นิ้ว

     ภายในห้องโดยสารถูกตกแต่งด้วยสีดำ ติดตั้งเบาะนั่งหุ้มหนังแท้สลับหนังสังเคราะห์, หน้าจอเครื่องเสียงแบบสัมผัส Advanced Touch ขนาด 8 นิ้ว รองรับ Apple CarPlay/Android Auto, มาตรวัดแบบ TFT ขนาด 7 นิ้ว, ระบบปรับอากาศอัตโนมัติพร้อมช่องแอร์หลัง, เบาะนั่งด้านหลังปรับพับแบบ 60:40, กระจกหน้าต่างขึ้น-ลงอัตโนมัติคู่หน้า, กุญแจ Honda Smart Key System และปุ่มสตาร์ทเครื่องยนต์ One Push Ignition System เป็นต้น
     ในรุ่น EL ยังถูกติดตั้งระบบความปลอดภัย Honda SENSING ประกอบด้วย ระบบเตือนการชนพร้อมระบบช่วยเบรก (CMBS), ระบบช่วยควบคุมรถให้อยู่ในช่องทางเดินรถ (LKAS), ระบบเตือนและช่วยควบคุมเมื่อรถออกนอกช่องทางเดินรถ (RDM with LDW), ระบบปรับไฟสูงอัตโนมัติ (AHB), ระบบควบคุมความเร็วอัตโนมัติแบบแปรผัน พร้อมระบบปรับความเร็วตามรถยนต์คันหน้าที่ความเร็วต่ำ (ACC with LSF) และระบบเตือนเมื่อรถคันหน้าเคลื่อนที่ (LCDN)

     ขณะที่ระบบความปลอดภัยมาตรฐานอื่นๆ ประกอบด้วย ระบบแสดงภาพมุมอับสายตา Honda SENSING, ระบบควบคุมการทรงตัว VSA, ระบบเบรก ABS/EBD, ระบบช่วยออกตัวบนทางลาดชัน HSA, ระบบควบคุมความเร็วขณะลงทางลาดชัน HDC, ถุงลมนิรภัยคู่หน้า, ถุงลมด้านข้างคู่หน้า และม่านถุงลมนิรภัย เป็นต้น
     ทั้งนี้ Honda HR-V ใหม่ ทุกรุ่นย่อยถูกติดตั้งเครื่องยนต์ไฮบริด e:HEV ที่ทำงานร่วมกันระหว่างเครื่องยนต์เบนซิน 4 สูบ i-VTEC ขนาด 1.5 ลิตร กำลังสูงสุด 105 แรงม้า แรงบิดสูงสุด 127 นิวตัน-เมตร และมอเตอร์ไฟฟ้ากำลังสูงสุด 131 แรงม้า แรงบิดสูงสุด 253 นิวตัน-เมตร ส่งกำลังด้วยเกียร์อัตโนมัติ E-CVT รองรับเชื้อเพลิง E20 ได้

     ตัวถังภายนอกของรุ่น EL (และรุ่น E) มีให้เลือกทั้งหมด 4 สี ประกอบด้วย สีขาว Platinum White Pearl, สีขาว Premium Sunlight White Pearl, สีเทา Meteoroid Gray Metallic และสีดำ Crystal Black Pearl ขณะที่สีแดง Ignite Red Metallic หลังคาดำ จะมีให้เลือกเฉพาะในรุ่น RS เท่านั้น
ราคาจำหน่าย Honda HR-V 2022 ใหม่

รุ่น E ราคา 979,000 บาท
รุ่น EL ราคา 1,079,000 บาท
รุ่น RS ราคา 1,179,000 บาท
