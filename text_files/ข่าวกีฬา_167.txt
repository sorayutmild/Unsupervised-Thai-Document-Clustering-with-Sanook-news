"โจเซฟ สคูลลิ่ง" ฉลามหนุ่มสิงคโปร์ วัย 21 ปี สร้างปรากฏการณ์สะท้านสระในโอลิมปิกเกมส์ 2016 เมื่อสามารถคว้าเหรียญทองด้วยการเอาชนะนักว่ายน้ำไอดอลของเขา "ไมเคิล เฟลป์ส" ได้สำเร็จ
การแข่งขันว่ายน้ำกีฬาโอลิมปิกเกมส์ ครั้งที่ 31 หรือ "รีโอ 2016" ค่ำวันศุกร์ที่ 12 สิงหาคม 2559 ตามเวลาท้องถิ่นในบราซิล ประเภทผีเสื้อ 100 เมตรชาย โจเซฟ สคูลลิ่ง คว้าเหรียญทองโดยทำเวลาได้ 50.39 วินาที และเป็นสถิติใหม่ของโอลิมปิกด้วย

ขณะที่ ไมเคิล เฟลป์ส สุดยอดนักว่ายน้ำโลกชาวอเมริกัน เจ้าของสถิติ 22 เหรียญทองในโอลิมปิก ทำเวลาได้ 51.14 วินาที เท่ากับ ชาด เลอ โครส จากแอฟริกาใต้ และ ลาสซ์โล เชห์ จากฮังการี ได้เหรียญเงินทั้ง 3 คนแบบน่าเหลือเชื่อ

สำหรับประเทศสิงคโปร์ ได้มีการถ่ายทอดสดในประเทศเป็นครั้งแรก หลังจากไม่เคยมีการถ่ายทอดสดรีโอ 2016 มาก่อนเลย เพราะมั่นใจว่า "โจเซฟ สคูลลิ่ง" จะคว้าเหรียญโอลิมปิกเกมส์ได้เหรียญใดเหรียญหนึ่งแน่นอน และก็ไม่ผิดหวังหลังจากที่พลิกล็อกได้เหรียญทอง ด้วยการเอาชนะ เฟลป์ส สร้างความฮือฮาไปทั่วโลก
นอกจากนี้ สคูลลิ่ง ยังถือเป็นบุคคลประวัติศาสตร์ เพราะนี่คือ "เหรียญทองแรก" ในประวัติศาสตร์การเข้าร่วมแข่งขันกีฬาโอลิมปิกของประเทศสิงคโปร์อีกด้วย
