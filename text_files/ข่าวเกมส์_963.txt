แฟนการ์ตูนหลายคนได้รอคอยติดตามวันวางจำหน่ายเกมดาบพิฆาตอสูร Kimetsu no Yaiba - Demon Slayer: The Hinokami Chronicles เพื่อที่จะได้ผจญภัยและต่อสู้ไปพร้อมกับตัวละครที่ชื่นชอบ ซึ่งตอนนี้ก็ได้มีการประกาศช่วงวางจำหน่ายเกมออกมาแล้ว โดยตัวเกมจะมีกำหนดวางจำหน่ายวันที่ 14 ตุลาคม 2021 บนเครื่อง PlayStation 4, PlayStation 5, Xbox One, Xbox Series X, Xbox Sereis S, และ PC (Steam)

Demon Slayer: The Hinokami Chronicles เป็นเกมความร่วมมือของ Aniplex, ufotable, และ CyberConnect2 ในการสร้างสรรค์เกมจากการ์ตูน "ดาบพิฆาตอสูร" ชื่อดังให้มีโมเดลตัวละครและภาพกราฟิกที่สวยงาม จากการผสมผสานกันระหว่างภาพ 3D และ 2D จึงทำให้สามารถควบคุมตัวละครและชมฉากต่อสู้ที่ทำออกมาได้อย่างงดงามราวกับชมแอนิเมชัน
ภายในเกมจะมี Solo Mode ที่จะดำเนินเนื้อเรื่องตามแบบฉบับ เพื่อให้ผู้เล่นได้ติดตามเรื่องราวของตัวเอก Tanjiro ที่ต้องเดินทางปราบอสูรเพื่อหาทางช่วยเหลือน้องสาว Nezuko ที่ได้กลายเป็นปีศาจ และมี Versus Mode ที่สามารถเลือกจับคู่ตัวละคร ต่อสู้กับผู้เล่นคนอื่นได้ทั้งแบบออนไลน์และออฟไลน์ ซึ่งในตอนนี้ได้มีการยืนยันตัวละครที่สามารถเล่นได้แล้วกว่า 16 ตัวละครด้วยกัน
และในใบปลิวจาก Blu-ray ของภาพยนตร์ Demon Slayer: Kimetsu no Yaiba the Movie - Mugen Train หรือดาบพิฆาตอสูร เดอะมูฟวี่ : ศึกรถไฟสู่นิรันดร์ ก็ได้มีการเปิดเผยว่าตัวเกมมีกำหนดวางจำหน่ายภายในเดือนตุลาคมนี้ในญี่ปุ่น ซึ่งล่าสุดได้มีการอัปเดทว่าเป็นวันที่ 14 ตุลาคม อย่างไรก็ตาม เนื่องจากตัวเกมจะมีการแปลเป็นภาษาอังกฤษและคาดว่าจะวางจำหน่ายออกมาให้ได้เล่นพร้อมกันทั่วโลก จึงน่าจะต้องรอทาง CyberConnect2 ประกาศยืนยันการวางจำหน่ายออกมาในโอกาสต่อไปอีกครั้งหนึ่ง
