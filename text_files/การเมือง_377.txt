หลังการเลือกตั้งเมื่อวันที่ 24 มี.ค. ผ่านพ้นไป จนถึงเวลานี้ยังคงมีความพยายามที่จะจับขั้วจัดตั้งรัฐบาล ซึ่งจากที่ปรากฏเป็นข่าวมาอย่างต่อเนื่องก็จะพบว่ามี 2 ขั้วที่กำลังช่วงชิงการเป็นแกนนำ คือ ขั้วหนึ่งที่นำโดยพรรคเพื่อไทย ขณะที่อีกขั้วหนึ่งมีพรรคพลังประชารัฐนำทีม
แม้ล่าสุดมีข่าวลือข่าวปล่อยออกมาว่าฝั่งพลังประชารัฐส่งแกนนำระดับสูงของรัฐบาลลุงตู่ไปเกลี้ยกล่อม "ลุงมิ่ง" มิ่งขวัญ แสงสุวรรณ์ หัวหน้าพรรคเศรษฐกิจใหม่ ให้นำทีมว่าที่ ส.ส. ที่คาดว่าจะได้มาจำนวน 5 เสียงมาสนับสนุนเรียบร้อยแล้ว
ดึงตัวคนกลางหรือคนนอกเป็นนายกรัฐมนตรี
อย่างไรก็ตาม ยังคงมีข่าวลืออีกกระแสที่มีการปล่อยออกมา นั่นคือ การตั้งรัฐบาลแห่งชาติ หรือการมีนายกรัฐมนตรีคนกลางหรือคนนอก เพื่อเข้ามาประคับประคองสถานการณ์การเมือง หลังจากมีทีท่าว่าการจับขั้วจัดตั้งรัฐบาลอาจประสบปัญหา เนื่องจากทั้งสองฝั่งมีตัวเลข ส.ส. สนับสนุนแบบปริ่มน้ำด้วยกันทั้งคู่
กระแสข่าวลือในทำนองดังกล่าวเพิ่งได้รับการพูดถึงอย่างมาก รวมถึงผู้ใช้ทวิตเตอร์รายหนึ่งที่ใช้ชื่อของนายไทกร พลสุวรรณ อดีตนักการเมืองที่ผันตัวมาเป็นนักเคลื่อนไหว ซึ่งทวีตข้อความเมื่อวานนี้ (12 เม.ย.) ว่า ชื่อของคนกลางหรือคนนอกที่มีความเป็นไปได้ว่าอาจได้นั่งนายกรัฐมนตรี มี อ.อ่าง ขึ้นต้น แต่อาจจะตามด้วยสระอะหรือสระอาก็ได้ทั้งนั้น โดยที่ พล.อ.ประยุทธ์ จันทร์โอชา จะไม่ได้เป็นนายกรัฐมนตรีต่อ

ลุงตู่สู้ไม่ถอย รั้งเก้าอี้ผู้นำ
ถึงอย่างนั้น ผู้ใช้ทวิตเตอร์รายนี้โพสต์เพิ่มเติมเมื่อช่วงสายวันนี้ (13 เม.ย.) ว่า ทีมของ พล.อ.ประยุทธ์ ไม่ยอมแพ้ โดยอ้างว่า "พี่ใหญ่บูรพา" (ที่น่าจะหมายถึงพี่ใหญ่แห่งบูรพาพยัคฆ์) จะเรียกนาย อ.สระอะ มาเจรจา พร้อมกับให้ "น้องรองบูรพา" ไปพบกับผู้ใหญ่เกี่ยวกับกระแสข่าวที่จะให้คนนอกหรือคนกลาง คือ นาย อ.สระอา และ นาย อ.สระอำ มาเป็นผู้นำประเทศแทน พล.อ.ประยุทธ์ ขณะเดียวกันยังอ้างอีกว่า "เฮียกวง" หรือนายสมคิด จาตุศรีพิทักษ์ รองนายกรัฐมนตรี ทำหน้าที่ดึงตัวว่าที่ ส.ส. จากพรรคประชาธิปัตย์ส่วนหนึ่ง และพรรคเศรษฐกิจใหม่ ที่นายมิ่งขวัญ แสงสุวรรณ์ เป็นหัวหน้าพรรค มาเป็นแนวร่วมของพรรคพลังประชารัฐแล้ว

เศรษฐกิจใหม่ไม่เล่นด้วย พลังประชารัฐตั้งรัฐบาลยากขึ้น
แต่ดูเหมือนว่าพลังการกวาดต้อนดังกล่าวจะยังไม่สำเร็จหรืออย่างไร เพราะเมื่อเวลาประมาณ 16.40 น. วันนี้ (13 เม.ย.) นายมิ่งขวัญ แสงสุวรรณ์ หัวหน้าพรรคเศรษฐกิจใหม่ ถึงกับออกโรงโพสต์เฟซบุ๊กในนามพรรคว่า พรรคไม่เคยเจรจาร่วมงานหรือจัดตั้งรัฐบาลกับพรรคพลังประชารัฐ ตามที่มีกระแสข่าวสะพัดไปทั่ว
>> เลือกตั้ง 2562: มิ่งขวัญแจกยาสลายมโน ยืนยันไม่เคยเจรจาร่วมงานพลังประชารัฐ
AFPนายมิ่งขวัญ แสงสุวรรณ์ อดีตรัฐมนตรีว่าการกระทรวงพาณิชย์ นั่งฟังการอภิปรายไม่ไว้วางใจเมื่อวันที่ 26 มิถุนายน 2551 ขณะนั้นพรรคฝ่ายค้านกล่าวหาว่ารัฐบาล ที่นำโดยนายสมัคร สุนทรเวช อดีตนายกรัฐมนตรี จัดการเศรษฐกิจและความรุนแรงในจังหวัดชายแดนภาคใต้ผิดพลาด
การเคลื่อนไหวนี้เท่ากับว่า จะยิ่งทำให้ความพยายามจัดตั้งรัฐบาลของพรรคพลังประชารัฐยากขึ้น แต่ก็ต้องอย่าลืมว่า ฝั่งเพื่อไทยก็จะตั้งรัฐบาลได้ยากเช่นกัน เพราะต้องรวบรวมเสียงให้ได้ 376 เสียงขึ้นไป เพื่อให้มากกว่าแนวร่วมของพรรคพลังประชารัฐที่แสดงตัวชัดเจนแล้วกว่า 120 เสียง บวกกับ ส.ว. 250 คน ที่ คสช. เป็นผู้แต่งตั้งมาทั้งหมด
ดังนั้นถ้าหากตัวแทนในสภายังหาใครมาเป็นผู้นำรัฐบาลไม่ได้ โอกาสที่คนกลางหรือคนนอกจะเป็นตัวเลือกนายกรัฐมนตรีก็ยังมีอยู่อย่างปฏิเสธไม่ได้
>> เทพไท ประชาธิปัตย์ เสนอตั้งรัฐบาลแห่งชาติ เชียร์ "พลากร" เหมาะนั่งนายกฯ คนกลาง