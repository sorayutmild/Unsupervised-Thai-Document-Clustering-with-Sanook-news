(30 มี.ค.) เจ้าหน้าที่ตำรวจ สภ.สารภี จ.เชียงใหม่ ได้รับแจ้งเหตุ มีผู้หญิงถูกทำร้ายร่างกายจนเสียชีวิต ที่ร้านคาราโอเกะแห่งหนึ่ง เมื่อวานนี้ (29 มี.ค.) จึงได้รีบรุดเดินทางไปตรวจสอบ
ที่เกิดเหตุภายในร้านคาราโอเกะชื่อ ปั้มน้ำเมาคาราโอเกะ เจ้าหน้าที่ตำรวจพบศพหญิงสาว ถูกทำร้ายร่างกายจนเสียชีวิตคาร้าน สภาพกะโหลกศีรษะยุบ มีรอยฟกช้ำตามร่างกายหลายจุด ในที่เกิดเหตุพบ นายธรรมนันท์ วรธนาศัย อายุ 24 ปี ยืนรอให้ปากคำกับเจ้าหน้าที่ตำรวจ
นายธรรมนันท์ ให้การทั้งน้ำตาว่า ผู้เสียชีวิตคือ นางสริญญา วรธนาศัย อายุ 30 ปี ภรรยาของตัวเอง เพิ่งแต่งงานกันเมื่อวันที่ 14 กุมภาพันธ์ที่ผ่านมา ก่อนจะมาเปิดกิจการร้านคาราโอเกะร่วมกัน ก่อนเกิดเหตุ เมื่อวันที่ 27 มีนาคม นางสริญญาได้หายตัวไปทั้งคืน ก่อนจะกลับมาในช่วงเช้าวันต่อมา โดยบอกว่าไปเที่ยวกับเพื่อน แต่ตนไม่เชื่อเพราะเห็นภรรยามีท่าทีพิรุธ จึงเค้นสอบจนเกิดทะเลาะมีปากเสียงกันอย่างรุนแรง ด้วยความโมโหจัด ตนจึงลงมือทำร้ายร่างกายผู้เสียชีวิต เตะต่อยตบไม่ยั้งมือ จนภรรยาล้มเสียหลัก ศีรษะกระแทกกับผนังกำแพงอย่างแรง ตนพยายามจะพาไปโรงพยาบาลแต่ภรรยาไม่ยอมไป จนเสียชีวิตในเวลาต่อมา ก่อนที่ตนจะโทรศัพท์แจ้งตำรวจเพื่อมอบตัว