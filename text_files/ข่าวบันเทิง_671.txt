ดูเหมือนว่าช่วงอาทิตย์ที่ผ่านในอินสตาแกรมของหนุ่ม "ฟลุ๊ค จิระ" จะดูเศร้าๆเป็นพิเศษ หลังจากที่ได้สูญเสียคุณลุงสุดที่รักไปอย่างไม่ทันตั้งตัว แต่ในความเศร้านี้ก็ทำให้เจ้าตัวเกิดอาการฉุนขึ้นมาเหมือนกัน เพราะภาพวันงานเผาศพ ได้มีร้านค้าร้านหนึ่งเข้ามาโพสต์ฝากร้านไว้ ทำเอาฟลุ๊คทนไม่ไหวต้องโพสต์จวกกับไปทันที
พอมีโอกาสได้เจอเจ้าตัว เลยได้สอบถามถึงเรื่องราวที่เกิดขึ้นทั้งหมด พร้อมทั้งถามถึงอาการของคุณลุงที่เพิ่งเสียไป และสภาพจิตใจของหนุ่มฟลุ๊คเป็นอย่างไรแล้วบ้าง ซึ่งเจ้าตัวก็ได้ตอบอย่างยิ้มแย้มแจ่มใส แต่ต้องมาสะดุดยอมปล่อยโฮตอนคิดถึงชีวิตในวัยเด็กต่อหน้าสื่อ โดยหนุ่มฟลุ๊คได้เผยให้ฟังว่า
รูปใน IG ช่วงนี้ดูเศร้าๆ เห็นโพสต์รูปงานศพ ?"ใช่ครับ เป็นงานศพของคุณลุง"
เห็นว่ามีคนมาโพสต์ฝากร้านใต้รูป จนเราต้องไปต่อว่ากลับ ?"(หัวเราะ) ใช่ ก็ช่วงสัปดาห์ที่ผ่านมาคุณลุงผมเสีย ก็ไม่ได้โพสต์รูปอื่นเลย และไม่มีอารมณ์จะมานั่งโพสต์รูปอื่นด้วย อีกอย่างเกรงใจครอบครัว ถ้าผมไปทำงานที่ร่าเริงแจ่มใสเกิน เวลาถ่ายรูปโพสต์ IG ก็เกรงใจครอบครัว อารมณ์มันก็ไม่ใช่ด้วย ผมเลยโพสต์ภาพงานศพ วันสวด วันเผา ไอ้รูปสุดท้ายวันเผาก็มีคนมาโพสต์ฝากร้านอันหนึ่ง เราก็โมโหอ่ะ ทำไมไม่ดู เหมือนทะเล่อทะล่ามากเลยเข้ามาได้ยังไง คนอื่นก็จะบอกเสียใจด้วย ซึ่งเป็นเรื่องปกติ แต่ตอนนั้นเราไม่ได้อยู่ในอารมณ์ที่ว่าจะให้คนฝากร้าน ปกติก็ปล่อยไปไม่เคยตอบโต้ใคร แต่คราวนี้มันทนไม่ไหวอ่ะ ก็เลยเหมือนเชิงประชดประชันสอนไป ว่าคุณควรจะมีกาลเทศะหน่อย"
ต่อไปนี้จะงดให้ฝากร้านเลยไหม ?"ไม่หรอกครับ พอวันถัดมาผมลอยอังคารคุณลุงเสร็จ ตื่นมาผมก็โพสต์รูปตามปกติ ก็มีคนมาฝากร้านเหมือนเดิมล่ะ ผมก็ไม่ได้อะไร เพราะอยากเริ่มต้นใหม่ ไม่อยากเศร้านาน"
หลังจากนั้นแฟนๆไปช่วยกันถล่ม IG คนที่ฝากร้านเลยไหม ?"ก็ไม่ครับ ไม่มีอะไรเกิดขึ้น และก็ไม่รู้ว่าเขาได้อ่านหรือเปล่า ก็ไม่ได้บล็อคนะครับ อยากให้เขาเข้ามาอ่าน ถ้าเราบล็อคเขาอาจจะไม่เห็นไง เราก็เปิดให้เขาอ่าน แต่ไม่รู้เขาจะอ่านหรือเปล่า เพราะบางทีพวกที่ฝากร้านเห็นใครโพสต์ก็จะก๊อปและวาง ฝากไว้ๆคำเดิมๆ และเขาก็ไป เหมือนทำหน้าที่เสร็จ บางทีไม่ได้เช็คด้วยว่ามีคนเข้ามาอ่านไหม มีใครตามต่อหรือเปล่า เขาก็ไม่สนใจ มาฝากและก็ไปแบบนี้ครับ"
งานศพคุณลุงตอนนี้ได้เสร็จสิ้นเรียบร้อยแล้ว ?"เรียบร้อยครับ วันอาทิตย์ที่ผ่านมาก็ลอยอังคารเรียบร้อย ครอบครัวผมก็โอเคครับ สงสารคุณป้าอย่างเดียว ตอนนี้ท่านอยู่อีกบ้านหนึ่ง มีลูกหลานและญาติๆเราที่อยู่ด้วยดูแล ท่านก็อายุมากล่ะ เป็นห่วงความรู้สึกท่าน แต่พอมาเจอที่งานศพ ท่านก็พยายามยิ้มแย้ม บอกไม่มีอะไรนะ ฉันยังสบายๆอยู่"
หลายคนก็สงสัยว่าคุณลุงที่เราเรียกเป็นภาษาอะไร ?"ภาษาไหหลำครับ โบ๊เด คือคุณลุง เราเรียกมาตั้งแต่เด็กๆเพราะว่าคุณลุงอ่ะ... (ร้องไห้) คำสุดท้ายที่อยากจะพูดกับท่าน ยังไม่ได้ลาเลย (ร้องไห้) สภาพจิตใจตอนนี้โอเคครับ แต่ว่าเวลาเรานึกถึงตอนเด็กๆ ชีวิตวัยเด็กอยู่กับเขาตลอด (ร้องไห้) เสียใจที่ไม่ทันได้ลาท่านครับท่านไปกระทันหันมาก คือแค่ท้องเสียธรรมดา เลยเข้าโรงพยาบาล และคืนเดียวท่านก็ไปเลย ติดเชื้อในเส้นเลือดครับ ท่านปกติแข็งแรงมากครับ ท่านอยู่ในช่วงวัยชรา ก็มีโรคปกติ แต่เมื่อก่อนท่านดื่มเบียร์หนักมาก พอเลิกดื่มเบียร์ไปก็ดีขึ้นครับ ถ้าเทียบกับคุณป้าคือ คุณป้าเดินไม่ได้แล้ว ยังต้องนั่งรถเข็น แต่คุณลุงยังเดินได้แข็งแรงอยู่ เจอครั้งสุดท้ายคือมาไหว้สารทจีนที่บ้าน ก็ยังปกติมาก ผมจะพาไปเข้าห้องน้ำ ท่านก็บอกไม่ต้องๆ ไปเองได้ ไม่คิดเลยว่าทำไมอยู่ดีๆถึงไปเฉยเลย ชีวิตเราก็แบบนี้แหละครับ อยู่ใกล้และให้ความสำคัญกับคนที่อยู่ข้างๆให้มากๆ คนใกล้ตัวเป็นคนที่เราเกรงใจน้อยที่สุด มองข้ามเยอะที่สุด และเห็นใจน้อยที่สุด เพราะคิดว่าเขารับเราได้ทุกอย่าง อยากให้ทุกคนหันมาดูแลคนในครอบครัวกัน"