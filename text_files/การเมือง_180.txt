เสื้อแดงติดป้ายหมายหัว ดารานักร้อง-คนข่าวคนดัง ข้างเวทีชุมนุม อึ้งมีพระว.วชิรเมธี ด้วย ชี้ป็นกลุ่มบุคคลแนวหน้าที่สนับสนุนฝ่ายเผด็จการ
(24 มิ.ย.) กลุ่มคนเสื้อแดงจำนวนมากยังคงปักหลักชุมนุมเพื่อรอการปราศรัยของแกนนำบนเวที โดยในขณะนี้เป็นการปราศรัยของ นายวีระกานต์ มุสิกพงศ์ ซึ่งกำลังปราศรัยเกี่ยวกับการปกครองในระบอบประชาธิปไตยของประเทศใน ขณะนี้ว่ายังไม่ใช่ประชาธิปไตยอย่างแท้จริง โดยมีคนเสื้อแดงร่วมฟังและปรบมืออย่างต่อเนื่อง
ขณะที่บรรยากาศการชุมนุมรอบนอกได้มีการตั้งเต็นท์ โดยการใช้ชื่อว่า กรวดน้ำคว่ำกะลา มีนักร้อง ศิลปิน ดารา และบุคคลสำคัญ โดยใช้ชื่อกลุ่มของ หลวงปู่ฤาษีจีวรแดง ประธานกลุ่มแนวหน้าสันติวิธี ซึ่งมีการตั้งโต๊ะรับบริจาคเงินและแจกใบปลิว เพื่อให้ร่วมรณรงค์คว่ำบาตร หรือแบนกลุ่มบุคคลดังกล่าวอย่างถาวร โดยมีรายชื่อของคนที่อยู่ในใบปลิว หรือป้าย และรูปจำนวนมากกว่า 100 รายชื่อ อาทิ อาจารย์ ว.วชิรเมธี, นายปัญญา นิรันดร์กุล, หม่ำจ๊กม๊ก, ฮิวโก้-จุลจักร จักรพงษ์, จ๊อบ บรรจบ, พงษ์สิทธ์ คำภีร์ และบุคคลพิธีกรข่าวอีกหลายคน เนื่องจากเห็นว่าบุคคลกลุ่มนี้เป็นกลุ่มบุคคลแนวหน้าที่สนับสนุนฝ่ายเผด็จการ จึงได้ดำเนินการแบนอย่างถาวรมาเป็นเวลา 3 ปีแล้ว โดยทำให้ในขณะนี้มีกลุ่มเสื้อแดงเข้าร่วมวิจารณ์ภายในเต็นท์เป็นจำนวนมาก