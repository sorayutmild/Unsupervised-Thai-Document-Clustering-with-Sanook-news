พ่อเลี้ยง-แม่แท้ๆ ยอมรับร่วมกันตีลูก 4 ขวบ จนอาการโคม่า พ่อแท้ๆ และญาติๆ สุดแค้น บุกมาดูหน้าถึง สน.
จากกรณี นายเอ (นามสมมุติ) พ่อของน้องต้น (นามสมมุติ) เด็กชายอายุ 4 ขวบ เข้าแจ้งความที่ สน.บางเขน เนื่องจากสงสัยว่าลูกชายถูกทำร้ายร่างกายจนอาการสาหัส ซี่โครงหัก 2 ซี่ ไหปลาร้าหัก ตามตัวและใบหน้ามีบาดแผลใหม่และเก่ารวมกว่า 20 แห่ง หลังจากเมื่อวันที่ 16 ส.ค.ที่ผ่านมา ได้รับโทรศัพท์จากอดีตภรรยาที่เลิกรากันไป 2 ปี แจ้งว่า ลูกลื่นล้มหัวฟาดพื้นห้องน้ำ ต้องทำการผ่าตัดด่วน ให้ช่วยหาเงินประมาณ 1 แสนบาท
ล่าสุด เมื่อช่วงกลางดึกที่ผ่านมา (19 ส.ค.) ร.ต.อ.ธีระ หล้านามวงษ์ รอง สว.(สอบสวน) สน.บางเขน ได้เชิญตัว น.ส.มัลลิกา (ขอสงวนนามสกุล) อายุ 20 ปี แม่ของ ด.ช.ต้น อายุ 4 ปี และ นายบารมี (ขอสงวนนามสกุล) อายุ 32 ปี สามีใหม่ซึ่งเป็นพ่อเลี้ยงของ ด.ช.ต้น เข้าสอบปากคำ
โดยทั้งคู่ยอมรับสารภาพว่า ร่วมกันทำร้ายเด็กจริง เนื่องจากเด็กดื้อ โดยฝ่ายหญิงใช้สันรูดแบบพลาสติกกระหน่ำตีจนแตก ส่วนฝ่ายชายใช้สายยางฉีดน้ำตี โดยทั้งคู่อ้างว่าที่ตีเพราะอยากให้เด็กได้ดีและเก่ง และช่วงที่อยู่ด้วยกันมีการทะเลาะกันบ่อยมากจนหลายครั้งก็ไปลงที่เด็ก
ขณะเดียวกันที่หน้า สน.บางเขน ได้มีเพื่อนและญาติๆ ของนายเอ ซึ่งเป็นพ่อแท้ๆ ของเด็ก ได้เดินทางมาดูตัวผู้ต้องหาที่โรงพัก ทำให้เจ้าหน้าที่ไม่สามารถพาตัวผู้ต้องหานำส่งพนักงานสอบสวน สน.โคกคราม พื้นที่เกิดเหตุได้
จนเวลา 03.10 น. ทางตำรวจ สน.บางเขน ตัดสินใจเข้าพูดคุยกับกลุ่มคนที่มาล้อมโรงพัก ก่อนจะพาผู้ต้องหาทั้งสองเดินออกทางด้านหลัง พาขึ้นรถไป สน.โคกคราม ท้องที่เกิดเหตุ ตามขั้นตอนกฎหมายต่อไป
ทั้งนี้ อาการของ ด.ช.ต้น พบว่าถูกทำร้ายได้รับบาดเจ็บสาหัสซี่โครงหัก 2 ซี่ ไหปลาร้าหัก และมีบาดแผลตามร่างกายหลายแห่ง แพทย์ รพ.ภูมิพล อยู่ระหว่างยื้อชีวิต