รายงานสดจากโรงพยาบาลอาการป่วยหนักจากไข้เลือดออก ของพระเอก ปอ ทฤษฏี ในวันที่ 18 พฤศจิกายน
วานนี้ (17 พ.ย.) ทางโรงพยาบาลมีประกาศฉบับที่ 12 ภายหลังจากที่ ปอ ทฤษฎีเข้ารับการผ่าตัดอย่างเร่งด่วน เนื่องจากมีเลือดออกบริเวณเยื่อหุ้มช่องปอด แพทย์ระบุว่า หลังการผ่าตัดภาวะต่างๆ เริ่มตอบสนองและดีขึ้น ภาวะหัวใจเต้นผิดจังหวะและความดันเลือดของผู้ป่วยควบคุมได้ดีขึ้นหลังการผ่าตัด แต่ต้องเฝ้าระวังอาการอย่างใกล้ชิดต่อไป
ล่าสุดในเช้าวันนี้ สื่อมวลชนยังคงเกาะติดรายงานข่าวอยู่ที่โรงพยาบาลรามาธิบดี ซึ่งขณะนี้ยังไม่มีประกาศเพิ่มเติมจากคณะแพทย์
09.12 น. เช้าวันนี้คุณแม่พิศมัย สหวงษ์ ของหนุ่มปอ ทฤษฎี ได้เดินออกมาทักทายสื่อมวลชนด้วยใบหน้ายิ้มแย้ม เผยว่าหลังจากลูกชายเข้ารับการผ่าตัดเมื่อช่วงเย็นวานก็มีสีหน้าดีขึ้นและมีแนวโน้มที่จะดีขึ้นเรื่อยๆ นอกจากนี้ ญาติๆ ที่จังหวัดสุรินทร์ ก็ได้เดินทางมาเยี่ยมกันตั้งแต่เช้า
11.20 น. บริเวณหน้าห้อง ซีซียู โรงพยาบาลรามาธิบดียังไม่มีความคืบหน้าใดๆ ส่วนคุณ แม่พิศมัย หลังจากที่ออกมาให้ข้อมูลเกี่ยวกับอาการของหนุ่มปอ ทฤษฎี เมื่อช่วงเช้า ล่าสุดก็เห็นว่าเจ้าตัวได้มีการเดินทางออกไปด้านนอกโรงพยาบาล ซึ่งคาดว่าน่าจะไปเยี่ยมเณรปิน น้องชายคนสุดท้องของพระเอกหนุ่มที่เพิ่งะเข้าพิธีอุปสมบทเมื่อช่วงเช้าวานนี้
12.10 น. อาน้ำอ้อย ผู้จัดการส่วนตัว ปอ ทฤษฎี ได้ออกมาเปิดเผยกับสื่อมวลชนว่า ณ ตอนนี้ทุกคนในครอบครัวมีสภาพจิตใจดีขึ้นหลังผลการผ่าตัดระบายเลือดออกจากปอดด้านซ้ายเมื่อช่วงวานเย็นผ่านไปได้ด้วยดี ซึ่งหลังจากนี้อาจจะต้องรักษาตามอาการต่อไปอีกสักระยะและยังคงต้องใช้เครื่องช่วยพยุงการทำงานของปอดและหัวใจอยู่อย่างต่อเนื่อง
แต่โดยรวมแล้วหนุ่มปอมีการตอบสนองดีขึ้นทุกอย่าง ซึ่งตนคิดว่าน่าจะเป็นเพราะผู้ป่วยเองก็มีใจสู้ ส่วนรายละเอียดอื่นๆ นั้นคงต้องรอให้ทีมแพทย์ออกมาชี้แจงอย่างเป็นทางการในลำดับต่อไป
13.00 น. อ้วน รังสิต มาเยี่ยม ปอ ทฤษฎี พร้อมเปิดใจ "สำหรับตัวผมเองวันนี้ก็มีโอกาสได้เดินทางเข้ามาเยี่ยมพี่ปอเป็นวันแรกหลังจากที่ทราบข่าว และก็เหมือนกับว่าเราจะได้เข้ามาฟังข่าวดีด้วยเนื่องจากตัวพี่ปอเองก็มีอาการดีขึ้นตามลำดับ ผมกับพี่ปอมีโอกาสรู้จักกันตั้งแต่สมัยช่วงแรกที่เข้าวงการเพราะต้องเดินสายแคสงานกันทั้งคู่"
"ส่วนการพูดคุยกับคุณพ่อในห้องรับรองวันนี้เท่าที่ผมสังเกตุเห็นก็คือท่านยังสู้ ซึ่งตรงนี้เองที่ผมก็อยากจะขอให้แฟนๆ ทุกคนที่ติดตามข่าวอยู่มีความความเชื่อและก็ขอให้พี่ปอสู้ไปกับเราครับ"
กฤต กฤตภาศ  "สิ่งที่ผมอยากจะพูดวันนี้ก็คือเรื่องเลือดครับ เพราะผมกับอ้วนเองก็ตั้งใจที่จะเข้ามาบริจาคเลือดเช่นเดียวกัน โดยในส่วนของคนทางบ้านหากต้องการที่จะให้กำลังใจพี่ปอก็สามารถเดินทางมาให้เลือดได้เรื่อยๆ เพราะทางโรงพยาบาลยังต้องการอยู่ครับ"
13.45 น. นักแสดงสาว โอ๋ ภัคจีรา นำกระเช้าผลไม้เข้าเยี่ยม ปอ ทฤษฎี  "วันนี้โอ๋ก็ตั้งใจที่จะเดินทางมาเยี่ยมน้องปอและครอบครัว เพราะส่วนตัวแล้วโอ๋ได้มีโอกาสร่วมงานกับปอตั้งแต่สมัยเขาเข้าวงการแรกๆ เลย จนกระทั่งเรื่องสุดท้ายที่โอ๋รับเล่นก่อนที่จะเบรคไปด้วยอาการป่วยโอ๋ก็ยังได้ร่วมงานกับเขา และตลอดเวลาที่เจอกันปอเขาก็เป็นน้องที่น่ารักมากๆ เขาเป็นคนสบายๆ เป็นพระเอกบ้านๆ ของพวกเราทุกคน แต่พอมาทราบข่าวว่าเขาป่วยถึงขนาดต้องการเลือดตัวโอ๋เองก็ตกใจ"
"ล่าสุดที่มีโอกาสคุยกับคุณพ่อและอาน้ำอ้อยในห้องรับรองเมื่อสักครู่นี้ท่านก็บอกว่าพี่ปออาการดูดีขึ้นมากหากเทียบกับช่วงที่ผ่านมา ซึ่งโอ๋เองก็อยากให้น้องเขาหายป่วย สุขภาพแข็งแรง และฟื้นขึ้นมาเร็วๆ โอ๋เชื่อว่าแฟนๆ ทุกคนก็คงอยากให้เป็นอย่างนั้น แล้วเราค่อยเอาลูกมาเล่นกันนะคะจากครอบครัวแสนดี"
15.11 น. นักแสดงหนุ่ม เพ็ชร ฐกฤต พร้อมพี่สาว ได้เดินทางเข้าเยี่ยมพระเอกรุ่นพี่ปอ ทฤษฎี และครอบครัว  "เท่าที่ผมทราบคร่าวๆ ก็คือตอนนี้ระบบภายในของพี่ปอค่อนข้างโอเคแล้วหลังจากที่นำลิ่มเลือด 8 ลิตร ออกจากเยื่อหุ้มปอดด้านซ้าย และมีการตอบสนองดีขึ้นเป็นระยะๆ ซึ่งมันทำให้ผมรู้สึกได้เลยว่าตอนนี้พี่ปอเขากำลังสู้อยู่จริงๆ และถ้าเขาสามารถผ่านจุดนี้ไปได้ทุกคนก็จะเป็นกำลังใจให้เขาไปตลอด"
"ส่วนตัวผมถึงแม้จะไม่เคยมีโอกาสได้ร่วมงานกับพี่เขาแต่ก็อยากให้พี่เขาหายไวๆ และก็ขอให้คุณพ่อ คุณแม่ พี่โบว์ รวมถึงน้องมะลิ ดูแลสุขภาพของตัวเองด้วย"
16.25 น. อดีตนักร้องเกิร์ลกรุ๊ป "แนนนี่ ภัทรนันท์ ดีรัศมี" หรือ "แนนนี่ เกิร์ลลี่ เบอร์รี่" และ นักแสดงสาวรุ่นใหญ่ "ตุ๊ก ดวงตา ตุงคะมณี" พร้อมลูกชาย "พัตเตอร์" เดินทางเข้าเยี่ยมและให้กำลังใจครอบครัวพระเอกหนุ่ม ปอ ทฤษฎี ก่อนออกมาเขียนข้อความส่งต่อความห่วงใยลงบนสมุดเยี่ยมบริเวณหน้าทางเข้าห้องซีซียู โรงพยาบาลรามาธิบดี
17.40 น. เต้ย พงษ์ศกร  "วันนี้ผมตั้งใจมาให้กำลังพี่ปอโดยเฉพาะเลยครับ เพราะพี่ปอคือรุ่นพี่คนแรกที่ผมได้มีโอกาสร่วมงานด้วยตั้งแต่ก้าวเท้าเข้าวงการเลย และก็อยากให้พี่เขาสู้ๆ ครับ"
หญิง รฐา  "ส่วนตัวหญิงเองเคยมีโอกาสร่วมงานกับพี่ปอในละครเรื่องต้มยำรำซิ่ง และก็ติดต่อกันมาตลอดเพราะพี่ปอเป็นพี่ชายที่น่ารักเสมอ วันนี้หญิงก็เลยตั้งใจว่าจะขอมาเป็นอีกหนึ่งกำลังใจให้ครอบครัวพี่เขาค่ะ"
เป๊ก เปรมณัช  "ผมเคยเล่นละครกับพี่ปอ 2 เรื่อง และเรื่องล่าสุดก็คือเรื่องสาวร้อยร้อยล้าน ซึ่งเรื่องนี้น่าจะออนแอร์ประมาณสิ้นปีพอดี ยังไงผมก็หวังว่าพี่ปอจะหายและลุกขึ้นมาดูละครพร้อมกับพวกเราทุกคน เพราะตอนที่ถ่ายเรื่องนี้พี่ปอเขาก็มีช่วงที่เกิดอุบัติเหตุ ขาหัก ต้องพยุงด้วยไม้ค้ำมากองถ่ายตลอด อย่างวันนี้ผมได้เห็นแล้วด้วยว่ากำลังใจพี่ปอเยอะมาก แบบนี้ไม่นานพี่เขาก็คงหายครับ"
19.35 น. พลอย เฌอมาลย์ นางเอกคู่ขวัญที่เคยร่วมงานกับ ปอ ในละครเรื่องผู้ใหญ่ลีกับนางมา ก็ได้เดินทางมาเยี่ยมพี่ชายคนสนิทเช่นกัน