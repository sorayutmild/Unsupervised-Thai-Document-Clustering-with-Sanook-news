ประชุมร่วมรัฐสภาวุ่น"จุตพร"ปะทะคารม"สุเทพ"ปมสลายการชุมนุม เมษา 53 ประธานสั่งพักการประชุม ขณะที่ "จุรินทร์"ลุกขึ้นอภิปรายค้านแก้รัฐธรรมนูญ เชื่อมีวาระซ่อนเร้น ล้มองค์กรอิสระ
การประชุมร่วมรัฐสภา ผ่านมากว่า 3 ช.ม.แล้ว ในที่สุดก็มีความวุ่นวายเกิดขึ้น หลังจากที่ นายขจิตร ชัยนิคม ส.ส.อุดรธานี พรรคเพื่อไทย อภิปรายสนับสนุนการแก้ไขรัฐธรรมนูญ พร้อมทั้งมีการกล่าวว่า รัฐบาลที่ผ่านมามีการใช้กำลังทหารต่อผู้ชุมนุมจนมีผู้เสียชีวิต  ซึ่งทำให้ นายสุเทพ เทือกสุบรรณ ส.ส.สุราษฎร์ธานี พรรคประชาธิปัตย์ ลุกขึ้นประท้วง กรณีถูกพาดพิงโดยระบุว่า การกระทำของรัฐบาลตอนนั้นเพื่อรักษาความสงบเรียบร้อยของบ้านเมือง ซึ่งส่วนตัวพร้อมรับผิดชอบและยินดีพิสูจน์ความจริง
จากนั้น นายจตุพร พรมพันธุ์ ส.ส. สัดส่วน พรรคเพื่อไทย ได้ลุกขึ้นประท้วงนายสุเทพ ว่า กลุ่มคนเสื้อแดงไม่ใช่ผู้ที่เผาบ้านเมืองในเหตุการณ์ เดือนเมษายน ปี 2553 จนทำให้เกิดการประท้วงต่อจาก นายธนา ชีรวินิจ ส.ส.กทม. พรรคประธิปัตย์ ตามมาด้วย นายแพทย์เหวง โตจิราการ ส.ส.บัญชีรายชื่อ พรรคเพื่อไทย จนทำให้ พลเอกธีรเดช มีเพียร ประธานวุฒิสภา ในฐานะประธานในที่ประชุมต้องไกล่เกลี่ยแต่ยังไม่สามารถควบคุมการประชุมได้เพราะการประท้วงเริ่มบานปลายจนต้องสั่งพักการประชุมแล้วในที่สุด
 