9 สิงหาคม นายนิพิฏฐ์ อินทรสมบัติ รัฐมนตรีว่าการกระทรวงวัฒนธรรม (วธ.) เป็นประธานมอบโล่ และเกียรติบัตร รวมทั้งเงินรางวัล 20,000 บาท ให้แก่ น.ส.ธิติมา ยุราวรรณ สาวท้องแก่ 9 เดือน อายุ 33 ปี พลเมืองดีที่ช่วยขับรถไล่าตามคนร้ายที่โจรกรรมรถยนต์ฟอร์จูนเนอร์ จนทำให้เจ้าหน้าที่ตำรวจจับกุมตัวได้สำเร็จ ตามโครงการคนดี คิดดี สังคมดี เพื่อเฉลิมพระเกียรติพระบาทสมเด็จพระเจ้าอยู่หัว และยกย่องให้เป็นแบบอย่างการทำความดีของสังคมไทย
โดยในงานดังกล่าว นายนิพิฏฐ์ยังได้เปิดตัวนายสุรบถ หลีกภัย หรือปลื้ม บุตรชายของนายชวน หลีกภัย อดีตนายกรัฐมนตรี และที่ปรึกษาพรรคประชาธิปัตย์ ในฐานะผู้ช่วยโฆษก วธ.ด้วย
นายสุรบถ หลีกภัย เรียนจบปริญญาตรี รัฐศาสตร์ การเมืองการปกครอง จากมหาวิทยาลัยรามคำแหง หลังจากนั้นได้มาช่วยงานบิดาในตำแหน่งเลขานุการ จากนั้นได้รับการชักชวนจากรมว.วัฒนธรรม ให้มาช่วยงานที่กระทรวง
นายสุรบถ กล่าวว่าเรื่องที่สนใจพิเศษคือปัญหายาเสพติด เพราะเป็นเรื่องที่มีผลกระทบต่อสังคม เรื่องการท้องก่อนวัยอันควร ซึ่งเป็นปัญหาใหญ่ของเด็กยุคปัจจุบัน รวมถึงการนิยมถ่ายรูปคลิปวิดีโอ ซึ่งเมื่อหลุดออกไปก็ทำให้เสียชื่อเสียง ซึ่งมิติด้านวัฒนธรรมที่จะนำไปแก้ปัญหา คือการส่งเสริมให้เยาวชนตระหนักในขนบธรรมเนียมประเพณีไทยแบบดั้งเดิม ประยุกต์เข้ากับร่วมสมัยใหม่ เช่น หนุ่มสาวหากถูกใจกันก็เป็นเพื่อนกันไปก่อน 
ส่วนเรื่องที่อายุเพียง 23 ปี จะเป็นปัญหาในการทำงานหรือไม่นั้น นายสุรบถ กล่าวว่าเรื่องอายุไม่ใช่สิ่งสำคัญ พร้อมเปิดรับฟังผู้มีประสบการณ์ในการให้คำแนะนำ เชื่อว่าสามารถทำหน้าที่ร่วมกับบุคคลอื่นได้ และจะทำอย่างเต็มความสามารถเท่าที่ได้รับมอบหมายและความไว้วางใจ
 