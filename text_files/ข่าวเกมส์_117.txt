ใกล้จะสิ้นปีกันแล้ว ในปี 2018 นี้พวกเราเกมเมอร์ต่างก็มีเกมดีๆออกมาให้ได้เล่นกันจำนวนมาก ไม่ว่าจะเป็น God of War, Red Dead Redemption 2 และอื่นๆมากมาย ตอนนี้เกมดังๆที่กำหนดออกในปี 2018 นี้ก็ออกมาเกือบจะหมดแล้ว เราจึงมองไปข้างหน้ากันต่อ ถึงเกมที่กำลังจะออกมาในปี 2019 ซึ่งมีเกมบิ๊กเนมกำลังมาให้เล่นกันเยอะแยะมากมายเช่นกัน เราจะมาลองส่องกันดูว่าในปี 2019 มีเกมอะไรที่น่าสนใจกันบ้าง
อันดับ 10 - Anthem (PC, PS4, Xbox one) กำหนดออก 22 กุมภาพันธ์ 2019
ผลงานเกมใหม่จาก Bioware แนวเกมยิงแบบ Sci-Fi และหุ่นยนต์ ที่แฟนๆคาดหวังกันไว้ค่อนข้างสูง หลังจากผิดหวังกันไปกับ Mass Effect: Andromeda ซึ่งก็ต้องลุ้นกันต่อว่าเกมนี้จะทำตามความคาดหวังได้ไหม

 
อันดับ 9 - Crackdown 3 (PC, Xbox one) กำหนดออก 15 กุมภาพันธ์ 2019
หนึ่งในเกมที่ชาว PC และ Xbox one รอกันอย่างยาวนานมาก เพราะตัวเกมประกาศมานานแล้ว แต่ประสบปัญหาการพัฒนา ทำให้เกมออกมาช้า ในที่สุด กุมภาพันธ์ 2019 นี้ก็พร้อมจะออกมาให้เล่นเสียที

 
อันดับ 8 - Days Gone (PS4) กำหนดออก 26 เมษายน 2019
เกมยิงปะทะกับกองทัพซอมบี้นับแสน ซึ่งเกมเมอร์ต่างก็ตะลึงในความเยอะของจำนวนซอมบี้ในฉากของเกมนี้ เพราะไม่เคยมีเกมไหนซอมบี้เยอะเท่านี้มาก่อน ทว่าซอมบี้เยอะก็จริงแต่มันจะสนุกตามที่คาดไหม

 
อันดับ 7 - The Division 2 (PC, PS4, Xbox one) กำหนดออก 15 มีนาคม 2019
ภาคต่อของเกมยิงในโลกยุคหลังสงคราม ระบบเกมเบื้องต้นจะมีระบบต่างๆที่มีเหมือนในเกมภาคแรก และมีการปรับแก้ไขในส่วนต่างๆให้ดีขึ้นหลังจากภาคแรกมีปัญหาค่อนข้างเยอะ แฟนๆก็ให้ความหวังไว้มากเช่นกัน

 
อันดับ 6 - Devil May Cry 5 (PC, PS4, Xbox one) กำหนดออก 8 มีนาคม 2019
ปีศาจอาจร่ำไห้ เกมยักษ์หลับที่เงียบหายไปหลังจากภาค 4 จนในที่สุด Capcom ปลุกมันให้ตื่นมาสร้างความยิ่งใหญ่อีกครั้ง ภาคนี้ Dante กลับมาพร้อมกับ Nero และตัวละครใหม่ V ที่สื่อถึงหมายเลขของภาคนี้ด้วย ปีศาจตนไหนที่ต้องมาเจอกับ 3 คนนี้ก็ต้องร้องไห้กันแน่นอน

 
อันดับ 5 - Dead or Alive 6 (PC, PS4, Xbox one) กำหนดออก 15 กุมภาพันธ์ 2019
ภาคต่อของเกมต่อสู้จาก Tecmo ที่ภาคก่อนๆหน้านี้เน้นไปที่ตัวละครและความเซ็กซี่ของสาวๆ แต่ว่าภาคนี้ทางผู้พัฒนาโวว่าจะเปลี่ยนให้มันเป็นเกมต่อสู้ที่จริงจังมากขึ้น ทว่าไม่นานก็ประกาศตัวละครสาวตัวใหม่ Nico ออกมาซะแล้ว

 
อันดับ 4 - Kingdom Hearts III (PS4, Xbox one) กำหนดออก 25 มกราคม 2019
รอคอยกันมานานหลายปีมาก ในที่สุดแฟนๆก็จะได้รู้เรื่องราวการผจญภัยครั้งใหม่ของโซระและพรรคพวกเสียที ภาคนี้มาพร้อมกับตัวละครจากการ์ตูนใหม่ๆของดิสนี่ย์หลายเรื่อง

 
อันดับ 3 - Metro Exodus (PC, PS4, Xbox one) กำหนดออก 22 กุมภาพันธ์ 2019
ภาคต่อของเกมซีรี่ส์ Metro เป็นเกมยิงแนว FPS ที่เป็นเรื่องราวโลกยุคหลังสงครามนิวเคลียร์อีกเช่นกัน คล้ายๆกับ Fallout ตรงผู้เล่นต้องต่อสู้กับเหล่าสิ่งมีชีวิตกลายพันธุ์จากกัมมันตรังสี

 
อันดับ 2 - Sekiro: Shadows Die Twice (PC, PS4, Xbox one) กำหนดออก 22 มีนาคม 2019
เกมใหม่จาก FromSoftware ที่วางแผนจะเป็นเกมแนวนินจาหรือ Tenchu ภาคใหม่ แต่ไปๆมาๆกลายเป็นเกมแนว Dark Souls แทน และชื่อเกมก็เปลี่ยนใหม่ด้วย

 
อันดับ 1 - Resident Evil 2 (PC, PS4, Xbox one) กำหนดออก 25 มกราคม 2019
หนึ่งในเกมที่มีแฟนๆเรียกร้องให้รีเมคมากที่สุดของ Capcom แต่ก็ไม่ทำซะที จนมีกลุ่มแฟนๆทำกันเอง ทำให้หลังจากนั้น Capcom ตัดสินใจรับมาทำต่อในที่สุด ตัวเกมนอกจากภาพที่สวยขึ้นแล้ว ยังมีการเปลี่ยนแปลงระบบ ฉาก และอื่นๆให้ต่างไปจากเดิมมาก
