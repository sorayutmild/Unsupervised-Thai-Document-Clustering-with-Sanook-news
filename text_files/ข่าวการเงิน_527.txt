เจ้าของธุรกิจรับเหมายักษ์ใหญ่ เปรมชัย กรรณสูต ถูกจับในเขตรักษาพันธุ์สัตว์ป่าทุ่งใหญ่นเรศวร ลองมาเปิดกรุทรัพย์สินของบริษัท อิตาเลียนไทย ดีเวล๊อปเมนต์ จำกัด (มหาชน) หรือ ITD ที่นับเป็นหนึ่งใน 3 เสือผู้นำตลาดรับเหมาก่อสร้างของไทย ซึ่งความสามารถที่สั่งสมมานาน การเติบโตที่ต่อเนื่อง ความมั่งคั่งและโอกาสมหาศาลที่บริษัทได้ครอบครองไว้ สะท้อนถึงศักยภาพของเจ้าสังเวียนธุรกิจก่อสร้างของบ้านเรา ภายใต้การกุมบังเหียนของ เปรมชัย กรรณสูต ประธานบริหาร บมจ.อิตาเลียนไทย ดีเวล๊อปเมนต์
ด้วยผลสำเร็จจากการกอบกู้ซากเรือใต้ท้องทะเลเมื่อปี พ.ศ. 2497 ของ ดร.ชัยยุทธ กรรณสูต (หุ้นส่วนชาวไทย) และ Giorgio Berlingiere (หุ้นส่วนวิศวกร ชาวอิตาเลียน) เป็นดังประกายให้ริเริ่มธุรกิจก่อสร้างจนก่อเกิด บริษัท อิตาเลียนไทย ดีเวล๊อปเมนต์ จำกัด เมื่อสิงหาคมปี 2501 ด้วยทุนจดทะเบียน 2 ล้านบาท ฝากฝีมือการสร้างสิ่งปลูกสร้างมากมาย ทั้งในเมืองไทยและต่างประเทศ ไม่ว่าจะเป็นทางด่วนขั้นที่ 1 สายบางนา – ดินแดง, สะพานสาทร แล้วยังข้ามแดนไปสร้างทางหลวง Kuala Krai – Gua Musang ที่มาเลเซีย เป็นต้น
กระทั่งเข้าสู่สถานะบริษัทมหาชนในตลาดหลักทรัพย์แห่งประเทศไทยด้วยทุนจดทะเบียน 2,500 ล้านบาท ในปี 2537 และค่อย ๆ กางปีกทะยานขึ้นเป็นหนึ่งในสามบริษัทก่อสร้างยักษ์ใหญ่ที่มีมูลค่าหลักทรัพย์ตามราคาตลาดอยู่ที่กว่า 19,500 ล้านบาท (ณ วันที่ 6 ก.พ. 2561 ซึ่งราคาต่อหุ้นเฉลี่ยอยู่ที่ 3.70 บาท ลดลงมาจากวันก่อนจะมีข่าวจับกุมคุณเปรมชัยประมาณ 4%) และปัจจุบันมีมูลค่าโครงการที่อยู่ระหว่างดำเนินการหรืองานในมือ (Backlog) ราว 250,000 ล้านบาท
ปี 2533 เปรมชัย ขึ้นสู่ตำแหน่งผู้นำแห่ง ITD และต้องพบกับมรสุมลูกใหญ่จากวิกฤติเศรษฐกิจต้มยำกุ้งในปี 2540 ITD ต้องแบกรับภาระหนี้ไว้มหาศาล เฉกเช่นเดียวกับอีกหลายบริษัทในยุคเดียวกัน และต้องซวนเซเข้าสู่แผนปรับปรุงโครงสร้างหนี้กว่า 13,000 ล้านบาท และสามารถสะสางหนี้จนสิ้นสุดเมื่อปี 2545
วิกฤตการณ์ดังกล่าวทำให้บริษัทฯ ได้เรียนรู้เพื่อการเติบโตอย่างต่อเนื่องในอนาคต ดังเช่นผลประกอบการล่าสุด จนถึงสิ้นไตรมาสที่ 3/2560 ทำรายได้รวม 40,154.45 ล้านบาท กำไร 246.64 ล้านบาท
นอกจากนี้ทางกลุ่ม ITD ยังมีการลงทุนในต่างประเทศ โดยปัจจุบันมีโครงการเด่น ๆ ได้แก่ เหมืองถ่านหิน Mai Khot ในเมียนมา, โรงงานอลูมิเนียม ในสปป.ลาว
ส่วนโครงการรถไฟฟ้านั้น สัญญาที่ 3 งานโยธาใต้ดินช่วงหัวหมาก-คลองบ้านม้า ปรากฏว่าบริษัท อิตาเลียนไทย ดีเวปล๊อปเมนต์ จำกัด (มหาชน) หรือ ITD เสนอราคาต่ำสุดที่ 18,589.7 ล้านบาท จากราคากลาง 18,655.7 ล้านบาท ทำให้ชนะการประมูลไป
นอกจากนี้ ยังมีโครงการที่มีแผนจะเข้าไปประมูลประกอบไปด้วย

งานรถไฟทางคู่ คือ 1.โครงการคลอง 19-แก่งคอย 2. โครงการถนนจิระ-ขอนแก่น 3. โครงการประจวบฯ-ชุมพร
งานกรมทางหลวง โครงการมอเตอร์เวย์เส้นทางพัทยา –มาบตาพุด และ
งานขยายสนามบินสุวรรณภูมิเฟส 2
โดยรวมมูลค่าโครงการที่คาดว่าจะเกิดขึ้นอยู่ที่ 280,000 ล้านบาท

>> "เจ้าสัวเปรมชัย" ล่าสัตว์ป่าทุ่งใหญ่ฯ โดนหนักไม่ต่ำ 5 ข้อหา
>> จับเจ้าของยักษ์รับเหมาพร้อมพวก ฐานล่าสัตว์ในทุ่งใหญ่นเรศวร