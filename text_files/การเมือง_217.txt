เกษตรกรสาวบุกทำเนียบ ลงทุนแก้ผ้าประท้วงรัฐบาล จี้หยุดรับจำนำมันสำปะหลัง ชี้เกษตรกรไม่ได้รับผลประโยชน์ที่แท้จริง
(26 ม.ค.) ผู้สื่อข่าวรายงานว่า ที่หน้าทำเนียบรัฐบาล วานนี้ (25 ม.ค.) น.ส.พัชริดา กีรตินพดล อายุ 40 ปี อาชีพเกษตรกรทำไร่มันสำปะหลัง จากอ.ด่านขุนทด จ.นครราชสีมา ได้เดินทางมาประท้วงรัฐบาล โดยสวมใส่แต่เพียงชุดชั้นใน พร้ืือมถือป้ายระบุข้อความ "เกษตรกรไพร่ จบปริญญาตรี มาประท้วงให้หยุดโครงการรับจำนำมันสำปะหลัง หยุดบิดเบือนกลไกทางการตลาด"
น.ส.พัชริดา กล่าวว่า ได้ยื่นฟ้องต่อศาลปกครองกลางสูงสุด เมื่อวันที่ 23 ม.ค.ที่ผ่านมา เพราะเดือดร้อนและเสียหายจากมติ ครม.สัญจรที่ จ.เชียงใหม่ ที่เห็นชอบอนุมัติโครงการรับจำนำมันสำปะหลัง 10 ล้านตัน โดยเห็นว่าโครงการนี้ไม่สามารถแก้ปัญหาราคามันสำปะหลังตกต่ำได้อย่างทั่วถึงและเป็นธรรม พร้อมขอเรียกร้องต่อนายกฯ ให้รัฐบาลยกเลิกโครงการนี้ เพราะเกษตรกรไม่ได้รับผลประโยชน์ที่แท้จริง รัฐบาลควรหาทางเลือกอื่นที่ดีกว่านี้ ทั้งนี้ศาลปกครองกลางได้รับเรื่องร้องเรียนของตนไว้แล้ว จึงขอให้รัฐบาลนำเรื่องดังกล่าวหารือในที่ประชุมครม.ครั้งต่อไปโดยเร็ว