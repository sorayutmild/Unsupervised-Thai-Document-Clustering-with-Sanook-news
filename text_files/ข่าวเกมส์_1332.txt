
หากตกอยู่ในสถานการณ์ที่ทั้งโลกเต็มไปด้วยคนตายที่ลุกขึ้นมาเดินได้แถมยัง จ้องจะจับคุณกินเป็นมื้อเย็น คุณจะเอาตัวรอดได้สักกี่วัน?  เป็นคำถามที่ชวนสิ้นหวังจาก Project Zomboid ที่จะให้คุณได้สวมบทบาทเป็นผู้รอดชีวิตตามสถานที่ต่างๆ ไม่มีความช่วยเหลือ ไม่มีพลังพิเศษ มีเพียงสติและไหวพริบในการเอาตัวรอดเท่านั้นที่จะช่วยคุณได้ช่วงหลังมานี้เกมแนว Survival RPG เริ่มที่จะได้รับความนิยมมากขึ้น  เกมส์ Project Zomboid เองก็เป็นเกมที่น่าจับตามองเกมหนึ่งเช่นกัน  ซึ่งจุดเด่นของเกมนี้อย่างหนึ่ง แน่นอนว่าอยู่ที่ตัวกราฟฟิคที่อาจจะดูโบราณสักหน่อย แต่เชื่อได้เลยว่าถ้าได้ลองเล่นแล้ว จะรู้สึกอินและกดดันไปกับสถานการณ์ในเกม จนอาจจะถึงขั้นที่ต้องหยุดเล่นเป็นพักๆ เนื่องจากการจำลองบรรยากาศและเพลงประกอบที่หลอนประสาทไม่น้อย หรือแม้แต่มุมมองของตัวละครในเกมก็จะอิงตามมุมมองจริงตามทิศทางที่ตัวละครมองอยู่ จึงเป็นไปได้ว่าระหว่างที่คุณเดินสำรวจหาอาหารในบ้านสักหลังหนึ่ง คุณได้ยินเสียงซอมบี้แต่ไม่รู้ว่ามันอยู่ตรงไหน คุณอาจจะหันหลังมาเจอมันเดินมาจ๊ะเอ๋ถึงตัวแล้วก็เป็นได้ หรือแม้แต่การทำเสียงดังขณะอยู่ใกล้พวกมัน พวกมันก็จะได้ยินเสียงคุณ ทำให้เกมมีความเครียดและกดดันที่สมจริงมากเลยทีเดียว





เกมส์จะถูกแบ่งออกเป็นโหมดต่างๆให้เลือก โดยการเอาตัวรอดในสถานการณ์นั้นๆ และการใช้ชีวิตอย่างปลอดภัยท่ามกลางเหล่าซอมบี้ จะมีหลากหลายวิธีที่เกมให้เราได้ลองทำ โดย  เมื่อเริ่มต้นเกม ไม่ว่าโหมดไหน ก็มักจะเริ่มที่สถานที่แห่งใดแห่งหนึ่งแทบไม่ซ้ำกันเสมอ และเราก็ต้องเอาตัวรอดโดยการหาอาวุธ, หาอาหาร, หาที่พัก หรือแม้กระทั่งสร้างสิ่งเหล่านั้นขึ้นมาเองจากวัตถุดิบที่เราเจอตามสถานที่ต่างๆ และยังสามารถปลูกพืชผักได้ด้วย ดังนั้นความสนุกอีกอย่างของเกมนี้คือการสร้างและผสมสิ่งของและอาหารขึ้นมานั่นเอง เรียกได้ว่าเป็นเสน่ห์ของเกมแนว Survival RPG ที่จะขาดไปไม่ได้เลย



ในการเริ่มเล่นโหมดต่างๆ นั้น เราจะต้องสร้างตัวละครขึ้นมาใหม่ ซึ่งจะมีอาชีพให้เลือกด้วย (จะไม่เลือกก็ได้) แต่ละอาชีพจะมีความถนัดในการใช้อาวุธหรือความสามารถพิเศษแตกต่างกัน แต่ทุกอาชีพจะสามารถเลือกลักษณะข้อดี-ข้อด้อยเฉพาะตัวได้มากมายหลายแบบ เช่น คุณสามารถเลือกให้ตัวละครของเราเป็นคนกล้าหาญเป็นพิเศษ แต่อาจจะโมโหง่าย หรืออาจจะโชคดีเป็นพิเศษ แต่ขี้ขลาด ซึ่งลักษณะพิเศษเหล่านี้จะมีผลต่อการใช้ชีวิตและเอาตัวรอดของเรา



อาชีพและความสามารถเฉพาะทางพนักงานดับเพลิง (Fire Officer) :สามารถใช้ขวานพังประตูหน้าต่างได้ไว และควงขวานได้ไวกว่าอาชีพอื่นเจ้าหน้าที่ตำรวจ (Police) :สามารถโหลดกระสุนปืนได้ไวกว่าอาชีพอื่นเจ้าหน้าที่พิทักษ์อุทยาน (Park Ranger) :สภาพอากาศไม่มีผลต่อสุขภาพมากนัก และสามารถลุยป่าได้ดีแรงงานก่อสร้าง (Construction Worker) :ทนทานมากกว่าอาชีพอื่น และสามารถสร้างสิ่งต่างๆ ได้ไวกว่าพนักงานรักษาความปลอดภัย (Security Guard) :อดนอนได้นาน และสามารถเตรียมพร้อมเสมอแม้ในขณะหลับ

และในการใช้ชีวิตทุกโหมดของตัวละคร จะมีระบบเก็บ XP เพื่อพัฒนาสกิลในด้านต่างๆ ตามประสบการณ์ที่เราผ่านมาด้วย เช่นการต่อสู้ ไม่ว่าจะเป็นการเพิ่มความสามารถในการหวดอาวุธ การใช้ของมีคม การรีโหลดกระสุน หรือการทำอาหาร ผสมไอเทม ทำฟาร์ม และความสามารถทางกายภาพทั่วไป เช่นความว่องไว การเคลื่อนไหวอย่างเงียบเชียบ และการซ่อนตัว เป็นต้น


ส่วนสาเหตุการตายของเรานั้นก็มีมากมายหลายวิธีเช่นกัน ไม่ว่าจะโดนซอมบี้กัด, บาดเจ็บ, อดอาหาร, ป่วย, ไฟคลอก ซึ่งเมื่อเกิดอาการเหล่านี้กับตัวละครของเรา ก็จะมีไอคอนบอกสถานะขึ้นเตือนที่ข้างจอด้วย และแต่ละอาการก็จะมีวิธีรักษาหรือแก้ไขแตกต่างกันไป แต่บางสถานะก็ไม่สามารถรักษาได้ ต้องรอความตายเท่านั้นสำหรับตัวเกมเวอร์ชั่นปัจจุบัน ไม่เพียงแต่การเล่นตามโหมดต่างๆ ที่มีอยู่เท่านั้น แต่ยังสามารถเข้าไปเล่นร่วมมือกับคนอื่นในเซิร์ฟเวอร์ส่วนตัวได้ด้วย หรือจะสร้างขึ้นมาเองก็ได้ โดยจะสามารถหาเซิร์ฟเวอร์ต่างๆ ได้ที่เว็บบอร์ดของเว็บไซต์หลักโดยตรง หรือแหล่งพูดคุยอื่นๆ มากมาย (คล้ายกับเกมส์ Minecraft)



อย่างไรก็ตาม ตัวเกม Project Zomboid นั้นยังอยู่ในขั้นพัฒนาและอัพเดต จึงอาจจะเจอบัคและส่วนที่ไม่สมบูรณ์อยู่บ้าง ซึ่งถ้าเทียบกับความคุ้มค่าและความสนุกในเวอร์ชั่นปัจจุบัน รวมทั้งฟีเจอร์ใหม่ๆ ในอนาคตที่รออยู่  Project Zomboid จึงถือว่าเป็นตัวเลือกหนึ่งที่คอเกมแนวนี้ไม่ควรพลาด
 