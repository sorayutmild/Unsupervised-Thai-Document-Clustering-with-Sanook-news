วันที่ 23 มกราคม ที่พรรคเพื่อไทย (พท.) ร.ท.หญิง สุณิสา เลิศภควัต รองโฆษกประจำสำนักนายกรัฐมนตรี กล่าวว่าไม่ทันไร นาย สุเทพ เทือกสุบรรณ ก็ลายออกเสียแล้ว ไหนบอกว่าเมื่อไล่รัฐบาลเสร็จแล้ว ตัวเองจะไม่รับตำแหน่งทางการเมืองไง ถ้า นายสุเทพ ไม่คิดจะเข้ามาครอบงำการเมืองไทยจริง ก็คงไม่กล้าพูดว่า จะเอาเงินมาจ่ายให้ชาวนาแทนรัฐบาล
นอกจากนี้ การที่ นายสุเทพ สัญญาจะจ่ายเงินให้ชาวนาก็เป็นเครื่องตอกย้ำว่าที่ผ่านมา พรรคประชาธิปัตย์ ใส่ร้ายรัฐบาลมาตลอดว่า โครงการจำนำข้าวเป็นโครงการประชานิยมที่เลวร้ายทำให้ประเทศล่มจมและผลาญงบประมาณของประเทศ เพราะเอาเงินภาษีคนทั้งประเทศมาช่วยเหลือแต่ชาวนากลุ่มเดียว เพราะหากโครงการรับจำนำข้าว มันไม่ดีจริง นายสุเทพ ก็ควรประกาศยกเลิก ไม่ใช่เอาเรื่องเงินจำนำข้าวมาหลอกล่อให้ชาวนามาร่วมโค่นล้มรัฐบาล โดยสัญญาว่าจะจ่ายเงินค่าจำนำข้าวให้เป็นการตอบแทนถ้าล้มรัฐบาลได้ แต่ทีรัฐบาลจะหาทางช่วยเหลือชาวนา นาย สุเทพ กลับทำท่าเหมือนจะเป็นจะตาย
อยากถามว่า หากเปลี่ยนคนจ่ายเงิน จากรัฐบาลเพื่อไทย ไปเป็น นายสุเทพ แล้วมันจะแตกต่างกันตรงไหน ทำไมต้องขัดขวางและข่มขู่ไม่ให้ธนาคารต่าง ๆ ปล่อยเงินกู้ให้รัฐบาลเพื่อนำเงินไปจ่ายชาวนาในเวลานี้ด้วย และน่าสงสัยว่าที่ นายสุเทพ ประกาศปาว ๆ ว่า จะปฏิรูปการเมืองนั้น ก็คงไม่ได้คิดจะทำจริง ๆ แค่ให้ความหวังลม ๆ แล้ง ๆ ประชาชน เพียงเพื่อแย่งอำนาจมาไว้ในมือตัวเองเท่านั้น โดยตั้งใจจะเบี้ยวประชาชนทีหลังใช่หรือไม่ เพราะ นายสุเทพ เคยโกหกสังคมมาแล้วหลายครั้ง เช่น เมื่อตอนเลือกตั้งปี 54 ว่า นายสุเทพ เคยประกาศว่าถ้าพรรคประชาธิปัตย์แพ้เลือกตั้งพรรคเพื่อไทย แล้วนายสุเทพ จะไปขุดรูอยู่ แต่พอเอาเข้าจริง ๆ ก็ไม่เห็น นายสุเทพ มุดเข้าไปอยู่ในรู ตามที่เคยลั่นวาจาเอาไว้ หรือ เมื่อปีที่แล้ว นายสุเทพ ก็เคยประกาศจะแขวนคอตาย ถ้าไล่รัฐบาลไม่สำเร็จโดยขีดเส้นตายไว้ 3 วัน แต่นี่ก็ล่วงเลยเส้นตายมานานแล้ว ก็เห็น นายสุเทพ ทำเฉย ๆ มึน ๆ ไม่รู้ไม่ชี้ ระวังจะถูกมองว่าเป็นพวกตอแหลทางการเมือง และอยากถามว่า พฤติกรรมตอแหลทางการเมืองแบบนี้ เป็นเรื่องที่ควรปฏิรูปด้วยหรือเปล่า เพราะอาจทำให้ประชาชนหมดศรัทธานักการเมือง