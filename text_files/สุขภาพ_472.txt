ไม่สบายเมื่อไร จะภาวนะทุกครั้งว่าอย่าได้เจ็บคอ แต่ส่วนใหญ่ก่อนมีไข้ก็มักจะมีอาการเจ็บคอเป็นสัญญาณเตือนแรกๆ อยู่เสมอ ไม่ว่าใครก็ไม่อยากเจ็บคอ เพราะทุกคนรับรู้ได้ถึงความทรมาน พูดเสียงดังมากก็ไม่ได้ บางครั้งเสียงก็เปลี่ยน กินอาหารก็ไม่อร่อย ที่สำคัญอดกินอาหารอร่อยๆ ไปเพียบ
เพราะลำคอมีหลอดอาหารที่ลำเลียงอาหารจากปากเข้าสู่ลำไส้ และกระเพาะอาหารเพื่อการย่อย ดังนั้นเมื่อไรก็ตามที่เจ็บคอ สิ่งสำคัญคืออย่ารบกวนบริเวณด้านในลำคอให้มาก เพราะคออาจกำลังอักเสบอยู่ จึงทำให้เราอดกินอาหารที่ปกติกินได้สบายๆ แต่หากอยากให้อาการเจ็บคอจะดีขึ้น มากินอาหารเหล่านี้กันดีกว่า


นม


ช่วงที่เจ็บคอ อาจทำให้เราไม่ค่อยได้กินอะไรมากนัก ดังนั้น นม เป็นหนึ่งในอาหารเหลวที่มีคุณค่าทางสารอาหารค่อนข้างมาก และยังลดความเสี่ยงการขาดน้ำที่คนเจ็บคอหลายคนอาจต้องเผชิญ (ไม่ค่อยอยากดื่มน้ำเพราะเจ็บคอ) นอกจากโปรตีนที่จะได้รับเต็มๆ แล้ว ยังช่วยให้อิ่มง่ายขึ้นอีกด้วย
อย่าลืมเลือกดื่มนมอุ่นๆ เพื่อไม่ให้ระคายเคืองเนื้อเยื่อภายในคอ
 


เกี๊ยวน้ำ


ถ้าอยู่ต่างประเทศ อาจจะเลือกรับประทานอาหารประเภทเส้นนุ่มๆ แบนๆ อย่าง เส้นพาสต้า ราวิโอลี่ แต่หากอยู่ในประเทศไทย เกี๊ยวน้ำ เป็นอาหารที่เคี้ยวง่าย กลืนง่าย และน้ำซุปร้อนๆ ยังช่วยให้โล่งคออีกด้วย แต่โปรดหลีกเลี่ยงเกี๊ยวทอด และกระเทียมเจียว เพราะอาจยิ่งทำให้อาการเจ็บคอแย่ลง
 


ข้าวต้ม โจ๊ก


ไม่มีอาหารสำหรับคนป่วยเมนูไหนจะดีไปกว่าข้าวต้มอีกแล้ว เพราะข้าวเป็นคาร์โบไฮเดรตที่สำคัญ ที่ช่วยให้พลังงานกับเราไปตลอดทั้งวัน และยังไม่ระคายเคืองคอ หรือบาดคอจนทรมานเหมือนข้าวสวยชนิดอื่นๆ หากเบื่อข้าวต้ม ก็สามารถเปลี่ยนมาเป็นโจ๊กได้ โดยเลือกรสชาติที่ไม่จัดจนเกินไป ใส่เนื้อสัตว์บด หรือสับเข้าไปด้วย จะช่วยเพิ่มสารอาหารในมื้อนั้นๆ ให้ครบ 5 หมู่ได้ไม่ยาก (อย่าลืมเลี่ยงกระเทียมเจียวด้วย)
 


ไข่คน


ในช่วงที่ร่างกายต้องการโปรตีนเพื่อลดอาการเจ็บคอโดยเร็ว ไข่เจียว ไข่ดาวอาจยังไม่ใช่ทางเลือกที่ดีที่สุด อีกทั้งไข่ต้มยังอาจจะแห้งไปจนยากที่จะกลืน แต่ถ้าหากเป็นไข่คนที่มีลักษณะอ่อนนุ่ม และกลืนง่ายกว่าไข่เจียวธรรมดาทั่วไป ก็จะทำให้เรากิไข่ได้อย่างมีความสุขมากขึ้น นอกจากนี้ไข่ยังเป็นอาหารที่มาพร้อมกับคุณค่าทางสารอาหารมากมาย ไม่ว่าจะเป็นโปรตีน วิตามินเอ บี 5 บี 2 สังกะสี และไขมันดีอีกด้วย
 


ผลไม้ปั่น


ปกติแล้วเราจะแนะนำให้กินผลไม้ทั้งชิ้นสดๆ มากกว่า แต่หากยังเจ็บคออยู่ การนำผลไม้ไปปั่นให้ละเอียด (พร้อมกาก) ก็เป็นวิธีที่ช่วยให้คุณได้รับวิตามินจากผลไม้ในขณะที่ยังมีอาการเจ็บคอได้สะดวกยิ่งขึ้น แต่ที่สำคัญที่ต้องทำคือ ต้องปั่นผลไม้พร้อมกาก (ห้ามใส่น้ำแข็ง) เท่านั้น ห้ามแยกกากเด็ดขาด มิฉะนั้นคุณจะได้เพียงน้ำตาลล้วนๆ วิตามินน้อยกว่าที่ควรได้รับด้วย
 


น้ำซุปต้มกระดูก


ไม่มีน้ำซุปอะไรจะอร่อย ซดคล่องคอได้มากเท่ากับน้ำซุปที่ต้มจากกระดูกสัตว์ นอกจากรสชาติหวานกลมกล่อมตามธรรมชาติจนไม่ต้องปรุงแตงอะไรเพิ่มเติมมากแล้ว การซดน้ำซุปอุ่นๆ ยังช่วยลดอาการอักเสบ บวมภายในคอได้ และยังลดความเสี่ยงในการติดเชื้อได้อีกด้วย
 
หากมีอาการเจ็บคอ ควรกินอะไรที่เคี้ยวง่าย ย่อยง่าย และเลือกกินให้ครบ 5 หมู่เหมือนเดิม สิ่งที่ควรหลีกเลี่ยง คืออาหารแข็ง เหนียว ที่ต้องเคี้ยวหนักๆ อาหารที่ย่อยยาก รวมไปถึงอาหารมันๆ เช่น อาหารทอด และอาหารเย็นที่อาจทำให้ภายในคอระคายเคืองได้ ปกติแล้วอาการเจ็บคอจากการเป็นไข้หวัดสามารถค่อยๆ หายได้เอง (หรือกินยาที่ช่วยลดอาการเจ็บได้บ้าง) หากเจ็บคอต่อเนื่องนานกว่า 1 สัปดาห์โดยไม่มีท่าทีจะดีขึ้น ควรพบแพทย์เพื่อทำการรักษา และหาสาเหตุของอาการเจ็บคอต่อไป
 