ตำรวจห้วยขวางคุมตัวสอบสวน หนุ่มคลิปดัง ปาดเก๋งจอดขวางถนน โดนรุมประชาทัณฑ์ สารภาพเพิ่งทะเลาะแฟน-ดื่มเมา แจ้งแล้ว 4 ข้อหา
ความคืบหน้ากรณีคลิปอื้อฉาว กลางถนนรัชดาภิเษก บริเวณหน้าห้างสรรพสินค้าบิ๊กซี สาขาห้วยวาง เมื่อช่วงเย็นวานนี้ (21 ม.ค.) ชายคนหนึ่งขับรถเก๋งกีดขวางการจราจร พร้อมกับมีท่าทางคล้ายคนเมา ยั่วยุและเตะรถคันอื่นที่ผ่านไปมา กระทั่งมุ่งเข้าทำร้ายเจ้าหน้าที่ตำรวจที่เข้ามาระงับ ก่อนจะถูกรุมประชาทัณฑ์กลางถนน ตามข่าวที่รายงานไปแล้วนั้น
หลังเกิดเหตุได้ควบคุมตัวไปสงบสติอารมณ์ที่ สน.ห้วยขวาง ตรวจสอบเบื้องต้นทราบชื่อ นายศักดิ์สุริยา อายุ 33 ปี ทางเจ้าหน้าที่ยังได้ประกาศตามหาญาติหรือผู้ที่รู้จักให้ติดต่อเพื่อแจ้งและสอบถามข้อมูล ขณะที่ พล.ต.ท.ศานิตย์ มหถาวร รักษาราชการแทนผู้บัญชาการตำรวจนครบาล ยังได้เดินทางมาพูดคุยกับ นายศักดิ์สุริยา ด้วยตัวเอง และให้กำลังใจเจ้าหน้าที่ตำรวจที่ถูกทำร้าย
ทางด้าน ร.ต.ต.พิรุณ พรหมบุตร รองสว.จร.สน.ห้วยขวาง เจ้าหน้าที่ตำรวจที่เข้าไประงับเหตุและถูกทำร้าย เปิดเผยว่า ขณะเกิดเหตุกำลังปฏิบัติหน้าที่ระบายการจราจรที่ถนนรัชดาภิเษก แต่มีประชาชนแจ้งว่ามีเหตุคนอาละวาด จอดรถขวางถนนอยู่อีกฝั่ง จึงเดินข้ามถนนไปตรวจสอบ
แต่เมื่อมาถึงจุดเกิดเหตุ ยังไม่ทันได้พูดคุยเกลี่ยกล่อมใดๆ นายศักดิ์สุริยา ก็ชกเข้าที่ใบหน้าอย่างไม่ทันได้ตั้งด้วย ทำให้ประชาชนที่ยืนดูเหตุการณ์อยู่บริเวณนั้น ลุกฮือเข้ามารุมประชาทัณฑ์กันวุ่นวาย ทำให้ตนต้องช่วยระงับเหตุและจับผู้ก่อเหตุแยกออกมาเพียงคนเดียว โดยไม่มีกำลังเจ้าหน้าที่คนอื่นๆ มาสมทบ
ส่วนคู่กรณีที่ร่วมอยู่ในเหตุการณ์ดังกล่าวด้วย ต่างยืนยันว่า ไม่ได้มีปัญหากับชายคนดังกล่าวมาก่อน หรือมีการขับปาดหน้ากันแต่อย่างใด ขณะเกิดเหตุรถแต่ละคันขับอยู่บนเส้นทางตัวเองตามปกติ ก่อนจะที่ชายคนดังกล่าวจะหยุดรถกลางถนน และปาดหน้าจอดรถขวางถนนเช่นนั้นเอง
ขณะที่ นายศักดิ์สุริยา ผู้ก่อเหตุ ได้ยอมรับผิดทั้งหมด เนื่องจากก่อนเกิดเหตุเพิ่งทะเลาะกับแฟนสาวมาจากที่บ้าน และออกไปหาสุราดื่มแต่หัววัน ก่อนจะขับรถออกไปทำธุระต่อ กระทั่งควบคุมสติไม่ได้ กลายเป็นภาพดังกล่าวและพยายามทำร้ายเจ้าหน้าที่ เพราะคิดว่าตัวเองจะถูกทำร้าย
เบื้องต้นเจ้าหน้าที่ตำรวจได้แจ้ง 4 ข้อหา ได้แก่ ทำให้เสียทรัพย์เนื่องจากถีบรถยนต์คันอื่นได้รับความเสียหาย ทำร้ายร่างกายเจ้าพนักงาน จอดรถกีดขวางจราจร และเมาแล้วขับ ก่อนจะนำตัวดำเนินคดีต่อไป
ข่าวที่เกี่ยวข้อง: หนุ่มจอดเก๋งป่วนขวางถนน-ต่อยตำรวจ สุดท้ายคนรุมยำเละ
