อาการอักเสบ นับว่าเป็นอาการที่สามารถเกิดได้กับร่างกายในแทบทุกส่วน เป็นปฏิกิริยาการตอบสนองทางชีวภาพระหว่างเนื้อเยื่อและหลอดเลือดต่อสิ่งกระตุ้นที่เป็นอันตราย ไม่ว่าจะเป็น เซลล์ที่เสื่อมสภาพ , เชื้อโรค หรือการระคายเคือง ซึ่งเป็นปกติของสิ่งมีชีวิตที่ร่างกายพยายามจะเอาสิ่งแปลกปลอม หรือสิ่งกระตุ้นดังกล่าวออกไปและพยายามซ่อมแซมเนื้อเยื่อที่ถูกทำลาย ต้องบอกไว้ก่อนว่า "อาการอักเสบ" ไม่ใช่อาการของการติดเชื้อ ถึงแม้ในหลายๆ ครั้งจะเกิดจากการติดเชื้อที่เกิดจากจุลชีพก่อโรคภายนอกร่างกาย แต่การอักเสบ คือ การตอบสนองต่อร่างกายเพื่อต่อต้านจุลชีพก่อโรค หรือต่อปัจจัยอื่นๆ อาทิ สิ่งแปลกปลอม , สารเคมี , การบาดเจ็บ หรือภูมิคุ้มกันต่อต้านตนเอง เพราะหากไม่มีอาการอักเสบเกิดขึ้น เชื้อโรคก็จะไม่ถูกกำจัดออกไปและแผลก็จะไม่ถูกรักษาให้หาย
สำหรับอาการอักเสบที่เกิดขึ้น โดยปกติแล้วก็จะถูกรักษาด้วยการใช้ตัวยาชนิดใดชนิดหนึ่ง แต่หากใครที่ไม่รู้ว่าตัวเองแพ้ยา หรือไม่ต้องการให้มีสารตกค้างจากยาที่อยู่ในร่างกาย วันนี้ Sanook! Health ก็มีทางเลือกเป็นบรรดาพืชผักสมุนไพรที่ช่วยลดอาการอักเสบได้อย่างอยู่หมัด จะมีอะไรบ้างลองไปดูกัน  
1. กานพลู
ในกานพลูมีสารเคมที่ชื่อว่า "ยูจีนอล" นับว่าเป็นตัวช่วยสำคัญที่ทำให้อาการอักเสบลดลงได้ โดยที่สารเคมีตัวนี้จะเข้าไปยับยั้งโปรตีน COX-2 ที่คอยกระตุ้นให้เกิดการอักเสบ ซึ่งเมื่อรวมเข้ากับน้ำมันของกานพลูก็จะมีฤทธิ์ในการต่อสู้กับแบคทีเรีย หากคั้นเอาน้ำมันกานพลูออกมาก็สามารถนำเอาไปใช้บรรเทาอาการอักเสบ จึงสามารถนำเอามารักษาอาการปวดฟันได้อีกด้วย วิธีการก็ง่ายๆ เพียงอมกานพลูเอาไว้ในปากจนนิ่ม จากนั้นก็ให้เคี้ยวกานพลูช้าๆ เพื่อให้น้ำมันที่อยู่ข้างในออกมา จะช่วยบรรเทาอาการอักเสบและปวดฟันได้อย่างอยู่หมัด 
 
2. แครอท
แครอท เป็นผักชนิดหัวที่อุดมไปด้วยเบต้าแคโรทีนในระดับที่สูงมาก มีสารที่ช่วยเพิ่มภูมิต้านทานให้ร่างกาย อีกทั้งยังมีคุณสมบัติเป็นยาฆ่าเชื้อ ออกฤทธิ์ในการรักษาอาการไอ เจ็บคอ แก้ไข้ ปอดอักเสบ ลดอาการอักเสบและบวมได้
 
3. ขิง
โดยปกติแล้ว ขิง เป็นสมุนไพรที่ออกฤทธิ์รักษาอาการปวดข้อคล้ายกับตัวยาชนิดหนึ่งที่ใช้ต้านอาการอักเสบชนิดที่ไม่ใช่สเตียรอยด์ (NSAIDS) ซึ่งขิงจะช่วยบรรเทาอาการปวด ลดการอักเสบและติดเชื้อในร่างกายอย่างได้ผลแบบที่ไม่มีผลข้างเคียงใดๆ จึงไม่ต้องกังวล วิธีการทำเพียงนำขิงสดๆ มาต้นดื่ม หรือเลือกรับประโยชน์จากชาขิงก็ได้เช่นกัน
 
4. พริกป่น
ในพริกป่นจะมีสารตัวหนึ่งที่ชื่อว่า "แคปไซซิน" ที่นอกจากให้ความเผ็ดร้อยแล้ว สารตัวนี้ยังมีคุณสมบัติช่วยบรรเทาอาการอักเสบที่เกิดขึ้นในร่างกาย พริกป่นยังมีสารต้านอนุมูลอิสระในปริมาณที่สูง อีกทั้งความเผ็ดร้อนยังสามารถเข้าไปช่วยกระตุ้นให้ระบบเผาผลาญในร่างกายทำงานได้อย่างมีประสิทธิภาพ
 
5. วาซาบิ
ด้วยรสชาติอันเป็นเอกลักษณ์ของวาซาบิ ไม่ใช่แค่เข้าคู่กับเมนูอาหารต่างๆ แล้ว ในวาซาบิยังมีฤทธิ์ที่ช่วยต่อต้านการอักเสบและการแข็งตัวของเกล็ดเลือด จากที่นักวิจัยได้ทำการศึกษาพบว่า ประโยชน์อื่นของวาซาบิยังมีอีกมาก ไม่ว่าจะเป็น ช่วยรักษาโรคหอบหืด , โรคภูมิแพ้ , โรคหัวใจวาย , โรคลำไส้อักเสบ , โรคไขข้ออักเสบ ไปจนถึงภาวะช็อกจากพิษที่เกิดขึ้นจากการติดเชื้อได้ นักวิจัยได้มีการศึกษาเพิ่มเติมอีกว่า สาร 6-MITC ที่อยู่ในวาซาบิมีประสิทธิภาพในการรักษาความแข็งแรงของหลอดเลือกและการอักเสบของหลอดเลือดได้อีกด้วย
 
6. ขมิ้นชัน
ประโยชน์ของขมิ้นชันถูกพบโดยนักวิจัยจากมหาวิทยาลัยรัตเกอร์ส ในรัฐนิวเจอร์ซีย์ พวกเขาพบว่า "สารเคอร์คูมิน" เป็นสารเคมีที่ทำให้เกิดสีเหลืองในขมิ้นชัน มีประสิทธิภาพในการลดการอักเสบและลดอาการของโรคสะเก็ดเงินได้ นอกจากนั้น ขมิ้นชันก็ยังมีคุณสมบัติช่วยต้านมะเร็ง ซึ่งสารที่อยู่ภายในจะเข้าไประงับการอักเสบที่ก่อให้เกิดการเจริญเติบโตขอเนื้องอกได้
 
7. ชาเขียวไร้คาเฟอีน (Decaf green tea)
ชาเขียว นับว่าเป็นเครื่องดื่มที่เต็มไปด้วยคุณประโยชน์ ไม่ว่าจะเป็น สารต้านอนุมูลอิสระ ที่ออกฤทธิ์ต่อต้านสิวและอาการอักเสบได้เป็นอย่างดี หากใครที่อยากจะได้รับประโยชน์เหล่านี้จากชาเขียวไปแบบเต็มละก็ ให้เลือกดื่มชาเขียวชนิดที่ไม่มีคาเฟอีน และต้องดื่มเป็นแบบร้อนจึงจะเห็นผลดีที่สุด
 
8. ผักใบเขียว
ผัก นั้นเป็นพืชที่ให้ประโยชน์ต่อร่างกายเป็นทุนเดิมอยู่แล้ว ยิ่งเป็นผักใบเขียว ก็ยิ่งเต็มไปด้วยคุณค่า โดยเฉพาะอย่างยิ่งคุณสมบัติเด่นของคลอโรฟีล , ไฟเบอร์ และวิตามิน A ที่อยู่ในผักใบเขียวทุกชนิด ถูกพิสูจน์มาแล้วว่าช่วยลดอาการอักเสบของผิว ลดริ้วรอย และต้านสิวได้เป็นอย่างได้ แถมยังมีราคาที่ถูกกว่าเครื่องสำอางที่ใช้กันอยู่ทั่วไปตามเคาท์เตอร์แบรนด์ด้วยนะ
 
9. ถั่วเปลือกแข็ง
ในถั่วเปลือกแข็ง อย่าง อัลมอนต์ เป็นธัญพืชที่อุดมไปด้วยไฟเบอร์ , แคลเซียม และวิตามิน E ส่วนถั่วเปลือกแข็งอีกประเภท อย่าง วอลนัท ก็อุดมไปด้วยกรดไขมันโอเมก้า 3 ที่มีประโยชน์ต่อร่างกาย ซึ่งโดยทั่วๆ ไปแล้วถั่วทุกชนิดก็มีสารต้านอนุมูลอิสระที่ค่อนข้างสูง เป็นประโยชน์ต่อการบริโภคเพื่อรักษาเนื้อเยื่อและอวัยวะที่ถูกทำลายจากการติดเชื้อ หรือเกิดการอักเสบได้เป็นอย่างดี แต่ต้องบริโภคในปริมาณที่พอเหมาะเท่านั้นนะ
 
10. โฮลเกรน
มาถึงธัญพืชอีกชนิดหนึ่ง อย่าง โฮลเกรน ที่ประกอบไปด้วยไฟเบอร์ชนิดที่สามารถลดระดับ CRP (C-reactive protein) หรือโปรตีนที่ร่างกายสร้างขึ้นมาเพื่อตอบสนองต่อการอักเสบที่เกิดขึ้นได้ เพราะหากร่างกายมีปริมาณ CRP ที่น้อยลง ก็หมายถึงอาการอักเสบจะลดลงเช่นกัน แต่แนะนำว่าให้กินโฮลเกรนแท้แบบ 100% แบบไม่มีน้ำตาลเป็นส่วนผสมก็จะยิ่งดีมากขึ้น
 
แค่เลือกรับประทานอาหารที่มีประโยชน์ในปริมาณที่พอเหมาะ ก็จะสามารถช่วยลดอาการอักเสบที่เกิดขึ้นได้ ไม่ต้องคอยพึ่งยาปฏิชีวนะบ่อยๆ ให้เหลือสารตกค้างไว้ในร่างกาย ที่สำคัญ นอกจากจะต้องรับประทานอาหารให้ครบ 5 หมู่แล้ว เรายังต้องออกกำลังกายอย่างสม่ำเสมอ นอนหลับพักผ่อนให้เพียงพอ ทำจิตใจที่แจ่มใสสดชื่น ไม่เพียงแค่จะช่วยไม่ให้ร่างกายได้รับผลกระทบจากความเครียดแล้ว ยังทำให้วันทั้งวันเป็นวันที่ดี พร้อมใช้ชีวิตต่อได้อย่างสนุก 