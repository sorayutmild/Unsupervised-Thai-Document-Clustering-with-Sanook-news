แบ่งเค้กลงตัวแล้ว สำหรับโควตา "รัฐมนตรี" "ประชาธิปัตย์" คว้า 6 เก้าอี้ รองนายกฯ พาณิชย์ เกษตรฯ รมว.พม. รมช.ศึกษาฯ และ รมช.มหาดไทย ส่วน "ภูมิใจไทย" คว้า 6 ตำแหน่ง รองนายกฯ สธ. คมนาคม ท่องเที่ยวและกีฬา รมช.เกษตรฯ ส่วนชาติไทยพัฒนาได้ 2 เก้าอี้ รมว.ทรัพยากรธรรมชาติฯ รมช.เกษตรฯ ส่วนที่เกินคาด "ณัฏฐพล" คว้าเก้าอี้ รมว.พลังงานไป
วันนี้ (26 พ.ค.62) มีความคืบหน้าการจัดสรรโค้วต้ารัฐมนตรี จากพรรคพลังประชารัฐ เผยว่า การจัดสรรโควตารัฐมนตรี โดยเฉพาะของพรรคพลังประชารัฐ ประชาธิปัตย์ และพรรคภูมิใจไทย ยังคงมีข่าวการต่อรองขอสลับสับเปลี่ยนอยู่ตลอดเวลา โดยเฉพาะหลังเหตุป่วนในการเลือกประธานสภาฯ เมื่อวานนี้ (25 พ.ค.) เบื้องต้นพรรคประชาธิปัตย์ยังอยู่ที่ 6 ตำแหน่ง คือ รองนายกรัฐมนตรี รมว.พาณิชย์ รมว.เกษตรฯ รมว.การพัฒนาสังคมและความมั่นคงของมนุษย์ รมช.ศึกษาฯ รมช.มหาดไทย
สำหรับ ในส่วนของ พรรคภูมิใจไทยคว้าไป 6 ตำแหน่งเช่นเดียวกัน มีรองนายกฯ ควบ รมว.สาธารณสุข รมว.คมนาคม รมว.การท่องเที่ยวและกีฬา รมช.เกษตรฯ และ รมช.มหาดไทย ขณะที่พรรคชาติไทยพัฒนา ได้ 2 เก้าอี้ คือ รมว.ทรัพยากรธรรมชาติและสิ่งแวดล้อม และ รมช.เกษตรฯ
ขณะที่แกนนำรัฐบาลหลักๆ ยังคงไว้ คือ 3 รองนายกฯ คือ พล.อ.ประวิตร วงษ์สุวรรณ นายสมคิด จาตุศรีพิทักษ์ และนายวิษณุ เครืองาม รวมถึงกระทรวงกลาโหม กระทรวงมหาดไทย กระทรวงการคลัง ส่วนที่เหลืออาจมีจัดสรรใหม่ในกลุ่มของพรรคพลังประชารัฐ
นอกจากนี้ สำหรับกระทรวงที่เหลือจะจัดสรรให้กลุ่มต่างๆ ในพรรคพลังประชารัฐและพรรคขนาดเล็ก เช่น พรรคชาติไทยพัฒนา พรรครวมพลังประชาชาติไทย อาทิ รมว.แรงงาน รมว.วัฒนธรรม รมว.อุตสาหกรรม รมว.ต่างประเทศ รมว.ยุติธรรม รมว.วิทยาศาสตร์ รมว.ดิจิทัลเพื่อเศรษฐกิจและสังคม รมต.ประจำสำนักนายกรัฐมนตรี รมว.การอุดมศึกษา วิทยาศาสตร์ วิจัยและนวัตกรรม
ขณะเดียวกัน มีกระแสฮือฮาว่า รมว.พลังงาน อาจจะเป็น นายณัฏฐพล ทีปสุวรรณ ส.ส.แบบบัญชีรายชื่อและรองหัวหน้าพรรค ส่วน 11 พรรคเล็กอาจจัดสรรให้ไปนั่งประธานคณะกรรมาธิการชุดสำคัญๆ