สภ.สำโรงเหนือ สมุทรปราการ ได้รับแจ้งเหตุจาก นายปัญญา (ขอสงวนนามสกุล)  อายุ 41 ปี ซึ่งเป็นอาจารย์วิชาสุขศึกษาและสารวัตรนักเรียน อยู่ที่โรงเรียนแห่งหนึ่งใน ต.สำโรงเหนือ อ.เมืองสมุทรปราการ บอกตนเองถูกรุมนักเรียนม.ปลายรุมทำร้าย พร้อมกับโชว์บาดแผลตามร่างกายให้เจ้าหน้าที่ตำรวจได้ดูในสภาพปากแตกฟันหัก 3 ซี่ ตามลำตัวมีร่องรอยถูกทำร้าย เหตุเกิดในโรงเรียนที่ตนเองสอน
ทั้งนี้ นายปัญญา ผู้เสียหายเปิดเผยว่า ก่อนเกิดเหตุตนขี่รถจักรยานยนต์ตรวจบริเวณรอบ ๆ โรงเรียนเนื่องจากก่อนหน้านั้นมีคนร้ายปาระเบิดปิงปองเข้ามาในโรงเรียน 3 ลูก จนกระทั่งขี่ีมาถึงบริเวณด้านหลังโรงเรียนและพบนักเรียนม.ปลายของโรงเรียนอีกแห่ง จำนวน 3 คนได้ขี่รถจักรยานยนต์มา 2 คัน จากนั้นนักเรียนกลุ่มนี้ได้ยกนิ้วกลางใส่ตนและชี้ไปทางโรงเรียน ตนจึงเข้าไปสอบถามและจดชื่อพร้อมกับเลขประจำตัวนักเรียน ทราบชื่อภายหลังชื่อนายเอ (นามสมมุติ) อายุ 15 ปี นายบี (นามสมมุติ) อายุ 14 ปี และนายซี (นามสมมุติ) อายุ 15 ปี
หลังจากจดชื่อเสร็จ นายบี และ นายซี ไม่พอใจได้ตะโกนด่าตนเองด้วยถ้อยคำหยาบคายขึ้นมึงขึ้นกู ตนจึงใช้มือตบที่หัว นายบี และนายซี ไปหนึ่งครั้ง จากนั้นเด็กสองคนได้ขับรถหลบหนีไป แต่ตนสามารถนำตัวนายเอ มาสอบถามในโรงเรียนได้ ขณะที่ตนและครูคนอื่น ๆ ที่อยู่ในโรงเรียนกำลังสอบถามข้อมูลจากนายเอ ปรากฏว่า นายบี และ นายซี ได้พาพี่ชายและผู้ปกครองและพรรคพวกอีกหลายคนเดินทางมาที่โรงเรียน ซึ่งพี่ชายของนายซี ทราบชื่อคือ  นายเฉลิมพล บูชาเทียน อายุ 21 ปี ได้ตะโกนถามว่าใครตบหัวน้องชายกู ตนได้พยายามเข้ามาพูดให้ใจเย็น ๆ ค่อยพูดจากัน แต่พี่ชายของ นายซี กลับใช้หมวกกันน็อกฟาดเข้าที่หน้าเป็นเหตุให้ฟันหน้าหัก 3 ซี่พร้อมกับรุมทำร้ายร่างกายท่ามกลางครูท่านอื่นที่เข้ามาช่วยกันห้ามปรามแต่ นายเฉลิมพล กลับชี้หน้าด่าหยาบคายตะโกนบอกอย่ามายุ่ง
เบื้องต้นเจ้าหน้าที่ได้แจ้งข้อกล่าวหา นายเฉลิมพล และพวกร่วมกันทำร้ายร่างกายผู้อื่นได้รับบาดเจ็บ ก่อนควบคุมตัวเอาไว้เพื่อดำเนินการตามกฎหมาย 