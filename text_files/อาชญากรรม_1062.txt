(29 ต.ค.62) ความคืบหน้า เหตุฆาตกรรม นางสาววรรณี อายุ 58 ปี เศรษฐินีนักปฏิบัติธรรมลูกศิษย์วัดพระธาตุศรีจอมทอง ซึ่งถูกพบกลายเป็นศพมัดมือมัดเท้า ยัดไว้ในตู้เย็นซุกไว้ในบ้านพักซึ่งเป็นตึกแถว ในตัวเมือง อำเภอจอมทอง จังหวัดเชียงใหม่
>> ฆ่าโหด "เศรษฐินีสายบุญ" ยัดตู้เย็น เก๋งคันหรูหาย พี่ชายช็อกเปิดเจอศพน้อง
>> เจอแล้วเบาะแส ฆ่าเศรษฐินียัดตู้เย็น คนร้ายขับรถหรูตระเวนกดเงินไปแล้ว 1.2 ล้าน
ล่าสุดหลังจากที่ทางเจ้าหน้าที่ตำรวจได้รวบรวม 4 พยานหลักฐาน โดยเฉพาะการติดตามเส้นทางการทำธุรกรรมทางการเงินจากบัตรเอทีเอ็มของผู้ตาย ที่คนร้ายนำบัตรเอทีเอ็มไปตระเวนกดเงินออกมาจากตู้เอทีเอ็มหลายแห่ง และมีภาพวงจรปิดบันทึกภาพ รวมทั้งพยานแวดล้อมต่างๆ
พลตำรวจตรีบัณฑิต ตุงตะเศรณี รองผู้บัญชาการตำรวจภูธรภาค 5 ได้เปิดเผยว่าตอนนี้ทางตำรวจได้ขออนุมัติให้ศาลได้ออกหมายจับ นายวิฑูรย์ หรือนายเอ็ม อายุ 39 ปี มีภูมิลำเนาอยู่ที่ จ.ลำปาง เลขที่หมายจับ 41/2562 ลงวันที่ 28 ต.ค.2562 ในข้อหาชิงทรัพย์เป็นเหตุให้ผู้อื่นถึง แก่ความตาย และรับของโจร
ส่วนหนึ่งสอดคล้องกับภาพวงจรปิดของตำรวจที่พบว่านายวิฑูรย์ ได้ขับรถยนต์บีเอ็มดับเบิลยูของผู้ตาย ไปตระเวนกดเงินจากตู้เอทีเอ็มในหลายพื้นที่ และใช้โทรศัพท์มือถือของผู้ตาย ซึ่งครั้งหนึ่งได้รับสายโทรศัพท์ของผู้ตาย และอ้างว่าตนนเองเป็นหลานชายของผู้ตาย รวมทั้งการใช้แอปพลิเคชั่นไลน์ตอบกับทางญาติของผู้ตายว่าจะไปทำบุญที่ต่างประเทศด้วย
ทั้งนี้ทางตำรวจได้ประสานตามเส้นทางที่คนร้ายคาดว่าจะเดินทางไป ทั้งที่จังหวัดระยอง และแนวชายแดนได้มีการประสานกับตำรวจท้องที่ และตำรวจตรวจคนเข้าเมืองให้ช่วยกันติดตามตัวอยู่ในขณะนี้
สำหรับ นายวิฑูรย์ หรือนายเอ็ม มีภูมิลำเนาอยู่ที่จังหวัดลำปาง เคยก่อเหตุคดีอาชญากรรมหลายคดีทั้งลักทรัพย์ รวมทั้งคดีฆ่าคนตายที่จังหวัดลำปาง แต่ได้มาประกอบอาชีพขับรถสองแถวเหลืองรับจ้างคิวรถสายจอมทอง-เชียงใหม่ ซึ่งเป็นเส้นทางจากตัวเมืองเชียงใหม่มายังอำเภอจอมทอง แต่ไม่มีที่อยู่เป็นหลักแหล่งบางครั้งก็อาศัยกินนอนอยู่บนรถสองแถวเหลืองของตนเอง
และมีความคุ้นเคยกับผู้ตายเนื่องจากผู้ตายเคยใช้บริการเพื่อเดินทางจากตัวเมืองเชียงใหม่มาทำบุญที่วัดพระธาตุศรีจอมทองที่ตนเองศรัทธา จนเริ่มคุ้นเคยกัน และว่าจ้างให้มาขับรถรับส่งหลายครั้ง ซึ่งคาดว่าคนร้ายเริ่มจะรู้ว่าผู้ตายมีเงินมากจนกระทั่งเริ่มวางแผนก่เหตุเพื่อหวังเอาทรัพย์สินดังกล่าว
>> แกะรอยฆาตกรรมเศรษฐินี คาดขู่เอารหัสเอทีเอ็มแล้วฆ่า ในบัญชีมีเงินกว่า 40 ล้าน