(31 ม.ค.) เจ้าหน้าที่ตำรวจ สน.บางซื่อ ได้นำกำลังเข้าควบคุมตัว นายสันติราช ชิณวงษ์ อายุ 24 ปี ผู้ต้องหาก่อเหตุทำร้ายร่างกายและชิงทรัพย์เหยื่อสาว บริเวณศาลารถประจำทาง หน้าวิทยาลัยป้องกันราชอาณาจักร ถนนวิภาวดีรังสิต เมื่อกลางดึกวานนี้ (30 ม.ค.)
ภายหลังจากเจ้าหน้าที่ได้รับแจ้งเบาะแสจากพลเมืองดี จึงได้ติดตามไปจับกุม นายสันติราช ที่บ้านพักภายในซอยอินทามระ 10 พร้อมกับตรวจค้นภายในบ้าน พบกระเป๋าถือสีขาวของผู้หญิง โทรศัพท์มือถือ และเงินสดในซอง ก่อนจะนำตัวไปสอบสวนต่อที่สถานีตำรวจ
นายสันติราช รับสารภาพว่า ขับรถจักรยานยนต์วินอยู่ที่ซอยอินทามระ 10 ก่อนเกิดเหตุนั่งดื่มสุรากับกลุ่มเพื่อน เมื่อแยกย้ายกันจึงเดินออกมาอยู่ที่ศาลารถประจำทาง และพบเห็นเหยื่อสาวยืนรอรถอยู่เพียงลำพัง จึงเกิดอารมณ์ทางเพศ เดินเข้าไปชกต่อยเหยื่อ 3 ครั้ง จนเหยื่อล้มลงและพยายามขืนใจ เป็นจังหวะเดียวกับที่มีคนเดินผ่านมาพอดี ตนจึงคว้ากระเป๋าถือของเหยื่อและวิ่งหนีกลับเข้าห้องพัก
ทั้งนี้ นายสันติราช ให้การอ้างว่า เพิ่งเคยก่อเหตุเป็นครั้งแรก แต่จากการตรวจสอบประวัติอาชญากรรมพบว่า เคยถูกจับกุมในคดีเสพสารเสพติดประเภทกัญชาและสารระเหย มาถึง 23 ครั้ง จึงได้นำตัวส่งให้ สน.สุทธิสาร ท้องที่ที่รับผิดชอบดำเนินคดีกฎหมายต่อไป
ส่วนเหยื่อสาวยังพักรักษาตัวอยู่ที่โรงพยาบาลรามาธิบดี มีแผลบาดถูกทำร้ายบนใบหน้า เนื่องจากกรามซ้ายหัก และฟกช้ำที่แขนซ้าย อีกทั้งยังมีอาการหวาดผวากับเหตุการณ์ที่เกิดขึ้น ระบุว่า ขณะเกิดเหตุกำลังจะกลับที่พักย่าน ม.หอการค้า แต่คนร้ายเดินเข้ามาทำร้ายอย่างไม่ทันตั้งตัว โชคดีที่มีพลเมืองดีผ่านมาพบเห็นพอดี