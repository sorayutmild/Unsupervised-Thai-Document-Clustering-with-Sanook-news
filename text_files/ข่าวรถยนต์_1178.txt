      ชมภาพคันจริง All-new Toyota Veloz 2022 ใหม่ จากดีลเลอร์โตโยต้าแห่งหนึ่งในประเทศเวียดนาม ก่อนมีกำหนดเปิดตัวอย่างเป็นทางการในประเทศไทยวันที่ 24 กุมภาพันธ์ 2565 นี้
Toyota Hiroshima Tân Cảng - HT Miền Nam
      เพจเฟซบุ๊ก Toyota Hiroshima Tân Cảng - HT Miền Nam ซึ่งเป็นตัวแทนจำหน่ายโตโยต้าในประเทศเวียดนาม ได้เผยภาพของ All-new Toyota Veloz 2022 ใหม่ ที่ระบุว่าถูกนำเข้าทั้งคันจากประเทศอินโดนีเซีย โดยคันที่ปรากฏในภาพเป็นรุ่น Q TSS ซึ่งถือเป็นรุ่นท็อปที่มีอุปกรณ์มาตรฐานครบครันที่สุดจากจำนวนทั้งหมด 3 รุ่นย่อยที่วางจำหน่ายในอินโดนีเซีย และตั้งราคาไว้ที่ประมาณ 600,000,000 ดองเวียดนาม หรือคิดเป็นเงินไทยตกราว 860,000 บาท
      สำหรับอุปกรณ์มาตรฐานของ Toyota Veloz รุ่น Q TSS ที่วางจำหน่ายในอินโดนีเซีย ประกอบด้วย ไฟหน้าแบบ LED, กันชนหน้า-หลังแบบสปอร์ต, ไฟท้าย LED, กระจกมองข้างปรับ-พับอัตโนมัติพร้อมไฟส่องพื้น, ล้ออัลลอยขนาด 17 นิ้ว, เบาะนั่งหุ้มผ้าแบบ 3 แถว 7 ที่นั่ง สามารถปรับเปลี่ยนเป็น Long Sofa Mode ได้, พวงมาลัยหุ้มหนังปรับได้ 4 ทิศทาง, เบรกมือไฟฟ้าพร้อมฟังก์ชัน Brake Hold, หน้าจอเครื่องเสียงแบบสัมผัส 9 นิ้ว พร้อมระบบเชื่อมต่อ Advanced Smartphone Connectivity, หน้าจอความบันเทิงสำหรับผู้โดยสารตอนหลัง, หน้าจอแสดงข้อมูลการขับขี่ขนาด 7 นิ้ว, กล้องมองภาพรอบทิศทาง, ระบบเชื่อมต่อ T Intouch (สำหรับค้นหาตำแหน่งรถ, ระบบขอบเขตอิเล็กทรอนิกส์, ระบบเตือนเข้ารับบริการ ฯลฯ)
Toyota Hiroshima Tân Cảng - HT Miền Nam
      ขณะที่ระบบความปลอดภัยมาตรฐานประกอบด้วย ระบบควบคุมเสถียรภาพ VSC, ระบบช่วยออกตัวบนทางลาดชัน HSA, ระบบเบรก ABS/EBD/BA, ถุงลมนิรภัยคู่หน้า ถุงลมนิรภัยด้านข้างคู่หน้า และม่านถุงลมนิรภัย, กล้องมองภาพขณะถอยหลัง, เซ็นเซอร์กะระยะท้ายแบบ 2 จุด และดิสก์เบรกทั้ง 4 ล้อ เพิ่มเติมด้วยระบบความปลอดภัย Toyota Safety Sense ประกอบด้วย

ระบบป้องกันการชนด้านหน้า Pre Collision System
ระบบเตือนรถออกนอกเลน Lane Departure Warning
ระบบเตือนมุมอับสายตา Blind Spot Monitoring
ระบบเตือนรถเคลื่อนผ่านขณะถอยหลัง Rear Crossing Traffic Alert
ระบบป้องกันเหยียบคันเร่งโดยไม่ตั้งใจ Pedal Misoperational Control
ระบบเตือนรถคันหน้าเคลื่อนตัวออก Front Departure Alert

Toyota Hiroshima Tân Cảng - HT Miền Nam
      ด้านขุมพลังของ All-new Toyota Veloz ถูกติดตั้งเครื่องยนต์เบนซิน 4 สูบ รหัส 2NR-VE ความจุ 1.5 ลิตร Dual VVT-i ให้กำลังสูงสุด 106 แรงม้า (PS) ที่ 6,000 รอบต่อนาที แรงบิดสูงสุด 137 นิวตัน-เมตร ที่ 4,200 รอบต่อนาที ส่งกำลังไปยังล้อคู่หน้าด้วยเกียร์อัตโนมัติ CVT และเกียร์ธรรมดา 5 สปีด
      ส่วนรายละเอียดสเปกและราคาจำหน่าย All-new Toyota Veloz ในประเทศไทยต้องรอวันเปิดตัวที่ 24 กุมภาพันธ์ 2565 นี้
 