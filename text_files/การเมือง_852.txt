(25 พ.ค.) ผู้สื่อข่าวรายงานว่า เมื่อช่วงบ่ายที่ผ่านมา พล.ท.ปรีชา จันทร์โอชา แม่ทัพภาคที่ 3 ผอ.รมน.ภาค 3 ในฐานะผู้บัญชาการกองกำลังรักษาความสงบเรียบร้อย กองทัพภาคที่ 3 ลงนามในหนังสือด่วนที่สุด ที่ กห 0483/129 ถึงผู้บัญชาการตำรวจภูธร ภาค 5 เรื่อง ขอให้นายตำรวจสัญญาบัตรมาปฏิบัติราชการ โดยมีเนื้อหาสั่งการให้ พล.ต.ต.กริช กิติลือ ผู้บังคับการตำรวจภูธรจังหวัดเชียงใหม่ มาช่วยราชการเพื่อปฏิบัติหน้าที่ที่สำนักงานผู้บัญชาการตำรวจภูธรภาค 5
ทั้งนี้ หนังสือด่วนที่สุดฉบับดังกล่าว ลงรายละเอียดและเนื้อหา ดังนี้ "ด้วย กองทัพภาคที่ 3 กองอำนวยการรักษาความมั่นคงภายในภาค 3 กองกำลังรักษาความสงบเรียบร้อย กองทัพภาคที่ 3 มีข้อมูลที่น่าเชื่อถือได้ว่า พลตำรวจตรีกริช กิติลือ ผู้บังคับการตำรวจภูธรจังหวัดเชียงใหม่ มีพฤติการณ์ให้การสนับสนุน และอำนวยความสะดวก นายพานทองแท้ ชินวัตร หนึ่งในแกนนำกลุ่มแนวร่วมประชาธิปไตยต่อต้านเผด็จการแห่งชาติ (นปช.) อันเป็นการกระทที่ขัดต่อภารกิจรักษาความสงบเรียบร้อย และนโยบายของผู้อำนวยการรักษาความสงบเรียบร้อย
กองทัพภาคที่ 3 กองอำนวยการรักษาความมั่นคงภายในภาค 3 กองกำลังรักษาความสงบเรียบร้อย กองทัพภาคที่ 3 จึงเรียนขอความอนุเคราะห์มายังท่านได้ดำเนินการให้ พลตำรวจตรีกริช กิติลือ มาช่วยราชการเพื่อปฏิบัติหน้าที่ ณ สำนักงานผู้บัญชาการตำรวจภูธรภาค 5 ตั้งแต่บัดนี้เป็นต้นไป และขอให้ พันตำรวจเอกมนตรี สัมบุณณานนท์ รองผู้บังคับการ กองบังคับการอำนวยการตำรวจภูธรภาค 5 รักษาราชการแทน หวังว่าคงได้รับความอนุเคราะห์จากท่านเป็นอย่างดี และขอบคุณมา ณ โอกาสนี้
จึงเรียนมาเพื่อกรุณาพิจารณา ลงชื่อ พลโทปรีชา จันทร์โอชา แม่ทัพภาคที่ 3 ผอ.รมน.ภาค 3 ในฐานะผู้บัญชาการกองกำลังรักษาความสงบเรียบร้อย กองทัพภาคที่ 3