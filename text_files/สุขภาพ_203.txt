ปวดท้องประจำเดือน ความทรมานรายเดือนที่ผู้หญิงหลายคนต้องเผชิญ ใครโชคดีหน่อยก็ปวดน้อย แค่ให้พอรู้สึก แต่สำหรับคนที่ปวดมากก็แทบจะลงไปดิ้นทุรนทุรายกับพื้นเลยทีเดียว ไม่เชื่อก็ต้องเชื่อว่าอาหารและเครื่องดื่มบางประเภทจะมีผลต่ออาการปวดท้องของสาวๆที่อยู่ในช่วงเป็นประจำเดือน อาจจะส่งผลให้ปวดท้องจนแทบลุกไม่ไหว หรือ จะมีอารมณ์ที่เรียกว่าแทบจะแปรปรวนได้ทุกนาที ซึ่งอาการเหล่านี้ก็สามารถเกิดขึ้นได้จากการรับประทานอาหารบางชนิดเข้าไป มาดูกันดีกว่า อาหารชนิดใดที่กินแล้ว ที่จะส่งผลเสียต่อร่างกาย และควรหลีกเลี่ยงเป็นอย่างมากในช่วงที่สาวๆ อยู่ในช่วงมีประจำเดือน


เนื้อสัตว์ติดมัน
สาวๆ ที่อยู่ในช่วงเป็นประจำเดือน ควรอยู่ห่างๆเนื้อสัตว์ติดมัน เพราะไขมันจากสัตว์ส่วนใหญ่แล้วเป็นไขมันอิ่มตัวแทบทั้งนั้น ซึ่งไขมันอิ่มตัวนี้นี่แหละเป็นสาเหตุของอาการปวดและการอักเสบต่างๆ โดยเฉพาะถ้าหากมีอาการปวดประจำเดือนอยู่แล้ว และยิ่งรับประทานเนื้อสัตว์ติดมันเข้าไปด้วยไขมันอิ่มตัวในเนื้อสัตว์จะยิ่งทำให้อาการยิ่งแย่ลง เพราะฉะนั้นไม่อยากจะปวดท้องประจำเดือนจนทนไม่ได้ ควรหลีกเลี่ยงเนื้อสัตว์ติดมันแล้วรับประทานเนื้อสัตว์ไขมันน้อยไปก่อนดีกว่า เช่น ปลา

ไอศกรีม
หลายคนอาจจะเคยได้ยินว่าเวลาเป็นประจำเดือนห้ามกินไอศกรีม สาเหตุที่ควรหลีกเลี่ยงการรับประทานไอศกรีมในช่วงมีประจำเดือนก็เพราะว่า ไอศกรีมทำมาจากนม และในนมก็มีไขมันอยู่สูง ซึ่งจะให้ผลเช่นเดียวกับการรับประทานเนื้อติดมันหากรับประทานในช่วงมีประจำเดือน นอกจากนี้ไม่ว่าจะเนย ครีม ชีส หรืออาหารที่มีส่วนประกอบของครีมและชีส ก็สามารถส่งผลให้อาการปวดประจำเดือนเลวร้ายลงได้ เพราะฉะนั้นควรหลีกเลี่ยงที่มีส่วนประกอบจากนมจะดีที่สุด

อาหารแปรรูป
อาหารที่ผ่านการแปรรูปแล้วแม้จะสะดวกต่อการรับประทาน แต่สำหรับคนที่กำลังอยู่ในช่วงมีประจำเดือน อาหารแปรรูปเป็นสิ่งหนึ่งที่ควรหลีกเลี่ยง โดยเฉพาะอาหารที่มีโซเดียมสูงเพราะจะทำให้ท้องอืดและรู้สึกไม่สบายเนื้อสบายตัว เพราะฉะนั้นควรหลีกเลี่ยงอาหารแปรรูปแล้วรับประทานอาหารที่สดใหม่ โซเดียมต่ำดีกว่า

คาเฟอีน
สำหรับคนที่ติดกาแฟ การเลี่ยงการดื่มกาแฟหรือเครื่องดื่มที่มีคาเฟอีนเป็นสิ่งที่ยากที่สุดเลย แต่ก็ต้องทำ เพราะการดื่มเครื่องดื่มที่มีคาเฟอีนในช่วงมีประจำเดือนจะทำให้ปวดประจำเดือนมากขึ้น และยังส่งผลให้นอนหลับยาก และเกิดอารมณ์ซึมเศร้าได้มากขึ้นอีกด้วย แต่ถ้าอยากดื่มจริงๆ ก็ควรเปลี่ยนมาดื่มชาจะดีกว่า เพราะชาบางชนิดก็ไม่มีคาเฟอีน หรือถ้ามีก็มีในปริมาณที่้น้อยกว่ากาแฟ

ของหวานๆ
หลายคนเวลาที่เป็นประจำเดือนก็มักจะรู้สึกอยากทานของหวานมาเป็นพิเศษ แต่การรับประทานของหวานในช่วงมีประจำเดือนนี่ล่ะจะยิ่งทำให้อาการช่วงมีประจำเดือนของคุณย่ำแย่ลง ถึงแม้ว่าของหวานที่มีน้ำตาลสูงจะช่วยให้คุณอารมณ์ดี แต่ก็เป็นแค่ช่วงเวลาสั้นๆ เพราะหลังจากนั้นของหวานเหล่านี้จะทำให้คุณปวดท้องประจำเดือนมากขึ้นกว่าเดิมอีก ถ้าอยากจะรับประทานของหวานจริงๆ แนะนำให้รับประทานผลไม้ดีกว่า

เครื่องดื่มแอลกอฮอล์
การดื่มเครื่องดื่มแอลกอฮอล์ในช่วงมีประจำเดือนจะส่งผลให้อาการช่วงมีประจำเดือนหนักขึ้น แถมยังส่งผลให้ปวดท้องประจำเดือนแบบสุดๆ เลยด้วย เพราะแอลกอฮอล์มีฤทธิ์เช่นเดียวกับยาลดความเข้มข้นของเลือด และทำให้ระบบไหลเวียนเลือดเพิ่มขึ้น ที่เป็นสาเหตุของความรู้สึกอัดอัดไม่สบายตัว โดยอาการเหล่านี้จะเริ่มเกิดขึ้นหลังแค่คุณดื่มเข้าไป ถ้าไม่อยากให้ช่วงมีประจำเดือนของคุณเลวร้ายจนทำอะไรไม่ได้ เลี่ยงแล้วหันมาดื่มชาร้อนๆ ดีกว่า
