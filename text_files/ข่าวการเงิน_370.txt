ปัจจุบันสินค้าแฮนด์เมด ถือได้ว่ากำลังได้ความนิยมเป็นอย่างมาก โดยเฉพาะหนุ่มสาวรุ่นใหม่ รวมไปถึงกลุ่มนักศึกษาที่ทำงานประดิษฐ์จำหน่ายเป็นงานอดิเรก อีกหนึ่งผู้ประกอบการวัยรุ่นที่ผลิตสินค้าแฮนด์เมดจำหน่าย สร้างรายได้หลักแสนบาทต่อเดือนอย่างไม่น่าเชื่อ
คุณพรรณวดี โชติกุลพงศา (ซันนี่) เจ้าของร้านตุ๊กตา “chocoz” เล่าว่า ตุ๊กตาตัวแรกเกิดขึ้นเพราะน้องสาวอยากจะได้ตุ๊กตาเพื่อไปเดินแฟชั่นในงานโรงเรียน ใจก็คิดว่าฝีมือการเย็บปักถักร้อยของตัวเองนั้นก็ไม่เป็นรองใคร ไม่ต้องไปซื้อให้เปลืองเงิน “พี่ก็ทำเองได้สวยกว่าที่ร้านขายอีก”
หลังจากที่ทำให้น้องไปเดินในงานแฟชั่นแล้ว กลับมีผู้สนใจอยากได้ตุ๊กตาเป็นจำนวนมาก และสั่งให้ทำมาขายตามตลาดนัด ขายได้บ้างไม่ได้บ้าง เพราะไม่ตรงกลุ่มเป้าหมายเท่าไหร่นัก จึงมองหาสถานที่ใหม่ที่ดูเข้าใกล้กลุ่มลูกค้ามากขึ้น กับงาน “อินดี้ อินทาวน์” ที่เซ็นทรัลเวิลด์
“ตอนนั้นเอาตุ๊กตาไปขาย 30 ตัว เงินก้อนแรกที่ได้มาจำนวน 1,000 กว่าบาท ดีใจมาก เพราะไม่เคยขายของได้เงินขนาดนี้ นี่จึงเป็นอีกแรงบันดาลใจที่ทำให้ตนหันมาทำธุรกิจนี้อย่างจริงจัง ปัจจุบันสามารถสร้างอาชีพและเป็นรายได้หลักของครอบครัว”

chocoz ตุ๊กหมอนผ้าสักหลาด
ตุ๊กตาร้าน chocoz จะแบ่งได้ 3 ประเภท คือ 1. ตุ๊กตาหมอนสั้น  2. ตุ๊กตาหมอนยาว3. ตุ๊กตาหน้าแปลก ซึ่งจุดเด่นของตุ๊กตาอยู่ที่ความแปลกที่รูปทรง เช่น ทรงกลม ทรงเหลี่ยม เพิ่มลูกเล่นให้เป็นของส่วนตัวมากขึ้น ด้วยการติดชื่อ เพ้นท์ลายข้อความเฉพาะตามความต้องการของลูกค้า
ตุ๊กตา chocoz จะใช้ผ้าสักหลาดเป็นหลัก เพราะมีความยืดหยุ่นสูง ไม่มีขุยและไม่ขาดง่ายแบบตุ๊กตาผ้าทั่วๆ ไป วัสดุที่นำมาใช้อย่าง ผ้าสักหลาด และใยสังเคราะห์ จะสั่งจากโรงงานโดยตรงทำให้ได้ราคาถูกกว่า โดยใยสังเคราะห์จะสั่งจากโรงงานย่านลาดพร้าว-วังหิน ผ้าสักหลาดสั่งจากตลาดสำเพ็ง ผลิตตุ๊กตาได้ 500 ตัว/เดือน สร้างรายได้เฉลี่ยต่อเดือนอยู่ที่ 70,000-100,000 บาท กลุ่มลูกค้าส่วนใหญ่จะเป็นวัยรุ่น ที่มักจะซื้อเป็นของขวัญ หรือกลุ่มแม่ค้าพ่อค้าที่ซื้อไปจำหน่ายต่อ
 
ตั้งราคาเอากำไร 40% ของต้นทุน
การตั้งราคาขายในเบื้องต้น คุณซันนี่ กล่าวว่า จะดูจากขนาดของตุ๊กตา และคำนวณต้นทุนของสินค้า นอกจากนั้นยังได้มีการสำรวจตลาดสินค้าประเภทเดียวกัน อย่างเช่น สำเพ็ง ที่มีราคาขายที่ถูกมากเพราะลักษณะการผลิตที่แตกต่างกัน สินค้าของ chocoz เป็นสินค้าแฮนด์เมดจึงทำให้ต้องหาแหล่งวัสดุที่มีราคาถูก เพื่อสามารถสู้กับราคาในท้องตลาดได้ราคาจะแบ่งตามขนาด คือ ตุ๊กตาตัวเล็ก ราคา 39 บาท ตุ๊กตาหมอนไซส์ S ราคา 150 บาท ตุ๊กตาหมอนไซส์ M ราคา 170 บาท และตุ๊กตาหมอนไซส์ L ราคา 200 บาท โดยต้นทุนของตุ๊กตาจะอยู่ที่ 30-40% ของราคาขาย
“สินค้าแฮนด์เมดนั้น ต้องผลิตออกมามีความแตกต่าง มีจุดเด่น จะเป็นที่ยอมรับในตลาดได้เร็ว ถ้าเป็นสินค้าที่ผลิตออกมานั้นสามารถลอกเลียนแบบได้ง่าย เราก็จะอยู่ไม่ได้เพราะคู่แข่งอาจจะมีต้นทุนการผลิตที่ถูกกว่า จะเห็นประเภทสินค้าหลายชนิดที่ขายอยู่ตามตลาด สำเพ็ง ซึ่งเป็นสินค้าของคนไทยทำขึ้น แต่ก็จะโดนคู่แข่งอย่าง จีน ทำเลียนแบบมาขาย ก็ถือได้ว่าเป็นความโชคดีอีกหนึ่งสิ่งที่ตุ๊กตาของ chocoz เป็นสินค้าที่ทำเลียนแบบได้ง่าย แต่ก็ต้องใช้ระยะเวลาทำนาน จึงทำให้ไม่มีคนมาทำตุ๊กตาแบบเราขาย”
 
ผู้ที่สนใจอยากจะลองทำตุ๊กตา คุณซันนี่ ได้แนะนำการทำแบบง่ายๆ ดังนี้
วัสดุและอุกรณ์
1. ผ้า
2. ใยสังเคราะห์
3. กรรไกร
4. เข็ม
5. ด้าย
6. กระดาษแข็ง
7. ดินสอ
8. ผ้าสักหลาด (สำหรับตกแต่งหน้าตา)
 
ขั้นตอนการทำ
1. วาดแบบตุ๊กตาลงในกระดาษแข็ง (จะมี 2 ส่วนคือ ส่วนหัว และส่วนตัว)  และตัดออกมาตามรูปที่วาดไว้ ขนาดอยู่ที่ความต้องการว่าจะทำตัวเล็กหรือตัวใหญ่
2. วางแบบลงบนผ้า แล้ววาดตามแบบ จากนั้นตัดผ้าตามแบบที่วาดไว้ ให้เหลือห่างจากเส้นที่วาด 5 มิลลิเมตร เพื่อเหลือพื้นที่สำหรับเย็บ
3. เย็บตามแบบที่วาดไว้ ทั้งส่วนที่เป็นหัวและตัว
4. กลับด้านผ้าที่เย็บเสร็จ และยัดใยสังเคราะห์เข้าไปให้เต็มทั้งส่วนที่เป็นหัวและตัวนำส่วนหัวและตัวมาประกอบเข้าด้วยกัน เย็บติดกันให้เรียบร้อย
5. ตกแต่งหน้าตาของตุ๊กตาตามแบบที่ชอบ โดยการเพ้นท์ลาย หรือติดตัวอักษร
 
หากคิดว่าการทำเองยุ่งยาก ผู้ที่สนใจสามารถไปชมสินค้าได้ที่ ฟิวเจอร์พาร์ค รังสิต เปิดขายทุกวันเสาร์ โซนตลาดนัดอินดี้ หรือสามารถ คลิกเข้าไปดูได้ที่ https://www.facebook.com/Chocozidea/ หรือ โทร. 08-7032-0106
คลิกที่นี่เพื่อรับชมภาพขนาดใหญ่