     เมื่อไม่นานมานี้ Honda City 2014 เจเนอเรชั่นที่ 4 ก็ถูกเปิดตัวไปอย่างสง่างามสมการรอคอย ซึ่งถือเป็นรถขายดีรุ่นหนึ่งของฮอนด้าเลยทีเดียว เพราะราคาเริ่มต้นที่ไม่แพง และมาพร้อมฟังก์ชั่นการใช้งานที่เหมาะสมกับบ้านเรา

     วันนี้ Sanook!Auto จะมาเปรียบเทียบคู่แข่งตลอดกาลระหว่าง Honda City 2014 และ Toyota Vios 2013 ที่เปิดตัวไปได้ไม่นานนักเช่นเดียวกัน
     เราเลือกรุ่นท็อปสุดของแต่ละรุ่นที่มีอ็อพชั่นและสมรรถนะสูงสุดมาเป็นเกณฑ์ในการเปรียบเทียบ นั่นคือ Toyota Vios 1.5 S และ Honda City 1.5 SV+

     ด้านมิติและเครื่องยนต์

     Toyota Vios และ Honda City ถือว่ามีมิติตัวถังต่างกันไม่มาก โดยความยาวตัวถังของ City ยาวกว่า Vios อยู่ 30 มม. ขณะที่ฐานล้อของ City ยาวกว่า Vios อยู่ 50 มม. ซึ่งตัวเลขนี้ส่งผลต่อพื้นที่ห้องโดยสารภายในที่มากกว่า
     เครื่องยนต์ของทั้งคู่มีขนาด 1.5 ลิตรเท่ากัน แต่ City มีกำลังสูงสุดที่ 117 แรงม้า ซึ่งมากกว่า Vios อยู่ 8 แรงม้า และ City 2014 ใหม่ยังสามารถเติมน้ำมัน E85 ได้อีกด้วย
     ส่วนระบบขับเคลื่อน City 2014 เป็นเกียร์อัตโนมัติแบบ CVT ช่วยให้การเปลี่ยนอัตราทดเป็นไปอย่างราบรื่น ขณะที่ Vios ยังคงเป็นเกียร์อัตโนมัติแบบ 4 สปีด ซึ่งบุคลิกของเกียร์ทั้งสองแบบให้ความรู้สึกที่ต่างกัน ขึ้นอยู่กับความชอบของแต่ละคน
 
     ด้านอุปกรณ์ภายนอก

     วีออส มาพร้อมไฟหน้าแบบโปรเจคเตอร์ ขณะที่ ซิตี้ ยังคงเป็นแบบมัลติรีเฟลคเตอร์ ซึ่งทั้งคู่มาพร้อมหลอดไฟชนิดฮาโลเจน กระจกมองข้างของทั้งคู่ยังสามารถปรับและพับได้ด้วยไฟฟ้าขณะที่ ซิตี้ มีระบบไล้ฝ้ากระจกมองข้างมาด้วย ซิตี้ ยังชูจุดเด่นด้วยเสาอากาศแบบครีบฉลาม ขณะที่ วีออส เป็นแบบเสาสั้น ซึ่งการใช้งานไม่ต่างกัน แต่จุดเด่นของวีออสคือใช้กระจกบังลมหน้าแบบป้องกันเสียงรบกวน (Acoustic Glass) อีกด้วย
 
     ด้านอุปกรณ์ภายใน
 

     หัวข้อนี้เรียกว่าเป็นจุดขายของ City 2014 ใหม่เลยทีเดียว เพราะอัดแน่นมาด้วยอ็อพชั่น เริ่มตั้งแต่ ระบบเกียร์ Paddle Shift ที่พวงมาลัย และระบบควบคุมความเร็ว Cruise Control ระบบ ECO Coaching ที่สามารถปรับระบบเครื่องยนต์และระบบปรับอากาศเพื่อให้ได้ความประหยัดมากที่สุด ขณะที่ Vios เป็นเพียงสัญลักษณ์ ECO ช่วยแนะนำผู้ขับขี่เท่านั้น
     ด้านเครื่องเสียงของ City 2014 มีความโดดเด่นที่ใช้หน้าจอระบบสัมผัสขนาด 7 นิ้ว สามารถเชื่อมต่อสมาร์ทโฟน เพื่อใช้เป็นโทรศัพท์แบบสปีคเกอร์และสั่งงานด้วยเสียงผ่าน Siri ได้ นอกจากนั้นยังมีพอร์ต HDMI เพื่อการชมภาพเคลื่อนไหวอีกด้วย พร้อมลำโพงถึง 8 ตำแหน่งด้วยกัน และยังสามารถใช้เป็นกล้องมองหลังที่สามารถปรับมุมมองได้ 3 ระดับ
 
     ด้านระบบความปลอดภัย

     ส่วนระบบความปลอดภัยถือเป็นจุดเด่นของ City 1.5 SV+ เลยก็ว่าได้ เพราะมาพร้อมถุงลมนิรภัยถึง 6 ตำแหน่ง ได้แก่ คู่หน้า, ด้านข้าง และม่านถุงลมนิรภัย และสิ่งที่น่าชื่นชมของ City 2014 ใหม่ คือ ทุกรุ่นมาพร้อมระบบควบคุมเสถียรภาพ VSA ช่วยเสริมความปลอดภัยยามต้องใช้งานบนถนนลื่นแม้แต่รุ่นเกียร์ธรรมดา
 

     สนนราคา Toyota Vios 1.5 S อยู่ที่ 734,000 บาท ขณะที่ Honda City 1.5 SV+ ราคาสูงกว่าเล็กน้อยที่ 749,000 บาท
     เมื่อ Honda City ใหม่จัดเต็มด้วยอ็อพชั่นดึงดูดผู้บริโภคขนาดนี้ เห็นทีทางโตโยต้าคงไม่ปล่อยไปโดยง่ายแน่ๆ ต้องอดใจรอวีออสรุ่นปรับโฉมอีกนิด รับรองว่าสงครามซิตี้คาร์มีเดือด!
