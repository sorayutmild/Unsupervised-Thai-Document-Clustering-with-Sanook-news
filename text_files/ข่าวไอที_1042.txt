     มีแหล่งข่าวจากไต้หวัน ได้ระบุว่า Apple กำลังผลิตชิปที่รองรับการทำงานของหน้าจอที่สามารถสแกนลายนิ้วมือได้ ซึ่งเป็นการตอกย้ำถึงกระแสที่มีมาก่อนหน้านี้ว่า iPhone 7 หรือ iPhone รุ่นต่อไปของ Apple จะไม่มีปุ่มโฮมอีกต่อไป
     และยังมีข้อมูลเพิ่มเติมอีกว่า Apple ได้มีแนวคิดที่จะเอาปุ่มโฮมออกไปตั้งแต่ปี 2011 จนกระทั่งในปี 2014 Apple เริ่มมีการจดสิทธิบัตรที่เกี่ยวข้องกับการรวมเอา Touch ID เข้ากับหน้าจอแสดงผลได้เป็นหนึ่งเดียว จึงทำให้สามารถใช้งาน Touch ID ได้ที่หน้าจอทันที ซึ่งทำให้ปุ่มโฮมหมดความสำคัญลงไป

     โดยไอโฟนในยุคปัจจุบัน จะมีปุ่มโฮมแบบ physical และมาพร้อมกับฟีเจอร์ Touch ID ที่สามารถสแกนลายนิ้วมือเพื่อยืนยันตัวตนของบุคคลที่เป็นเจ้าของ iPhone ได้ แต่ถ้าหากว่า Apple สามารถทำใช้งานการสแกนลายนิ้วมือผ่านหน้าจอทัชสกรีนได้จริง หน้าตาของ iPhone โดยรวมอาจมีการเปลี่ยนแปลงไป เพราะการถอดปุ่มโฮมออกไป ทำให้มีพื้นที่ใช้สอยบนหน้าจอได้มากขึ้น อาจจะได้เห็น iPhone 7 หน้าจอที่กว้างขึ้นกว่าเดิม แบบหน้าจอขอบชนขอบ หรืออาจจะมีหน้าจอขนาดเท่าเดิม แต่ตัวเครื่องมีขนาดเล็กลงก็เป็นไปได้เช่นกัน
     อีกทั้งยังมีข่าวว่า Apple จะนำเทคโนโลยี Force Touch ที่ใช้ใน Trackpad ของ MacBook รุ่นใหม่ และ  Apple Watch มาสร้างเป็นปุ่มโฮมแบบ On-Screen ซึ่งจะช่วยตอบสนองต่อแรงกดบนหน้าจอให้ความเสมือนจริงมากยิ่งขึ้น

     ส่วนการนำมาใช้งานจริง คาดว่า Apple จะยังไม่นำมาใช้ใน iPhone 6S ที่จะเปิดตัวในปลายปีนี้ เพราะโดยปกติแล้วในทุกๆ สองปี จะมีการเปลี่ยนแปลงที่ยิ่งใหญ่กว่าเดิม ซึ่งในปีนี้อาจจะเป็นการเปลี่ยนแปลงเพียงเล็กน้อยเท่านั้น   โดยคาดว่าฟีเจอร์นี้อาจจะได้เห็นใน iPhone 7 ที่อาจเปิดตัวในปี 2016 แทน
     เรียกว่าปุ่มโฮมกับ iPhone และ iPad เป็นของคู่กันมาตั้งแต่ไหนแต่ไร แต่การที่ iPhone หลายรุ่นที่ผ่านมาได้คงความเป็นเอกลักษณ์ได้เป็นอย่างดี โดยการที่ Apple ยังคงปุ่มโฮมไว้อาจมีหลายสาเหตุด้วยกัน นอกเหนือจากประโยชน์ในด้านการใช้งานหลักๆ อย่าง Touch ID ปุ่มโฮมของ iPhone ก็ยังมีประโยชน์ในด้านอื่นๆ อีกเช่นเดียวกัน

1.สร้างความแตกต่างจากสมาร์ทโฟน Android
     แน่นอนว่าสมาร์ทโฟน Android หลายรุ่น ส่วนมากแล้วจะไม่ค่อยนิยมใช้งานปุ่มโฮมเท่าไร เพราะความนิยมของปุ่มแบบ on-screen ซึ่งเป็นการสร้างปุ่มโฮมบนหน้าจอสัมผัสโดยตรง ซึ่งเห็นได้จากสมาร์ทโฟนเรือธง Android ในปัจจุบัน เช่น LG G4, HTC One M9 และ Sony Xperia Z4 ต่างก็ใช้งานปุ่มโฮมแบบ on-screen ทั้งหมด
     การมีปุ่มโฮมแบบกดนั้น หมายถึงการใช้พื้นที่บริเวณด้านล่างมากยิ่งขึ้น ซึ่งอาจส่งผลทำให้ตัวเครื่องใหญ่มากขึ้นโดยไม่มีความจำเป็นเช่นกัน แต่ที่ iPhone ไม่ยอมถอดปุ่มโฮมออกเป็นคงเป็นเหมือนเอกลักษณ์ของ iPhone ไปเรียบร้อยแล้ว เมื่อเห็นปุ่มโฮมกลมๆ พร้อมกับ Touch ID ทำให้รู้ว่านี่แหละ iPhone แน่นอน ซึ่งช่วยสร้างความแตกต่างจากสมาร์ทโฟน Android ได้เป็นอย่างดี
2. ช่วยแยกแยะระหว่างด้านหัว และด้านท้ายของสมาร์ทโฟนได้ในที่มืด
     ข้อดีอีกอย่างของการมีปุ่มโฮมแบบกดเองนั้น ก็คือไม่มีความจำเป็นที่จะต้องมองเห็นปุ่มโฮมก่อน ถึงจะกดได้ อีกทั้งสมาร์ทโฟนในปัจจุบันมีรูปร่างสมมาตรกัน เพราะฉะนั้นแล้วในที่มืด หรือในกระเป๋าถือ จึงเป็นเรื่องยากที่จะแยกได้ว่า ด้านไหนเป็นด้านหัวหรือด้านท้ายของสมาร์ทโฟน โดยปุ่มโฮมแบบกดก็สามารถช่วยแยกแยะได้ในทันที ถึงแม้ว่าจะไม่ต้องมองที่สมาร์ทโฟนเลยก็ตาม
3. ความชื่นชอบส่วนบุคคล
     หลากหลายคนยังคงชอบใช้ปุ่มโฮมแบบ physical อยู่ เพราะปุ่มโฮมลักษณะแบบนี้มีลักษณะสัมผัสที่มีการกดได้จริง ผิดกับปุ่มโฮมแบบ on-screen ที่ทดแทนกันได้ยาก
ที่มา - 1, 2
