การประชุมร่วมกันของแม่น้ำ 5 สาย ซึ่งประกอบด้วยคณะรักษาความสงบแห่งชาติ (สนช.) คณะรัฐมนตรี (ครม.) สภานิติบัญญัติแห่งชาติ (สนช.) สภาขับเคลื่อนการปฏิรูปประเทศ (สปท.) และคณะกรรมการร่างรัฐธรรมนูญ (กรธ.) ครั้งที่ 5 มีขึ้นเมื่อเวลา 09.30 น. ที่ห้องประชุมรัฐสภา อาคารรัฐสภา 1 โดยมีการถ่ายทอดสดผ่านทางสถานีวิทยุโทรทัศน์รัฐสภา และสถานีวิทยุโทรทัศน์แห่งประเทศไทย (ช่อง 11) ซึ่งการประชุมเริ่มจาก นายพรเพชร วิชิตชลชัย ประธาน สนช.ในฐานะประธานรัฐสภา กล่าวต้อนรับสมาชิกทั้งหมด ก่อนที่จะเปิดโอกาสให้ พล.อ.ประยุทธ์ จันทร์โอชา นายกรัฐมนตรีและหัวหน้า คสช.กล่าวมอบนโยบายและข้อสั่งการ
พล.อ.ประยุทธ์ กล่าวถึงความต้องการให้ทั้ง 5 องค์กร ร่วมมือทำงานอย่างเป็นหนึ่งเดียว เพื่อให้ประเทศหลุดพ้นกับดักความขัดแย้ง ให้ประเทศไทยได้รับการยอมรับจากต่างประเทศ และมีที่ยืนในเวทีสหประชาชาติ รวมถึงเวทีโลก ขณะเดียวกัน คสช.ได้ดำเนินการตามโรดแม็พ และขณะนี้อยู่ระหว่างแผนระยะที่สอง คือ การมีสภาต่างๆ เพื่อวางกติกา ไปสู่การเลือกตั้ง ดังนั้น ในช่วงที่ คสช.ดำเนินการตามโรดแม็พนั้น ต้องเลิกปลุกปั่น บิดเบือน หรือสร้างความเกลียดชัง ส่วนคนที่หนีไปอยู่ต่างประเทศ ควรกลับเข้ามาพิสูจน์ทราบตามกระบวนการยุติธรรม อย่ากล่าวให้ร้ายหรือไปประจานประเทศไทยอยู่ที่ต่างประเทศ
นายกรัฐมนตรี เปรียบเทียบว่า ประเทศเหมือนแม่น้ำประชาธิปไตย ขณะที่ คสช.และกรธ.เป็นสะพานข้ามแม่น้ำประชาธิปไตยที่ขัดแย้ง เราต้องให้ทุกคนขึ้นสะพานไปให้ได้ เพื่อไม่ให้เกิดความขัดแย้งอีก แต่การแก้ไขปัญหาความขัดแย้งก็ต้องแยกแยะ โดยนำเหตุการณ์ในอดีตมาพิจารณา รวมทั้งนำข้อมูลจากต่างประเทศมาพิจารณาด้วย
พล.อ.ประยุทธ์ กล่าวถึงปัญหาการหมิ่นสถาบันเบื้องสูงว่า ต้องมีการปฏิรูป เพราะที่ผ่านมามีการนำสถาบันมากล่าวให้ร้าย แต่หากคนที่ทำยังไม่เลิก ตนก็ยอมไม่ได้ ที่ผ่านมามีคนทำผิดและได้รับพระราชทานอภัยโทษ แต่เมื่อพ้นโทษแล้ว ก็กลับมาทำอีก
"กรณีที่เกิดขึ้น ผมเรียกมาปรับทัศนคติ ก็มีคนบอกว่าทำผิด ดังนั้นหากพบคนผิด ก็ไม่ต้องเรียกตัวอีก จับติดคุกไปเลยดีหรือไม่ ส่วนกรณีที่เรียกคนมาปรับทัศนคติ ก็บอกว่าไปละเมิดสิทธิมนุษยชน เป็นพ่อมันหรือไง แบบนี้บ้านเมืองเสียหายกันหมด" พล.อ.ประยุทธ์ กล่าว
พล.อ.ประยุทธ์ กล่าวตอนท้ายด้วยว่า การเมืองไม่ต้องมาระแวงตน เขียนทุกวันว่าตนจะอยู่ในอำนาจ ถ้าไม่สงบเรียบร้อย ก็อยู่ต่อ ขอให้เลิกพูด หากไม่เลิกก็จะอยู่แบบนี้ หากจะปิดประเทศก็จะปิด ไม่ได้ท้าทาย หากจะเอาประชาชนออกมาคนที่พูดมากๆ หรือคนที่เป็นแกนนำจะโดนก่อน เพราะตนมีอำนาจอยู่
ผู้สื่อข่าวรายงานว่า พล.อ.ประยุทธ์ใช้เวลาแจกแจงนโยบายในการประชุมเครือข่าย 5 องค์กร รวมทั้งสิ้น 2 ชั่วโมง 21 นาที