(5 เม.ย.) ผู้สื่อข่าวรายงานว่า ที่ถนนอักษะ ย่านพุทธมนฑล นายจตุพร พรหมพันธ์ ประธานแนวร่วมประชาธิปไตยต่อต้านเผด็จการแห่งชาติ (นปช.)ให้สัมภาษณ์บนเวทีครั้งแรกในการชุมนุม ว่า กิจกรรมวันนี้ต้องการอธิบายให้ประชาชนได้เห็นถึงความหมายของการปฏิรูปก่อนการเลือกตั้งตามที่กลุ่มกปปส.ออกมากล่าวอ้างนั้นเป็นเรื่องที่เป็นเท็จ เพราะสุดท้ายเพียงเพื่อต้องการให้พรรคประชาธิปัตย์กลับมามีอำนาจทางการเลือกตั้งพร้อมโจมตีการชุมนุมของกลุ่มกปปส. ที่มีการโกงตัวเลขกลุ่มผู้ชุมนุมมาโดยตลอด และเชื่อว่าประชาชนของกลุ่มกปปส. จะลดน้อยลงเพราะเกิดจากการชุมนุมที่ไม่มีความชอบธรรมทั้งนี้เชื่อว่า ไม่ว่าคนเสื้อแดงจะชุมนุมที่ไหนก็จะสร้างความหวั่นไหวให้อำมาตย์ และเร็วๆนี้เราจะเห็นคนที่อยู่เบื้องหลังนายสุเทพ อย่างแน่นอน
โดยมวลชนคนเสื้อแดงทยอยเข้าพื้นที่อย่างต่อเนื่อง ในขณะที่การจราจรบริเวณรอบพื้นที่ชุมนุม ทั้งเส้นหลัก ถนนบรมราชชนนี ถนนพุทธมณฑลสาย 3 ถนนพุทธมณฑลสาย 4 และถนนทวีวัฒนา ติดขัดอย่างหนัก นายจตุพร กล่าวอีกว่า วันนี้เป็นเพียงการซักซ้อมแต่จะเอาจริงหลังวันสงกรานต์อย่างแน่นอน ซึ่งการชุมนุมในปีนี้ต่างจากปี 53 เพราะปี 53 เราอยากต่อสู้ แต่มาปี 57 มาด้วยความแค้น เพราะถูกกระทำซ้ำแล้วซ้ำเล่า แต่อย่างไรก็ตามเราจะไม่ประมาทเพราะในปี 53 เราถูกสไนป์เปอร์ลอบยิงรวมถึงเหตุการณ์ที่ราชมังคลากีฬาสถานมวลชนก็ถูกกระทำด้วยเหตุรุนแรง ปีนี้จึงมีการตั้งการ์ดไว้ 30 จุด มีการ์ดจำนวน 6,500 คน และตำรวจอีก 3,000 กว่านาย
ทั้งนี้ก่อนเวลา17.00 น. ขอให้นำรถทุกคันออกไป เพราะเราจะถ่ายภาพมุมสูงเพื่อแสดงให้เห็นมวลชนที่มาจำนวนมหาศาล ไม่ต้องแต่งภาพบางจุดเหมือนการชุมนุมของคนบางกลุ่มส่วนจะมีเซอร์ไพรซ์ในช่วงเย็นหรือไม่นั้น ขอให้รอดูต่อไป และขอฝากไปยัง นายสุเทพ เทือกสุบรรณ เลขาธิการ กปปส.ขอให้ไว้ใจ นปช.ว่าจะไม่ไปคุกคามบ้านนายสุเทพ ที่พุทธมณฑลสาย 2 อย่างแน่นอน
อย่างไรก็ตาม เราจะชุมนุมอยู่ที่นี่ 2 วัน และเช้าวันที่ 7 เม.ย.จะสลาย ซึ่งจากนั้นจะมีการนัดชุมนุมใหญ่อีกครั้งในวันที่ 18 เม.ย.นี้
ภาพจากทีม Spring Aero Eyes ,ทวิตเตอร์ @Chu_SpringNews