วิธีถนอม แบตเตอรี่ บนสมาร์ทโฟน ไม่ให้เสื่อมเร็ว
[2-กรกฏาคม-2556] แม้ว่าแบตเตอรี่บนสมาร์ทโฟน จะเป็นปัญหาหนึ่งที่ผู้ใช้งาน สมาร์ทโฟน ส่วนใหญ่ กำลังประสบกันอยู่ในตอนนี้ ในเรื่องของแบตเตอรี่ไม่เพียงต่อการใช้งานในแต่ละวัน แม้ว่า แบตเตอรี่สำรอง และที่ชาร์จแบตเตอรี่แบบพกพา จะเป็นอุปกรณ์เสริม ที่ช่วยแก้ไขปัญหาในเบื้องต้นได้ระดับหนึ่ง

 แต่จะมีวิธีการใดบ้าง ที่ช่วย ยืดอายุแบตเตอรี่ ให้ใช้งานได้นานกว่าเดิม มาดูกันครับ

อย่าทำให้ตัวเครื่องร้อนเกินไป
ความร้อน คือศัตรูสำคัญของแบตเตอรี่แบบ Li-ion ครับ ยิ่งตัวเครื่องเผชิญกับความร้อนมากเท่าไหร่ จะยิ่งลดอายุการใช้งานของแบตเตอรี่มากขึ้นเท่านั้น ซึ่งมีข้อมูลระบุว่า อุณหภูมิที่ 32 องศาฟาเรนไฮต์ จะลดประสิทธิภาพของแบตเตอรี่ลง 6% ต่อปี, 77 องศา ลดลง 20% และ 104 องศา ลดลง 35% ต่อปีครับ
หลีกเลี่ยงการชาร์จแบตเตอรี่แบบไร้สาย
ที่ชาร์จแบตเตอรี่แบบไร้สาย ช่วยอำนวยความสะดวกในการชาร์จได้ก็จริง แต่จริงๆ แล้ว การชาร์จแบบนี้ จะทำให้ตัวเครื่องร้อนตลอดเวลาขณะที่ทำการชาร์จครับ พูดง่ายๆ ก็คือ เหมือนเรากำลังเอา สมาร์ทโฟน เข้าเตาอบ นั่นเอง ซึ่งการชาร์จแบตเตอรี่ที่ดีที่สุดก็คือ การเสียบปลั๊กเพื่อชาร์จครับ
อย่าปล่อยให้แบตเตอรี่หมดเกลี้ยง
เชื่อว่า ข้อนี้ หลายๆ ท่านคงจะเคยได้ยินกันมาบ้างแล้ว แบตเตอรี่แบบ Li-ion นั้น ไม่ควรใช้งานจนปล่อยให้แบตเตอรี่หมดเกลี้ยง เพราะนั่นก็คือวิธีการทำลายอายุการใช้งานแบตเตอรี่ให้สั้นลง ทำให้ตัวแบตเตอรี่เกิดความไม่เสถียร และเป็นอันตรายขณะชาร์จนั่นเอง
อย่าชาร์จทิ้งไว้ทั้งคืน
อีกหนึ่งสาเหตุ ที่ทำให้แบตเตอรี่เสื่อมลงได้ง่ายๆ นั่นก็คือ การชาร์จแบตเตอรี่ทิ้งไว้ทั้งคืนครับ ถ้าเมื่อใดก็ตาม ที่พบว่า ตัวเครื่องได้ถูกชาร์จแบตจนเต็มแล้ว ให้ถอดปลั๊กออกทันที จะช่วยยืดอายุของแบตเตอรี่ได้นานขึ้นอีก
จริงๆ แล้ว วิธีดังกล่าวข้างต้น เป็นวิธีการดูแลรักษาเบื้องต้น ที่ผู้ใช้สมาร์ทโฟน สามารถนำไปปรับใช้กับการใช้งานในชีวิตประจำวันได้เลยทันที ไม่อยากให้แบตเตอรี่เสื่อมเร็ว อย่าลืมดูแลแบตเตอรี่ให้ถูกวิธีด้วยนะครับ
 รายละเอียดเพิ่มเติม : gizmodo.com
สนับสนุนเนื้อหา: techmoblog.com

