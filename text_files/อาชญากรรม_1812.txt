เมื่อเวลา 00.25 น. (22 ต.ค.) สภ.เมืองอุดรธานี ได้ร่วมกันจับกุมตัว นายคำรื่น ผาอินทร์ อายุ 52 ปี นักการภารโรง โรงเรียนแห่งหนึ่ง พร้อมแจ้งข้อหากระทำชำเราเด็กอายุไม่เกิน 15 ปี ซึ่งมิใช่ภริยาของตนเอง โดยเด็กนั้นจะยินยอมหรือไม่ก็ตาม โดยจับกุมตัวได้ที่บ้านพักของผู้ต้องหาขณะหลบซ่อนตัวอยู่ในบ้าน ต.เชียงยืน อ.เมือง จ.อุดรธานี
สืบเนื่องจากเมื่อวันที่ 13 ต.ค.ที่ผ่านมา นางน้อย (นามสมมุติ) อายุ 45 ปี พาบุตรสาว ด.ญ.เอ (นามสมมุติ) อายุ 15 ปี นักเรียนชั้น ม.3 โรงเรียนแห่งหนึ่งในเขต ต.บ้านจั่น อ.เมือง เข้าแจ้งความว่า ถูกเพื่อนบ้านซึ่งเป็นนักการภารโรง เข้ามาภายในบ้านพยายามจะข่มขืนลูกสาว เวลาประมาณ 20.00 น.ของคืนวันที่ 12 ต.ค. 2557 หลังจากนั้นเจ้าหน้าที่ได้พา ด.ญ.เอ ไปสอบปากคำต่อหน้าสหวิชาชีพที่สำนักงานอัยการจังหวัดอุดรธานี พร้อมทั้งนำไปตรวจร่างกาย ก่อนขออนุมัติหมายจับจากศาลจังหวัดอุดรธานี และนำกำลังไปจับกุม นายคำรื่น ที่บ้านและควบคุมตัวมาสอบสวน
จากการสอบสวน นายคำรื่น ให้การรับสารภาพว่า คืนวันเกิดเหตุซึ่งเป็นงานบุญกฐินภายในหมู่บ้าน ตนได้เดินมายังร้านขายของชำ ที่อยู่ใกล้บ้าน แต่ร้านปิดจึงได้เดินอ้อมไปทางข้างบ้าน เห็นหน้าต่างเปิดอยู่ เมื่อมองไปเห็น ด.ญ.เอ นั่งเล่นโทรศัพท์อยู่ที่ห้องโถงของบ้าน สวมเสื้อยืด นุ่งกางเกงขาสั้น ทำให้ตนเกิดอารมณ์ทางเพศ จึงได้ปีนหน้าต่างย่องเข้าไป และพยายามจะทำอนาจารแต่นกเขาไม่ขัน จึงได้ปล่อย ด.ญ.เอ แล้วก็รีบปีนหน้าต่างออกมา ก่อนจะกลับมาดื่มเหล้าต่อกับเพื่อนที่บ้าน ซึ่งก่อนหน้านี้เมื่อช่วงกลางวัน ด.ญ.เอ นอนเล่นอยู่บนเปลหน้าบ้าน ใส่กางเกงขาสั้น ตนเห็นก็เกิดอารมณ์ เลยเดินตรงเข้าไปลูบขา แล้วให้เงินไป 300 บาท และขู่ห้ามบอกใคร จึงเกิดย่ามใจ คืนเกิดเหตุก็พยายามทำอนาจารอีก แต่ไม่สำเร็จและถูกจับกุมในที่สุด