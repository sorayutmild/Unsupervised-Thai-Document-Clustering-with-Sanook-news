ภาพยิ่งลักษณ์ ใช้มือถือในริ้วขบวนพระราชพิธีอัญเชิญพระโกศ เจ้าฟ้าเพชรรัตนฯ ถูกส่งต่อว่อนเน็ต 
ผู้สื่อข่าวรายงานว่า วันนี้(9 เม.ย.) ในเว็บไซต์เฟซบุ๊ค ได้มีการเผยแพร่รูป น.ส.ยิ่งลักษณ์ ชินวัตร นายกรัฐมนตรี ยืนก้มหน้าใช้โทรศัพท์มือถือระหว่างงานพระราชพิธีพระราชทานเพลิงพระศพ สมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี โดยมีการระบุว่าเป็นภาพที่ น.ส.ยิ่งลักษณ์ ยืนร่วมในริ้วขบวนพระอิสริยยศ เพื่อไปยังมณฑลพิธีท้องสนามหลวง ในภาพนอกจาก น.ส.ยิ่งลักษณ์ มีพล.อ.ประยุทธ์ จันทร์โอชา ผบ.ทบ. และผู้นำเหล่าทัพยืนอยู่ 
ทั้งนี้ ภาพดังกล่าวถูกวิพากษ์วิจารณ์อย่างหนักถึงความไม่เหมาะสม ขณะที่มีผู้ออกมาตั้งข้อสังเกตว่าภาพดังกล่าวถูกถ่ายในช่วงเวลาที่ยังไม่เริ่มพิธีทางการ เพราะภาพที่ น.ส.ยิ่งลักษณ์ ยืนใช้โทรศัพท์อยู่นั้นยืนอยู่ข้างหลัง ผบ.ทบ.และผู้นำเหล่าทัพ แต่เมื่อเริ่มพิธีการนายกรัฐมนตรีต้องเดินนำหน้า ผบ.เหล่าทัพ 