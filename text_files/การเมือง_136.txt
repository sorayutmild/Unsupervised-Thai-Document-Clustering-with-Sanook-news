ผู้สื่อข่าวรายงานว่า ภาพที่เผยแพร่ทางเฟซบุ๊ก หลังจากที่ ร.ต.อ.เฉลิม อยู่บำรุง รองนายกรัฐมนตรี เดินทางมายังสำนักงานตำรวจแห่งชาติ (ตร.) แล้ว เมื่อวันที่ 20 พฤศจิกายน จากนั้นได้นำดอกไม้ มะพร้าวอ่อน ทำการสักการะพระบรมราชานุสาวรีย์ พระบาทสมเด็จพระจอมเกล้าเจ้าอยู่หัว รัชกาลที่ 4 และศาลพระภูมิประจำ ตร.ด้วยสีหน้ายิ้มแย้ม ก่อนจะเดินไปยังสำนักงานส่วนตัวบริเวณชั้น 1 ฝั่งขวาของอาคาร 1ซึ่งเป็นสำนักงานเก่าของ พล.ต.อ.ภาณุพงศ์ สิงหรา ณ อยุธยา อดีต รองผบ.ตร. ที่เกษียณไปเป็นรองเลขาธิการนายกรัฐมนตรีฝ่ายการเมือง ประจำตัวร.ต.อ.เฉลิม ซึ่งสำนักงานเพิ่งตกแต่งใหม่อย่างหรูหรา โดยระหว่างทางได้พูดคุยกับผู้สื่อข่าวว่า "ผมมาที่ ตร.หลายครั้ง แต่ยังไม่เคยมาไหว้สิ่งศักดิ์สิทธิ์เหล่านี้เลย และที่เลือกวันนี้เพราะผมเกิดวันอังคาร"ผู้สื่อข่าวถามว่า ขอพรอะไรจาก ร.4 บ้าง รองนายกรัฐมนตรี กล่าวว่า "ขอให้บ้านเมืองสงบสุข" ผู้สื่อข่าวรายงานว่า หลังจากที่ ร.ต.อ.เฉลิม ให้สัมภาษณ์กับผู้สื่อข่าวเสร็จสิ้น ก็เดินเข้าไปยังอาคาร 1 ตร.โดยมีหญิงสาวหน้าตาดี 2 คน ที่อยู่ในชุดเดรส กระโปรงสั้น เสื้อแขนกุด ค่อนข้างเซ็กซี่ มายืนรออยู่บริเวณประตูทางอาคาร ก่อนจะยกมือไหว้รองนายกฯ พร้อมกับพูดว่า "เชิญค่ะท่าน" และเดินตาม ร.ต.อ.เฉลิม เข้าไปยังสำนักงานส่วนตัว ซึ่งจะใช้เป็นที่ประชุม ติดตามสถานการณ์การชุมนุมในวันที่ 24 พฤศจิกายน ทำให้ผู้ที่พบเห็นตั้งข้อสังเกตุว่าคงมีการให้หญิงสาวมาช่วยทำหน้าที่ต้อนรับดูแลงานที่สำนักงานตำรวจแห่งชาติ
