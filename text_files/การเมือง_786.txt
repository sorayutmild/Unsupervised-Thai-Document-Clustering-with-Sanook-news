(10 ก.พ.) ผู้สื่อข่าวรายงานว่า นายสมบัติ บุญงามอนงค์ หรือ บก.ลายจุด โพสต์ข้อความผ่านเฟซบุ๊กส่วนตัว ผุดไอเดียระดมทุนไปซื้อข้าวจากรัฐบาลมาขายให้ประชาชนทั่วไป โดยเงินก้อนแรกที่จะนำมาทำทุน ได้จาก นางศรวรรณ ศิริสุนทรินท์ หรือ ป้าเช็ง เจ้าของธุรกิจน้ำหมักชีวภาพ ซึ่งได้ลงสมัคร ส.ส.แบบบัญชีรายชื่อ พรรคพัฒนาคุณภาพชีวิต
"ป้าเช็งให้เลขาโทรมาบอกว่าซื้อไอเดียผม เรื่องที่จะระดมทุนไปซื้อข้าวจากรัฐบาลมาขายให้ประชาชนช่วยกันเอาไปเก็บคนละ 20 ถุง เงินก้อนแรกป้าเช็งรับเป็นเจ้ามือให้เอาเงินไปซื้อมาก่อน ทำโครงการเสร็จค่อยเอาไปคืนแก ทีแรกแกเสนอมา 10 ล้าน ผมตกใจ บอกว่าเอาสัก 1-2 ล้านมาหมุนซื้อข้าวก็พอ"
โดยแนวคิดของนายสมบัติคือ ระดมทุนซื้อข้าวถุง 1 คันรถหกล้อ แล้วนำมาจำหน่ายในเครือข่ายและพื้นที่ของตนเอง ขายกันแบบไม่เอากำไร เพื่อระบายข้าวออกจากสต็อก เอาเงินไปหมุนเวียนช่วยชาวนา โดยทำให้เป็นโมเดลหน่วยละ 1 จังหวัด
"ข้าวไทยช่วยไทย
จันทร์นี้ผมนัด ผอ องค์การคลังสินค้า กระทรวงพานิชย์ พูดคุยเรื่องประชาชนจะขอซื้อข้าวในสต๊อกของรัฐบาล ผมคงไม่ทำใหญ่เพราะเกินตัว แต่จะทำเป็นโมเดลเพื่อให้ท่านที่มีกำลังช่วยกันทำ ไอเดียผมคือ ระดมทุนให้ได้ประมาณ 1-2 ล้านบาท ซื้อข้าวถุง 1 คันรถหกล้อ แล้วนำมาจำหน่ายในเครือข่ายและพื้นที่ของตนเอง ผมอยากเห็นโมเดลแบบนี้ทำโดยกลุ่มประชาชนกลุ่มต่าง ๆ ตั้งเต้นท์หรือหน่วยจำหน่ายข้าว รับไปกลุ่มละ 1 คันรถหกล้อ หมดแล้วก็ค่อยสั่งใหม่ ขายกันแบบไม่เอากำไร และมีวัตถุประสงค์ชัดเจนคือ ระบายข้าวออกจากสต๊อกแล้วเอาเงินไปหมุนเวียนเพื่อช่วยชาวนา
กรุงเทพควรมีเจ้าภาพในทุกเขต ตั้งเป็นเต้นท์ถาวรสัก 1 เดือนและทุกจังหวัดควรมีอย่างน้อย 1 หน่วย ใครที่คิดว่าตนเองมีศักยภาพ เตรียมตัวสื่อสารกับเครือข่ายของตนเองไว้ ผมจะประสานงานและสร้างโมเดลให้สำเร็จก่อน จากนั้นก็จะอธิบายวิธีการที่แต่ละกลุ่มจะประสานตรงไปที่องค์การคลังสินค้าด้วยตนเอง โดยไม่ต้องมาผ่านผม
นี่เป็นแนวคิดแบบแกนนอนอีกรูปธรรมหนึ่ง"