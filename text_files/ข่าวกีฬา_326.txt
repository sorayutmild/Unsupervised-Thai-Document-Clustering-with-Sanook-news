อีเอสพีเอ็น สื่อดังของสหรัฐอเมริกา ยก "กัปตันตัง" สารัช อยู่เย็น เป็นนักเตะยอดเยี่ยมประจำการแข่งขันฟุตบอลซีเกมส์ ครั้งที่ 28 ที่ประเทศสิงคโปร์อีเอสพีเอ็น ยกให้ทีมชาติไทย เป็นทีมฟุตบอลยอดเยี่ยมประจำซีเกมส์ครั้งนี้อย่างไม่ต้องสงสัย หลังจากทำสถิติชนะรวด 7 นัด ยิงไป 24 ประตู เสียแค่ประตูเดียว แถมยังผ่านบอลกันได้อย่างแม่นยำ คิดเป็น 91.7 เปอร์เซ็นต์ ในรอบแบ่งกลุ่ม พร้อมยกเครดิตให้กับ โชคทวี พรหมรัตน์ หัวหน้าผู้ฝึกสอนนักเตะชุดนี้ที่คุมทีมได้อย่างมีวินัย และมีความเป็นมืออาชีพอย่างแท้จริงส่วนตำแหน่งนักเตะยอดเยี่ยมประจำทัวร์นาเมนต์ อีเอสพีเอ็น ยกให้ สารัช อยู่เย็น กัปตันทีมชาติไทย โดยเปรียบเทียบสไตล์การเล่นของกัปตันตัง กับชาบี้ อลองโซ่ มิดฟิลด์ทีมชาติสเปน ซึ่งมีลูก "คิลเลอร์ พาส" ที่แม่นยำ แถมยังมีความเป็นผู้นำ และยิงไกลได้ดี
ซึ่งอีเอ็สพีเอ็นชี้ว่า ความสามารถของนักเตะวัย 23 ปีรายนี้ สมควรได้ไปเล่นใน เจ-ลีก ของญี่ปุ่น หรือ เค-ลีก ของเกาหลีใต้ ในฐานะความภูมิใจของชาวอาเซียนอีกด้วยสำหรับประตูสุดสวยประจำทัวร์นาเมนต์ อีเอสพีเอ็น ยกให้ลูกยิงของ "เมสซี่เจ" ชนาธิป สรงกระสินธ์ ในนัดที่ไทย ชนะอินโดนีเซีย 5-0 ในรอบรองชนะเลิศ โดยลูกนี้นับเป็นประตูแรกของชนาธิป ที่ทำได้ในซีเกมส์คราวนี้
ส่วนเหตุผลที่เป็นประตูยอดเยี่ยม เนื่องจากเป็นการต่อบอลกันถึง 22 ครั้งจากแดนตัวเอง ด้วยผู้เล่นถึง 10 คนในสนาม ก่อนที่เมสซี่เจ จะซัดด้วยซ้ายเสียบมุมล่างของตาข่ายเข้าไป
ชมคลิป ประตูสุดยอดทีมเวิร์ค 10 คน 22 จังหวะ 
ภาพจาก : เพจสปอร์ต ฮีโร่ จำกัดคลิปจาก : Goal Thailand [youtube.com]