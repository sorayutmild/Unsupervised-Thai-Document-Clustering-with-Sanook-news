
     Fast Company มีบทความตั้งคำถามว่าทำไมผลงานการดีไซน์ผลิตภัณฑ์ของซัมซุงถึงออกมาแย่ (ต้นฉบับใช้คำว่า "stink") โดยสัมภาษณ์ Kevin Lee ผู้บริหารที่เคยมีตำแหน่ง head of product strategy and user experience design ของ Samsung Design America (ปัจจุบันเขาอยู่กับ Visa)
     Lee อธิบายว่าจริงๆ แล้วซัมซุงจ้างบริษัทดีไซน์ระดับโลกมากมาย ผลงานต้นแบบที่นำมาเสนอหลายตัวน่าประทับใจมาก ซัมซุงไม่ได้ขาดแคลนไอเดียหรือดีไซเนอร์เก่งๆ แต่ปัญหาเป็นเพราะไอเดียเหล่านี้ถูกปรับเปลี่ยนแก้ไขระหว่างการพัฒนาเป็น สินค้าจริงๆ ด้วยวัฒนธรรมองค์กรแบบตะวันออก
     ปัญหาของซัมซุง (และบริษัทสายเอเชีย) ไม่ได้เกิดจากผู้บริหารคนใดคนหนึ่ง แต่เป็นวัฒนธรรมแบบตะวันออกที่ไม่เน้นความขัดแย้ง เน้นความสมานฉันท์ ประนีประนอมให้ทุกฝ่ายในบริษัทสมประโยชน์ ดังนั้นซัมซุงจึงมีแนวโน้มที่จะดัดแปลงแก้ไขโครงการต้นแบบให้มีลักษณะรอมชอม มากขึ้น จนสูญเสียความโดดเด่นที่ดีไซเนอร์ระดับโลกคิดมาให้

     นอกจากนี้ โมเดลธุรกิจของซัมซุงก็เน้นการขายสินค้าจำนวนมากๆ หลากหลายรุ่น แต่มีกำไรต่ำอยู่แล้ว วัฒนธรรมการออกแบบผลิตภัณฑ์ของซัมซุงจะเน้นการซอยรุ่นย่อย (SKU) เยอะๆ เพือจับตลาดผู้บริโภคทุกกลุ่ม ซึ่งสวนทางกับวัฒนธรรมการดีไซน์ของโลกตะวันตก ที่เน้นความเป็นปัจเจกของดีไซเนอร์ เต็มไปด้วยอีโก้ และมั่นใจว่างานดีไซน์ของตัวเองดีเยี่ยม (Lee เรียกอาการนี้ว่า Steve Jobs Syndrome)
     สิ่งที่เกิดขึ้นคือแอปเปิลกับซัมซุงมีรายได้พอๆ กัน แต่แอปเปิลมีอัตรากำไรดีกว่ามาก เพราะเน้นส่วนต่างกำไรมาตั้งแต่ต้น และแอปเปิลมีจำนวนรุ่นของสินค้าน้อยกว่ามาก
     ในบทความยังสัมภาษณ์ดีไซเนอร์จากโลกตะวันตกหลายคน ที่มีประสบการณ์รับจ้างทำงานให้บริษัทอิเล็กทรอนิกส์จากเอเชีย (เช่น Sharp) และพบปัญหาคล้ายๆ กันว่าผู้บริหารฝั่งเอเชียจะต้องหาฉันทามติร่วมกัน โดยขอให้ปรับแก้ดีไซน์บางอย่างไม่ให้สุดขั้วเกินไป
     Lee บอกว่าซัมซุงคงไม่สามารถเปลี่ยนแนวทางการทำงานแบบนี้ได้เร็วนัก เพราะมันกลายเป็นวัฒนธรรมองค์กรไปแล้ว
ที่มา - Fast Company, ภาพประกอบจาก Samsung Design


ขอบคุณเนื้อหาและภาพประกอบ: mk


