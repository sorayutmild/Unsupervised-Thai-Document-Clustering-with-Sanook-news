กำลังมาแรงอยู่ตอนนี้ สำหรับดราม่าร้อนๆ ของคนในครอบครัว "เฟี้ยต มธุกร พสวงศ์” ทายาทเจ้าสัวร้านทองฮั่วเซ่งเฮง สามีของ “โอ๋ ภัคจีรา” ดารานักแสดงชื่อดัง ซึ่งได้ออกมาโพสต์ข้อความผ่านเฟซบุ๊ก Fiat Possavong  ระบุว่าถูกคนในครอบครัวใช้สื่อโซเชียลให้ร้ายตัวเองกับภรรยา จนทำให้เกิดความเข้าใจผิด โดยมีข้อความดังนี้ 
        “ธรรมดาตัวผมเองไม่ถนัดเขียนข้อความระบายอารมณ์ต่าง ๆ ลงในโซเชี่ยล และเคยงง ๆ ที่เห็นดาราต้องตั้งโต๊ะแถลงข่าว, น้ำพริกเผาต้องออกมาเล่าเหตุการณ์. วันนี้เข้าใจแล้วว่า เมื่อเราโดนให้ร้ายจากคนในครอบครัวเดียวกัน ทำให้เสื่อมเสีย เป็นเหตุให้คนในสังคมเล็ก ๆ ของผมเข้าใจตัวผมและภรรยาผิด และถ้าผมเลือกที่จะอยู่เฉยโดยที่อีกฝ่ายยังไม่ยอมหยุดการกระทำ ผมมีทางออกเดียวคือการใช้พื้นที่โซเชี่ยลในการปกป้องตัวเองและภรรยา
        ทุกครอบครัวใหญ่มีปากเสียงกันกระทบกระทั่งกันเป็นเรื่องธรรมดา แต่เมื่อใดที่เอามาโพสประจาน ปรักปรำในโซเชี่ยล สำหรับผมถือได้ว่าล้ำเส้นเกินขอบเขตการเป็นมนุษย์ที่ใช้เลือดร่วมสายกัน
        การจะอธิบายเรื่องราวที่เกิดขึ้นคงเป็นไปได้ยาก แต่ผมหวังว่าคนที่รู้จักผมและภรรยา จะไม่เข้าใจเราผิดไป จากกระทำอันไร้สามัญสำนึก แขวะ กัด และโพสข้อความอย่างไร้สติ ขอย้ำชัด ๆ อีกครั้งว่า “คน ๆ นึงจะดีหรือเลว หาประวัติได้ไม่ยากจาก Google”
        นอกจากนี้ เฟี้ยต มธุกร ยังโพสต์ภาพที่แคปชั่นมาจากอินสตาแกรมของบุคคลที่กล่าวถึง ที่ได้มีการโพสต์ข้อความในเชิงกระแหนะกระแหนไปยังใครบางคนทำนองว่าหวงลูก ไม่ยอมพาลูกมาหาพ่อผัวแม่ผัว 
อาทิ "ลูกที่ดี สะใภ้หรือเขยที่ดีควรหัดเอาลูกมาหาพ่อแม่บ้างนะเคอะ", "คนที่ไม่เคยเอาหลานมาให้ปู่ย่า ตายายเลี้ยง หรือเล่นที่บ้านนี่มันน่าเศร้านะ แต่อีกไม่นาน...ก็จะมีหลานให้แม่แล้ว รอแพร๊พพ จะเอาไปให้แม่เลี้ยงแม่เล่นที่บ้าน ให้พี่...พี่..พาไปเที่ยวด้วย" และ "คุณย่ามาช่วยกล่อม...โตขึ้นพ่อกับแม่จะสอนให้หนูรู้จักรักครอบครัว รักปู่ย่าตายาย หนูจะได้โตขึ้นมาเป็นเด็กที่ดี กตัญญูรู้คุณ มีแต่ความรักความอบอุ่น #รักลูกให้ถูกทาง #สอนให้ดีสอนให้เป็น #แคปชั่นกระแทกใจ #รูปไม่เฟคเทคเดียวผ่าน ฯ" 
ขณะที่ อินสตาแกรม "โอ๋ ภัคจีรา" ก็ได้มีการโพสต์ในวันแต่งงาน และแท็กไปหาสามี พร้อมข้อความว่า "ทะเลสีดำ ทำให้ฉันกลัว มันคงไม่ยากเพียงเธอจับมือฉัน" 
งานนี้ มีคนเข้ามาแสดงความคิดเห็นและให้กำลังใจเป็นจำนวนมาก โดยเฉพาะกลุ่มแฟนคลับของ "น้องแสนดี" ลูกสาวของเฟี๊ยตและโอ๋ ภัคจีรา
ขอขอบคุณภาพจาก เฟซบุ๊ก Fiat Possavong และ อินสตาแกรม @ohpak