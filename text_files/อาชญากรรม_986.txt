หนุ่มยาริสสีแดง เข้ามอบตัวตำรวจแล้ว หลังคลิปแชร์สนั่นโลกออนไลน์ พบเป็นอดีตทหารจริง ตำรวจแจ้ง 2 ข้อหา เตรียมเรียกสอบสวนอีกครั้ง
จากกรณีที่มีการแชร์คลิปวิดีโอภาพเหตุการณ์รถเก๋งโตโยต้ายาริส สีแดง คันหนึ่งขับรถในลักษณะหวาดเสียว ขับปาดไปปาดมาบนท้องถนน ก่อนจะมีภาพหยิบวัตถุบางอย่างขึ้นมา คล้ายกับอาวุธปืน เล็งไปยังรถกระบะที่ขับมาข้างๆ ทำให้รถกระบะต้องหักหลบ เฉี่ยวชนรถยนต์และรถจักรยานยนต์ เป็นอุบัติเหตุต่อเนื่อง
ภายหลังจากคลิปดังกล่าวถูกแชร์เผยแพร่ไปในโลกออนไลน์ มีการวิพากษ์วิจารณ์อย่างหนัก ล่าสุดมีรายงานว่าผู้ขับรถเก๋งสีแดงได้เข้าพบ เจ้าหน้าที่ตำรวจ สน.บางชัน เพื่อรับทราบข้อกล่าวหาเป็นที่เรียบร้อยแล้ว เมื่อวันที่ 12 กรกฎาคมที่ผ่านมา ซึ่งก็คือ นายชาตรี ลิ้มกุล อายุ 26 ปี เป็นอดีตทหารสังกัด ร.11 พัน 1 รอ.
เบื้องต้นได้รับแจ้งข้อหาขับขี่รถในลักษณะหวาดเสียว อันอาจเกิดอันตรายแก่บุคคลหรือทรัพย์ของผู้อื่น และ ขับรถโดยไม่คำนึงถึงความปลอดภัยหรือความเดือดร้อนของผู้อื่น ซึ่งจะมีการเรียกตัวมาสอบสวนรายละเอียดอีกครั้งต่อไป
สำหรับเหตุที่เกิดขึ้นทำให้มีคู่กรณีอย่างน้อย 3 ราย คนขับรถกระบะโตโยต้า วีโก้ ซึ่งถูกท้าทายและหยุดกะทันหัน เนื่องจากหวั่นเกรงเรื่องความปลอดภัย หลังรถยนต์โตโยต้า ยาริส ใช้อาวุธออกมาข่มขู่ จึงตัดสินใจเปลี่ยนช่องจราจรกะทันหัน ทำให้เฉี่ยวชนกับรถยนต์ฮอนด้าอีกคัน ซึ่งเป็นรถคันที่บันทึกภาพเหตุการณ์เอาไว้ได้ และรถจักรยานยนต์ที่ขับตามมาจะเฉี่ยวชนได้รับบาดเจ็บอีกคัน
ทั้งนี้ จากการตรวจสอบยังพบว่า นายชาตรี เคยก่อเหตุในลักษณะดังกล่าวมาแล้ว เมื่อช่วงต้นปีที่ผ่านมา ครั้งนี้เกิดขึ้นกับนักศึกษาสาวคนหนึ่งบนถนนสายมอเตอร์เวย์ รถยนต์โตโยต้ายาริสคันดังกล่าว พยายามขับจี้้ท้าย อย่างไม่ทราบสาเหตุ จนมีเรื่องราวแชร์เตือนภัยในโซเชียลเน็ตเวิร์กมาแล้ว
ข่าวที่เกี่ยวข้อง: ชาวเน็ตแชร์คลิปยาริสสีแดงขับซิ่ง ต้นเหตุชนสนั่น