ปัญหาที่ทั้งหญิงชายหลายๆ คนเป็น แล้วก็เวลาเพื่อนทักทีไรก็เสียเซลฟ์ทุกที ก็คือเรื่องของ ขอบตาดำคล้ำ ใช่ไหมคะ ตาลึกโบ๋ ถุงใต้ตาคล้ำเสียจนหน้าดูโทรม ดูแก่กว่าวันอันควร ใครที่มีตาแบบนี้มักโดนทักว่า “นอนดึกเหรอเมื่อคืน” หรือ “ช่วงนี้ไม่ค่อยได้นอนเหรอ?” แต่เอาเข้าจริงแล้ว ขอบตาดำคล้ำ มีสาเหตุมาจากการนอนหลับพักผ่อนไม่เพียงพอจริงหรือไม่ Sanook! Health มีคำตอบค่ะ
 
สาเหตุของขอบตาดำ

กรรมพันธุ์
โรคภูมิแพ้
แสงแดด
วัยที่เพิ่มขึ้น ผิวหนังรอบดวงตาจะบางลง เนื่องจากเราจะสูญเสียคอลลาเจน ทำให้ผิวส่วนนั้นดำคล้ำ

 
วิธีตรวจหาสาเหตุของอาหารขอบตาดำ
ดึงผิวหนังใต้ตาลงสัก 30 วินาที หากพบว่า

สีคล้ำขึ้น ขอบตาดำอาจมีสาเหตุมาจากกรรมพันธุ์ หรืออายุที่มากขึ้น
สีไม่เปลี่ยน ขอบตาดำอาจมีสาเหตุมาจากภูมิแพ้ หรือสัมผัสแสงแดดมากเกินไป

 
รอยคล้ำใต้ดวงตา คืออะไร?
จริงๆ แล้วมันคือเส้นเลือด เป็นเลือดที่ไหลผ่านหลอดเลือดดำที่อยู่ใต้ผิวหนังรอบดวงตาของเรา ด้วยความที่ผิวหนังส่วนนี้บางมาก จึงเห็นเป็นรอยคล้ำได้ง่าย
 
รอบคล้ำใต้ดวงตา จะมองเห็นได้เด่นชัดขึ้น เมื่อ....

อ่อนเพลีย
เครียด
ร่างกายเหน็ดเหนื่อย

เนื่องจากร่างกายจะถูกบังคับให้ผลิตฮอร์โมนคอร์ติซอล ในการตอบสนองต่อภาวะเครียดต่างๆ เพื่อทำให้เรารู้สึกตื่นตัว ซึ่งก็จะทำให้ปริมาณเลือดในร่างกายมากขึ้น ส่งผลให้หลอดเลือดขยายตัวมากขึ้นตามกัน
เพราะฉะนั้น การนอนหลับไม่เพียงพอ ก็เป็นเพียงปัจจัยเล็กๆ ที่ทำให้ร่างกายของเราเหน็ดเหนื่อย อ่อนเพลีย และเครียด จนทำให้ขอบตาดำคล้ำนั่นเองค่ะ คนที่นอนหลับเพียงพอ แต่ยังมีความเครียดสูง ก็มีสิทธิ์ที่จะมีขอบตาดำคล้ำได้เช่นกัน
 
วิธีแก้รอยคล้ำรอบดวงตา
นำถุงชาที่ใช้แล้ว (โดยเฉพาะชาเขียว และชาคาโมมายล์จะได้ผลดีที่สุด) นำไปแช่ตู้เย็น และนำมาแนบกับดวงตา 10-15 นาที คาเฟอีนและกรดแทนนิกในชา จะช่วยลดอาการบวมคล้ำลงได้
 
นอกจากนี้ ผู้หญิงจะมีรอยคล้ำใต้ดวงตามากกว่าผู้ชาย โดยเฉพาะช่วงที่มีประจำเดือน หรือช่วงตั้งครรภ์ อย่างไรก็ตาม รักษาสุขภาพให้แข็งแรงอยู่เสมอ พักผ่อนให้เพียงพอ ทำจิตใจให้สบาย ผ่อนคลายไม่เครียด เท่านี้ก็ช่วยให้ขอบตาไม่ดำคล้ำง่ายขึ้นแล้วล่ะค่ะ