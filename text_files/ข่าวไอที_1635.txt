    จากข่าวดังในสหรัฐอเมริกา เช้ามืดของเมืองไทย ผู้ใช้งาน iPhone รายหนึ่งต้องตกใจกับบิลค่าโทรศัพท์ที่สูงถึง $2,000 หรือประมาณ 70,000 บาท ที่ผ่านมา โดยผู้ใช้ดังกล่าวไม่รู้ตัวว่าทำไมบิลถึงสูงขนาดนี้
    แต่จากการตรวจสอบในตัวเครื่องพบว่า ฟีเจอร์ชื่อว่า WiFi Assist ถูกเปิดใช้งานอยู่ จึงทำให้หลายคนสงสัยว่า ฟีเจอร์ที่อำนวยความสะดวกนี้ มันกลับเป็นดาบที่แทงเข้าหาผู้ใช้ได้จริงหรือ
    วันนี้ Sanook! Hitech จะพามาทำความรู้จักกับฟีเจอร์นี้กันว่า มันดูดเงินจริงหรือไม่อย่างไร
 
    อันที่จริงแล้ว WiFi Assist เป็นฟีเจอร์ที่พึ่งติดตั้งใน iOS 9 เป็นครั้งแรก เป็นฟีเจอร์ที่ช่วยให้คุณสามารถเล่นเน็ตได้ต่อเนื่อง แม้ว่าสัญญาณ WiFi จะอ่อนจนไม่สามารถใช้งานได้ มือถือจะสลับเข้าสู่การเชื่อมต่อผ่านเครือข่ายมือถือ (2G/3G/4G) เองโดยอัตโนมัติ

    ในกรณีของมือถือ Android นั่นก็มีฟังก์ชั่นแบบนี้เช่นเดียวกัน ส่วนมากจะอยู่กับมือถือค่ายเกาหลีอย่าง Samsung กับ LG ในชื่อฟีเจอร์ว่า Smart Network Switch แต่โดยมากแล้วจะให้ผู้ใช้งานกดเปิดเองมากกว่า
    ถามว่ามันดีหรือไม่ ความจริงมันก็มีประโยชน์มากพอสมควร แต่ยกเว้นคนที่ Package อินเทอร์เน็ตไม่เพียงพอ หรือไม่ได้สมัคร ก็อาจจะทำให้ค่าใช้จ่ายของคุณสูงขึ้นอย่างทันตาเห็นกันเลยก็ว่าได้
 
    ในกรณีของคุณ Ashton Finegold ที่โดนนั้นมีการใช้งานไปถึง 144,000 MB ถือว่าเยอะพอสมควร ถ้าไม่เปิดฟีเจอร์ดังกล่าว การใช้งานก็จะไม่สูงเท่านี้
    หากคุณคิดว่าต้องปิดมันแล้ว ให้เข้าไปที่ Setting (ตั้งค่า) > Cellular (เครือข่ายมือถือ) > เลื่อนไปล่าสุดให้กดคำว่า WiFi Assist แล้วกดปิด เท่านี้แม้คุณต่อ WiFi อยู่และสัญญาณอินเทอร์เน็ตน้อยลง ก็จะไม่มีปัญหาบิลค่าบริการอ่วม เพราะบริการนี้อีกต่อไปแล้วครับ
แหล่งช่าวจาก : cbsnews