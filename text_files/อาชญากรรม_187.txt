ตำรวจชุมพรตามจับพ่อแท้ๆ ข่มขืนลูกสาวตั้งแต่เรียนชั้น ม.1 พาไปทำแท้งถึง 2 ครั้ง ยอมรับสารภาพแต่โดยดี แต่ยังไม่สำนึก อ้างขอความเป็นธรรมให้ด้วย เพราะลูกสัญญาจะเก็บเป็นความลับจนถึงวันตาย จากกรณีแม่พาลูกสาว อายุ 20 ปี เข้าแจ้งความร้องทุกข์กับเจ้าหน้าที่ตำรวจ ให้ดำเนินคดีกับอดีตสามี อายุ 43 ปี ผู้เป็นพ่อแท้ๆ ซึ่งก่อเหตุข่มขืนกระทำชำเราลูกสาวมาเป็นเวลานานหลายปี กระทั่งตั้งครรภ์และผู้เป็นย่าพาไปทำแท้งถึง 2 ครั้ง ตั้งแต่สมัยเรียนหนังสืออยู่ชั้น ม.1 หลังจากที่พ่อแม่ได้แยกทางกันและฝ่ายแม่ไปมีสามีใหม่ที่ต่างจังหวัด โดยลูกสาวอยู่กับพ่อใน จ.ชุมพร
กระทั่งต่อมาเมื่อปี 2558 ผู้เป็นแม่ถูกศาลพิพากษาความผิดคดีอาญา โทษจำคุก 3 ปี และเพิ่งจะพ้นโทษออกมาได้ 2 เดือน ทำให้ลูกสาวทนพฤติกรรมผู้เป็นพ่อไม่ไหว จึงแอบหนีไปอยู่กับแม่ พร้อมกับเล่าความจริงให้ฟังทั้งหมด และตัดสินใจแจ้งความจับผู้เป็นพ่อ ตามข่าวที่รายงานไปแล้วนั้น
>> เปิดคลิปเสียงสุดช็อก พ่อแท้ๆ สารภาพข่มขืนลูกสาวมาราธอน แถมย่าพาไปทำแท้ง 2 ครั้ง
ล่าสุดเมื่อคืนวานนี้ (6 พ.ย.) พ.ต.อ.ธงชัย นุ้ยเจริญ ผกก.สภ.เมืองชุมพร ได้สั่งการให้ พ.ต.ท.วิชิตขำคชกรรณ รอง ผกก.(สอบสวน)สภ.เมืองชุมพร นำกำลังชุดสายสืบพร้อมหมายจับศาลจังหวัดชุมพร ไปจับกุม นายพรชัย อายุ 43 ปี พ่อค้ารับซื้อทุเรียนเพื่อส่งออกต่างประเทศ ซึ่งเป็นพ่อของนางสาวบี (นามสมมติ) ได้ที่บ้านพัก
โดยนายพรชัยได้ยินยอมให้เจ้าหน้าที่จับกุมแต่โดยดี โดยไม่ได้ขัดขืนหรือต่อสู้ใดๆ พร้อมกับแจ้งข้อกล่าวหากระทำความผิดฐานข่มขืนกระทำชำเราผู้อื่น ซึ่งเป็นผู้สืบสันดานโดยขู่เข็ญด้วยประการใดๆ โดยใช้กำลังประทุษร้าย โดยผู้อื่นนั้นอยู่ในภาวะที่ไม่สามารถขัดขืนได้ หรือโดยทำให้ผู้อื่นนั้นเข้าใจผิดว่าตนเป็นบุคคลอื่น กระทำชำเราเด็กอายุไม่เกิน 15 ปี ซึ่งเป็นผู้สืบสันดาน ซึ่งมิใช่ภรรยาหรือสามีตน โดยเด็กนั้นจะยินยอมหรือไม่ก็ตาม
เจ้าหน้าที่ได้คุมตัวมาสอบสวนที่ สภ.เมืองชุมพร โดยนายพรชัยให้การรับสารภาพตลอดข้อกล่าวหา แต่อ้างว่าตนไม่ได้ใช้กำลังบังคับแต่อย่างใด เพราะลูกสาวได้สมยอมให้กระทำชำเราเอง อีกทั้งยังเคยพาลูกสาวไปทำแท้งเพียงหนเดียวที่คลินิกแห่งหนึ่งในตัวเมืองชุมพร ส่วนครั้งหลังตนไม่รู้เรื่องว่าใครพาไป
ทั้งนี้ นายพรชัย ยังบอกอย่างไม่ละอายในความผิดที่ก่อไว้กับลูกตัวเองอีกว่า อยากให้ขอความเป็นธรรมให้ตัวเองด้วย ตนก็ยอมรับผิดในสิ่งที่ทำแล้ว แต่ลูกสาวก็ต้องยอมรับผิดด้วย ที่ผิดสัญญาว่าจะไม่ยอมปริปากบอกใครในเรื่องที่มีเพศสัมพันธ์กับตน เพราะเคยรับปากเอาไว้ว่าจะเก็บเป็นความลับจนถึงวันตาย
อย่างไรก็ตาม เจ้าหน้าที่จึงนำตัวส่งพนักงานสอบสวนตามกฎหมายและควบคุมตัวไว้ที่ห้องขัง ก่อนจะนำตัวไปทำแผนประกอบคำรับสารภาพในชั้นต่อไป
