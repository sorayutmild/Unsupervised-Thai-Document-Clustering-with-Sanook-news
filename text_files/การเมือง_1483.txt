นายการุณ โหสกุล ส.ส.กทม. พรรคเพื่อไทย กล่าวถึงกรณีที่มีกระแสข่าวว่ามีปัญหากับ น.ส.มัลลิกา บุญมีตระกูล รองโฆษกพรรคประชาธิปัตย์ ว่า ข่าวที่ตนถูกกระโดดถีบนั้น ไม่เป็นความจริง เพราะทุกคนก็พยายามช่วยงานเพื่อช่วยเหลือประชาชนที่ประสบน้ำท่วม อีกทั้งยังกล่าวติดตลกว่า ถ้าใครกล้าถีบตน คงกระโดดถีบก้านคอไปก่อนแล้ว พร้อมหัวเราะกับกระแสข่าวที่เกิดขึ้น
ส่วนกรณีที่มีข่าวว่า พ.ต.ท.ทักษิณ ชินวัตร อดีตนายกรัฐมนตรี ไม่พอใจการทำงานของ น.ส.ยิ่งลักษณ์ ชินวัตร นายกรัฐมนตรี นั้น เรื่องดังกล่าวไม่เป็นความจริง เพราะวันนี้ นายกรัฐมนตรี ก็ทำหน้าที่ของตนเองดีที่สุดและทุกหน่วยงาน ก็พยายามช่วยเหลือประชาชนอย่างเต็มที่
แต่อย่างไรมีกระแสข่าวจากผู้ที่อยู่ในเหตุการณ์เปิดเผยว่า เหตุดังกล่าวเกิดขึ้นจริง ในห้องประชุมหารือเรื่องน้ำท่วมโรงเรียนฤทธิยะวรรณาลัย 2 แต่เนื่องจากที่นั่งในห้องประชุมไม่เพียงพอ นายการุณจึงไปยืนอยู่ใกล้กับ ม.ร.ว.สุขุมพันธ์ บริพัฒน์ ผู้ว่าฯ กทม. ทำให้ น.ส.มัลลิกา ได้บอกให้นายการุณหาที่นั่งหรือหลบออกจากบริเวณดังกล่าว แต่นายการุณกลับนิ่งเฉย จนกระทั่งการประชุมเสร็จ น.ส.มัลลิกาได้เข้าไปถีบนายการุณ แต่ทั้งคู่ก็ไม่ได้มีปากเสียงกันต่อแต่อย่างใด