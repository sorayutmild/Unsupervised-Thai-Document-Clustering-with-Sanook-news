หลังตื่นนอนควรจำเป็นช่วงเวลาที่ร่างกายของเราสดชื่นแจ่มใสเพราะเราได้ชาร์ตแบตให้กับร่างกายมาเต็มๆ (ยกเว้นเพิ่งนอนไปได้ไม่กี่ชั่วโมงก็ต้องตื่นแล้ว อาจทำให้ง่วงนอน และยังรู้สึกเพลียอยู่ เพราะยังพักผ่อนได้ไม่เต็มที่) แต่หากมั่นใจว่าตัวเองก็นอนอย่างเพียงพอมากกว่า 6 ชั่วโมงแล้ว แต่ทำไมตื่นเช้ามากลับมีอาการหน้ามืดขึ้นได้ เรามาดูสาเหตุกัน
ทำไมถึงหน้ามืดหลังตื่นนอน?
อาการหน้ามืดหลังตื่นนอน เกิดขึ้นจากการที่ร่างกาย และหัวใจปรับตัวไม่ทันหลังจากลุกขึ้นจากเตียงนอนหลังตื่นนอนในทันที เหมือนกับอาการหน้ามืดที่เกิดจากการก้มตัวแล้วลุกขึ้น หรือเงยหน้าขึ้นมาอย่างรวดเร็วเช่นเดียวกัน แต่อาการหน้ามืดหลังตื่นนอนจะมีโอกาสที่ผู้สูงอายุจะเป็นมากกว่าวัยหนุ่มสาว หากเรานอนราบ แล้วลุกขึ้นอย่างรวดเร็วเป็นมุม 90 องศา อาจทำให้หัวใจเราบีบตัวเร็วขึ้นเพื่อให้เลือดไปเลี้ยงสมองได้ทัน เมื่อหัวใจสูบฉีดเลือดไปเลี้ยงสมองได้ไม่ทัน จึงมีอาการหน้ามืดเกิดขึ้นได้
หน้ามืดหลังตื่นนอน อันตรายหรือไม่?
อาการหน้ามืดหลังตื่นนอนเป็นเพียงอาการที่อาจเกิดขึ้นได้เมื่ออายุมากขึ้น หัวใจไม่สามารถสูบฉึดโลหิตไปเลี้ยงสมองได้อย่างรวดเร็วเหมือนวัยหนุ่มสาวเท่านั้น ไม่ได้มีอันตรายอะไรร้ายแรง เพียงแต่ว่าหากมีโรคประจำตัวที่เกี่ยวกับหัวใจอยู่แล้ว หากมีอาการหน้ามืดรุนแรงหลังตื่นนอน อาจอันตรายในแง่ของการล้มเซชนข้าวของ หรือตกบันไดบ้าน เป็นต้น
วิธีป้องกันอาการหน้ามืดหลังตื่นนอน

หลังตื่นนอนในตอนเช้า ใช้เวลาในการลุกลงจากเตียงอย่างช้าๆ ค่อยๆ ผงกศีรษะขึ้นอย่างช้าๆ ค่อยๆ เอียงตัว เอาเท้ายันพื้น มือจับหัวเตียงหรือขอบเตียง แล้วค่อยลุกขึ้นจากเตียง ให้ร่างกายค่อยๆ ปรับตัว
ออกกำลังกายอย่างสม่ำเสมอ โดยเฉพาะคาร์ดิโอ หรือการออกกำลังหัวใจ เช่น เดิน วิ่ง แอโรบิค ปั่นจักรยาน ว่ายน้ำ เพื่อให้หัวใจแข็งแรง สูบฉีดโลหิตไปเลี้ยงสมองได้เร็วขึ้น หากใครมีโรคประจำตัวที่เกี่ยวกับหัวใจ ควรปรึกษาแพทย์ก่อนเริ่มออกกำลังกาย
พักผ่อนให้เพียงพอ นอนให้ได้ 6-8 ชั่วโมงต่อวัน
รับประทานอาหารให้ครบ 5 หมู่

หากยังมีอาการหน้ามืดหลังตื่นนอนอยู่เรื่อยๆ ควรปรึกษาแพทย์เพื่อหาสาเหตุที่แท้จริง