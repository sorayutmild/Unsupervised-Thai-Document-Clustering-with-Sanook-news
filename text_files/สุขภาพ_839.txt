รวมข้อสงสัยที่ถามบ่อยเกี่ยวกับกับฉีดวัคซีนโควิด-19 จากผู้ผลิตวัคซีนแอสตร้าเซนเนก้ามาให้คำตอบเอง
ท่ามกลางสถานการณ์การแพร่ระบาดของโรคโควิด-19 ที่ทวีความรุนแรงอย่างต่อเนื่อง ประเทศไทยได้ดำเนินการเร่งฉีดวัคซีนป้องกันโควิด-19 สร้างภูมิคุ้มกันให้กับประชาชนและยับยั้งการแพร่ระบาดของโรคโควิด-19 โดยในขณะนี้ยังคงมีข้อสงสัยในประเด็นต่างๆ เกี่ยวกับการฉีดวัคซีนป้องกันโควิด-19
ทางแอสตร้าเซนเนก้า จึงขอช่วยไขข้อสงสัยก่อนฉีดวัคซีนป้องกันโควิด-19 จากประเด็นยอดฮิตที่ถูกพูดถึงและสอบถามกันเป็นอย่างมากในโลกออนไลน์ เพื่อเป็นการเตรียมความพร้อมและคลายกังวลให้แก่ประชาชนก่อนเข้ารับการฉีดวัคซีน 

    ก่อนฉีดวัคซีนป้องกันโควิด-19 สามารถกินกาแฟไหม? และการกินกาแฟ จะส่งผลกระทบกับประสิทธิภาพของวัคซีนหรือไม่

ไม่จำเป็นจะต้องงดการดื่มชา กาแฟ โดยการดื่มชา กาแฟไม่ได้ส่งผลกระทบกับประสิทธิภาพของวัคซีน 

    ถ้าหากฉีดวัคซีนป้องกันโควิด-19 แล้ว สามารถฉีดวัคซีนอื่นๆ อย่างวัคซีนไข้หวัดใหญ่ วัคซีนตับอักเสบ บี หรือวัคซีนป้องกันโรคอื่นๆ  ได้หรือไม่

ควรเว้นระยะระหว่างวัคซีนโควิด-19 และวัคซีนชนิดอื่นอย่างน้อย 2 สัปดาห์ เพื่อเลี่ยงการเกิดปฏิกิริยาจากการฉีดวัคซีนพร้อมกัน อย่างไรก็ดีสำหรับวัคซีนที่มีความจำเป็น เช่น วัคซีนพิษสุนัขบ้าเมื่อถูกสัตว์กัด หรือวัคซีนบาดทะยักเมื่อมีบาดแผลให้ฉีดวัคซีนเหล่านี้ได้เลยโดยไม่ต้องทิ้งช่วง

    การฉีดวัคซีนฯ เข็มที่ 3 หรือเข็มกระตุ้นภูมิคุ้มกัน จำเป็นไหม? และสามารถฉีดวัคซีนต่างชนิด/ยี่ห้อ สลับกันได้หรือไม่

ในขณะนี้ยังไม่มีข้อมูลการศึกษาเพียงพอสำหรับวัคซีนเข็มกระตุ้นหรือวัคซีนเข็มที่ 3 ว่ามีความจำเป็นหรือไม่ จึงต้องรอข้อมูลจากการศึกษาเพิ่มเติม สำหรับการฉีดวัคซีนสลับยี่ห้อกันนั้น เริ่มมีการศึกษาออกมามากขึ้นแต่ข้อมูลยังมีจำกัด คำแนะนำในการฉีดวัคซีนสลับยี่ห้อกันจึงต้องขึ้นกับคำแนะนำจากกระทรวงสาธารณสุขของแต่ละประเทศ

    หลังฉีดวัคซีนป้องกันโควิด-19 ของแอสตร้าเซนเนก้าแล้ว ไม่มีอาการไข้ขึ้น ตัวร้อน หรือผลข้างเคียงใด แสดงว่าภูมิคุ้มกันไม่ตอบสนองหรือไม่

อาการข้างเคียงที่พบได้บ่อย เช่น ไข้ ปวดกล้ามเนื้อ เกิดขึ้นได้เนื่องจากการตอบสนองของภูมิคุ้มกันในร่างกายซึ่งแตกต่างกันไปในแต่ละบุคคล ในขณะเดียวกันการตอบสนองของระบบภูมิคุ้มกันในบางรายอาจเกิดขึ้นโดยไม่มีผลข้างเคียงร่วมด้วย ซึ่งไม่ได้แปลว่าไม่มีการตอบสนองของภูมิคุ้มกันแต่อย่างใด 

    ผู้ที่แพ้อาหาร หรือโรคภูมิแพ้ต่างๆ สามารถฉีดวัคซีนโควิด-19 ได้หรือไม่? ถ้าฉีดจะทําให้ภูมิขึ้นน้อยกว่าคนปกติหรือไม่

สามารถฉีดวัคซีนได้ เนื่องจากวัคซีนไม่ได้ผลิตจากสัตว์อาหารทะเล หรือไข่ จึงมีความปลอดภัยต่อผู้ที่มีประวัติแพ้อาหารหรือภูมิแพ้ต่างๆ  

    ผู้มีประจำเดือนสามารถรับวัคซีนโควิด-19 ได้หรือไม่

การมีประจำเดือนไม่เป็นข้อห้ามในการรับวัคซีนโควิด-19
สำหรับข้อมูลเพิ่มเติมเกี่ยวกับวัคซีนโควิด-19 ของแอสตร้าเซนเนก้า สามารถติดตามได้ที่เว็บไซต์ azcovid-19.com