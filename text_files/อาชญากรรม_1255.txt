ผกก.สน.พญาไท ยันคดีหมอมุก ทำตามหลักฐาน รอสอบปากคำลูกสาว พร้อมให้ตรวจภาพหมอมุกตัดต่อหรือไม่ ด้านหมอมุกทำกายภาพบำบัด
พ.ต.อ.สมาน รอดกำเนิด ผู้กำกับการ สน.พญาไท เปิดเผยความคืบหน้า การติดตามคลี่คลายคดี พ.อ.ศักดิ์สิทธิ์ ภู่กลั่น ผู้ที่ออกมายอมรับว่า ขับรถชนหมอมุกนั้น ขณะนี้ในส่วนของพนักงานสอบสวน ได้ดำเนินการตามขั้นตอนของกระบวนการตามกฎหมาย โดยจะพิจารณาจากสำนวนและพยานแวดล้อม รวมถึงพยานหลักฐานที่ได้
ทั้งนี้ ยังเหลือการสอบปากคำพยานที่เหลือในคดี โดยทาง พ.ต.ท.โชติ สุวรรณจุณีย์ รองผู้กำกับการสืบสวนสอบสวน รายงานงานเบื้องต้นได้ประสานงานมานัดวันเข้ามาให้ถ้อยคำแล้ว แต่ทางพยานยังไม่ได้กำหนดวันและเวลาที่ชัดเจน จึงอาจจะต้องให้เวลายืดออกไปก่อน อีกทั้งผลสรุปหลักฐานการตรวจร่องรอยของตัวรถทางเจ้าหน้าที่จะพยายามเร่งรัดต่อไป
อย่างไรก็ตาม จากกรณีภาพถ่าย ขณะที่หมอมุกกำลังยืนกอดอกขวางหน้ารถที่ พ.อ.ศักดิ์สิทธิ์ นำมาเป็นหลักฐานให้ทางพนักงานสอบสวน ก่อนหน้านี้ มีกูรูจากทางเว็บไซต์ ระบุว่าอาจจะเป็นภาพตัดต่อนั้นทาง พ.ต.อ.สมาน กล่าวว่า หากสังคมคลางแคลงใจในประเด็นนี้ก็อาจจะต้องให้มีการตรวจสอบ แต่ทั้งนี้ก็จะต้องขึ้นอยู่กับพยานหลักฐานด้วย
ด้าน แพทย์เจ้าของไข้ หมอมุก เผยอาการดีขึ้น พยักหน้า รับรู้ได้ เริ่มทำกายภาพบำบัดวันนี้ ไม่ยืนยันจะหายเป็นปกติหรือไม่ โดยในวันนี้แพทย์จะเอายาปฏิชีวนะออกทั้งหมด และจะเริ่มทำกายภาพบำบัด เพื่อฟื้นฟูอวัยวะส่วนต่าง ๆ ที่ยังไม่ค่อยมีแรง อาทิ แขน และ ขา พร้อมระบุว่า จากการรักษาทีมแพทย์มีความพอใจ และคนไข้เอง ถือว่า ฟื้นตัวได้เร็วขึ้นมากในช่วงสัปดาห์ที่ผ่านมา
 

 