หลังจากซัมซุงประกาศวิธีตั้งชื่อรุ่นแบบใหม่  เราก็ทราบกันแล้วว่า Galaxy R หมายถึงมือถือตระกูล Galaxy (Android) รุ่นรองท็อป (รองจาก Galaxy S) อธิบายง่ายๆ มันคือ Galaxy S II รุ่นลดสเปกลงมาบางส่วนนั่นเอง
 
ผมได้รับเครื่องรีวิวจากทางซัมซุง ได้ลองเล่นเป็นเวลาสั้นๆ สองสามวัน  ค่อนข้างประทับใจกับมันไม่น้อย Galaxy R กำลังจะวางขายในงาน Thailand  Mobile Expo รอบล่าสุดนี้ ดังนั้นก็ขอลงรีวิวสั้นๆ  เพื่อคนที่กำลังตัดสินใจว่าจะซื้อดีหรือไม่ครับ
 
Galaxy R
 
ข่าวของ Galaxy R ออกมาช่วงเดือนสิงหาคม (ข่าวเก่า: ซัมซุงจับมือ NVIDIA ออกมือถือ Galaxy R ในยุโรปและเอเชีย) ซึ่งถือว่าระยะเวลานับจากออกข่าวจนถึงวางขายจริงในไทยค่อนข้างเร็ว ประมาณหนึ่งเดือนครึ่งเท่านั้น
 
Galaxy R มีชื่อรุ่นว่า I9103 ลักษณะโดยรวมของมันก็อย่างที่บอกไปคือ Galaxy S II รุ่นเปลี่ยนสเปกฮาร์ดแวร์ลงนิดหน่อย
 
จุดที่เปลี่ยนได้แก่
 

หน่วยประมวลผล ของ Galaxy S II ใช้ซีพียู Exynos 1.2GHz ส่วนใน Galaxy R ใช้ NVIDIA Tegra 2 1GHz
หน้าจอ ขนาดเท่ากันที่ 4.27" 800x480 แต่เปลี่ยนจากจอ Super AMOLED Plus ใน S II มาใช้ Super Clear LCD (SC-LCD)
กล้อง ลดขนาดของเมกะพิกเซลลง กล้องหลังลดจาก 8MP มาเหลือ 5MP, กล้องหน้าลดจาก 2MP ลงมาเหลือ 1.3MP

 
สเปกอย่างอื่นเหมือนกันเกือบหมด ใช้ RAM 1GB, แบตเตอรี่ 1650 mAh, Bluetooth 3.0, sensor และการเชื่อมต่อต่างๆ ครบครัน (สเปกอย่างละเอียดจาก Samsung Party)
 
เท่าที่เช็คดูในรายการสเปกของเมืองนอก Galaxy R  ให้พื้นที่เก็บข้อมูลภายในมา 16GB แต่เครื่องที่ผมได้มาใช้ได้ 4GB  อันนี้ต้องลองเช็คเครื่องที่วางขายจริงอีกทีครับ
 
รูปร่างหน้าตา
 
ดูเผินๆ ด้านหน้ามันจะเหมือน Galaxy S II มาก ชนิดว่าวางเคียงกันแล้วอาจหยิบผิดได้ทีเดียวเลย
 

 
แต่ข้างหลังมาคนละแนวเลยครับ ฝาหลังของ Galaxy R ใช้วัสดุลาย brushed metal ให้ความรู้สึกเป็นโลหะ จับแล้วเข้มแข็งดีมาก
 

 
วิธีการวางปุ่มและพอร์ตก็ตามมาตรฐานของมือถือซัมซุงครับ ปุ่มควบคุมด้านหน้า 3 ปุ่ม ไม่มีปุ่ม Search และมีปุ่ม Home แยกอยู่ตรงกลาง
 
ส่วนพอร์ต Micro USB อยู่ด้านล่าง
 

 
ปุ่มปรับระดับเสียงอยู่ฝั่งซ้ายของตัวเครื่อง ปุ่มเปิดเครื่อง-ปิดหน้าจออยู่ฝั่งขวา ช่องเสียบหูฟังอยู่ด้านบน
 

 

 
ด้านหลังมีกล้องพร้อมแฟลช วางตำแหน่งของเลนส์ไว้ตรงกลาง
 

 
ฝาหลังแกะง่าย ความดีอย่างหนึ่งของมันคือถอดเปลี่ยนซิมโดยไม่ต้องถอดแบตเตอรี่ออกก่อน (แต่ Micro SD ต้องถอดแบตนะ)
 

 
วางเทียบขนาดกับ Nexus S ของผมเอง
 

 
ความบางด้านข้าง
 

 
ด้านหลังจะก้นนูนครับ ช่วยให้คลำๆ เพื่อหาทิศทางได้ง่ายขึ้น
 

 
อันที่ผมไม่ค่อยชอบเท่าไรคือ โลโก้ซัมซุงที่ด้านหลัง  มันจะไม่เป็นเนื้อเดียวกับฝาหลัง ทำให้เวลาคลำๆ  ในกระเป๋ากางเกงแล้วจะรู้สึกขัดๆ บ้าง  เหมือนคลำแล้วเจอเข็มกลัดหรือโลหะอะไรประมาณนี้  แต่ก็ไม่ใช่ข้อเสียร้ายแรงอะไร
 

 
รูปร่างหน้าตาโดยรวมถือว่าสวยและดูดี งานประกอบและวัสดุค่อนข้างดี  (คือไม่เป็นพลาสติกมากเหมือนมือถือซัมซุงรุ่นอื่นๆ) แต่หน้าจอ 4.27"  ถือว่าใหญ่ ถือแล้วเต็มไม้เต็มมือมาก  ใครมือเล็กอาจต้องไปลองของจริงก่อนซื้อ
 

 
หน้าจอ SC-LCD ให้ภาพสวยคมชัด ผมลองใช้ Super AMOLED Plus ของ S II  แล้วรู้สึกว่าสีมันเริ่มจะแสบตาเกินไปแล้วนะ แต่กรณีของ SC-LCD  ถือว่ากำลังดี ไม่จัดจ้านไปเหมือนกับ Super AMOLED Plus  โดยส่วนตัวผมชอบจอของ Galaxy R มากกว่าครับ  (อย่างไรก็ตามเรื่องหน้าจอเป็นสิ่งที่ต้องไปลองทดสอบเองก่อนซื้ออยู่ดี)
 
 