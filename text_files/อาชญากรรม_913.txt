จากกรณี น.ส.อานัตตา หรือ น้องวาว อายุ 16 ปี นักเรียนชั้น ม.4 ถูกกระสุนปริศนาได้รับบาดเจ็บที่ไหล่ขวา ขณะนั่งอยู่ในรถส่วนตัวกับมารดา บนถนนสวนสยาม ซึ่งเด็กได้เปิดประตูรถวิ่งไปรพ.นพรัตน์ราชธานี ซึ่งอยู่ฝั่งตรงข้าม แต่เสียเลือดมากจึงล้มฟุบอยู่ที่ฟุตบาธหน้ารพ.
ล่าสุด ผู้สื่อข่าวรายงานว่า (9 ต.ค.) ที่กองบัญชาการตำรวจนครบาล พล.ต.อ.พงศพัศ พงษ์เจริญ รอง ผบ.ตร. และ ส.ต.ต.ปณณธร ไชยญาธรรม เจ้าหน้าที่ตำรวจชุดปราบปราบยาเสพติด กองบังคับการตำรวจนครบาล 3 พร้อมตำรวจชุดปฏิบัติการปราบปรามยาเสพติด รวม 5 นาย และสายลับ ได้ร่วมกันแถลงข่าวถึงกรณีดังกล่าว
โดยระบุว่า วันเกิดเหตุ ส.ต.ต.ปณณธร ได้มีการปฏิบัติหน้าที่จริง ระหว่างที่กำลังดำเนินการล่อซื้อยาเสพติดจากผู้ต้องหา แต่ผู้ต้องหาไหวตัวทันและยิงสวนมา เจ้าหน้าที่จึงต้องป้องกันตัวด้วยการยิงปืน
ด้าน ส.ต.ต.ปณณธร กล่าวแสดงความเสียใจกับเหตุการณ์ดังกล่าวว่า ไม่ทราบว่ากระสุนปืนพลาดไปถูกใคร และไปปฏิบัติหน้าที่ตามปกติ ก่อนจะทราบข่าวในวันรุ่งขึ้น เมื่อทราบข่าวจึงแสดงความบริสุทธิ์ใจเดินทางไปพบและมอบปืนให้กับผู้บังคับบัญชา สังกัดกองบัญชาการตำรวจนครบาล 3 ด้วยตนเอง ยืนยันไม่มีเจตนาให้เด็กหญิงได้รับบาดเจ็บ พร้อมกล่าวขอโทษกับครอบครัวผู้เสียหาย
ขณะที่ พล.ต.ต.ศานิตย์ มหถาวร รักษาราชการแทนผู้บัญชาการตำรวจนครบาล กล่าวว่า ยังไม่มีการแจ้งข้อหา โดยจะมีการตรวจสอบว่าหัวกระสุนในร่างของผู้เสียหาย ว่าถูกยิงออกจากปืนกระบอกเดียวกันหรือไม่ เนื่องจากผู้ต้องหาในคดีล่อซื้อยาเสพติดก็มีอาวุธปืนเช่นเดียวกัน โดยยืนยันจะให้ความเป็นธรรมกับทุกฝ่าย เบื้องต้น ได้สั่งการให้ตำรวจชุดที่ปฏิบัติการทั้ง 5 นาย ให้มาปฏิบัติราชการที่กองบัญชาการตำรวจนครบาลก่อน
ทั้งนี้ จะมีติดตามความคืบหน้าของคดี และตรวจสอบรายละเอียดจากกล้องวงจรปิดเพิ่มเติม โดยในช่วงบ่ายวันนี้ ส.ต.ต.ปณณธร จะเดินทางไปเยี่ยมผู้บาดเจ็บด้วยตนเอง