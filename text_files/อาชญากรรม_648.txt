"พ.ต.อ.โกวิท ม่วงนวล" สามี "สุดาทิพย์" ยันขึ้นป้ายประกาศขาย สวนผึ้งรีสอร์ทจริงบอก "เหนื่อย" ไม่อยากทำอะไรอีกแล้ว หลังโดนคดีรุมเร้าหนัก เคยตั้งราคาไว้ 50 ล้าน เวลานี้คงไม่มีใครกล้าซื้อต่อ ได้แค่ 5-10 ล้านบาทก็เอาแล้ว รับสั่งรื้อที่พักบ้างส่วนจริง แต่ไม่มีเจตนาทำลายของกลาง
จากกรณีปรากฎข่าวว่า สวนผึ้งรีสอร์ท หมู่ 2 ต.สวนผึ้ง อ. สวนผึ้ง จ. ราชบุรี หนึ่งในธุรกิจของ พ.ต.อ.โกวิท ม่วงนวล พร้อมภรรยา นางสุดาทิพย์ ม่วงนวล(นามสกุลเดิมอัครพงศ์ปรีชา) 2 ผู้ต้องหาร่วมกันก่อสร้างแผ้วถางหรือเผาป่า หรือกระทำด้วยประการใด ๆ อันเป็นการทำลายป่าฯ หรือเข้ายึดถือครอบครองป่าโดยไม่ได้รับอนุญาต ซึ่งเชื่อมโยงกับ พล.ต.ท.พงศ์พัฒน์ ฉายาพันธ์ อดีต ผู้บัญชาการสอบสวนกลาง (ผบช.ก.) ได้มีการขึ้นป้ายประกาศขายกิจการ และมีการรื้อสิ่งปลูกสร้าง ในพื้นที่ส่วนเกินประมาณ 10 ไร่ ที่ถูกร้องเรียนว่ามีการบุกรุกนั้น
เมื่อวันที่ 12 ธันวาคม 2557 ผู้สื่อข่าวสำนักข่าวอิศรา www.isranews.org ได้ติดต่อไปยังสวนผึ้งรีสอร์ท เพื่อสอบถามข้อเท็จจริงเรื่องการประกาศขายกิจการ และการสั่งรื้อสิ่งปลูกสร้างอีกครั้ง
โดยได้รับการยืนยันจาก พ.ต.อ.โกวิท ม่วงนวล สามี นางสุดาทิพย์ ม่วงนวล (นามสกุลเดิมอัครพงศ์ปรีชา) ว่ามีการขึ้นป้ายประกาศขายกิจการจริง
"พวกเรารู้สึก เหนื่อย ไม่อยากทำธุรกิจอะไรอีกแล้ว จึงประกาศขายกิจการ"
พ.ต.อ.โกวิท ยังระบุด้วยว่า "ตอนนี้ผมก็โดนคดีความ ภรรยาก็โดนคดีความ จึงรู้สึกเหนื่อยมาก อยากอยู่เฉยๆ ไม่อยากทำอะไรอีกต่อไปแล้ว รวมถึงร้านอาหารที่สนามบินสุวรรณภูมิด้วย"
เมื่อถามว่า ตั้งราคาขายสวนผึ้งรีสอร์ทไว้เท่าไร พ.ต.อ.โกวิท ตอบว่า "ตอนแรกคิดว่าก็ประมาณ 50 ล้านบาท แต่ได้แค่ 5-10 ล้านบาท ผมก็เอาแล้ว แต่คิดว่าตอนนี้คงไม่มีใครอยากมาซื้อต่อหรอก"
"เมื่อคืนก็พึ่งคุยกับเพื่อน ๆ ว่า ผมไม่อยากทำต่อแล้วนะ ไม่อยากทำธุรกิจอะไรอีกแล้ว ใครอยากที่จะทำต่อ เข้ามาทำได้เลย"
เมื่อถามว่า มีการสั่งให้รื้อพื้นที่ส่วนเกินประมาณ 10 ไร่ ทิ้งไปเพื่อทำลายของกลางคดีบุกรุกหรือไม่ พ.ต.อ.โกวิท ตอบว่า มีการสั่งให้รื้อถอนสิ่งปลูกสร้างบางส่วนออกไป แต่ไม่ได้มีเจตนาที่จะทำลายของกลางอะไร ทำไปเพื่อความสบายใจมากกว่า เราไม่อยากให้มีปัญหาอะไรเกิดขึ้นอีก มีคนเขาร้องเรียนมาเราก็ทำให้"
พ.ต.อ.โกวิท กล่าวด้วยว่า "ตอนนี้ชีวิตเหนื่อยมาก อยากจะหยุดทุกอย่าง ในส่วนของผม ได้ประกันตัวออกมาสู้คดี แต่ภรรยายังถูกควบคุมตัว ก็ต้องมาคอยดูแล รวมถึงชีวิตของลูกๆหลานๆ ด้วย มันเหนื่อยมากไม่อยากจะทำอะไรอีกแล้ว"
ขอบคุณข้อมูลจาก สำนักข่าวอิศรา isranews  