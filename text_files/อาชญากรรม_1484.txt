ผู้สื่อข่าวรายงานว่า (19 พ.ค.) เวลา 19.55 น. สภ.เขาสิงโต อ.เมือง จ.สระแก้ว รับแจ้งเหตุมีผู้ถูกยิงได้รับบาดเจ็บ ที่บ้านหลังหนึ่ง หมู่ 16 บ้านนาล้อม ต.บ้านแก้ง อ.เมืองสระแก้ว ที่เกิดเหตุอยู่บริเวณป่าหลังบ้าน พบร่าง น้องปอ อายุ 7 ปี นักเรียนชั้น ป.1 ถูกยิงด้วยอาวุธปืนไม่ทราบชนิด เข้าที่บริเวณชายโครงด้านซ้าย จึงรีบนำตัวส่ง รพ.สมเด็จพระยุพราชสระแก้ว แต่น้องปอทนพิษบาดแผลไม่ไหวเสียชีวิตในเวลาต่อมา
จากการตรวจสอบที่เกิดเหตุพบปืนแก๊ปตกอยู่ จึงเก็บไว้เป็นหลักฐาน จากการสอบสวน นางสุมาลี อายุ 38 ปี ป้าของน้องปอ ให้การว่า ก่อนเกิดเหตุหลานสาวเพิ่งเดินทางกลับมาจากโรงเรียน แล้วออกไปเล่นกับเพื่อนๆ ที่ป่าด้านหลังบ้าน ส่วนตนกำลังทำกับข้าวเย็นอยู่ในครัว ระหว่างนั้นก็ได้ยินเสียงปืนดังขึ้นที่บริเวณหลังบ้าน 1 นัด จึงวิ่งออกไปดู ก็พบร่างหลานสาวนอนจมกองเลือดอยู่
ด้าน ด.ช.โต้ง (นามสมมุติ) อายุ 15 ปี พี่ชายของน้องปอ ให้การวกวน โดยบอกว่าในครั้งแรกว่า น้องปอถูกปืนยิงล้มลงอยู่ในป่าหลังบ้าน พร้อมกับเล่าว่า ได้พาน้องปอไปเดินเล่นหลังบ้านแล้วเจอปืนแก๊ปวางพิงอยู่ข้างต้นไม้ แต่จู่ๆ ปืนได้ล้มลงลั่นใส่น้องปอจนฟุบจมกองเลือด พอถามอีกครั้งหนึ่งก็บอกว่า ขณะปืนลั่นใส่น้องสาว ตนเองไม่อยู่แต่อยู่ที่บ้านยาย
ขณะที่ พ่อของเด็ก อายุ 37 ปี ให้การว่า ขณะเกิดเหตุตนยังทำงานอยู่ที่โรงแป้ง ห่างจากบ้าน 10 กม. ได้มีญาติโทรศัพท์มาบอกว่าลูกสาวถูกปืนลั่นใส่ ตนเดินทางมาที่รพ.แต่ไม่ทัน ลูกสาวเสียชีวิตแล้ว และเมื่อแม่ของเด็กทราบว่าลูกสาวเสียชีวิตแล้ว ก็ถึงกับเป็นลมหมดสติ ญาติต้องหามกลับบ้าน
อย่างไรก็ตาม ทางเจ้าหน้าที่ได้มอบศพให้ญาตินำไปบำเพ็ญกุศล และจะเร่งสอบสวนเหตุการณ์ที่เกิดขึ้นว่าเป็นอุบัติเหตุหรือไม่ และใครเป็นเจ้าของปืน เนื่องจากพ่อของเด็กไม่ทราบว่าปืนดังกล่าวเป็นของใคร เพื่อดำเนินคดีตามกฏหมายต่อไป
ขอขอบคุณภาพจาก INN