
ตามติดโครงการอีโค่คาร์ 2 โครงการที่กระทรวงอุตสาหกรรมมีความคิดที่จะผลักดันให้เกิด โดยคาดว่ารถยนต์ที่เหมาะสมจะทำอีโคคาร์ 2 จะมีเครื่องยนต์ขนาด 1000 ซีซี น้อยกว่าอีโคคาร์ปัจจุบันที่ระบุเครื่องยนต์ไม่เกิน 1200 ซีซี โดยเป็นรถที่เหมาะแก่การวิ่งในเมืองมากกว่าต่างจังหวัด เพราะมีเครื่องยนต์ค่อนข้างเล็ก
ส่วนแนวโน้มราคาจำหน่ายของอีโคคาร์2 จะถูกกว่าอีโคคาร์ปัจจุบันที่ราคาเริ่มต้นประมาณ 4 แสนบาท เพราะจะเข้าสู่โครงสร้างภาษีใหม่ ที่กำหนดว่าหากรถยนต์สามารถลดการปล่อยก๊าซคาร์บอนไดออกไซด์ได้น้อยกว่า 100 มิลลิกรัมต่อกิโลเมตร จะเสียภาษีสรรพสามิตอัตรา 14% ขณะที่อีโคคาร์ปัจจุบันเสียภาษีอยู่ที่ 17%
อย่างไรก็ตาม มีเสียงจากนายศุภรัตน์ ศิริสุวรรณางกูร ประธานกลุ่มอุตสาหกรรมยานยนต์ สภาอุตสาหกรรมแห่งประเทศไทย ว่าอยากให้รัฐบาลดำเนินนโยบายอย่างรอบคอบ หากรัฐบาลจะสนับสนุนให้ผลิตรถยนต์อีโคคาร์2 ควรกำหนดเวลาห่างจากการผลิตอีโคคาร์แรกเป็นเวลา 8 ปี เนื่องจากตามข้อกำหนดให้บริษัทรถยนต์ต้องมีการผลิตจริง 1 แสนคัน ภายใน 5 ปี และผลิตให้ได้ 4 แสนคันภายในปีที่ 8 เทียบกับที่ผ่านมาอีโคคาร์คันแรกของไทยจากค่ายนิสสันเริ่มจำหน่ายในปี 2553 ดังนั้นอีโคคาร์2 ควรเกิดขึ้นช่วงปี 2561
โครงการอีโค่คาร์ 2 จะเกิดจริงหรือไม่คงต้องจับตาดูอย่างใกล้ชิด Sanook! Auto จะติดตามนำมาเสนอเป็นระยะครับ 