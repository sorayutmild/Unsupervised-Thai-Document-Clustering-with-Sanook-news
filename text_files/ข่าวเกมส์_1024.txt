 
เกมออนไลน์
ช่วงนี้กระแสเกมบ้านเราคึกคักดูมีชีวิตชีวาเป็นพิเศษ  เพราะมีเกมให้เลือกเล่นมากมาย  และต่อจากนี้ก็จะทยอยเปิดให้เล่นกันยาวเป็นขบวนรถไฟ  มีแพลนยาวกันจนถึงปลายปีโน่น  แบบนี้ก็มันสะเด่าเด็ดดวงกันไปสำหรับคนที่ชอบลองเกมใหม่ๆ  และอะไรที่ไม่ซ้ำซากจำเจ ก็ดีครับ เล่นอะไรเปลี่ยนไปเรื่อยๆ  ก็ได้ความมันส์อีกรูปแบบ เพลินดีเหมือนกัน  แต่ก็น่าเห็นใจเกมบางเกมเหมือนกันนะครับ  เพราะต้องมีบ้างที่จะต้องล้มหายตายจาก หรือแพ้พิษภัยความใหญ่ของบางเกม  หรือแพ้แรงโปรโมทที่โหมกระหน่ำช่วงเกมเปิดกันอย่างไม่ขาดสาย  บางเกมก็อาจจะไม่ได้ยอดตามเป้าที่หวัง  จากที่คิดว่าน่าจะรุ่งกลับกลายเป็นร่วงก็มีให้เห็นกันจนชินตา  เกมเก่าที่นิ่งมานานก็ขยับบ้างเพื่อเอาตัวรอด  ส่วนเกมที่ไม่ขยับไม่มีการอัพเดทก็เตรียมจองวัดได้เลย งานนี้มีป่าช้าแน่นอน  โดยเฉพาะเกมที่มีข่าวลือต่างๆ นานาว่าไม่แน่อาจจะต้องปิดตัวลงในอีกไม่ช้า  ก็ต้องออกมาสยบข่าวลือต่างๆ ว่ายังไงก็ยังเปิดต่อแน่นอน  ถึงแม้ว่าต่างประเทศจะไม่ประสบความสำเร็จก็ตาม
ที่ต้องออกมากล่าวเช่นนี้ก็เพราะช่วงสัปดาห์ที่ผ่านมา ในขณะที่เกมอื่นๆ  เปิดศึกแย่งชิงยอดผู้เล่นเข้ามาไว้ในมือ แต่ทาง บริษัท โกลเด้นซอฟท์ 2006  (ไทยแลนด์) จำกัด ก็ได้จัดการแถลงข่าวเกี่ยวกับเกม RayCity  ว่าจากนี้จะเป็นอย่างไรต่อไป เมื่อมีข่าวออกมาว่า ทางผู้พัฒนาอย่าง J2M  ประเทศเกาหลีใต้ จะไม่พัฒนาเกมต่อ หลังจากที่ทาง EA ที่ Take Over บริษัทไป  จะให้ทาง J2M ไปทำงานทางด้านอื่นแทน แล้วปล่อยให้ RayCity  ลอยเท้งเต้งไร้เสาหลักยึดเกาะ ซึ่งหากเป็นเช่นนั้นเท่ากับว่า  ทางโกลเด้นซอฟท์เองก็ต้อนยอมจำนนแต่โดยดีที่จะต้องหยุดการให้บริการเกม  RayCity เพราะสาเหตุที่ว่า เปิดไปเกมก็ไร้การอัพเดทแน่นอน
เกมออนไลน์
เมื่อเป็นเช่นนั้นก็ต้องหาทางออกกันสิครับ เพราะอย่างที่เราๆ  คนในวงการเกมทราบกันดีอยู่แล้วว่า RayCity  ถือเป็นเกมหนึ่งที่ประสบความสำเร็จอย่างมากในบ้านเรา  ถึงแม้ในเซิร์ฟเวอร์ต่างประเทศหลายๆ  ที่จะต้องปิดตัวลงเพราะไม่ได้รับความนิยม แต่บ้านเรามันตรงกันข้ามทั้งหมด  ด้วยการเปิดให้บริการยาวนานมากว่า 5 ปี  โกลเด้นซอฟท์ก็เลยต้องหาวิธีที่จะทำให้ RayCity ยังคงอยู่ต่อไป  ซึ่งนั่นมันคือที่มาของงานแถลงข่าวในครั้งนั้นครับ  ว่าทางโกลเด้นซอฟท์ได้สิทธิ์ในตัวเกม RayCity มาจาก EA  โดยสิทธิ์ครั้งนี้ครอบคลุมในแถบ Southeast Asia  จึงมีสิทธิ์ที่จะทำอะไรก็ได้เกี่ยวกับ RayCity  ซึ่งอย่างแรกที่จะต้องทำคือต้องพัฒนาต่อแม้ทาง J2M จะไม่ทำแล้วก็ตาม  ดังนั้นเลยจัดการหาทีมผู้พัฒนาใหม่ ซึ่งตามที่แถลงข่าวก็จะเป็น บริษัท  Wevesoft จากเกาหลีใต้ ก็ถือว่าน่าจะคุ้นหน้าคุ้นตากันอยู่ เพราะทั้ง 2  บริษัทเคยจับมือกันมาแล้วกับการร่วมมือของเกม Zone4 นั่นเองครับ
จากการแถลงการดังกล่าว ผมก็เลยอดคิดไม่ได้เหมือนกันว่า  ทำไมเกมที่โด่งดังในบ้านเราแบบสุดโต่งอย่าง RayCity นั้น  กลับไม่ได้รับการเหลียวแลจากทีมผู้พัฒนาเก่า  และบางประเทศยังไม่ประสบความสำเร็จอีกด้วย  ซึ่งทั้งนี้ทั้งนั้นทุกอย่างมันขึ้นอยู่กับผู้บริโภค  หรือที่เราเรียกกันว่าเกมเมอร์นั่นแหละ หากตัวเกมทำออกมาได้โดนใจก็คนตรึม  เล่นกันยาวๆ ไป ซึ่งมันก็เป็นสัจธรรมไปแล้วเหมือนกัน ว่าระยะหลังมานี้  ต่อให้เกมดีเกมดังมาจากไหน เซิร์ฟเวอร์ต่างประเทศจะมีคนเล่นถล่มทลายเพียงใด  ขึ้นชาร์ตอันดับ 1 ตลอดกาลขนาดไหน  ก็ไม่ได้การันตีว่าหากมาเปิดในบ้านเราแล้วจะเปรี้ยงปร้างอย่างที่เคยทำใน เซิร์ฟเวอร์ต่างประเทศ เข้ามาแล้วมีดับก็มีให้เห็นกันเยอะแยะ  จนตอนนี้ไล่ชื่อไม่ไหวแล้วว่าปิดตัวลงไปกี่เกม ยกตัวอย่างกันง่ายๆ อย่างเกม  KartRider ที่เกาหลียุคนั้นคือเกม Casual อันดับ 1  แต่ตอนนี้ในบ้านเราปิดไปเป็นที่เรียบร้อย Sudden Attack ที่เกาหลีคือ FPS  อันดับ 1 แต่บ้านเราแค่ระดับกลางๆ เท่านั้น แต่บางเกมที่ถือเป็นระดับกลาง ๆ  ของต่างประเทศ พอเข้ามาเปิดในบ้านเรา กลับได้รับความนิยมอย่างสูง  มียอดผู้เล่นติดระดับ Top 5 ของเกมที่เปิดในเมืองไทย เช่น Special Force,  Point Blank, HoN และอีกหลายๆ เกม
เกมออนไลน์
เกมออนไลน์
ทั้งหมดนี้มันแสดงให้เห็นแล้วว่า  รสนิยมในการเล่นเกมของเด็กไทยไม่เหมือนกับต่างประเทศ  การตัดสินจากที่เป็นเกมดังเกมใหญ่  มาบ้านเราก็ไม่ได้การันตีหรอกนะครับว่าจะประสบความสำเร็จหรือไม่  เพราะนิสัยการเล่นของคนไทยต่างออกไป ซึ่งชอบอะไรที่มันเร็วๆ  ชักช้าอืดอาจยืดยาดรับรองจบข่าว  และอีกจุดที่สังเกตมานานนั่นคือความต่างและความแปลกใหม่ของเกมที่นำมาเปิด  ซึ่งลองสังเกตกันดีๆ นะครับว่า มีหลายเกมที่แหวกแนว  ฉีกรูปแบบการเล่นจากเกมอื่นๆ แล้วประสบความสำเร็จอย่างล้นหลาม  ไม่ว่าจะเป็นยุคแรกของ Ragnarok ยุคทองของ Casual ด้วยเกม Pangya  ที่มีแนวการเล่นที่ไม่เหมือนใคร ยุุคของเกมแดนซ์เกมแรกของเมืองไทยอย่าง  Audition ที่ถึงตอนนี้ก็ลอยติดลมบนไปเป็นที่เรียบร้อย  ยุคฮาร์ดคอร์อย่างการมาของ Special Force เกม FPS ตัวแรก  เกมแนวใหม่ที่ชื่อว่า MOBA กับการมาของ DotA  ที่ยอดผู้เล่นต้องใช้คำว่าทะลัก หรือแม้แต่ RayCity  เองก็ถือเป็นแนวใหม่ในบ้านเราแล้วประสบความสำเร็จเหมือนกัน  จากรายชื่อที่ผมกล่าวไป  เป็นเกมที่ประสบความสำเร็จอย่างสูงในบ้านเราทั้งสิ้น  และแต่ละเกมก็ถือเป็นตัวบุกเบิกเกมแนวใหม่ในบ้านเราในช่วงนั้นด้วย  นั่นมันแสดงให้เห็นถึงว่าเด็กไทยมักชอบอะไรที่แปลกออกไปจากเดิม  แต่ก็ไม่เสมอไป  เพราะทั้งหมดมันก็ขึ้นอยู่กับผู้พัฒนาว่าจะทำออกมาได้ดีเพียงใดด้วยเช่นกัน

เกมออนไลน์

เกมออนไลน์
เกมออนไลน์
เกมออนไลน์
เกมออนไลน์
จากนี้หลายๆ ค่ายคงต้องมองและตัดสินใจกันดีๆ ว่าจะเอาเกมไหนมาเปิด  เพราะบางทีทุ่มเม็ดเงินดึงเกมฟอร์มยักษ์มาเปิดก็เสี่ยงที่จะพลาดสูง  ทำให้เดี๋ยวนี้หลายค่ายหันไปจับเกมระดับกลางๆ  แล้วเน้นที่คอนเท้นท์เกมมากกว่าชื่อชั้น ซึ่งก็ถือเป็นผลดีกับตัวเอง  คือคุ้มค่าราคาทุน จะล้มก็ไม่เจ็บตัวมาก  เปิดถูกช่วงถูกเวลาก็พากันรวยไม่รู้เรื่อง ส่วนเราในฐานะคนเล่น  ก็ได้รับสิทธิ์ในการเลือกที่จะเล่นอยู่แล้ว ก็ไม่ต้องไปเดือดร้อนอะไรมาก  แค่มีให้เล่นก็เล่นกันไปตามสมควร อุดหนุนบ้างบางครั้งตามกำลังทรัพย์  เพราะถ้าเงินที่เราอุดหนุน เป็นเม็ดเงินที่ช่วยต่อเติมอายุเกมที่รัก  เราก็คุ้มไม่ใช่เหรอครับ ที่จะทำให้เราเล่นเกมนั้นไปนานๆ เผลอๆ  ในบ้านเราอาจจะได้ถือสิทธิ์ตัวเกมเฉกเช่น RayCity ก็เป็นได้
 
 