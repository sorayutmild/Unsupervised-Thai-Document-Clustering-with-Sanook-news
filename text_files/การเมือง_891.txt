กลุ่มพันธมิตรฯ ในลอสแอนเจลิส กว่า2พันคน รวมตัวขับไล่ "ทักษิณ" หลังเตรียมเปิดปราศรัย สุดท้ายเข้างานไม่ได้ โฟนอินขอโทษคนเสื้อแดง
(13 ส.ค.)รายงานข่าวจากนครลอสแองเจลิส สหรัฐอเมริกา แจ้งว่า ที่บริเวณไทยแลนด์พลาซา ถนนฮอลลีวูด นครลอสแองเจลิส เมื่อเวลาประมาณ 17.30 น.ของวันที่ 12 ส.ค.ตามเวลาท้องถิ่น กลุ่มพันธมิตรประชาชนเพื่อประชาธิปไตยในลอสแองเจลิส ประมาณ 300 คน ได้รวมตัวกันเพื่อประท้วงขับไล่ พ.ต.ท.ทักษิณ ชินวัตร อดีตนายกรัฐมนตรีของไทย ที่มีกำหนดการมาปราศรัยกับคนเสื้อแดงที่บริเวณดังกล่าว 
ส่วนทางด้านคนเสื้อแดงจำนวนหลักสิบคน ซึ่งนำโดยนางดารณี กฤตบุญญาลัย ที่ใส่วิกสีธงชาติ ได้ทยอยกันเดินมา โดยต้องจอดรถด้านนอกแล้วเดินบนถนนไปยังลานจอดรถของไทยแลนด์พลาซาที่ พ.ต.ท.ทักษิณ จะเปิดปราศรัย และจำนวนของกลุ่มพันธมิตรฯ ได้เพิ่มมากขึ้นเรื่อยๆ จนเวลาประมาณ 19.00 น. มีจำนวนเพิ่มเป็น 2,000 คน ทำให้พ.ต.ท.ทักษิณ ไม่สามารถเข้าไปในบริเวณงานได้ และโฟนอินมาขอโทษกลุ่มคนเสื้อแดง
ขณะที่ทางด้านหนังสือพิมพ์ Siam Town US ฉบับวันที่ 12 สิงหาคม 2555 ได้พาดหัวข่าวหน้า 1 ว่า สังคมแอลเอเครียด "ทักษิณ" เปิดปราศรัย 12 สิงหา รายงานถึงการเดินทางมาปราศรัยของ พ.ต.ท.ทักษิณ ชินวัตร ที่ไทยแลนด์พลาซา นครลอสแองเจลิส ซึ่งทำให้เกิดการเผิญหน้าหน้าระหว่างคนเสื้อแดงกับคนเสื้อเหลืองในพื้นที่