จากกรณีที่ นางบัวลี ชาวบ้าน หมู่ที่ 2 บ้านท่าแก ต.ลุ่มลำชี อ.บ้านเขว้า จ.ชัยภูมิ พร้อมด้วยญาติๆ และเพื่อนบ้าน ออกตามหา นายนิรันดร์ อายุ 24 ปี ลูกชายที่หายตัวไปอย่างลึกลับและมีเงื่อนงำ ตั้งแต่วันที่ 8 เม.ย.ที่ผ่านมา จนถึงวันนี้เป็นเวลา 18 วัน
ผู้สื่อข่าวรายงานว่า (26 เม.ย.) ได้เดินทางมาดูการขุดค้นที่ชาวบ้านแจ้งว่าพบหลุมดินใหม่ ที่มีลักษณะคล้ายขุดฝังอะไรบางอย่าง ที่บริเวณแปลงปลูกป่ายูคาลิปตัสท้ายวัดโสกตลับ บ้านโสกตลับ ตำบลโคกสูง อำเภอเภอเมือง จังหวัดชัยภูมิ
เจ้าหน้าที่ช่วยกันขุดดินขึ้นมาเพียงไม่ถึง 3 นาที ก็พบหลักฐานหลายอย่าง เช่นรูปถ่ายนายนิรันดร์ เอกสารวุฒิบัตรที่ทางสถานศึกษาออกให้ อุปกรณ์ด้านอิเล็กทรอนิกส์ อุปกรณ์ต่อพ่วงโทรศัพท์ และคอมพิวเตอร์ เสื้อผ้า มีดปลายแหลม ทั้งหมดถูกเผาเป็นบางส่วนวางทับซากมนุษย์ ที่อยู่ในสภาพร่างกายเปลือยเน่า ส่งกลิ่นเหม็นคละคลุ้งไปทั่วบริเวณ
หลังพ่อแม่และญาติเดินทางมาถึงต่างร่ำไห้ปานจะขาดใจ เพราะมั่นใจว่าเป็นลูกชายตัวเองอย่างแน่นอน โดยเฉพาะพ่อของนายนิรันดร์ ถึงกับทรุดลงกับพื้นดิน ตัดพ้อต่อว่าฆาตกรที่ทำร้ายลูกชายว่า "ฆ่าลูกผมทำไม ลูกผมเป็นคนดีคนเก่ง นิสัยดี" จากนั้นก็ใช้มือคุ้ยเขี่ยตามพื้นดินพร้อมร้องไห้ตลอดเวลา ท่ามกลางสายตาของผู้คนที่มาร่วมให้กำลังใจจำนวนมาก อย่างน่าเวทนา
ด้าน เจ้าหน้าที่ตำรวจที่ติดตามคดีนี่มาโดยตลอดและอย่างต่อเนื่อง ยืนยันว่าตั้งแต่วันเกิดเหตุทางเจ้าหน้าที่ตำรวจได้วางแผน และติดตามสืบสวนมาอย่างต่อเนื่อง จนทราบว่าเบาะแสที่จะนำไปสู่การฆาตกรรมครั้งนี้ ในส่วนของโครงกระดูกและเอกสารที่พบ ก็จะนำไปทำการตรวจสอบอย่างละเอียดอีกครั้ง เพื่อยืนยันว่าเป็นศพของนายนิรันดร์จริงหรือไม่
อย่างไรก็ตาม ทีมงานค้นหายังสามารถตรวจสอบกล้องวงจรปิดที่โรงแรมแห่งหนึ่ง อำเภอขามสะแกแสง จังหวัดนครราชสีมา พบว่าเมื่อวันที่ 8 เม.ย.ที่ผ่านมา นายนิรันดร์พร้อมกับเพื่อนชายที่สวมเสื้อสีส้ม ได้เดินทางมาเข้าพักตั้งแต่ช่วงเย็น
โดยเพื่อนชายมีท่าทางมีพิรุธ พยายามหลบหน้าพนักงานของโรงแรม จนช่วงดึกของคืนวันเดียวกันทั้งคู่ก็ได้กลับออกมาที่รถยนต์ของนายนิรันดร์ แล้วขับออกไป โดยมีนายนิรันดร์ทำหน้าที่เป็นคนขับ