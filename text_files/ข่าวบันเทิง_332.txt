กลายเป็นความเซอร์ไพร์สส่งท้ายปี เมื่ออยู่ๆ ผู้กำกับศิลปินแห่งชาติ ที่สร้างสรรค์ผลงาน...ระเบิดภูเขาเผากระท่อม! อย่าง ฉลอง ภักดีวิจิตร ได้เข้าพิธีแต่งงานเงียบๆ ที่ จ.ศรีสะเกษ กับสาวที่คบหากันมาได้ 5 เดือนเศษ เล็ก พิมพ์สุภัค อินทรีย์ ไม่หวั่นแม้อายุพวกเขาจะห่างกันถึง 45 ปี
แต่ข่าวคราวเรื่องงานแต่งงานครั้งนี้ก็กลายประเด็นร้อนๆ เมื่อดูเหมือนว่าลูกๆ ทั้ง 3 คนของ ฉลอง ภักดีวิจิตร จะไม่พอใจกับความสัมพันธ์รักครั้งใหม่ของพ่อ โพสต์ข้อความลงอินสตาแกรมต่างๆ นานา ล่าสุดผู้เป็นพ่อได้ออกมาพูดเกี่ยวกับประเด็นดังกล่าว เปิดใจล่าสุดยกหูโทรศัพท์คุยกับลูกชายแล้ว
ฉลอง ภักดีวิจิตร เปิดเผยว่า ทราบเรื่องที่ลูกๆ โพสต์ข้อความลงในอินสตาแกรมแล้ว เพราะติดตามพวกเขาตลอด แต่ก็อดเป็นห่วงไม่ได้ว่า สิ่งที่พวกเขานั่นทำจะถูกมองว่าเป็นลูกอกตัญญู ขัดขวางพ่อแม่ ตอนนี้ได้โทรศัพท์คุยกับ กัญจน์ แล้ว ถามเรื่องในอินสตาแกรม ลูกก็ไม่ตอบอะไร นอกจากพูดว่า "ครับ" ตนจึงวางสายไป
ทั้งนี้ ฉลอง บอกอีกว่า ตนไม่ต่อว่าตักเตือนลูกมาก เพราะพวกเขาก็โตกันหมดแล้ว น่าจะแยกแยะได้ ตนทำงานหนักมาตลอด แค่อยากจะมีใครมาดูแล ที่คบหากับคุณเล็กมา 5 เดือน คือเขาก็รู้มาตลอดนะ แต่มันเป็นการดำเนินชีวิตของพ่อ ชีวิตลูกขึ้นอยู่กับพ่อ ไม่ใช่ชีวิตพ่อขึ้นอยู่กับลูก พวกเขาไม่เคยเห็นหน้ากัน และคิดว่าเร็วเกินไป จึงโพสต์แบบนั้นออกไป
ผู้กำกับคนดัง ยังกล่าวว่า ตนไม่เสียใจ แต่คิดว่าทำไมลูกๆ ทำแบบนี้ ตนอายุ 83 ปีแล้ว อยู่ได้อีกไม่กี่ปี ทุกวันนี้ก็ยังทำงานหนัก ส่วนเรื่องภรรยาที่เสียชีวิตไปเมื่อต้นปี ตนคิดว่าเขาเสียไปแล้ว ไปสบายแล้ว ชีวิตตนก็ต้องดำเนินต่อไป ส่วนเรื่องปัญหาครอบครัวตนไม่ได้กังวลอะไร เพราะไม่ได้อยู่บ้านเดียวกันลูกๆ แล้ว ตนแค่ห่วงพวกเขาที่มาใส่ใจเรื่องพวกนี้ มันจะกระทบต่อหน้าที่การงานพวกเขาเท่านั้นเอง
ขอบคุณเนื้อหาข่าวจาก ข่าวสดออนไลน์