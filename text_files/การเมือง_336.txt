จากกรณีที่ในโลกออนไลน์ ได้มีการแชร์ภาพเอกสารของ บริษัทบุญรอด บริวเวอรี่ จำกัด ลงนามโดยนายสันติ ภิรมย์ภักดี ในฐานะกรรมการผู้จัดการใหญ่ ถึงนายจุตินันท์ ภิรมย์ภักดี บิดาของ น.ส.จิตภัสร์ ภิรมย์ภักดี อดีตผู้สมัคร ส.ส.พรรคประชาธิปัตย์ โดยมีเนื้อหาว่าบทบาททางการเมืองของ น.ส.จิตภัสร์ กระทบภาพลักษณ์องค์กร เพราะถูกนำไปโยงเรื่องการเมือง พร้อมระบุว่าที่ผ่านมาได้เคยเตือนและให้คำแนะนำนายจุตินันท์ไปแล้วนั้น
ล่าสุด รายการเรื่องเล่าเช้านี้ ทางช่อง 3 ได้เปิดเผยว่า แหล่งข่าวจากบริษัทบุญรอด กล่าวว่า สาเหตุที่นายสันติ ภิรมย์ภักดี ต้องเขียนจดหมายดังกล่าว เพราะไม่สบายใจที่ น.ส.จิตภัสร์ ซึ่งเป็นคนในตระกูลภิรมย์ภักดี ไปพูดในทำนองว่า คนชนบทไม่มีความรู้เรื่องประชาธิปไตย เมื่อบางคนฟังแล้วอาจรู้สึกว่าถูกดูถูก อีกทั้งบริษัทบุญรอดฯถือว่า คนไทยทุกคนเป็นผู้มีพระคุณกับบริษัท การพูดเช่นนั้นถือเป็นการไม่สมควร จึงต้องเขียนเตือนเป็นลายลักษณ์อักษร
ขณะที่ น.ส.จิตภัสร์ โพสต์เฟซบุ๊ก ตั๊น จิตภัสร์ ภิรมย์ภักดี ว่า "ในเมื่อเราได้เลือกข้างแล้ว ขอให้เชื่อมั่นและยึดมั่นในอุดมการณ์ อย่ากลัวที่จะสู้ในสิ่งที่ถูกต้อง ตั๊นขอทำหน้าที่ของวันนี้ให้ดีที่สุด จะสู้เคียงข้างพี่น้องประชาชน.. ขอเป็นกำลังใจให้ทุกๆหัวใจรักชาติค่ะ เพื่อชาติ ศาสนา พระมหากษัตริย์"