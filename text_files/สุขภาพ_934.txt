ญาติผู้ใหญ่ หรือแม้กระทั่งวัยทำงานหนุ่มสาวหลายคนที่อยู่รอบข้าง เริ่มเป็นโรคนี้กันมากขึ้นทุกที แต่ก่อนหากพูดถึงโรคไต ยังจะเข้าใจมากกว่า พอเป็นโรค “นิ่วในไต” หลายคนแอบสงสัยว่าเป็นอย่างไร เพราะอะไรถึงเป็น มีอาการเป็นอย่างไร Sanook! Health ขออนุญาตหาข้อมูลถึงสัญญาณเตือนภัย เกี่ยวกับอาการเริ่มต้นของโรคนิ่วในไต เอาไว้สังเกตตัวเองและคนที่คุณรักกันค่ะ
 
9 สัญญาณอันตราย โรคนิ่วในไต
1. ปวดท้องบริเวณบั้นเอว หรือท้องน้อยข้างใดข้างหนึ่งเพียงข้างเดียว
2. ปวดบิดๆ เกร็งๆ เป็นพักๆ คล้ายท้องเดิน หรือปวดประจำเดือน
3. ระยะเวลาปวด อาจปวดเป็นชั่วโมงๆ หรือปวดทั้งวันก็ได้
4. อาจปวดลามจากบั้นเอว ไปถึงบริเวณอัณฑะ หรือช่องคลอดข้างเดียวกัน
5. ใจหวิว ใจสั่น หรือคลื่นไส้ อาเจียน
6. อาการปวดจะมาๆ ไปๆ เป็นพักๆ ไม่หายขาด นานๆ ครั้งอาจจะเป็นที ซึ่งหากก้อนนิ่วไม่หลุดออกมา ก็จะปวดอยู่อย่างนั้นไปเรื่อยๆ
7. หากมีก้อนนิ่วหลายก้อน หรือก้อนนิ่วมีขนาดเล็ก อาจพบเห็นก้อนนิ่วเล็กๆ ออกมาปนกับปัสสาวะ
8. กดบริเวณที่ปวดแล้วไม่รู้สึกเจ็บ หรือบางครั้งอาจรู้สึกสบายขึ้น
9. หากมีอาการหนัก อาจปวดท้องพร้อมกับมีไข้สูง และเริ่มทานยาบรรเทาปวดแล้วยังไม่หายปวด
 
หากเริ่มรู้สึกว่าการปวดท้องบ่อยๆ รบกวนชีวิตประจำวัน หรือปวดมากจนทนไม่ไหว ยาบรรเทาปวดเอาไม่อยู่ ควรรีบปรึกษาแพทย์ทันที เพราะก้อนนิ่วอาจมีขนาดใหญ่ และอาจไปอุดตันส่วนใดส่วนหนึ่งของอวัยวะภายในร่างกาย จนทำให้อวัยวะนั้นๆ ถูกรบกวนการทำงาน จนอาจอักเสบได้ค่ะ
 
อ่านเพิ่มเติม >> รู้ไว้! นิ่วในไต ใครๆ ก็อาจเป็นได้