สยองกลางสุสาน! พลุระเบิดคาเมรุ เศษเหล็กปลิวปาดคอทนายความ วัย 60 ปี ล้มตึงกลางศาลา เสียชีวิต
ผู้สื่อข่าวรายงานว่า วานนี้ (13 พ.ค.) เมื่อเวลา 13.00 น. เจ้าหน้าที่ตำรวจ สภ.ห้างฉัตร จ.ลำปาง รับแจ้งเหตุคนโดนพลุระเบิดที่สุสานบ้านหม้อ ม.12 ต.ปงยางคก อ.ห้างฉัตร จ.ลำปาง มีผู้ได้รับบาดเจ็บ อาการสาหัส ไม่รู้สึกตัว ทราบชื่อคือ นายเศรษฐ อายุ 60 ปี อาชีพทนายความ แต่เสียชีวิตระหว่างนำส่งโรงพยาบาล
จากการสอบสวน ทราบว่า นายเศรษฐได้เดินทางไปร่วมงานศพผู้ชายรายหนึ่งเป็นผู้สูงอายุในหมู่บ้าน และได้มีการวางพวงหรีดเพื่อแสดงความไว้อาลัย ระหว่างที่ยืนอยู่ในศาลา ห่างจากเมรุเผาศพกลางแจ้ง ประมาณ 5 เมตร ระหว่างนั้นช่างพลุได้จุดพลุประชุมเพลิง แล้วพลุที่จุดนั้นเกิดระเบิดทำให้เศษเหล็กกว้างประมาณ 5 นิ้ว ปลิวมาตัดคอตัดเส้นเลือดใหญ่ได้รับบาดเจ็บสาหัส และเสียชีวิตในเวลาต่อมา 
จากการสอบถามผู้เห็นเหตุการณ์ นายอนุสรณ์ สัญญา เจ้าหน้าที่กู้ภัย ซึ่งอยู่ในงานศพพอดี เล่าว่า อยู่ดีๆ นายเศรษฐก็เกิดล้มตัวลงนอนกับพื้น ทีแรกนึกว่าชายคนดังกล่าวเป็นลมจึงเข้ามาดู ปรากฏว่าพบรอยเลือดที่บริเวณลำคอเป็นจำนวนมาก และพบว่าถูกเศษเหล็กบาดเข้าที่ต้นคอบริเวณเส้นเลือดใหญ่
ล่าสุด วันนี้ (14 พ.ค.) ความคืบหน้าของคดีดังกล่าว ร.ต.อ.สายัน มณีแก้ว รอง สว.(สอบสวน) สภ.ห้างฉัตร อ.ห้างฉัตร จ.ลำปาง ได้แจ้งข้อหากระทำโดยประมาท เป็นเหตุให้ผู้อื่นถึงแก่ความตาย กับ นายนิคม อายุ 48 ปี ช่างทำพลุ  
จากการสอบสวน ทราบว่า พลุที่จุดขึ้นในงานศพดังกล่าว เรียกว่าพลุบอม ซึ่งจุดแล้วจะมีแสงพุ่งขึ้นฟ้า แต่พลุดังกล่าวกับไม่ระเบิด โดยพลุนี้มีการทำตัวฐานทำจากกระบอกเหล็กทรงกลม กว้างประมาณนิ้วครึ่ง ความสูงของท่อเหล็ก ยาวประมาณ 40 เซนติเมตร โดยมีการจ้างเหมามาจุดในงานศพ ในราคา 3,000 บาท
ซึ่งคาดว่าพลุบอมนั้นน่าจะมีปัญหาในเรื่องของดินระเบิด ทำให้ตัวฐานเหล็กที่เชื่อมไว้ ซึ่งเป็นกระบอกทรงกลมระเบิดแล้วฉีกออกมา เป็นเศษเหล็กที่แหลมคม กระเด็นเข้าไปตัดคอนายเศรษฐ จนเกิดเหตุสลดดังกล่าว
ด้าน นายนิคม ช่างทำพลุ บอกว่า ได้ร่วมกับลูกชายวัย 19 ปี ร่วมกันผลิตพลุนี้ขึ้นมา และเคยทำพลุมายาวนานหลายปี และทำพลุตามงานพิธีต่างๆ มาตั้งแต่รุ่นปู่แล้ว ที่ผ่านมาไม่เคยเกิดอุบัติเหตุเลย ครั้งนี้เป็นครั้งแรกที่เกิดเหตุพลุระเบิด
อย่างไรก็ตาม บรรยากาศที่โรงพยาบาลนั้น ทางแพทย์นิติเวชกำลังผ่าตัดชันสูตรศพนายเศรษฐอยู่ และคาดว่าจะเสร็จในช่วงเที่ยงวันนี้ ซึ่งญาติของผู้เสียชีวิตกำลังทำเรื่องติดต่อเพื่อขอรับศพที่โรงพยาบาลลำปาง เพื่อนำไปประกอบพิธีทางศาสนาต่อไป