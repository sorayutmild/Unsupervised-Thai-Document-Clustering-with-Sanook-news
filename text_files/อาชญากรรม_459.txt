พล.ต.ท.คำรณวิทย์ ธูปกระจ่าง ผบช.น. สั่งการชุดสอบสวนหาข่าว"เน วัดดาว” และ “แอล โอรส” โพสต์คลิปท้าทะเลาะวิวาท โชว์ภาพยาเสพติด
จากกรณีที่มีแก๊ง"เน วัดดาว” และแก๊ง"โอรส” แก๊งยาเสพติดรายใหญ่ย่านฝั่งธนบุรี มีผู้ใช้ชื่อ “แอล โอรส” โพสต์ภาพวีดีโอทางอินเทอร์เน็ต ตอบโต้กันไปมาและท้าตีท้าต่อยกัน และยังมีหญิงสาวในแก๊งโอรส ได้โพสต์ภาพวีดีโอที่มีการจับกลุ่มมั่วสุมกันและมีการโชว์ยาเสพติดออกเผยแพร่ จนเป็นที่วิพากษ์วิจารณ์อย่างหนักไปก่อนหน้านี้นั้น 
ผู้สื่อข่าวรายงานว่า วานนี้ (21 ธ.ค.) ที่กองบัญชาการตำรวจนครบาล (บช.น.) พล.ต.ท.คำรณวิทย์ ธูปกระจ่าง ผบช.น. กล่าวว่า เรื่องนี้ขอตรวจสอบถึงที่มาที่ไปของคลิปดังกล่าวก่อน อย่างไรก็ตาม ได้สั่งการให้ชุดสืบสวนลงพื้นที่หาข่าวแก๊งอันธพาลที่ชื่อว่าแก๊งโอรสที่อยู่ย่านฝั่งธนบุรีแล้ว และต้องรายงานผลมาภายในวันที่ 22 ธ.ค.นี้ และทราบมาว่ามีการท้าทายเตรียมก่อเหตุทะเลาะวิวาทกันด้วย รวมถึงมีภาพโชว์ยาเสพติดกันอีก ซึ่งเรื่องนี้ตำรวจยอมไม่ได้แน่นอน เพราะเป็นสิ่งที่ผิดกฎหมาย หากพบว่ากระทำความผิดก็ต้องจับกุมดำเนินคดี