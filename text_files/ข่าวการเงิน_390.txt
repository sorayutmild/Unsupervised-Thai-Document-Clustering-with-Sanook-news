สลากกินแบ่งรัฐบาลหรือ 'หวย' คงจะอยู่คู่กับคนไทยไปอีกนาน ต่อให้วิวัฒนาการทางเทคโนโลยีจะก้าวไปไกลแค่ไหน การเสี่ยงโชครูปแบบนี้ก็น่าจะยังคงได้รับความนิยมต่อไป
เหตุผลก็คงเพราะการซื้อหวยเป็นทางลัดไปสู่ความร่ำรวยหรือความมั่งคั่งได้รวดเร็วที่สุด
แล้วถ้าอยากจะซื้อหวยให้รวย ต้องทำอย่างไร? Sanook! Money คิดว่ามีอยู่ 2 หนทาง นั่นคือ

ซื้อเลขให้ถูกรางวัล
ใช้เงินซื้อให้น้อยกว่ามูลค่าเงินรางวัลที่จะได้รับ

อ่านถึงตรงนี้ หลายคนคงนึกในใจ (หรืออาจจะตะโกนออกมาแล้วก็ได้) ว่าถ้ารู้ว่าเลขไหนจะออกรางวัล คงรวยเป็นเศรษฐีได้แน่นอน
ถ้างั้นจะซื้อเลขอะไรดีให้ถูกรางวัลที่หนึ่ง? นี่คงเป็นคำถามที่นำไปสู่การสถาปนาขึ้นมาของบรรดาเจ้าพ่อ-เจ้าแม่ให้เลขเด็ดตามสำนักต่าง ๆ ที่มีอยู่แทบทุกตำบลในประเทศไทย หรือไม่ก็ต้องไปหาเลขสวย ตีเลขงามจากทุกเหตุการณ์ที่เกิดขึ้น เช่น เลขทะเบียนรถคนดัง หมาคลอดลูก ตุ๊กแกเปลี่ยนสี ฯลฯ
แต่วิธีหนึ่งที่น่าสนใจคือ ลองศึกษาจากสถิติการออกรางวัลที่ผ่าน ๆ มา ถ้านึกไม่ออก ลองเข้าไปดูที่นี่ สถิติหวยออกย้อนหลัง อาจจะลองดูตัวเลขที่มีโอกาสออกรางวัลได้บ่อย ๆ 
ขอย้ำว่านี่เป็นวิธีที่น่าสนใจให้ลองศึกษาดูเท่านั้น ไม่ได้เป็นหลักประกันว่าจะถูกหวยได้ เพราะตามหลักสถิตินั้น โอกาสหรือความเป็นไปได้ที่จะถูกหวยมีน้อยเอามาก ๆ 

โอกาสถูกรางวัลที่ 1 มีเพียง 0.0001%
โอกาสถูกรางวัลเลขท้าย 3 ตัว อยู่ที่ 0.2%
ส่วนโอกาสที่จะถูกเลขท้าย 2 ตัว มี 1%

 
สมมติว่าถ้าเราเกิดโชคดี ถูกรางวัลขึ้นมา ต้องทำยังไง
ลองดูภาพขั้นตอนการขอรับรางวัลที่สำนักงานสลากกินแบ่งรัฐบาลเผยแพร่ออกมา

ยกตัวอย่างเช่น ถ้าเราถูกหวยรางวัล 6 ล้านบาท ต้องถูกหักค่าอากรแสตมป์ 0.5% ของเงินรางวัล (1 บาท ของเงินรางวัลทุก 200 บาท) เท่ากับ 30,000 บาท ส่วนเงินที่เหลือ 5,970,000 บาท ไม่ต้องนำมาเสียภาษีเงินได้ประจำปีเพิ่มเติมอีก
ส่วนถ้ากังวลว่าสลากจะหาย อดเอาไปขึ้นรางวัลหรือมีคดีแย่งชิงหวย ก็แนะนำว่านำสลากไปลงบันทึกประจำวันไว้กับตำรวจ พร้อมกับเขียนชื่อของตนเองลงไปด้านหลังด้วย
แค่นี้เศรษฐีหน้าใหม่ก็คงพร้อมจะนับเงินล้านกันแล้ว!