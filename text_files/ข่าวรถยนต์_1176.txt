     ลูกหมากรถยนต์ หรือบอลจอยต์ (BALL JOINT) ทำหน้าที่เป็นข้อต่อหรือจุดหมุนชิ้นส่วนต่างๆ ของรถยนต์ โดยเฉพาะชิ้นส่วนอะไหล่ช่วงล่าง ทั้งระบบบังคับเลี้ยวและระบบกันสะเทือน ดังนั้น ลูกหมากจึงมีความสำคัญช่วยให้ควบคุมรถยนต์ได้อย่างมีประสิทธิภาพ 

     หากลูกหมากเสื่อมหรือหลวม จะทำให้ควบคุมรถได้อย่างไม่ปกติ เช่น เลี้ยวแล้วพวงมาลัยไม่คืน การตอบสนองของพวงมาลัยช้าลง ยางสึกหรอผิดปกติ เนื่องจากมุมล้อผิดเพี้ยนไป
     "มติชน" ยานยนต์ มีข้อแนะนำวิธีดูอาการบอกว่าลูกหมากรถยนต์เสีย สำหรับคนขับรถจะรู้สึกได้เวลาขับ จับพวงมาลัยตรง แต่ทำไมรถวิ่งไปซ้ายบ้าง ขวาบ้าง ต้องคอยประคองรถตลอดเวลา ทำให้คนขับรู้สึกเมื่อยล้าเวลาขับรถเป็นเวลานาน
    นอกจากนี้ยังมีอาการมีเสียงดังให้รำคาญ สังเกตได้ชัดเจน เสียงเหล็กสีกับเหล็ก บางครั้งมีเสียงลั่น เนื่องจากการขัดกันของเหล็กลูกหมากกับตัวเสื้อลูกหมาก
 

     แต่อาการบอกว่าอันตรายที่สุด นั่นคือลูกหมากหลุด เพราะไม่สามารถขับรถต่อไปได้เลย ต้องจอดรถและหาลูกหมากมาเปลี่ยนอย่างเดียวเท่านั้น
 
     หากรถยนต์เริ่มมีอาการควบคุมไม่ได้ จะมีเสียงดังผิดปกติ ควรรีบหาสาเหตุแก้ไขอย่างเร่งด่วน อย่าปล่อยทิ้งไว้ อย่าทำตัวเป็นพวก "รักนะ แต่ไม่แสดงออก"
 
 
 