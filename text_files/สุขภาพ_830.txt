เมื่อคนส่วนใหญ่ใช้เวลามากกว่า  1 ใน 3 ของชีวิตในการอยู่บนเตียงนอน  จึงไม่ควรละเลยเรื่องความสะอาดของผ้าปูที่นอน เพราะแม้ภายนอกยังดูสะอาดอยู่ แต่ความจริงแล้ว กลับเป็นแหล่งสะสมเชื้อโรคได้อย่างคาดไม่ถึง
โดยศาสตราจารย์ฟิลิป เทียร์โน่ นักจุลชีววิทยาแห่งมหาวิทยาลัยนิวยอร์กของสหรัฐอเมริกา กล่าวว่า การปล่อยให้เชื้อโรคอาศัยอยู่ตามรอยพับหรือรอยย่นของผ้าปูที่นอน สามารถทำให้พวกเราป่วยได้
ทั้งนี้ เชื้อแบคทีเรีย และเชื้อราที่พบบนที่นอนนั้น ส่วนหนึ่งก็มาจากตัวเราเองด้วยเช่นกัน ทั้งจากเหงื่อ, น้ำลาย  และเซลล์ผิวที่ถูกผลัดออกมา
นอกจากนี้ การนอนบนที่นอนเดิมๆ โดยไม่เปลี่ยนผ้าปูที่นอนเลยนั้น  ยังเป็นสาเหตุที่ทำให้เราคัดจมูกและจามด้วย เพราะเชื้อโรคต่างๆ อยู่ใกล้กับปากและจมูกของเราในขณะที่เรานอนหลับนั่นเอง  ซึ่งจากผลการวิจัยเมื่อเร็วๆ นี้ พบด้วยว่า หมอนขนเป็ด และหมอนใยสังเคราะห์ ที่ใช้งานมานานกว่า 10 ปี เป็นที่อยู่ของเชื้อรามากมายถึง 16 ชนิดเลยทีเดียว
ดังนั้น หากไม่อยากเจ็บป่วย หรือเสี่ยงต่อการเป็นภูมิแพ้ เพราะนอนอยู่กับเชื้อโรคทุกวัน ก็ควรจะซักหรือเปลี่ยนผ้าปูที่นอนให้บ่อยขึ้น อย่างน้อยสัปดาห์ละ 1 ครั้ง เพื่อให้การนอนหลับไม่เป็นต้นตอของการนำเชื้อโรคเข้าสู่ร่างกายโดยไม่จำเป็น