เครดิตภาพจาก @ThanawatLive 
CCTV เผย ภาพก่อนเกิดเหตุ พบชายต่างชาติวางวัตถุต้องสงสัย ตร. เร่งส่งสายสืบลงพื้นที่ติดตาม
ภายหลังเกิดเหตุระเบิดที่บริเวณแยกราชประสงค์ ทำให้มีผู้เสียชีวิตทั้งคนไทยและชาวต่างชาติ ล่าสุด จำนวน 20 ราย และยังมีผู้บาดเจ็บอีกร้อยกว่าราย
โดยเมื่อเวลา 02.00 น.วันที่ 18 สิงหาคม รายงานข่าวจากชุดสืบสวน เปิดเผยว่า ภายหลังเกิดเหตุระเบิดที่บริเวณแยกราชประสงค์ เจ้าหน้าที่ตำรวจฝ่ายสืบสวน ได้ตรวจสอบภาพจากกล้องวงจรปิดในจุดดังกล่าวซึ่งมีอยู่จำนวนมาก พบภาพชายต้องสงสัยลักษณะเป็นชาวต่างชาติ "แขกขาว" รูปร่างท้วม สวมแว่นตา นั่งรถสามล้อเครื่อง ตุ๊กตุ๊ก จากแยกศาลาแดงวิ่งผ่านแยกราชประสงค์ ก่อนที่จะกลับรถอย่างรวดเร็วและวิ่งตรงเข้าจอดที่บริเวณด้านหน้าโรงแรม แกรนด์ ไฮแอท เอราวัณ ที่อยู่ใกล้เคียงศาลพระพรหม
จากนั้นชายคนดังกล่าวได้ถือกระเป๋าเป้ ลักษณะขนาดใหญ่สีดำและมีน้ำหนักมาก เดินตรงเข้ามานั่งที่เก้าอี้ด้านใน ซึ่งตั้งอยู่ที่ด้านหน้าติดรั้วของศาลพระพรหม พร้อมกับวางกระเป๋าเป้ ไว้ข้างใต้เก้าอี้ โดยที่ไม่มีใครสังเกตและไม่พบพิรุธแต่อย่างใด
จากภาพวงจรปิดพบว่าชายคนดังกล่าวนั่งอยู่สักพักหนึ่ง ก่อนที่ลุกขึ้นโดยไม่ได้หยิบกระเป๋าเป้ขึ้นมา ทำทีเดินคุย และกดโทรศัพท์มือถือและรีบเดินหนีออกจากจุดเกิดเหตุ ก่อนที่จะมีเสียงระเบิดดังขึ้นและมีผู้เสียชีวิตจำนวนมาก โดยตำรวจได้ส่งสายสืบลงพื้นที่ติดตามชายคนดังกล่าว พร้อมกับตรวจสอบกล้องวงจรปิดในบริเวณใกล้เคียงเพื่อหาเบาะแส และเส้นทางที่ชายต้องสงสัยคนดังกล่าวใช้หลังเกิดเหตุ
(ข้อมูลจาก innnews) 