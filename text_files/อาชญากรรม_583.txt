(20 มี.ค.) เกิดกระแสวิพากษ์วิจารณ์อย่างหนักในโชเชียลเน็ตเวิร์ก หลังมีคลิปวิดีโอชื่อว่า "ม.ต้น ร่*น***บังคับรุ่นน้องกราบตี*" ที่มีเนื้อหารุนแรงและหยาบคาย เกี่ยวกับเหตุทะเลาะวิวาทกันของกลุ่มนักเรียนหญิงรุ่นพี่กับรุ่นน้องที่โรงเรียนแห่งหนึ่ง ซึ่งมีสาเหตุจากการแย่งผู้ชายคนเดียวกัน จนชาวเน็ตกระหน่ำวิจารณ์และเผยแพร่ส่งต่อคลิปดังกล่าวกันเป็นวงกว้าง
สำหรับคลิปวิดีโอดังกล่าวความยาวประมาณ 4 นาที ถูกนำมาเผยแพร่ในเว็บไซต์ยูทูป แสดงให้เห็นเหตุการณ์ที่นักเรียนหญิงระดับชั้นมัธยมต้น กลุ่มหนึ่งจำนวนประมาณ 5-6 คน ได้ร่วมกันกักขังนักเรียนหญิงรุ่นน้องเอาไว้ภายในห้องน้ำหญิง ก่อนจะใช้กล้องโทรศัพท์มือถือบันทึกเหตุการณ์ไว้ รุ่นพี่หัวโจกเริ่มเปิดประเด็นกล่าวหารุ่นน้อง อ้างว่าแย่งผู้ชายคนเดียวกัน ไม่มีปัญญาหาแฟนเองหรือยังไง โดยที่มีกลุ่มนักเรียนหญิงรุ่นพี่คนอื่นๆ ค่อยยั่วยุและถากถางอยู่ตลอดเวลา พร้อมกับสั่งเพื่อนๆ ของรุ่นน้องคนดังกล่าว ไม่ให้ใครนำเรื่องไปฟ้องครูอาจารย์
เมื่อคลิปวิดีโอดำเนินมาถึงช่วงท้าย เหตุการณ์เริ่มรุนแรงขึ้น เมื่อนักเรียนหญิงรุ่นพี่หัวโจก สั่งให้รุ่นน้องก้มลงกราบที่เท้าและจะปล่อยตัวไป จนกระทั่งนักเรียนหญิงรุ่นน้องยอมก้มลงทราบจริง ขณะที่เพื่อนๆ ก็เข้ามาห้ามปราม ไม่อยากให้ทำสิ่งที่ไร้ศักดิ์ศรีเช่นนั้น เมื่อรุ่นน้องก้มลงกราบเสร็จ รุ่นพี่หัวโจกเกิดอารมณ์โมโห ตบหน้าและด่าทออย่างรุนแรง ก่อนจะกระหน่ำทำร้ายทุบตีรุ่นน้องอย่างรุนแรง โดยที่ก๊วนรุ่นพี่พยายามห้ามปราม
ทั้งนี้หลังจากคลิปวิดีโอดังกล่าวถูกนำไปเผยแพร่ในเว็บไซต์ยูทูป ก็เกิดเป็นเสียงวิพากษ์วิจารณ์อย่างหนัก โดยมีผู้คนเข้ามาชมและโพสต์ข้อความต่อว่าอย่างรุนแรงและหยาบคาย ปัจจุบันคลิปวิดีโอดังกล่าวได้ทยอยถูกลบออกไปจากเว็บไซต์ดังกล่าวแล้ว แต่ก็ยังมีการอัพโหลดเพื่อแฉพฤติกรรมดังกล่าวอย่างต่อเนื่อง
นอกจากนี้ ชาวเน็ตยังร่วมกันวิเคราะห์ว่านักเรียนหญิงภายในคลิปวิดีโอเป็นนักเรียนจากโรงเรียนใด เนื่องจากมีอักษรย่อโรงเรียนปรากฏเห็นอย่างชัดเจน คือ "ก.ว." ซึ่งปัจจุบันโรงเรียนที่ใช้อักษรย่อดังกล่าว มีมากกว่า 10 โรงเรียนทั่วประเทศ แต่ชาวเน็ตคาดว่า อาจจะเป็นโรงเรียนจากทางภาคตะวันออกเฉียงเหนือ เนื่องจากมีบทสนทนาคล้ายสำเนียงอีสานอยู่ภายในคลิปวิดีโอดังกล่าว
อย่างไรก็ตาม ชาวเน็ตบางคนยังได้วิเคราะห์ว่า การกระทำเช่นนี้มักเกิดขึ้นภายในรั้วโรงเรียนในช่วงจบภาคเรียนหรือก่อนปิดเทอมใหญ่ เป็นเหมือนกิจกรรมการชำระแค้นที่สั่งสมมาตลอดภาคเรียน โดยมีกลุ่มเพื่อนคอยยั่วยุและมีการถ่ายคลิปวิดีโอไว้เพื่อความสะใจ และมักนำมาเผยแพร่ให้เกิดเสียงวิพากษ์วิจารณ์ในสังคมอยู่บ่อยครั้ง ซึ่งการกระทำดังกล่าวสะท้อนให้เห็นสภาพสังคมของเด็กนักเรียนในปัจจุบัน ที่มักจะก่อเหตุในลักษณะดังกล่าวภายในโรงเรียนอย่างไม่เกรงกลัวกฎระเบียบ และใช้เทคโนโลยีในทางที่ผิด