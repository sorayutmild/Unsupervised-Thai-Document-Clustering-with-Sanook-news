“ทองคำ” เป็นสินค้าที่ผู้ค้าต้องรับซื้อคืนจากลูกค้าที่เคยซื้อไปแล้วอยู่เสมอ ส่วนใหญ่ราคารับซื้อมักจะสูงกว่าตอนขายออกเสียอีก แม้สมาคมทองคำแห่งประเทศไทยจะประกาศราคากลาง ราคาทอง แต่ในความเป็นจริงแล้ว การซื้อขายอาจไม่ได้เป็นไปตามราคาทองที่ประกาศไว้ รวมถึงร้านทองแต่ละร้านให้ราคาไม่เท่ากัน เพราะต้นทุนการบริหารจัดการแตกต่างกัน
Sanook! Money มีเทคนิคที่จะช่วยให้ลูกค้าที่ซื้อทองไปแล้ว สามารถขายคืนได้ในราคาดีมาฝากกัน
1.หากซื้อทองรูปพรรณ สังเกตชิ้นงานทอง ว่ามีตอกตราสัญลักษณ์ยี่ห้อหรือผู้ผลิต และระบุเปอร์เซ็นทองชัดเจนหรือไม่ถ้าเป็น สร้อยคอ สร้อยข้อมือ จะระบุไว้ที่ตะขอ หรือช่วงที่เชื่อมต่อกับห่วงเกี่ยวขอ ส่วนแหวนจะระบุด้านในของวงแหวน เป็นต้น เพราะทองคำที่มีตราสัญลักษณ์ยี่ห้อหรือผู้ผลิต และระบุเปอร์เซ็นทองไว้ที่ชิ้นงานชัดเจน เมื่อขายคืนก็จะได้เปรียบกว่าชิ้นที่ไม่มีตรา
2.เมื่อซื้อทองคำแท่งและทองรูปพรรณ ทางร้านค้าทองต้องชั่งน้ำหนักทองให้ลูกค้าดู หากไม่ได้ชั่ง สามารถแจ้งให้ทางร้านชั่งน้ำหนักให้ดูได้ โดยทองคำแท่ง 96.5% น้ำหนักมาตรฐานจะอยู่ที่ 1 บาททอง หนัก 15.244 กรัม ส่วนทองรูปพรรณ 96.5% น้ำหนักมาตรฐานจะอยู่ที่ 1 บาททอง หนัก 15.16 กรัม
3.หากซื้อทองคำแท่ง โดยเฉพาะทองคำแท่งขนาดเล็กกว่า 5 บาท ให้เลือกแบบที่มีซีลพลาสติก เพราะทองคำที่ถูกซีลพลาสติกช่วยลดรอยตำหนิ การบุบ ที่ทำให้น้ำหนักทองหายไประหว่างที่เก็บ ไม่ควรแกะซีลพลาสติกนี้หากไม่จำเป็น ซึ่งจะส่งผลดีต่อการให้ราคารับซื้อคืนเมื่อนำไปขาย
4.ควรแยกทองรูปพรรณที่ซื้อมาสำหรับสวมใส่ใช้งานประจำ กับชิ้นที่ซื้อมาเก็บไว้เผื่อขาย โดยชิ้นที่ซื้อมาเก็บไว้เผื่อขายอาจไม่ต้องเน้นความสวยงาม เพราะลวดลายที่สวยงามจะมีค่ากำเหน็จสูงและไม่นำมาวนสวมใส่บ่อย ควรเก็บใส่ถุงผ้าหรือกล่องที่ภายในมีบุวัสดุเนื้อนุ่มเพื่อไม่ให้เกิดรอยตำหนิมาก ส่งผลดีต่อการให้ราคารับซื้อคืนเมื่อนำไปขาย
5.หากทางร้านค้ามีใบ Certificate หรือใบรับรองว่าเป็นสินค้าที่ได้ซื้อมาจากทางร้าน ควรเก็บใบนี้ไว้กับทองเมื่อนำไปขายคืนให้นำใบนี้ไปด้วย
6.หากเป้าหมายของการซื้อทอง คือ ซื้อเก็บเพื่อขายในช่วงราคาทองขึ้น ควรซื้อเป็นทองคำแท่งเพราะเวลาซื้อ ค่าบล็อคของทองคำแท่งจะถูกกว่าค่ากำเหน็จของทองรูปพรรณ อีกทั้งเมื่อขายทองคำแท่งคืน ราคารับซื้อจะสูงกว่าทองรูปพรรณ และการนำไปขายคืนที่ร้านเดิมที่ไปซื้อมาก็จะได้ราคาดีกว่าขายคืนต่างร้าน

รู้หรือไม่ “ราคาทอง” 1 กรัม เท่ากับกี่บาท
ส่อง 5 ร้าน “ทองคำ” ย่าน “เยาวราช” ที่คุณควรไป
จะซื้อ “ทอง” ทั้งทีต้องรู้จัก “ค่ากำเหน็จ” และ “ค่าบล็อก” ด้วย
