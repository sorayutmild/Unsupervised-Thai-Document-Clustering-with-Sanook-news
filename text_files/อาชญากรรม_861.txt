ผ่านไปกว่า 1 ปีแล้วกับเหตุการณ์คดีพิศวงเสี่ยหมื่นล้าน นายชูวงษ์ แซ่ตั๊ง เสียชีวิตด้วยอุบัติเหตุทางรถยนต์ชนต้นไม้ หลังจากกลับมาจากสนามกอล์ฟกับเพื่อนสนิทคือ พ.ต.ท.บรรยิน ตั้งภากรณ์ ผู้ขับที่ไม่ได้รับบาดเจ็บใดๆ ซึ่งจากการตรวจสอบของเจ้าหน้าที่ตำรวจพบข้อพิรุธมากมายในคดีนี้ก่อนการเสียชีวิตของเสี่ยชูวงษ์
จนนำไปสู่การสืบสวนและออกหมายจับ พ.ต.ท.บรรยิน ตั้งภากรณ์ ฐานร่วมกันฆ่าผู้อื่นโดยเจตนา และไตร่ตรองไว้ก่อน ที่บ้านพักในเขาใหญ่ อ.ปากช่อง ขณะอยู่กับ น.ส.อุรชา วชิรกุลฑล หรือ น้องป้อนข้าว สาวโบรกเกอร์บริษัทหลักทรัพย์แห่งหนึ่ง เมื่อวันที่ 28 มิถุนายน 2559 ที่ผ่านมา
ย้อนรอยชนวนเหตุฆาตกรรมอำพรางจัดฉากฆ่าเสี่ยชูวงษ์ ปมหุ้นมูลค่ากว่า 300 ล้าน 
26 มิถุนายน 58 เกิดอุบัติเหตุรถยนต์ชนต้นไม้ทำให้เสี่ยชูวงษ์ เสียชีวิตคาที่เนื่องจากไม่ได้ขาดเข็มขัดนิรภัย ซึ่งมี พ.ต.ท.บรรยิน ตั้งภากรณ์ เป็นผู้ขับพุ่งชนรั้วและไม่ได้รับบาดเจ็บแต่อย่างใดจากการตรวจสอบที่เกิดเหตุตัวรถยนต์บุบสลายไม่มาก กระจกไม่แตก แม้ผู้ตายไม่ได้รัดเข็มขัดนิรภัย แต่แรงกระแทกก็ไม่น่าจะเป็นเหตุให้นายชูวงษ์เสียชีวิตได้ในทันที
15 กรกฎาคม 58 ญาติของ นายชูวงษ์ แซ่ตั้ง อายุ 50 ปี นำโดยพี่สาว และนายกันต์ แซ่ตั้ง บุตรชายของเสี่ยชูวงษ์พร้อมทนาย เดินทางเข้ายื่นหนังสือร้องทุกข์ถึงนายกรัฐมนตรี เพื่อให้เร่งติดตามคดี หลังมีประเด็นข้อสงสัยเกี่ยวกับการเสียชีวิตอย่างมีเงื่อนงำ และพบพิรุธการโอนหุ้นมูลค่า 300 ล้าน ให้กับผู้หญิง 2 คน ก่อนการเสียชีวิต
23 กรกฎาคม 58 นางสาวกัญฐณา ศิวาธนพล อายุ 26 ปี พริตตี้และแคดดี้สาวที่ได้รับโอนหุ้นมูลค่า 228 ล้านบาท จากนายชูวงษ์ แซ่ตั๊ง เดินทางมาให้ปากคำกับตำรวจ เผยรู้จักกับ นายชูวงษ์ ประมาณ 1 - 2 ปี ได้รับโอนมาเป็นตัวหุ้น และมีการขายหุ้นต่อ เพื่อซื้อหุ้นตัวอื่นในการทำกำไรตามปกติ พร้อมยืนยันว่า มีการตั้งครรภ์จริง 6 - 7 เดือน แต่ไม่ได้ต้องการนำการตั้งครรภ์มาต่อรองเพื่อผลประโยชน์ ยืนยันได้หุ้นมาด้วยความเต็มใจของนายชูวงษ์เพราะเสน่หา
24 กรกฎาคม 58 น.ส.อุรชา วชิรกุลฑล โบรกเกอร์ พร้อมด้วย นางศรีธนา พรหมา มารดา ผู้ที่รับโอนหุ้นจากนายชูวงษ์ แซ่ตั๊ง จำนวน 40 ล้านบาท และทนายความ เดินทางเข้าพบตำรวจ ยอมรับว่า รับโอนหุ้นจาก นายชูวงษ์ จริง แต่มีมูลค่าไม่ถึง 40 ล้านบาท ส่วนสาเหตุที่ นายชูวงษ์ โอนให้ เนื่องจากคบหาเป็นแฟนกัน จากนั้น นางสาวอุรชา ได้นำหุ้นไปขายในตลาดหลักทรัพย์ และโอนเงินเข้าบัญชีมารดา
17 สิงหาคม 58 พี่สาวเสี่ยชูวงษ์ แซ่ตั๊ง ยื่นหนังสือถึง คุณหญิงพรทิพย์ โรจนสุนันท์ ผอ.สถาบันนิติวิทยาศาสตร์ เพื่อช่วยตรวจสอบผลการชันสูตรศพอย่างละเอียดอีกครั้ง และร้องตรวจ DNA ลูกในท้องของนางสาวกัญฐณา ศิวาธนพล พริตตี้สาวที่อ้างว่าเป็นลูกของนายชูวงษ์ มั่นใจว่าเด็กในท้องไม่น่าจะใช่ลูกของนายชูวงษ์ จึงอยากให้ทางนางสาวกัญฐณา ตรวจดีเอ็นเอ เพื่อคลายความสงสัย และหากเป็นลูกของนายชูวงษ์จริง ทางครอบครัวก็ไม่ใช่คนใจไม้ไส้ระกำ
24 สิงหาคม 58 ศาลอาญากรุงเทพใต้ ได้อนุมัติหมายจับผู้ต้องหา รวม 4 คน ประกอบด้วย
พ.ต.ท.บรรยิน ตั้งภากรณ์ อดีตรัฐมนตรีช่วยว่าการกระทรวงพาณิชย์
น.ส.กัญฐณา ศิวาธนพล พริตตี้สาวท้อง 7 เดือน
น.ส.อุรชา วชิรกุลฑล อดีตโบรกเกอร์
ใน 4 ข้อหา ประกอบด้วย ร่วมกันลักทรัพย์ รับของโจร ปลอมแปลงและใช้เอกสารปลอม
ส่วน นางศรีธนา พรหมมา มารดาของ น.ส.อุรชา ถูกออกหมายจับในข้อหาร่วมกันลักทรัพย์ รับของโจร
ล่าสุด 28 มิถุนายน 59 เจ้าหน้าที่ตำรวจได้จับกุม พ.ต.ท.บรรยิน ตั้งภากรณ์ ฐานร่วมกันฆ่าผู้อื่นโดยเจตนา และไตร่ตรองไว้ก่อน ที่บ้านพักในเขาใหญ่ อ.ปากช่อง ซึ่งเจ้าตัวได้ปฏิเสธทุกข้อกล่าวหาและขอให้การในชั้นศาลเท่านั้น 
คดีหุ้นมรณะเดินทางมาครบ 1 ปีพอดี ความจริงค่อยๆ คลี่มาทีละปมจากหลักฐานต่างๆ คนผิดย่อมหนีไม่พ้นทางกฎหมาย