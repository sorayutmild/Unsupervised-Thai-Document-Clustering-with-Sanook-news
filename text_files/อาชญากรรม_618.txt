กรณีรถยนต์พุ่งชนรถจักรยานยนต์ครูสาวเป็นเหตุทำให้เสียชีวิต ล่าสุดชาวบ้านสงสัยรูปคดี อาจมีการเปลี่ยนตัวคนขับรถที่เกิดเหตุ กล้องวงจรปิดจับภาพหลักฐานที่ดูมีพิรุธ
จากกรณีกรณีอุบัติเหตุรถยนต์ขับแซงขวา ก่อนจะพุ่งชนรถจักรยานยนต์ที่เปิดไฟเลี้ยวรอเลี้ยวเข้าซอย เป็นเหตุทำให้ นางสาวฐานินทรา หรือ ครูนางฟ้า อายุ 32 ปี เสียชีวิต ส่วนลูกสาวและลูกชายที่นั่งซ้อนท้ายไปด้วยกันได้รับบาดเจ็บ เหตุเกิดถนนป่าตัน-บ้านท่อ ซอย 5 ตำบลป่าตัน อำเภอเมือง จังหวัดเชียงใหม่ เมื่อช่วงเย็นวันที่ 4 พฤศจิกายนที่ผ่านมา
ล่าสุดชาวบ้านภายในชุมชนและเพื่อนครูในโรงเรียน ได้ตั้งข้อสังเกตและเชื่อว่า นายจรัญ อายุ 66 ปี ที่แสดงตัวเป็นผู้ขับรถยนต์คันที่เกิดเหตุ ไม่น่าจะใช่คนขับรถที่ก่อเหตุจริง โดยเฉพาะภาพหลักฐานจากกล้องวงจรปิดของชุมชน บันทึกภาพได้อย่างชัดเจนในช่วงเวลาเกิดเหตุ พบว่าภายหลังจากรถพุ่งชนแล้ว รถคันที่ก่อเหตุได้เลยไปหยุดจอดห่างออกไป 50 เมตร
หลังจากนั้นได้มีชายอายุประมาณ 35-40 ปี สวมเสื้อสีเขียวหรือน้ำเงิน กางเกงขาสั้น รองเท้าผ้าใบสีเข้ม เดินลงจากรถฝั่งคนขับ เพื่อเดินมาดูผู้บาดเจ็บ ก่อนจะมีหญิงสวมเสื้อสีแดงลงมาจากฝั่งที่นั่งข้างคนขับ เพื่อตามมาดูเหตุการณ์
>> เปิดคลิปสลด เก๋งแซงขวาในซอยแคบ ชนจยย.แม่ดับคาที่ ต่อหน้าลูกอีก 2
ขณะที่ภาพวงจรปิดอีกมุมหนึ่งเป็นภาพขณะที่ร้อยเวรเดินทางมาถึงและสอบปากคำที่เกิดเหตุ แต่กลับพบว่าผู้ที่เข้าให้ปากคำเป็นชายสูงอายุ สวมเสื้อยืดลายแดงขาว กางเกงขาสั้น และ รองเท้าแตะ ซึ่งเป็นคนเดียวกันนายจรัญที่เข้ามอบตัวและให้การกับตำรวจที่ สภ.ช้างเผือก อ.เมือง จ.เชียงใหม่ ในคืนเดียวกันเดียว
ชายใส่เสื้อลายกลายเป็นผู้ที่เข้ามอบตัว และยอมรับว่าขับรถชนครู
นางธนิดา ชาวบ้านที่อยู่ในเหตุการณ์ ยืนยันกับผู้สื่อข่าวว่า ชายที่เดินลงมาจากรถฝั่งคนขับ อายุไม่ถึง 50 ปี แต่ชายที่สื่อเสนอข่าวว่าเข้ามอบตัวนั้น มีคนพบเห็นว่าขี่รถจักรยานยนต์มาจากฝั่งสะพานป่าตัน ห่างจุดเกิดไม่ถึงหนึ่งกิโลเมตร มาที่จุดเกิดเหตุ ดยจอดรถจักรยานยนต์ไว้ในซอย ก่อนเดินไปที่จุดชนและเดินวนเวียนอยู่บริเวณดังกล่าว และมาทราบภายหลังว่าเป็นคนขับ
เช่นเดียวกับ นายฤธวัฐร์ วรรณประภา รองผู้อำนวยการโรงเรียนอนุบาลดรุณนิมิต ที่เปิดภาพจากกล้องวงจรปิดเพื่อยืนยันว่าชายคนขับรถยนต์กับผู้ต้องหาที่มอบตัวเป็นคนละคน เชื่อว่าจะมีการเปลี่ยนตัวกันอย่างแน่นอน ข้อมูลพิรุธนี้อยากให้ตำรวจช่วยตรวจสอบข้อเท็จจริงและให้ดำเนินคดีกับคนทำผิดตัวจริง
รองผู้อำนวยการโรงเรียนอนุบาลดรุณนิมิต ยังบอกว่า คุณครูฐานินทราเป็นคนมีอัธยาศัยดี เป็นที่รักของเพื่อนครู ผู้ปกครองและเด็กนักเรียน จนเด็กๆ เรียกว่าครูนางฟ้า ความสูญเสียที่เกิดขึ้นทางโรงเรียนได้เปิดช่องทางร่วมรับบริจาคเงินพื่อช่วยเหลือครอบครัวของคุณครูนางฟ้าผ่าเฟซบุ๊กของโรงเรียนหรือสามารถร่วมบริจาคโดยตรงให้กับครอบครัวได้ ทั้งนี้เพื่อช่วยเหลือและเป็นทุนการศึกษาให้กับลูกๆ ของคุณครูนางฟ้าได้มีอนาคตทางการศึกษา
คำเตือน คลิปเหตุการณ์ดังกล่าวเป็นภาพอุบัติเหตุที่เกิดขึ้นจริง โปรดใช้วิจารณญาณในการรับชม
