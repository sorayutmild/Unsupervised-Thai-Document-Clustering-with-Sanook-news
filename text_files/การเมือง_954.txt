นายสิระ เจนจาคะ ส.ส. กทม.พรรคพลังประชารัฐ เปิดเผยว่า ในวันนี้ (18 ส.ค.) ตนและ ส.ส.อีก 8 ท่านจากพรรคพลังประชารัฐและพรรคภูมิใจไทย จะลงพื้นที่ ต.กะรน อ.เมือง จ.ภูเก็ต ซึ่งเป็นพื้นที่การก่อสร้างโครงการก่อสร้างแห่งหนึ่ง ที่ได้ยื่นคำขอใบอนุญาตก่อสร้างอาคารชุดพักอาศัยจำนวนหลายอาคารต่อเทศบาลตำบลกะรน จังหวัดภูเก็ต โดยมี อดีตตำรวจชั้นผู้ใหญ่เป็นเจ้าของกรรมสิทธิ์ในที่ดินเเปลงดังกล่าว
โดยในวันจันทร์ที่ 19 ส.ค.จะมีการเข้าพบกับผู้ว่าราชการจังหวัดภูเก็ต เพื่อสอบถามการอนุมัติการก่อสร้างที่น่าจะกระทำโดยมิชอบด้วยกฎหมาย
“เรื่องนี้มีข้าราชการกระทำผิดชัดเจน โดยใช้ตำแหน่งหน้าที่ไปโดยทางไม่ชอบด้วยกฎหมาย เพราะฉะนั้น ตนไม่สนใจว่าที่ดินแปลงนี้จะเป็นของใคร แต่หากเป็นสิ่งผิดกฎหมาย ไม่ว่าจะเป็นนายตำรวจชั้นผู้ใหญ่ขนาดไหนก็ย่อมติดคุกได้ หากท่านทำผิดจริง รวมไปถึงข้าราชการที่ให้ความร่วมมือกระทำความผิดในครั้งนี้ก็ต้องได้รับโทษด้วยเช่นกัน” นายสิระ กล่าว