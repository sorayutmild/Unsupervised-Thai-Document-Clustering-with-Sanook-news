     โดยปกติแล้ว คนส่วนใหญ่มักเติมน้ำมันกลับเข้าไปในถังเมื่อเข็มน้ำมันลดเหลือประมาณ 1 ใน 4 ของถัง (หลายคนคงปล่อยให้ต่ำกว่านั้น) แต่บางครั้งเราขับไปในเส้นทางที่ไม่คุ้นเคย น้ำมันก็ดันจะหมด แถมหาปั๊มข้างหน้าก็ไม่เจออีก ไฟเตือนน้ำมันก็สว่างวาบให้ใจระทึกแล้ว แต่ความจริงคุณยังอาจวิ่งได้อีกร่วม 100 กิโลเมตรเลยนะ...
     หากเป็นรถยนต์รุ่นใหม่ๆ ที่ติดตั้งหน้าจอแสดงข้อมูลการขับขี่ มักจะมีระบบแจ้งเตือนระยะทางคงเหลือจากปริมาณน้ำมันในถังมาให้ด้วย ซึ่งตัวเลขที่แสดงให้เห็นดังกล่าวมักออกแบบเผื่อไว้ให้ผู้ขับขี่เสมอ ดังนั้น ถึงแม้ว่าตัวเลขจะกลายเป็น 0 เป็นที่เรียบร้อย รถก็ยังสามารถวิ่งได้ต่อไปอีกสักระยะเพื่อให้คุณหาปั๊มน้ำมันเชื้อเพลิงที่ใกล้ที่สุดได้
 
     แม้ว่าเข็มแสดงปริมาณน้ำมันจะแจ้งว่าน้ำมันรถของคุณเกลี้ยงถังไปแล้ว แต่ความจริงยังคงมีน้ำมันเหลืออยู่ราว 4-6 ลิตร ขึ้นอยู่กับรุ่นรถ ดังนั้น หากคำนวณอย่างคร่าวๆ ว่าถ้ารถคุณกินน้ำมันอยู่ที่ 15 กิโลเมตรต่อลิตร ก็จะสามารถวิ่งได้เป็นระยะทางราว 15x6 = 90 กิโลเมตรเลยทีเดียว แต่หากเป็นการขับขี่ในเมืองที่ต้องขับจอดอยู่เรื่อยๆ ตัวเลขระยะทางที่วิ่งได้จะลดต่ำลงกว่านั้นมาก
     ดังนั้น หากไฟเตือนน้ำมันใกล้หมดแสดงขึ้น หรือหน้าจอแสดงระยะที่วิ่งได้เป็น 0 แต่คุณก็ยังสามารถขับต่อไปได้อีกสักระยะ พอให้หาปั๊มเติมน้ำมันที่ใกล้ที่สุดได้อย่างไม่ต้องกังวลครับ แต่หากต้องลุ้นจริงๆ เพราะหาปั๊มไม่เจอเสียที ก็ให้ใช้วิธีปิดแอร์ควบคู่ไปด้วย จะช่วยลดการกินน้ำมันลงได้ครับ
     แต่ทางที่ดีไม่ควรปล่อยให้น้ำมันเกลี้ยงถังบ่อยๆ เพราะอาจมีปัญหาเกี่ยวกับระบบปั๊มเชื้อเพลิงในอนาคตได้
 