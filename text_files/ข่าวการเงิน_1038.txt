นายอนันต์ชัย อุทัยพัฒนาชีพ เลขาธิการสำนักงานประกันสังคม กระทรวงแรงงาน กล่าวว่า มีผู้ประกันตนจำนวนไม่น้อยที่ทำงานกับนายจ้างหลายราย ซึ่งนายจ้างจะต้องหักเงินสมทบร้อยละ 5 ของค่าจ้าง สมทบเข้ากองทุนประกันสังคม หากเงินสมทบในส่วนของผู้ประกันตนที่นำส่งรวมกันแล้ว มีจำนวนเกินกว่าเงินสมทบขั้นสูงสุดคือ 750 บาทต่อเดือนต่อคน ผู้ประกันตนสามารถขอรับเงินสมทบส่วนที่เกินคืนได้
โดยสำนักงานประกันสังคมได้จัดทำหนังสือส่งถึงผู้ประกันตนเพื่อแจ้งให้ทราบจำนวนเงินสมทบที่ชำระไว้เกิน ขอให้ผู้ประกันตนที่ต้องการรับเงินส่วนเกินคืนกรอกข้อความและลงนามในคำขอรับเงินคืนพร้อมแนบหลักฐาน รายละเอียดเงินสมทบส่วนที่เกิน สำเนาสมุดบัญชีฝากธนาคารประเภทออมทรัพย์ (ธนาคารกรุงเทพ ธนาคารกสิกรไทย ธนาคารกรุงไทย ธนาคารทหารไทย ธนาคารไทยพาณิชย์ ธนาคารธนชาต ธนาคารซีไอเอ็มบีไทย ธนาคารกรุงศรีอยุธยา ธนาคารอิสลามแห่งประเทศไทย) รับรองสำเนาถูกต้อง ส่งทางไปรษณีย์ถึงสำนักงานประกันสังคมภายในเวลาที่ระบุไว้ในคำขอรับเงินคืน ตามที่อยู่ซึ่งแจ้งในหนังสือ และให้วงเล็บมุมซองว่า “ขอคืนเงินสมทบ” ผู้ประกันตนสามารถยื่นคำร้องขอรับเงินสมทบส่วนที่เกินคืนภายใน 1 ปี นับแต่วันที่นำส่งเงินสมทบ
ดังนั้น จึงขอให้ผู้ประกันตนตรวจสอบและรักษาสิทธิของตนเองให้ถูกต้อง โดยสามารถตรวจสอบข้อมูลการส่งเงินสมทบของตนเองได้ที่สำนักงานประกันสังคมเขตพื้นที่ หรือจังหวัดที่นายจ้างนำส่งเงินสมทบ ทั้งนี้สามารถสอบถามข้อมูลเพิ่มเติมได้ที่สำนักเงินสมทบ สำนักงานประกันสังคม หมายเลขโทรศัพท์ 0 2956 2264 – 7 หรือที่สำนักงานประกันสังคม กรุงเทพมหานครพื้นที่/จังหวัด/สาขา ที่ท่านสะดวก และโทรศัพท์สายด่วน 1506 ให้บริการ 24 ชั่วโมง
>> ประกันสังคม กระตุ้นผู้ประกันตนส่งเงินสมทบเรื่อยๆ ยันมีเงินออมตอนแก่