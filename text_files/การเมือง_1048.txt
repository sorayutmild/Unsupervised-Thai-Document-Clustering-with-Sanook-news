"อาคม" รมว.คลัง เผยเยียวยาโควิดรอบใหม่ใช้ชื่อ "เราชนะ" คาดแจกให้คนละ 3,500 บาทต่อเดือน เป็นเวลา 2 เดือน คาดภายในสิ้นเดือนนี้เปิดให้ประชาชนลงทะเบียน
วันนี้ (12 ม.ค.) นายอาคม เติมพิทยาไพสิฐ รัฐมนตรีว่าการกระทวงการคลัง เปิดเผยภายหลังจากนายกฯ แถลงผลการประชุมคณะรัฐมนตรี ว่า การเยียวยาผู้ที่ได้รับผลกระทบจากโควิดระบาดระลอกใหม่นั้น จะมีการนำเข้าสู่ที่ประชุม ครม. ในวันอังคารหน้า (19 ม.ค.) แต่เบื้องต้นน่าจะเป็นวงเงินคนละ 3,500 ต่อเดือน เป็นเวลา 2 เดือน โดยจะเยียวยาให้ครอบคลุมทุกกลุ่ม ซึ่งขณะนี้มีการเตรียมการเอาไว้ว่าจะใช้ชื่อโครงการเยียวยารอบใหม่ว่า "เราชนะ" โดยคาดว่าอย่างเร็วสุดที่ประชาชนที่ผ่านเกณฑ์จะได้รับเงินเยียวยาน่าจะเป็นปลายเดือนมกราคมนี้หรือต้นเดือนกุมภาพันธ์

ด่วน! นายกฯ ประกาศรัฐบาลพร้อมเยียวยาโควิดรอบใหม่ คนละ 3,500 เป็นเวลา 2 เดือน

อย่างไรก็ตาม ในวันนี้ ครม.มีมติอนุมัติมาตรการเยียวยาผลกระทบในระยะเร่งด่วน อาทิ การลดค่าใช้จ่ายของประชาชน โดยการลดค่าไฟฟ้า ค่าน้ำประปา และค่าอินเทอร์เน็ต รวมทั้งมาตรการอื่นๆ ซึ่ง Sanook อยู่ระหว่างติดตามและรวบรวมรายละเอียด เพื่อนำมาเสนอต่อไป
นอกจากนี้ นายสุพัฒนพงษ์ พันธ์มีเชาว์ รองนายกรัฐมนตรี และรัฐมนตรีว่าการกระทรวงพลังงาน ตอบคำถามสื่อมวลชนในระหว่างการแถลงข่าวว่า เรื่องวงเงินที่นำมาใช้เยียวยานั้นยังไม่ได้คำนวณว่าจำนวนทั้งหมดเท่าไหร่ แต่เชื่อว่าจะเป็นวงเงินที่สูงมาก พร้อมกับให้คำยืนยันว่าเมื่อ ครม.มีมติอนุมัติในสัปดาห์หน้า น่าจะสามารถเปิดให้ประชาชนลงทะเบียนเพื่อรับเงินเยียวยาได้ภายในสิ้นเดือนมกราคมนี้