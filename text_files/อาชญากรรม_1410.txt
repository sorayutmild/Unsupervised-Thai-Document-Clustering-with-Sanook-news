ผู้เชี่ยวชาญวิเคราะห์ ถึงสาเหตุเครื่องบินขับไล่กริพเพนตก โดยตั้ง 2 ข้อสันนิษฐาน “อาการหลงฟ้า-เครื่องยนต์ขัดข้อง”
ผู้เชี่ยวชาญด้านการบิน ระบุกับสปริงนิวส์ว่า สาเหตุที่เครื่องบินกริพเพนตก มีข้อสันนิษฐานที่สำคัญ 2 ประเด็น ประเด็นแรกคือ อาจเกิดจากนักบินมีอาการหลงฟ้า หรือ VERTIGO (เวอร์-ติ-โก้) ซึ่งเป็นสาเหตุหนึ่งที่เกิดขึ้นกับตัวนักบินที่ทำให้เกิดอุบัติเหตุทางการบินมากที่สุด โดยอาการดังกล่าว ทำให้นักบินไม่สามารถรับรู้ถึงสิ่งที่เกิดขึ้นในขณะนั้น ไม่รับรู้ว่าตำแหน่ง, ท่าทางการบินและการเคลื่อนที่ในขณะนั้นมีความสัมพันธ์อย่างไรกับเส้นขอบฟ้าหรือศูนย์กลางของโลก เห็นพื้นดินเป็นท้องฟ้า เห็นท้องฟ้าเป็นพื้นดิน อีกประเด็นคือ เครื่องบินอาจเกิดเครื่องยนต์ดับกระทันหันขณะทำการบิน จนนักบินไม่สามารถควบคุมเครื่องบินได้ สังเกตุได้จากการตกของเครื่องบิน ที่บินมาด้วยความเร็วสูง ก่อนจะร่วงลงพื้น มีลักษณะคล้ายกับวัตถุตกจากฟ้าด้วยความเร็ว
ผู้เชี่ยาญรายนี้ ยังตั้งข้อสังเกตุว่า ก่อนที่กองทัพอากาศจะนำฝูงบินกริพเพนไปประจำการที่กองบิน 7 จังหวัดสุราษฎร์ธานี เรื่องนี้เป็นประเด็นที่ถกเถียงกันอย่างมากในที่ประชุมกองทัพอากาศ เพราะกองบิน 7 อยู่ห่างจากทะเลเพียง 14 กิโลเมตร ความเค็มจากไอน้ำทะเลอาจทำให้เครื่องบินเสียหายได้
โดยเฉพาะระบบอิเล็กทรอนิกส์ต่างๆที่ติดตั้งในเครื่องบิน แต่สุดท้ายกองทัพอากาศก็ตัดสินใจนำเครื่องบินกริพเพนไปประจำการที่กองบิน 7 เพื่อเป็นเครื่องมือปกป้องอธิปไตย และรักษาผลประโยชน์แห่งชาติทางทะเล เช่น การคุ้มครองดูแลแท่นขุดเจาะน้ำมันกลางทะเล ซึ่งบางจุดเป็นพื้นที่ทับซ้อนกับหลายประเทศ
อย่างไรก็ตามเรื่องนี้คงต้องรอผลการตรวจสอบที่ชัดเจนจากศูนย์นิรภัยการบิน และกล่องดำที่จะมีการบันทึกการบินและการสื่อสารระหว่างนักบินกับหอบังคับการบินว่าเหตุการณ์ครั้งนี้เกิดจากสาเหตุอะไร