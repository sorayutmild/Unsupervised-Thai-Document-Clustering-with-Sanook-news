หลวงปู่จรัญ ยกคำทำนายหลวงพ่อฤาษีลิงดำ ทัก อภิสิทธิ์  ได้นั่งนายกฯรอบ2แน่ เหตุผู้นำหญิงทำบ้านเมืองเสียหาย แนะให้ดูแลทุกข์สุขชาวบ้านไว้ 
 
(17 ก.ย.) ผู้สื่อข่าวรายงานว่า สืบเนื่องจา่กวานนี้(16 ก.ย.) นายอภิสิทธิ์ เวชชาชีวะ หัวหน้าพรรคประชาธิปัตย์ พร้อมคณะผู้บริหารพรรค เดินทางลงพื้นที่ตรวจเยี่ยมสถานการณ์น้ำท่วม ที่จ.สิงห์บุรี  ก่อนเข้านมัสการพระธรรมสิงหบุราจารย์ หรือหลวงปู่จรัญ ฐิตธมฺโม ที่วัดอัมพวัน อ.พรหมบุรี พร้อมกับสนทนาขอข้อมูลและคำแนะนำถึงการแก้ไขสถานการณ์น้ำท่วมรวมถึงความเดือนร้อนของชาวบ้าน และพระภิกษุสงฆ์
โดยระหว่างการสนทนา หลวงพ่อจรัญได้ฝากให้นายอภิสิทธิ์ ช่วยติดตามเรื่องการก่อสร้างโรงพยาบาลใน จ.สิงห์บุรี ที่ได้รับการอนุมัติงบประมาณจากรัฐบาลชุดที่ผ่านมา เป็นเงินร่วม 200 กว่าล้านบาท โดยขอร้องว่าอย่าให้มีการยกเลิก และไม่ควรมีการย้ายผู้อำนวยการโรงพยาบาลออกนอกพื้นที่ ซึ่ง นายอภิสิทธิ์ ได้รับปากว่าจะติดตามงบประมาณส่วนดังกล่าวให้ ส่วนการโยกย้ายผู้อำนวยการโรงพยาบาลนั้น ถือเป็นอำนาจของรัฐบาลที่จะดูในเรื่องนี้
นอกจากนี้  หลวงพ่อจรัญ ยังได้กล่าวกับนายอภิสิทธิ์ และกลุ่มสื่อมวลชนที่เข้ากราบนมัสการตอนหนึ่งว่า เคยได้อ่านคำทำนายของหลวงพ่อฤาษีลิงดำ กันหรือยัง รู้ใช่ไหมว่า ที่ท่านได้เคยทำนายว่า ถ้าประเทศไทยมีนายกฯเป็นผู้หญิง จะทำให้บ้านเมืองเสียหายมีปัญหา จึงขอให้นายอภิสิทธิ์รักษาเนื้อ รักษาตัวให้ดี เพราะจะได้กลับมาเป็นนายกฯอีกครั้งหนึ่งแน่ ให้ดูแลทุกข์สุขชาวบ้านไว้ 