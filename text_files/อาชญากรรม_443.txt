กลุ่มวัยรุ่นและคนขับรถตู้ที่ร่วมก่อเหตุทำร้ายวิศวกร เดินทางเข้ามอบตัวกับทางตำรวจภูธรแสนสุข เบื้องต้นให้การรับสารภาพ ตำรวจเตรียมนำตัวส่งฟ้องศาล
ภายหลังจากที่ นายสุเทพ โภชนสมบูรณ์ วิศวกร ได้เดินทางเข้ามาให้ปากคำเพิ่มเติมและได้มีการแจ้งความกับกลุ่มวัยรุ่นที่รุมทำร้ายกับพนักงานสอบสวน สถานีตำรวจภูธรแสนสุข อำเภอเมือง จังหวัดชลบุรี ซึ่งทาง พ.ต.ท.ธีรวัฒน์ จันทร์ศรีเพชร รองผู้กำกับการสถานีตำรวจภูธรแสนสุข ได้มีการติดต่อกับทางกลุ่มวัยรุ่นเพื่อให้เดินทางมาให้ปากคำเพิ่มเติม พร้อมมารับทราบข้อกล่าวหาที่ทางนายสุเทพได้มีการแจ้งความไว้
ล่าสุดในวันนี้ (15 ก.พ.) เมื่อเวลา 13.00 น. ที่ผ่านมา กลุ่มวัยรุ่นก็ได้เดินทางมาพบกับเจ้าหน้าที่ เพื่อรับทราบข้อกล่าวหาทั้งหมด 7 คน รวมทั้ง นายนิพนธ์ ทองดี คนขับรถตู้ โดยเจ้าหน้าที่จะทำการสอบปากคำเพิ่มเติมและแจ้งให้รับทราบข้อกล่าวหาในกรณีรุมทำร้ายนายสุเทพ
ส่วนคนขับรถตู้เจ้าหน้าที่จะแจ้งข้อกล่าวหาฐานสนับสุนนให้เกิดการทะเลาะวิวาท เบื้องต้นทั้งหมดให้การสารภาพ โดยทางพนักงานสอบสวนก็ได้บันทึกคำให้การเพื่อรวบรวมสำนวนคดีเตรียมส่งฟ้องศาลดำเนินตามคดีตามกฏหมายต่อไป