ความคืบหน้ากรณี หนุ่มญี่ปุ่นมาดเซอร์หายตัวไป ออกประกาศทั่วโซเชียลฯ ล่าสุดมีข้อมูลพบเป็นศพลอยเจ้าพระยา พ่อแม่รีบบึ่งเข้ากรุง หลังบินไปตามหาที่ปาย
จากกรณีที่โลกออนไลน์ได้ออกประกาศตามชายชาวญี่ปุ่น นายโซนัม ซึโบอิ (Sonam Tsuboi) ที่หายตัวไปอย่างไร้ร่องรอย หลังเดินทางมาท่องเที่ยวเมืองไทย โดยมีเบาะแสสุดท้ายที่โรงแรมย่านถนนข้าวสาร กรุงเทพฯ แต่เมื่อวานนี้ (21 ม.ค.) ครอบครัวของนายโซนัม ได้เดินทางมาติดตามหาลูกชาย โดยมุ่งหน้าไปยัง อ.ปาย จ.แม่ฮ่องสอน ทันที เนื่องจากนายโซนัมเคยไปเที่ยวปายเมื่อ 2 ปีก่อน และชื่นชอบธรรมชาติที่ อ.ปาย มาก
นายธนกฤต ฉันทะจำรัสศิลป์ นายอำเภอปาย ได้นำกำลังอาสารักษาดินแดนอำเภอปาย ออกตรวจรักษาความสงบเรียบร้อยและหาตัว นายโซนัม ซึโบอิ (Sonam Tsuboi) หนุ่มชาวญี่ปุ่น รูปร่างผอม ผมหยิกยาว รวบรัดไว้ด้านหลัง และมีรอยสักที่หลังเท้าซ้าย ซึ่งได้หายตัวไปอย่างปริศนา ในคืนวันที่ 27 ธันวาคม 2559 ซึ่งก่อนจะเช็คเอ้าท์ออกจากที่พักที่ถนนข้าวสาร กรุงเทพมหานคร
นายโซนัน บอกว่าจะเดินทางไปภาคเหนือ โดยได้นัดแนะกับแฟนสาวชาวญี่ปุ่นที่จะเดินทางมาพบกันที่เมืองไทยในวันที่ 7 มกราคม 2560 แต่ปรากฏว่านายโซนัน ได้หายตัวไป นายโซนันและแฟนสาวเคยเดินทางมาเที่ยวที่ อำเภอปาย เมื่อ 2 ปีก่อนและชอบสถานที่ท่องเที่ยวที่อำเภอปายมาก ทำให้ ครอบครัวและแฟนสาว คาดว่านายโซนันอาจจะเดินทางมาท่องเที่ยวที่อำเภอปาย จากการตามหานายโซนัน พบชายชาวเอเซียมีรูปร่างคล้ายนายโซนัน แต่จากการสอบถามทราบว่าเป็นชายชาวเกาหลี
อย่างไรก็ตาม ล่าสุดเมื่อช่วงสายวันนี้ (22 ม.ค.) มีข้อมูลว่าทาง ศูนย์สืบสวนสอบสวน บช.น.ได้แจ้งประสานงานไปยัง สภ.ปาย เพื่อแจ้งว่าพบร่างชายต่างชาติชาวเอเชีย คาดว่าน่าจะเป็น นายโซนัม โดยพบเป็นศพลอยอยู่ในแม่น้ำเจ้าพระยา ตั้งแต่ช่วงสิ้นปีที่ผ่านมาและยังไม่ทราบข้อมูลของผู้เสียชีวิต จึงได้นำร่างไว้ที่โรงพยาบาลศิริราช เพื่อรอติดตามญาติมาตรวจสอบ ทำให้ขณะนี้ ครอบครัวของนายโซนัม กำลังเดินทางกลับมากรุงเทพฯ เพื่อตรวจสอบต่อไป