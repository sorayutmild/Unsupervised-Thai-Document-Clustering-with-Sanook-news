วิญญาณสาวเหยื่อฆ่าหั่นศพยัดกระเป๋าสุดเฮี้ยน แม่ผวาได้ยินเสียงลูกร้องไห้เสียงดัง
จากกรณีพบศพยัดกระเป๋าเดินทางนำเอาไปทิ้งลงแม่น้ำที่จังหวัดกาญจนบุรี ต่อมา นางสัด มะโนชาติ อายุ 60 ปี ได้เข้าแจ้งความต่อเจ้าหน้าที่ตำรวจว่าศพที่พบนั้นคือลูกสาวตนเอง น.ส.ลักษมี มะโนชาติ อายุ 31 ปี เนื่องจากรูปพรรณสัณฐานนั้นตรงกัน คือมีฟันเขี้ยวติดเพชรสองข้างและรอยเจาะบริเวณสะดือ รวมถึงเสื้อผ้าที่เป็นของลูกสาว
ล่าสุดวันนี้ (17 พ.ย.) ผู้สื่อข่าวรายงานว่าที่บ้านเลขที่ 178 หมู่ 3 บ้านพอก ต.ไพร อ.ขุนหาญ จ.ศรีสะเกษ ซึ่งเป็นบ้านของ นางสัด มะโนชาติ อายุ 60 ปี แม่ของ น.ส.ลักษมี เปิดเผยว่าบ้านหลังดังกล่าว น.ส.ลักษมีเป็นคนนำเงินมาสร้างให้ครอบครัวอยู่กัน ซึ่งประกอบไปด้วย ตนเองและลูกสาวของ น.ส.ลักษมี และหลานชาย
ด้าน นางเต็ม มะโนชาติ อายุ 67 ปี ซึ่งเป็นญาติของ นางสัด ได้กล่าวถึงเหตุการณ์ที่ชวนขนลุกว่า เมื่อช่วงเวลาประมาณ 03.15 น. ของคืนวันที่ 14 พ.ย. 57 ที่ผ่านมา หลังจากที่ตนทราบข่าวการเสียชีวิต น.ส.ลักษมี ที่ถูกฆ่าโหดยัดใส่กระเป๋า ตนจึงเดินทางมานอนเป็นเพื่อน นางสัด แต่ระหว่างที่นอนนั้นตนได้ยินเสียงคนตักน้ำในห้องน้ำคล้ายการตักน้ำขึ้นมาล้างเท้า 2 ครั้งติดต่อกันเหตุการณ์นี้ทำให้ตนขนหัวลุกด้วยความหวาดกลัวและเชื่อว่าวิญญาณของ น.ส.ลักษมี ได้กลับมาบ้านเกิดแล้ว
และเหตุการณ์ที่ นางสัด ชวนขนลุกเกิดขึ้นเมื่อคืนวันที่ 15 พ.ย.57 เวลาประมาณ 23.00 น. ขณะที่ตนกำลังจะเข้านอน ปรากฏว่า ตนได้ยินเสียงคล้ายกับเสียงของ น.ส.ลักษมี กำลังร้องไห้เสียงดังในบ้าน ตนได้ยินถึงกับสะดุ้งและได้บอกกับลูกว่า ขอให้ลูกไปสู่สุคติและแม่จะทำบุญอุทิศส่วนกุศลไปให้จากนั้นประมาณ 5 นาทีเสียงก็เงียบหายไป
สุดท้าย นางสัด ได้เปิดเผยว่า ตนตั้งใจว่าจะไปรับศพลูกสาวกลับมาบำเพ็ญกุศลที่บ้านเกิดในวันที่ 18 พ.ย.57 ขณะนี้ศพอยู่ที่ รพ.ตำรวจ กรุงเทพฯ และยังอยู่ในขั้นตอนของการสอบสวนหาสาเหตุของการเสียชีวิต รวมทั้งการหาเบาะแสของคนร้ายด้วย 