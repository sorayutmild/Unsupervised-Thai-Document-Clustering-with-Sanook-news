พรรคพลังประชารัฐยอมรับ ส่งคนทาบทาม ผู้ว่าฯ ณรงค์ศักดิ์ โอสถธนากร ลงสู้ศึกเลือกตั้ง ผู้ว่าฯ กทม. 
ภายหลังจากเกิดกระแสข่าวลือสะพัดว่า พรรคพลังประชารัฐ (พปชร.) เตรียมจะมีการวางตัวผู้สมัครลงชิงเก้าอี้ผู้ว่าราชการจังหวัดกรุงเทพมหานคร (กทม.) ซึ่งคาดว่าจะมีการเลือกตั้งผู้ว่าฯ กทม.ในช่วงเดือน พ.ย.-ธ.ค.นี้ โดยมีการทาบทาม นายณรงค์ศักดิ์ โอสถธนากร ผู้ว่าฯ พะเยา มาลงสู้ศึกผู้ว่าฯ กทม. กับ นายชัชชาติ สิทธิพันธุ์ ที่คาดว่าจะเป็นตัวแทนลงชิงชัยจากพรรคเพื่อไทย (พท.)
ล่าสุด (14 ก.ค.) นายอุดร ออลสัน อดีตผู้สมัคร ส.ส.เขต 2 จ.ประจวบคีรีขันธ์ ในฐานะคณะทำงานด้านยุทธศาสตร์พรรคพลังประชารัฐ (พปชร.) กล่าวถึงประเด็นดังกล่าวว่า สำหรับสนามเลือกตั้ง กทม.นั้น ล่าสุดพรรคได้ทาบทามนายณรงค์ศักดิ์ โอสถธนากร ผู้ว่าราชการจังหวัดพะเยา หรือผู้ว่าหมูป่า มาลงสมัครรับเลือกตั้งผู้ว่าฯ กทม. ซึ่งขณะนี้เจ้าตัวอยู่ระหว่างการตัดสินใจ
นอกจากนั้นยังมีนายศุภชัย พานิชภักดิ์ อดีตเลขาธิการการประชุมสหประชาชาติว่าด้วยการค้าและการพัฒนา (UNCTAD) และอดีตผู้อำนวยการใหญ่องค์การการค้าโลก (WTO) อดีตทีมเศรษฐกิจของพรรคประชาธิปัตย์ และนายกอบศักดิ์ ภูตระกูล อดีตรัฐมนตรีประจำสำนักนายกรัฐมนตรี
ทั้งนี้ นายณรงค์ศักดิ์ โอสถธนากร ผู้ว่าฯ พะเยา จะเกษียณอายุราชการในสิ้นเดือน ก.ย. 2562 นี้ โดดเด่นจากปฏิบัติการถ้ำหลวง ในการบริหารจัดการภารกิจช่วยเหลือ 13 ชีวิตทีมหมูป่าอะคาเดมี ออกจากถ้ำหลวง-ขุนน้ำนางนอน เมื่อครั้งดำรงตำแหน่งผู้ว่าฯ เชียงราย และได้รับคำชื่นชมอย่างมากจากความมีภาวะผู้นำ