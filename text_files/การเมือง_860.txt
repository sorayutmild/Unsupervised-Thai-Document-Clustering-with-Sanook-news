ภายหลังจาก นายอภิสิทธิ์ เวชชาชีวะ หัวหน้าพรรคประชาธิปัตย์ แถลงขอบคุณคนไทยทุกคนที่ใช้สิทธิ์ และมีส่วนร่วมในประชาธิปไตย และขอบคุณที่มอบคะแนนเสียงให้แก่พรรค พร้อมแสดงความรับผิดชอบ โดยการประกาศลาออกจากการเป็นหัวหน้าพรรค หลังจากนี้คณะกรรมการบริหารพรรคจะดำเนินกิจการในนามพรรคต่อไป ยืนยันที่ผ่านมาตั้งใจทำงานให้กับประชาชน แต่ต้องรักษาคำพูด และสร้างสัจจะสำหรับนักการเมือง
ล่าสุด นพ.วรงค์ เดชกิจวิกรม ผู้สมัคร ส.ส.พิษณุโลก พรรคประชาธิปัตย์ (ปชป.) โพสต์เฟซบุ๊ก Warong Dechgitvigrom เรื่อง "เรือที่ชื่อประชาธิปัตย์" ระบุ การนำพาเรือที่ชื่อประชาธิปัตย์ ภายใต้กัปตันท่านนี้ ได้พิสูจน์ถึง ความผิดพลาดครั้งใหญ่มากๆ ครั้งนี้ไม่ใช่แค่อับปางน้ำรั่ว หรือผนังเรือพังเท่านั้น แต่เป็นการอับปางเกือบจะเหลือแต่ซาก
นพ.วรงค์ ระบุว่า การกำหนดทิศทางเรือที่ผิดพลาด ไม่รบกับศัตรูเดิม แต่เปิดศึกสร้างศัตรูใหม่ ทั้งๆ ที่น่าจะเป็นแนวร่วม ไปเล่นในเกมที่คนอื่นกำหนด ขณะที่กำลังรบเราก็ไม่มาก ยิ่งทำให้เกิดความไม่พอใจต่อคนดู ที่มีอำนาจลงคะแนน แม้นักรบในเรือหลายคน คาดเดาถึงความหายนะที่จะเกิดขึ้น แต่ก็ไม่เหมาะสมที่จะพูดในสถานการณ์สู้รบ คิดว่าจะช่วยกันมากอบกู้เมื่อทุกอย่างสงบ แต่ความรุนแรงของความผิดพลาดที่เกิดขึ้นนั้นมหาศาล จนต้องสูญเสียนักรบ เกือบทุกภาคของประเทศ แม้แต่กรุงเทพฯ ก็เป็นศูนย์
"กัปตันและทีมแม้จะเอาชีวิตรอดมาได้ แต่ก็แลกกับชีวิตทางการเมืองของเพื่อนๆ หลายชีวิตมาก บนซากปรักหักพังนี้ ถึงเวลาจริงๆ แล้ว ที่พวกเราต้องไม่เกรงใจกัน ต้องเปลี่ยนทั้งวิธีคิด วิธีทำงานกันครั้งใหญ่ อย่ามองกันในแง่ร้ายว่าจะมายึดเรือลำนี้ เพราะพวกเราต้องอยู่ร่วมกัน ขอให้เพียงแต่กล้าที่จะเปลี่ยนแปลงทุกอย่าง ไม่เอาแต่พรรคพวก เปิดใจให้กว้างกับคนที่คิดต่าง เพราะคิดเหมือนกันได้ถูกพิสูจน์ว่าล้มเหลว ถึงเวลาต้องเปลี่ยนจริงๆ แล้วครับ"
>> พลิกล็อก บิ๊กเนมพาเหรดร่วงเก้าอี้ ส.ส. "หมอวรงค์-เทียนทอง" สอบตก แพ้ยกจังหวัด
>> อภิสิทธิ์ "ประกาศลาออก" จากหัวหน้าพรรคประชาธิปัตย์ หลังคาดผลเลือกตั้งพ่ายยับ!