แฉผลตรวจลายนิ้วมือตรงเป๊ะ "พัตเตอร์" น้องชายนางเอกสาว "แพนเค้ก" โผล่รอบขอบหน้าต่างจุดเกิดเหตุ ตร.เผยรอผลตรวจรอยเท้ายืนยันอีกครั้ง รอนางเอกสาวและแม่เข้าให้ปากคำ-ขอถอนแจ้งความ ชี้ "พัตเตอร์" ต้องเข้าให้การด้วย พร้อมนำแหวนเพชร-โรเล็กซ์ที่เจอมาตรวจสอบด้วย ขณะที่ข้อหาแจ้งเท็จต้องรอเช็กพฤติกรรม-พยานหลักฐาน ด้านรองผบช.น.ยันคดีแพนเค้กยอมความ-ไม่ต้องรับโทษได้ หากคนทำผิดเป็นพ่อแม่-พี่น้อง แต่ต้องสอบสวนก่อน
จากกรณี น.ส.เขมนิจ จามิกรณ์ หรือแพนเค้ก นางเอกสาวช่อง 7 และนางนวลนงค์ จามิกรณ์ มารดา เข้าแจ้งความมีคนร้ายลักทรัพย์ภายในบ้านพักย่านมีนบุรี ทั้งนาฬิกาโรเล็กซ์ ต่างหูเพชรและแหวนเพชร มูลค่า 2 แสนบาท โดยตำรวจสันนิษฐานคนร้ายน่าจะเป็นคนใน ก่อนเก็บลายนิ้วมือและรอยเท้าของคนในบ้านไปตรวจสอบ แต่ต่อมาแพนเค้กและนางนวลนงค์แถลงข่าวร่วมกับพล.ต.ท.คำรณวิทย์ ธูปกระจ่าง ผบช.น. โดยมารดานางเอกสาวกล่าวขอโทษสื่อมวลชนและตำรวจ เนื่องจากคดีลักทรัพย์เป็นการเข้าใจผิด เพราะทรัพย์สินยังอยู่ไม่ได้หายไปไหน กระทั่งล่าสุดแพนเค้กออกมาชี้แจง ป้อง "พัตเตอร์" ที่เป็นน้องชายว่าไม่เกี่ยวข้อง ตามข่าวที่เสนอไปนั้น
ความคืบหน้า พล.ต.ต.อนุชัย เล็กบำรุง รอง ผบช.น. เปิดเผยว่า กรณีดังกล่าวที่ออกมาชี้แจงว่าเป็นการเข้าใจผิด ขั้นตอนต่อไปพนักงานสอบสวนต้องทำเรื่องขอถอนเลขคดี โดยเจ้าทุกข์ต้องมาให้ปากคำว่าทรัพย์สินที่หายไปพบแล้วและเป็นการเข้าใจผิด ทั้งนี้ ยังมีกฎหมายที่ว่าคนในบ้านหากมีการลักทรัพย์กัน ทั้งจากสามีภรรยาเอาทรัพย์สินกันไป หรือพ่อแม่เอาของลูก หรือลูกเอาของพ่อแม่ หรือแม้แต่พี่น้องร่วมบิดามารดาเดียวกัน สามารถยกเว้นไม่ต้องเอาเรื่องได้ โดยผู้กระทำไม่ต้องรับโทษ สรุปคือถึงแม้จะมีการทำผิดจริงก็ถอนแจ้งความได้
ขณะที่ พ.ต.ท.เทพทัต เมตตพันธ์ พนักงานสอบสวนผู้ชำนาญการพิเศษ สน.มีนบุรี กล่าวว่า ตอนนี้ดาราสาวและมารดายังไม่มาให้ปากคำเพิ่มเติม และยังไม่ได้ระบุว่าจะมาวันใด แต่พยานหลักฐานทั้งหมดที่เกี่ยวข้องกับคดีนี้อยู่ในสำนวนหมดแล้ว โดยเฉพาะลายนิ้วมือบนขอบหน้าต่างบ้านนางเอกสาว ซึ่งผลการตรวจจากกองพิสูจน์หลักฐานออกมาแล้วว่าเป็นลายนิ้วมือของนายภัทรนันท์ หรือพัตเตอร์ น้องชายของดาราสาว เหลือเพียงผลการตรวจรอยเท้าที่ยังไม่ได้ส่งมา ดังนั้น ในวันที่ดาราสาวและมารดามาให้ปากคำและขอถอนแจ้งความนายพัตเตอร์ต้องมาให้ปากคำด้วย พร้อมนำทรัพย์สินที่บอกว่าหาเจอแล้วมามอบให้กับพนักงานสอบสวน เพื่อยึดเป็นของกลางในคดี จากนั้นจะตรวจสอบและถ่ายภาพไว้เป็นหลักฐาน ก่อนส่งคืนให้กับดาราสาวตามกระบวนการทางกฎหมาย
พ.ต.ท.เทพทัต กล่าวต่อว่า หลังจากนี้อาจต้องสอบปากคำ นายพัตเตอร์ ด้วย รวมถึงดูเจตนาด้วยว่าเป็นอะไรอย่างไร ซึ่งตามประมวลกฎหมายอาญา มาตรา 334 ระบุว่าผู้ใดเอาทรัพย์ของผู้อื่นหรือที่ผู้อื่นเป็นเจ้าของรวมอยู่ด้วยไปโดยทุจริต ผู้นั้นกระทำความผิดฐานลักทรัพย์ ต้องระวางโทษจำคุกไม่เกิน 3 ปี และปรับไม่เกิน 6 พันบาท แต่มีข้อยกเว้นตามประมวลกฎหมายอาญา มาตรา 71 ระบุว่า ความผิดตามมาตรา 334-336 และ 341-365 ถ้าเป็นการกระทำของบุพการีกระทำต่อผู้สืบสันดาน หรือผู้สืบสันดานกระทำต่อบุพการี แม้กฎหมายจะไม่ได้บัญญัติให้เป็นความผิดอันยอมความได้ แต่ในกรณีนี้กฎหมายให้ถือเป็นความผิดอันยอมความได้ และศาลจะลงโทษน้อยกว่าที่กฎหมายกำหนดไว้เพียงใดก็ได้ เพราะผู้เสียหายเป็นบุพการีและยอมความ ส่วนข้อหาแจ้งความเท็จต้องตรวจสอบพฤติกรรมตั้งแต่วันที่มาแจ้งความถึงวันที่แถลงข่าวว่ามีเจตนาอย่างไร พยานหลักฐานเข้าข่ายแจ้งความเท็จหรือไม่ ขณะนี้ยังไม่สามารถตอบได้
 
ข้อมูลข่าวจาก ข่าวสดและมติชน 
พัตเตอร์ ภัทรนันท์ จามิกรณ์ น้องชายแพนเค้ก ดังอีกรอบ