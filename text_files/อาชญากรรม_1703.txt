เมื่อเวลา 03.20 น. วันที่ 24 มิถุนายน 2564 พ.ต.ต.สวัสดิ์ คงแก้ว สารวัตรสอบสวน สภ.ประตูน้ำจุฬาลงกรณ์ ได้รับแจ้งเหตุคนร้ายบุกยิงผู้ป่วยโควิดเสียชีวิต ภายในโรงพยาบาลสนาม สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี ถนนพหลโยธินขาเข้า ต.ประชาธิปัตย์ อ.ธัญบุรี จ.ปทุมธานี หลังรับแจ้งจึงรุดไปตรวจสอบที่เกิดเหตุ พร้อมด้วย พ.ต.อ.อภิชาติ ทองแพ ผกก.สภ.ประตูน้ำจุฬาลงกรณ์ เจ้าหน้าที่ชุดสืบสวน สภ.ประตูน้ำจุฬาลงกรณ์ อาสาสมัครมูลนิธิร่วมกตัญญู
ที่เกิดเหตุเป็นอาคารของสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนีสูง 5 ชั้น โดยที่ชั้นที่ 1 ซึ่งเป็นจุดเกิดเหตุ เป็นหอผู้ป่วยโควิดส่วนขยาย กรมการแพทย์ (โรงพยาบาลสนาม) เป็นพื้นที่ควบคุมสูงสุดรักษาผู้ป่วยโควิด 10 โดยที่บริเวณหน้าห้องน้ำ พบผู้เสียชีวิตชาย 1 ราย ทราบชื่อ นายสุขสันต์ (ขอสงวนนามสกุล) อายุ 54 ปี เป็นผู้ป่วยโควิด-19 ที่เข้ารับการรักษาอาการป่วย ถูกยิงเข้าที่ร่างกาย บาดแผลยังไม่สามารถตรวจสอบได้ เป็นเหตุให้เสียชีวิต
ขณะที่บริเวณประตูทางเข้าด้านหน้าซึ่งเป็นประตูบานเลื่อนอัตโนมัติของห้องรวมผู้ป่วย และหน้าประตูทางเข้า ถูกยิงจนกระจกแตกเกลื่อนพื้น โดยข้างกันพบปลอกกระสุนปืน และหัวกระสุนปืนตกอยู่ในที่เกิดเหตุ ซึ่งภายในเตียงนอนของ รพ.สนาม ยังมีผู้ป่วยที่เข้ารับการรักษาโควิด-19 อยู่ในอาการตื่นตกใจกับเหตุการณ์ที่เกิดขึ้น
ขณะที่ด้านข้างอาคารด้านทิศเหนือ ยังพบกระสุนปืนตกอยู่จำนวน 1 นัด ห่างกัน 40 เมตร บริเวณอาคารสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนีอีกอาคารหนึ่ง ซึ่งอยู่ด้านทิศเหนือบริเวณจุดคัดกรองมีร่องรอยการถูกยิงจนได้รับความเสียหาย
ขณะที่กล้องวงจรปิดบริเวณทางเข้าออกสามารถบันทึกภาพคนร้ายไว้ได้เป็นชายอายุประมาณ 40-50 ปี สวมเสื้อลายพรางทหาร กางเกงสีดำสวมหมวกเบเรต์สีแดง มือขวาถือปืน ไม่สวมหน้ากากอนามัยเข้ามาก่อเหตุใช้อาวุธปืนยิงอย่างอุกอาจ
พ.ต.อ.อภิชาติ ทองแพ ผกก.สภ.ประตูน้ำจุฬาลงกรณ์ กล่าวว่า ในเบื้องต้นตำรวจยังไม่สามารถเข้าไปในที่เกิดเหตุได้ เนื่องจากเป็นพื้นที่ควบคุม ด้านในมีผู้ป่วยรักษาโรคโควิด-19 อยู่ โดยจากการสันนิษฐาน คาดว่าคนร้ายน่าจะไม่รู้จักกับคนตายมาก่อน เพราะผู้ก่อเหตุมีการใช้อาวุธปืนยิงหลายจุด โดยผู้ตายนั้นคาดว่าเพิ่งเดินออกจากห้องน้ำมา และเจอกับคนร้ายจึงถูกยิงเสียชีวิต ประตูทางเข้าของอาคารและทางเข้าห้องผู้ป่วยคนร้ายก็ยิงจนได้รับความเสียหาย
เบื้องต้นพบว่า รถที่คนร้ายใช้ก่อเหตุเป็นรถกระบะยี่ห้อ โตโยต้า รุ่นวีโก้ สีขาว ไม่ทราบแผ่นป้ายทะเบียน หลังก่อเหตุหลบหนีเส้นทางพหลโยธินขาออก ชุดสืบสวนเร่งตรวจสอบกล้องวงจรปิดตามเส้นทางและใช้ความระมัดระวังเป็นพิเศษเพราะคนร้ายมีอาวุธปืนและขณะก่อเหตุไม่สวมหน้ากากอนามัย
ขณะที่ศพผู้เสียชีวิตได้ให้อาสาสมัครมูลนิธิร่วมกตัญญูดำเนินการส่ง รพ.ธรรมศาสตร์เฉลิมพระเกียรติ ชันสูตรต่อไป