นายสิริชัย ประทุมมา ปลัด อบต.ผึ้งรวง อ.เมือง จ.สระบุรีเผยว่า อยู่ระหว่างหารือกับนายก อบต.และ สมาชิก อบต.ผึ้งรวง ถึงกรณี นายสังวาลย์ สิทธิปัญญา ประธานสภา อบต.ผึ้งรวง ไปปรากฎตัวและเป็นผู้ไกล่เกลี่ยให้มีการยอมความกันระหว่างผู้เสียหาย กรณีวัยรุ่นชาย 5 คนข่มขืนกระทำชำเราเด็กหญิงอายุ 12 ปี ในคลิปที่เผยแพร่ในโลกออนไลน์ 
โดยในคลิป นายสังวาลย์พูดว่า "เขาทำอะไรน้องบ้าง ใครเสร็จบ้าง" และยังพูดอีกว่า "คุยกันก่อนว่าจะเอายังไง เพราะเด็กมันมั่ว" ซึ่งญาติของเด็กหญิงโต้แย้งว่า "มันมั่วไม่ได้นะคะ คือมันโดนรุมข่มขืนค่ะ" ก่อนที่ทางอบต.จะบอกว่าให้มานั่งคุยกัน โดยมีเสียงคนโต้แย้งว่าผู้เสียหายไม่ต้องไปสอบ เพราะกลุ่มเด็กผู้ชายรับสารภาพหมดแล้ว ซึ่งคลิปดังกล่าวสร้างเสียงวิพากษ์วิจารณ์ในโลกออนไลน์อย่างหนัก
>> อึ้งสุดขีด! คลิปเผย อบต.ถาม "ใครเสร็จบ้าง?" ระหว่างสอบเด็กหญิงวัย 12 ถูก 5 โจ๋รุมโทรม
>> พ่อเดือด! ลูกสาวถูก 5 โจ๋รุมโทรม แต่ตำรวจปล่อยตัวอ้าง "ไม่มีหน้าที่จับ"
นายสิริชัย ประทุมมา ยอมรับกับทีมครอบครัวข่าวว่า เรื่องดังกล่าวส่งผลกระทบต่อภาพลักษณ์ของ อบต.ผึ้งรวง เป็นอย่างมาก แม้จะเป็นเรื่องส่วนตัว แต่ถูกสังคมรุมประณามสร้างความเสื่อมเสียให้กับองค์กร และจริยธรรมของผู้ดำรงตำแหน่งสมาชิก อบต.และประธานสภา
อบต.จึงมีความเห็นร่วมกันว่านายสังวาลย์ ไม่เหมาะสมที่จะเป็นสมาชิก อบต.และประธานสภา อบต.ผึ้งรวง อีกต่อไป โดยจะเชิญนายสังวาลย์มาคุย และขอให้ยื่นหนังสือลาออกจากสมาชิกและประธานสภา ภายใน 12.00 น.วันนี้ (19 ธันวาคม 2561) หากนายสังวาลย์ไม่ยินยอมลาออก ก็จะทำหนังสือถึงนายอำเภอเมืองสระบุรี เพื่อขออนุมัติเปิดสภาวิสามัญ พิจารณาวาระเร่งด่วน ให้สมาชิกลงคะแนนเสียง 2 ใน 3 ถอดถอนนายสังวาลย์ออกจากการเป็นสมาชิก อบต.และพ้นจากตำแหน่งประธานสภา อบต.ผึ้งรวง โดยยื่นหนังสือต่อนายอำเภอเมืองสระบุรีภายในวันนี้เช่นเดียวกัน โดยคาดว่าจะเปิดประชุมสภาวิสามัญได้ภายใน 1-2 วัน หลังจากได้รับอนุมัติจากนายอำเภอ
