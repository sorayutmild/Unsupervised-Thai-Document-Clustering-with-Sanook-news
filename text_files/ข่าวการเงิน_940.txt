สาววัย 23 ปี Jeane Napoles ชาวฟิลิปปินส์ นักศึกษาด้านแฟชั่นดีไซน์ในสหรัฐอเมริกา กำลังถูกทางการฟิลิปปินส์ทำการตรวจสอบข้อหาที่อาจเข้าข่ายเลี่ยงภาษีหรือไม่ เนื่องจาก ภาพหลายภาพที่เธอโพสต์ในโลกออนไลน์กับชีวิตสุดหรู รวมทั้งชีวิตอลังการในสหรัฐอเมริกาของเธอ ไม่ว่าจะเป็นเสื้อผ้าจากดีไซเนอร์ชื่อดัง เครื่องประดับราคาแพง รองเท้า รถยนต์ รวมทั้งยังมีภาพเธอนอนเริงร่าอยู่ในกองธนบัตรในอ่างอาบน้ำด้วย รวมทั้งเธอยังเป็นเจ้าของห้องคอนโดมิเนียมหรู ราคา 1.3 ล้านเหรียญสหรัฐฯ ในลอสแอนเจลิส
ทั้งนี้ ทางตำรวจระบุว่า ได้ติดตามข้อมูลของเธอหลายด้านทั้งจากข่าวตามหน้าหนังสือพิมพ์ และความเคลื่อนไหวบนอินเตอร์เน็ต โดยมีหลายภาพที่ปรากฎทางอินเตอร์เน็ตทำให้ทางเจ้าหน้าที่ตัดสินใจจะตรวจสอบ ด้วยมีการตั้งข้อสงสัยว่าเธออาจเข้าข่ายมีพฤติกรรมเลี่ยงภาษี ทั้งนี้ก่อนหน้านี้มารดาของเธอยังมีคดีอยู่ระหว่างการไต่สวนของศาลเช่นกันในคดีเลี่ยงภาษี รวมทั้งยังอยู่ระหว่างพิจารณาคดีข้อกล่าวหาร่วมมือกับ ส.ส.ฟิลิปปินส์ ยักยอกเงินจำนวนกว่า 232 ล้านเหรียญสหรัฐฯ
อย่างไรก็ตามทางตำรวจแจ้งว่า กรณีการตรวจสอบเรื่องภาษีของบุตรสาวไม่ได้มีส่วนเชื่อมโยงกับคดีของมารดาก่อนหน้านี้