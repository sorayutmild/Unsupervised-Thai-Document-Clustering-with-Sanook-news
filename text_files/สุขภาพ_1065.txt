เชื้อไวรัสโคโรนาสายพันธุ์ใหม่ หรือ โควิด-19 เป็นเชื้อไวรัสที่สามารถแพร่กระจายไปสู่คนอื่นได้ แม้จะยังอยู่ในช่วงฟักตัวก็ตาม หมายความว่าผู้ที่ไม่แสดงอาการก็สามารถแพร่เชื้อให้กับผู้อื่นได้ ดังนั้นเราควรสวมใส่หน้ากากอนามัย เพื่อป้องกันเชื้อไวรัสชนิดนี้ แต่ การสวมใส่ หน้ากากอนามัย ป้องกันเชื้อโควิด-19 ได้เหมือนป้องกันไข้หวัดหรือไม่ หากใครที่กำลังมีข้อสงสัย วันนี้ Hello คุณหมอ มีข้อมูลเกี่ยวกับการสวมใส่หน้ากากอนามัยเพื่อป้องกันเชื้อโควิด-19 มาฝากกันค่ะ
การแพร่กระจายของเชื้อโควิด-19
เชื้อไวรัสโคโรนาที่กำลังแพร่กระจายอยู่ในขณะนี้ เป็นไวรัสโคโรนาสายพันธุ์ใหม่ ที่ใช้ชื่อว่าโควิด-19 (COVID-19) ซึ่งโดยทั่วไปแล้วเชื้อ โควิด-19 จะมีการแพร่กระจายจากคนสู่คน ผ่านทางระบบทางเดินหายใจ เมื่อผู้ที่ติดเชื้อไวรัส มีการไอหรือจาม แล้วเกิดเป็นละอองกระจายไปยังผู้อื่น ซึ่งอาจจะติดที่ใบหน้า ริมฝีปาก หรืออาจจะมีการหายใจเข้าไป ซึ่งหากอยู่ภายในรัศมีระยะ 6 ฟุตก็มีโอกาสที่จะติดเชื้อได้ง่าย
นอกจากนี้แล้ว ยังมีการติดเชื้อไวรัสจากการสัมผัสพื้นผิวหรือวัตถุที่มีเชื้อ โควิด-19 ได้ด้วย โดยการสัมผัสกับวัตถุเหล่านั้นสามารถทำให้เราติดเชื้อได้เช่นกัน หากเราได้สัมผัสกับวัตถุที่มีเชื้อไวรัสอาศัยอยู่ ไม่ว่าจะเป็น ปุ่มกดลิฟต์ ราวบันได ลูกบิดประตู หรือราวรถไฟฟ้า หากสถานที่เหล่านี้มีเชื้อโรคอยู่ เมื่อเราไปสัมผัสแล้ว ใช้มือที่สัมผัสขยี้ตา จับอาหารเข้าปาก อาจส่งผลทำให้ติดเชื้อได้ แต่วิธีการสัมผัสนั้นไม่ใช่รูปแบบการแพร่กระจายหลัก
ผู้ที่ติดเชื้อไวรัสโคโรนา สามารถแพร่กระจายเชื้อได้เมื่อไร
เชื้อโควิด-19 เป็นเชื้อไวรัสที่มีอาการคล้ายๆ ไข้หวัดใหญ่ แต่การแพร่กระจายนั้นมีความแตกต่างกัน หลายๆ คนมักจะเข้าใจผิดว่า เชื้อโควิด-19 ตัวนี้สามารถแพร่กระจายได้ก็ต่อเมื่อผู้ที่ติดเชื้อเริ่มแสดงอาการแล้ว แต่จริงๆ แล้วเชื้อไวรัสตัวนี้สามารถแพร่กระจายได้ตั้งแต่อยู่ในช่วงระยะฟักตัว ซึ่งถือว่าเป็นเรื่องที่มีความอันตรายเป็นอย่างมาก เพราะไม่สามารถทราบได้เลยว่า เราจะติดจากใครได้บ้าง เพราะบางคนก็อยู่ในช่วงที่เชื้อฟักตัว แต่ผู้ป่วยที่อยู่ในช่วงที่เชื้อฟักตัวก็ไม่ใช่การแพร่กระจายหลัก ผู้ป่วยที่มีอาการแล้วมักจะแพร่กระจายเชื้อได้ดีกว่า ดังนั้นเราจึงควรป้องกันตัวเองด้วยการหมั่นล้างมือให้สะอาด และสวมใส่หน้ากากอนามัยเสมอ
หน้ากากอนามัย ป้องกันเชื้อโควิด-19 ได้จริงไหม
การสวมใส่หน้ากากอนามัย เป็นวิธีที่สามารถช่วยยับยั้งการแพร่กระจายของเชื้อโควิด-19 เพื่อเข้าสู่ระบบทางเดินหายใจ ซึ่งเป็นการแพร่กระจายหลักของโรคนี้ได้ แต่อย่างไรก็ตาม การสวมใส่หรือการใช้หน้ากากอนามัยเพียงอย่างเดียวนั้น ไม่สามารถป้องกันโรคนี้ได้ร้อยเปอร์เซ็นต์ แต่หากคุณมีการดูแลสุขอนามัยของระบบทางเดินหายใจ ล้างมือเป็นประจำ และการหลีกเลี่ยงการสัมผัส การอยู่ในที่ชุมชน หรือบริเวณที่มีคนมากๆ เพื่อลดการความเสี่ยงในการติดเชื้อโควิด-19 นี้
องค์กรอนามัยโลก (World Health Organization หรือ WHO) แนะนำให้ใช้หน้ากากอนามัยอย่างสมเหตุสมผล เพื่อหลีกเลี่ยงการสูญเสียทรัพยากรที่มีค่าโดยไม่จำเป็น หากคุณเป็นผู้ที่ป่วย หรือมีปัญหาเรื่องระบบทางเดินหายใจ ควรสวมใส่หน้ากากอนามัย เพราะเชื้อไวรัสชนิดนี้มักจะเข้าจู่โจมที่ระบบทางเดินหายใจ หากคุณมีปัญหาเรื่องระบบทางเดินหายใจอยู่แล้ว อาจจะทำให้ง่ายต่อการติดเชื้อนี้ ดังนั้นคุณจึงควรสวมใส่หน้ากากอนามัยเมื่อออกนอกบ้าน ไปในพื้นที่เสี่ยง หรือแหล่งชุมชน นอกจากนี้หากคุณมีอาการของไข้หวัดก็ควรสวมใส่หน้ากากอนามัยเพื่อลดการแพร่กระจายของเชื้อโรค ส่วนผู้ที่เป็นกลุ่มเสี่ยง เช่น เดินทางไปในประเทศที่มีการติดเชื้อ หรือใกล้ชิดกับผู้ที่ติดเชื้อ ควรสวมใส่หน้ากากอนามัยเพื่อป้องกันการแพร่กระจายของเชื้อโรค และเข้ารับการตรวจหาโรคทันที เพราะโรคนี้แม้จะอยู่ในช่วงระยะฟักตัวก็สามารถแพร่กระจายได้เช่นกัน

สรุปทุกเรื่อง “ไวรัสโคโรนา” หรือ “โควิด-19” คืออะไร ? อาการเป็นอย่างไร ?
โควิด-19: ทำไมต่างประเทศรณรงค์ไม่ให้ใส่ “หน้ากากอนามัย” แล้วคนไทยควรใส่อยู่ไหม?
10 ข้อควรทำ เมื่อกลับจากประเทศเสี่ยงไวรัส “โควิด-19”
โควิด-19 (ไวรัสโคโรนา) vs ไข้หวัดธรรมดา ต่างกันอย่างไร?
