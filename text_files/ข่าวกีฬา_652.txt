บ็อกซิ่งซีน (BoxingScene) เว็บไซต์ดังในแวดวงกำปั้น เผย "ช็อคโกลาติโต้" โรมัน กอนซาเลซ ยอดกำปั้นชาวนิการากัว อดีตเจ้าของเข็มขัดแชมป์โลก 4 รุ่น ยังไม่รู้อนาคตในวงการกำปั้นต่อจากนี้ หลังแพ้ให้กับ ศรีสะเกษ นครหลวงโปรโมชั่น แชมป์โลกชาวไทย แบบราบคาบกำปั้นชาวนิการากัว และ คาร์ลอส แบล็นดอน ผู้จัดการส่วนตัว เตรียมที่จะเดินทางไปยังประเทศญี่ปุ่นในช่วงสัปดาห์หน้า เพื่อพูดคุยกับ อากิฮิโกะ ฮอนดะ โปรโมเตอร์แห่ง ไทเก้น โปรโมชั่น "เราคงต้องพูดคุยกันในหลายแง่มุม ทั้งเรื่องกำหนดการกลับมาชกรวมทั้งเรื่องต่างๆ ซึ่งเป็นเรื่องเกี่ยวกับอนาคต รวมถึงเรื่องเทรนเนอร์คนใหม่อย่าง กุสตาโว เอร์เรร่า ที่จะเข้ามาดูแลการฝึกซ้อมให้เรา" คาร์ลอส แบล็นดอน กล่าวจะว่าไปแล้ว โรมัน กอนซาเลซ เพิ่งผ่านปีที่ยากลำบากที่สุดในอาชีพกำปั้น เขาเริ่มปี 2017 ด้วยการเป็นโคตรมวยที่ไม่เคยปราชัยให้ใคร แถมได้รับการยกย่องว่าดีที่สุดหากเทียบกันปอนด์ต่อปอนด์ จากนั้นแพ้คะแนนให้กับ ศรีสะเกษ นครหลวงโปรโมชั่น นักชกชาวไทย แบบช็อกแฟนๆทั่วโลก ก่อนที่จะรีแมตช์อีกครั้งแต่หนนี้เป็นฝ่ายแพ้น็อกในยกที่ 4 ซึ่งมันเป็นอะไรที่โหดร้ายในชีวิตมาก จากจุดสูงสุดในวงการกำปั้น ในเวลาเพียงแค่ 1 ปี ทุกอย่างกลับตาลปัตร เสียเข็มขัดแชมป์ หนำซ้ำยังเสียสถิติแพ้เป็นครั้งแรกในชีวิต ก่อนที่จะมาโดนน็อกครั้งแรกอีกในการให้สัมภาษณ์ล่าสุดของ "ช็อคโกลาติโต้" กับ ไบรอน ซาเวดร้า ผู้สื่อข่าวของ "บ๊อกนิก้า" เว็บไซต์หมัดมวยในบ้านเกิด เจ้าตัวเผยว่า "ถึงตอนนี้ผมไม่สนใจในเรื่องของการท้าชิงเข็มขัดแชมป์โลก ผมหวังว่าจะได้ขึ้นสังเวียนชกกับใครสักคนแบบเงียบๆ สำหรับการกลับมาของผมหลังจากที่ต้องพบกับปีที่โหดร้ายเอามากๆ"