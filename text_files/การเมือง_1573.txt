ลูกศิษย์หลวงตามหาบัว ยื่นหนังสือค้าน รมว.คลัง ใช้ทองคลังหลวงตั้งกองทุนความมั่งคั่งแห่งชาติ ชี้เงินและทองที่บริจาคมานั้น เก็บไว้ใช้ในยามชาติฉุกเฉิน
(6 ก.ย.) วานนี้ (5 ก.ย.) ผู้สื่อข่าวรายงานว่า พระอาจารย์นพดล นันทโน เจ้าอาวาสวัดป่าดอยลับงา จ. กำแพงเพชร ลูกศิษย์หลวงตามหาบัว ญาณสัมปันโน ได้นำตัวแทนคณะลูกศิษย์ทั้งพระภิกษุและฆราวาส มาที่กระทรวงการคลัง เพื่อยื่นหนังสือต่อนายธีระชัย ภูวนาถนรานุบาล รัฐมนตรีว่าการกระทรวงการคลัง ขอความชัดเจนเรื่องการจะนำเงินทุนสำรองระหว่างประเทศมาใช้ตั้งกองทุนความมั่งคั่งแห่งชาติ โดยยืนยันว่าไม่ให้รัฐบาลนำเงินคลังหลวงไปใช้ในการจัดตั้งกองทุนความมั่งคั่งแห่งชาติ และการชำระหนี้กองทุนเพื่อการฟื้นฟูและพัฒนาระบบสถาบันการเงิน เนื่องจากเห็นว่าเงินและทองที่บริจาคมานั้น เพื่อไว้ใช้ในยามฉุกเฉินเท่านั้น ไม่ใช่ให้เอาไปลงทุนใด ๆ หรือเอาไปซื้อหวย
"คลังหลวงไม่ได้หมายความเงินและทองที่หลวงตาบริจาคเท่านั้น แต่คลังหลวงหมายถึงเงินและบัญชีของฝ่ายออกบัตรทั้งหมด ดังนั้น จึงต้องการให้นายธีระชัย ออกมายืนยันว่าจะไม่เข้าไปยุ่งกับเงินคลัง ซึ่งที่ผ่านมาได้ติดตามการชี้แจงของ รมว.คลัง ผ่านทางเฟสบุ๊ก ก็ยังรู้สึกไม่สบายใจ เพราะเอาแน่นอนไม่ได้ อาจเป็นลูกน้องเขียนให้ ไม่ใช่ รมว.คลัง เขียนเอง" ลูกศิษย์หลวงตามหาบัว กล่าว
นอกจากนี้ ยังกล่าวเป็นห่วงนายประสาร ไตรรัตน์วรกุล ผู้ว่าการธนาคารแห่งประเทศไทย (ธปท.) เพราะเชื่อว่าหาก รมว.คลัง หารายได้จากที่อื่นไม่ได้ จะมาเอาเงินคลังหลวงอีก ซึ่งจะทำให้ผู้ว่าการ ธปท. ตกที่นั่งลำบาก แต่เชื่อว่าหากผู้ว่าการ ธปท. จะยึดมั่นรักษาคลังหลวงไม่ให้ใครมาแตะต้อง คลังหลวงก็จะคุ้มครองผู้ว่าการ ธปท.
"อยากให้ผู้ว่าการ ธปท. นึกถึงคำพูดของนายป๋วย อึ๊งภากรณ์ อดีตผู้ว่าการ ธปท. ว่า ผู้ว่าการ ธปท.ทำอะไรดี ๆ ได้ทั้งนั้น หากไม่ยึดติดกับตำแหน่ง" ลูกศิษย์หลวงตามหาบัว กล่าว.-
ขณะที่นายธีระชัย ภูวนาถนรานุบาล รมว.คลัง กล่าวว่า ยังคงเดินหน้าให้ธปท.ศึกษาการตั้งกองทุนความมั่งคั่งแห่งชาติต่อไป แม้ว่าลูกศิษย์ของหลวงตามหาบัวจะออกมาคัดค้านก็ตาม เพราะต้องยอมรับว่าการดำเนินการบางอย่างจะให้ทุกคนเห็นด้วยเป็นไปไม่ได้ และการดึงเงินสำรองมาตั้งกองทุนจะไม่เข้าไปแตะต้องเงินบริจาคของหลวงตามหาบัวที่ตอนนี้เก็บไว้ในรูปของทองคำแท่ง ซึ่งสามารถคัดแยกออกจากเงินกองทุนสำรองได้ไม่ยากว่ามีจำนวนเท่าไร 
 
 