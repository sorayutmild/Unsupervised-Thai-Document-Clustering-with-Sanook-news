ดราม่าร้อนกระฉ่อนโซเชียลมาอีกแล้ว เมื่อผู้ใช้เฟซบุ๊กชื่อ วรฤทธิ์ นิลกลม โพสต์ภาพรอยแผลต่างๆ ทั่วร่างกาย ระบุว่าตัวเองและเพื่อนร่วมงานได้ไปร่วมสนุกในรายการเกมโชว์รายการหนึ่ง แต่กลับถูกเอาเปรียบ และรู้สึกว่าผู้ผลิตรายการและทีมงานบางคนไร้จรรยาบรรณ โดยผู้ใช้เฟซบุ๊กคนดังกล่าวได้ยกตัวอย่าง อาทิ เรื่องห้องพักที่เหม็นอับ และเต็มไปด้วยมด เนื่องจากต้องนอนค้าง 1 คืน รวมทั้งให้ผู้เข้าร่วมรายการกินเพียงน้ำเปล่า ไม่สามารถเลือกน้ำอื่นได้อ้างว่าเป็นของทีมงาน อีกทั้งอาหาร น้ำล้างตัว สบู่ แชมพู ไม่เพียงพอต่อจำนวนผู้เข้าร่วมรายการ ไม่มีเก้าอี้ให้นั่งพัก
รวมไปถึง บทลงโทษ หรือ กติกา ก็ไม่มีความชัดเจน บางอย่างถูกกระทำเพื่อความสนุกของรายการ เพื่อเรตติ้ง โดยไม่มีความห่วงใยผู้เข้าร่วมรายการ ความปลอดภัยต่ำ ผู้แข่งขันแทบทุกคนได้รับบาดเจ็บ นอกจากนี้ เจ้าของเฟซบุ๊กตั้งคำถามว่า ผู้มีอำนาจสูงสุดในกองถ่ายรายการนี้คือใคร ทำไมไม่ออกมาแสดงความรู้สึกรับผิดชอบ หรือเคลียร์ปัญหาในกองถ่ายในขณะที่ปัญหากำลังเกิดขึ้น แต่กลับเป็น "ใบเฟิร์น พัสกร" ลูกสาวของตลกดัง จาตุรงค์ มกจ๊ก ซึ่งเป็นพิธีกรต้องออกมาอธิบายและขอโทษแทนทีมงาน
