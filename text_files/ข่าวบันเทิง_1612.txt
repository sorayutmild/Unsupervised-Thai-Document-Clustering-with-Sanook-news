เป็นอีกหนึ่งข่าวเศร้าส่งท้ายปี สำหรับการจากไปอย่างไม่มีวันกลับของนักร้องหนุ่ม อาร์ต-อัครินทร์ ฉายแก้วสกุล หรือ อาร์ต KPN ที่เสียชีวิตลงอย่างสงบท่ามกลางความโศกเศร้าของคนในครอบครัว
โดย 9 ชั่วโมงก่อนหน้านี้ อาร์ต KPN ได้โพสต์ข้อความสุดท้ายผ่านทางเฟซบุ๊กและอินสตาแกรมส่วนตัว ซึ่งเขียนไว้สั้นๆ ว่า "Good bye" พร้อมใช้อีโมจิรูปโบกมือลาเป็นแคปชั่นทิ้งท้าย
งานนี้เพื่อนพ้องในวงการบันเทิงและแฟนคลับที่ทราบข่าวต่างก็เข้ามาร่วมแสดงความอาลัยต่อการจากไปของ อาร์ต KPN ในครั้งนี้
ทั้งนี้ อาร์ต KPN เป็นเจ้าของรางวัลนักร้องชมเชย จากเวทีเคพีเอ็น อวอร์ด ปี 2010 เจ้าของเพลงดัง ที่เดิมของคนแพ้ อดีตศิลปินในสังกัด เคพีเอ็น อวอร์ด ได้เสียชีวิตอย่างกะทันหัน ในช่วงเวลาเช้ามืด ประมาณ ตี 1 ของวันที่ 9 ธันวาคม ที่ผ่านมา (คนในครอบครัวพบตอนตีห้า) สาเหตุจากการกินยาเกินขนาดจนเสียชีวิต
โดยครอบครัวตั้งศพบำเพ็ญกุศล ณ วัดน้อยนพคุณ ศาลา 3 เขตดุสิต กรุงเทพฯ ในวันที่ 9-11 ธันวาคม 2564 
ทีมข่าวบันเทิง Sanook.com ขอแสดงความเสียใจไว้ ณ ที่นี้


รำลึก อาร์ต KPN ศิลปินเสียงทรงพลังกับ 1 ทศวรรษที่มากับเพลงดังและโชว์ที่ยากจะลืม
