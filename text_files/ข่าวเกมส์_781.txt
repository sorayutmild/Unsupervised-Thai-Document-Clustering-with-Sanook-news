ในปี 2021 ที่กำลังจะผ่านพ้นไปนี้ ทางฟากฝั่งเกมมือถือเองก็ยังคงมีการเตรียมพัฒนาและออกเกมใหม่ ๆ มาให้เราได้เล่นอยู่อย่างเสมอ แต่ทั้งนี้บางเกมเองก็เหมือนควรจะออกในปีนี้แต่สุดท้ายก็ไม่ออก สำหรับบทความแนะนำเกมมือถือในปีหน้านี้ จะไม่นำเกมที่เคยมีการบอกในปีที่แล้วเอามาบอกซ้ำ แต่จะเน้นไปแนะนำเกมที่จะออกใหม่จริง ๆ มาให้ชมกัน
Eversoul
วันวางจำหน่าย : ภายในปี 2022

อีกหนึ่งเกมน่าเล่นและมีโอกาสสูงที่จะเปิดในไทยด้วยเนื่องจากเป็นเกมจากทาง Kakao Games ตัวเกมมีพื้นฐานเป็นเกม RPG มีตัวละครให้สะสมกว่า 40 ตัวละคร แต่เกมนำเสนอภาพแบบอนิเมะ มาพร้อมกับระบบสร้างความสัมพันธ์กับตัวละครแบบเกมจีบสาว แถมยังเป็นเกมที่มีระบบการเล่นครบทั้งเนื้อเรื่อง สร้างบ้าน และใช้ระบบธาตุมาเกี่ยวข้องอีกด้วย
Frostpunk Mobile
วันวางจำหน่าย : ภายในปี 2022

เกมบริหารเมืองในโลกล่มสลายและกำลังจะกลายเป็นโลกยุคน้ำแข็งนั้นได้ทาง Netease นำมาพัฒนาเป็นเกมมือถือแล้ว ซึ่งในเวอร์ชั่นนี้จะไม่แตกต่างจากเกมภาคหลัก และจะมีไอเทมเติมเงินเป็นแบบแนวเร่งเวลาเท่านั้น ตัวเกมได้เปิดทดสอบกันไปบ้างแล้วและมีแผนที่จะเปิดในปีหน้า
Battlefield mobile
วันวางจำหน่าย : ภายในปี 2022

เป็นอีกเกมที่เชื่อได้ว่าทำออกมาแล้วจะมีแฟน ๆ เกมให้ความสนใจและติดตามกันเยอะ กับตัวเกม Battlefield เวอร์ชั่นมือถือที่ได้มีการเปิดทดสอบกันมาแล้วก่อนหน้านี้ ซึ่งตัวเกมหลักนั้นจะยังคงเน้นในการเล่นเป็นทีมในการยึดครองจุดต่าง ๆ จากตัวอย่างผู้เล่นที่เล่นช่วงทดสอบมาก็จะเห็นว่าตัวเกมนั้นปรับให้เล่นง่ายกับมือถือเหมือนกัน
VALORANT Mobile
วันวางจำหน่าย : ภายในปี 2022

อีกหนึ่งเกมที่เรียกได้ว่า "มาแน่ ๆ" กับเกมแนว Shooting Team Base ที่จะมีการเอามาทำลงมือถือด้วย โดยจะนำเสนอการเล่นแบบเดียวกันกับเกมตัวหลักบน PC แต่จะเปลี่ยนการควบคุมให้ง่ายขึ้นเพื่อให้เหมาะสมกับการเล่นในมือถือ โดยขณะนี้ยังไม่มีภาพใด ๆ ออกมาให้เห็นเป็นรูปธรรมเท่าไหร่นัก
Fullmetal Alchemist Mobile
วันวางจำหน่าย : ภายในปี 2022

เกมที่สร้างจากอนิเมะเรื่องดัง จากคลิปตัวอย่างแรกนั้นก็จะเห็นได้ว่าเป็นการนำเอาเกมมาเป็นเกมแอ็คชั่นเต็มตัวและสามารถกดสลับตัวละครเพื่อเอามาสู้กันได้ มีฉากอนิเมะเท่าทางตอนตัวละครใช้ท่า และเหล่าตัวละครต่าง ๆ ที่เป็นตัวหลักก็ได้ปรากฎตัวออกมากันหมดอีกด้วย
Uma Musume: Pretty Derby
วันวางจำหน่าย : ภายในปี 2022

เกมนี้ได้เปิดบริการในญี่ปุ่นเมื่อเดือนกุมภาพันธ์ที่ผ่านมาและก็ได้กลายเป็นเกมที่ทำรายได้สูงมากทั้งที่เปิดแค่ประเทศเดียวในโลก ซึ่งเป็นอีกหนึ่งเกมที่ผู้เล่นชาวไทยเองก็หวังว่าอยากจะเล่นกันในภาษาไทยหรือภาษาอังกฤษ ตามข่าวนั้นทาง Cygames เตรียมเอาไปเปิดในจีนและเกาหลีแล้ว ทำให้ในปีหน้าจะต้องเริ่มมีข่าวกันมาบ้าง ต้องรอติดตามกันต่อไป
Tower of Fantasy
วันวางจำหน่าย : ภายในปี 2022

สำหรับแฟนเกมที่กำลังรอคอยเกมแนว RPG แบบ Openworld ด้วยกราฟิกแบบอนิเมะเต็มตัว เตรียมจับตามองดูเกมนี้่ให้ดี ๆ เพราะเกมนี้ว่ากันว่าคือคู่แข่งตัวฉกาจของ Genshin Impact เลยทีเดียว ล่าสุดได้มีการเปิด OBT ในจีนไปแล้ว แต่เชื่อเถอะว่าเกมมีแผนจะเอามาเปิด GB แน่ๆ ซึ่งไม่แน่ว่าอาจจะมาเร็วกว่าที่คิดกันเอาไว้
Seven Knights Revolution
วันวางจำหน่าย : ภายในปี 2022

เกมภาคแรกของ Seven Knights ที่ทำออกมาเป็นแนวอนิเมะ ซึ่งจริง ๆ แล้วเกมตัวนี้ถูกสร้างมาตามอนิเมะที่มีฉายไปแล้ว (ของไทยดูได้ฟรีทาง Muse Thailand) โดยจะมีตัวละครทั้ง 17 คน โดยจะเป็นเกมแนว ARPG อัดสกิลใส่และเล่นร่วมกับตัวละครคนอื่น ๆ ในทีม มีโหมดทั้ง PVE และ PVP ครบกันเลยทีเดียว
Code Geass: Lelouch of the Rebellion Lost Stories
วันวางจำหน่าย : ภายในปี 2022

เกมที่สร้างจากอนิเมะดังที่ทาง DMMGAMES เอามาปัดฝุ่นใหม่และเตรียมที่จะเปิดให้เล่นกันในปี 2022 นี้ ตัวเกมจะพร้อมให้เล่นทั้งบนมือถือและ PC และเป็นเกมแนววางแผนการรบและนำเสนอฉากการเล่นแบบกราฟิก 3D อีกด้วย อย่างไรก็ตามยังไม่มีข่าวว่าจะเปิดเซิร์ฟภาษาอังกฤษ แต่แฟน ๆ เรื่องนี้่ไม่น่าพลาด
Dungeon & Fighter Mobile
วันวางจำหน่าย : ภายในปี 2022

เกมดังจากทาง Nexon ที่ได้เอามาทำให้เล่นบนมือถือเพื่อให้สามารถเล่นได้ทุกที่ทุกเวลา มาพร้อมการปรับระบบการเล่นให้เหมาะสมกับการเล่นในมือถือ แน่นอนว่าจะมีการรวบรวมเอาโหมดต่าง ๆ ของเกมตัวหลักเอามาให้ได้เล่นกันครบ อย่างไรก็ตามยังไม่มีข่าวการเปิดเซิร์ฟเวอร์ภาษาอังกฤษ แต่แฟนเกมทั่วโลกก็ให้ความสนใจกันค่อนข้างมากเช่นกัน
Ragnarok Battle Academy
วันวางจำหน่าย : ภายในปี 2022

ผลงานการพัฒนาร่วมระหว่างทีมงานคนไทยกับเกาหลีในการนำประสบการณ์การเล่นของ Ragnarok เอามาทำเป็นเกมแนวแบทเทิลรอยัล โดยทุกคนจะเริ่มจากการเป็นโนวิด เก็บอาวุธเพื่อเปลี่ยนอาชีพ หาของ ล่าบอส และเอาตัวรอดจากทีมคนเล่นคนอื่นขณะที่วงจะเริ่มไล่บีบมาเรื่อย ๆ
Ni no Kuni : Cross Worlds
วันวางจำหน่าย : ภายในปี 2022

หนึ่งในเกม JRPG ยอดนิยมจากญี่ปุ่นที่ได้เอามาทำเป็นเกมมือถือและเป็นภาคแยกอย่างเป็นทางการ โดยพื้นฐานเกมนี้คือเกม MMORPG บนมือถือแต่จะโดดเด่นที่เรื่องราว และระบบการเล่นที่คนเล่นมีอิสระในการสำรวจและทำเควส บรรยากาศเกมน่าเล่นอย่างมากทีเดียว
Gran Saga
วันวางจำหน่าย : ภายในปี 2022

หนึ่งในเกม MMORPG ออโต้ภาพสวยที่น่าจับตามอง ด้วยองค์ประกอบสามอย่าง คือระบบการเล่นแบบ MMORPG, การเล่าเรื่องที่ทรงพลัง และสร้างความสัมพันธ์กับตัวละคร ทำให้เกมนี้เป็นที่น่าจับตามองอย่างมาก แม้เกมจะเล่นออโต้แต่จะรัวอัดสกิลได้ และตอนเจอบอสก็จะเล่นพร้อมกันสามคนนั่นเอง เกมมีโอกาสเปิด GB แน่ ๆ
Ragnarok Project T
วันวางจำหน่าย : ภายในปี 2022

โปรเจคเกม Ragnarok งอกมาอีกเกมแล้ว แต่เกมภาคนี้จะมาเป็นแนว Strategy RPG ที่คนเล่นจะสามารถอัญเชิญตัวละครมาต่อสู้กับศัตรูได้ แถมยังนำเสนอเนื้อเรื่องใหม่ของเกม Ragnarok อีกด้วย ทำให้เกมนี้ป็นอีกเกมที่น่าจับตามอง
Ragnarok Begins
วันวางจำหน่าย : ภายในปี 2022

เกม Ragnarok ที่บอกได้เลยว่ามีโอกาสสูงมากที่จะเปิดให้เล่นกันในปีหน้า โดยได้มีการเปิดตัวอย่างให้ทดลองเล่นในงาน G-Star 2021 ที่ผ่านมา ตัวเกมนำเสนอมุมมองการเล่นแบบ 3D Side Scroller ด้วยเนื้อเรื่องเหตุการณ์ก่อนเกมภาคหลัก เน้นแอ็คชั่นแบบไม่ล็อคเป้าพร้อมบรรยากาศที่ไม่เหมือนใครแต่หน้าตามอนสเตอร์ยังเหมือนเดิมเป๊ะ
Summoners War: Chronicles
วันวางจำหน่าย : ภายในปี 2022

เลื่อนมาอีกเกมแต่เหมือนจะมีโอกาสได้เปิดในปี 2022 นี้แล้ว โดยเป็นการจับเอาเกม Summoners War เอามาทำเป็นเกมแนว MMORPG ในรูปแบบ Open world มีระบบลงดันเจี้ยน พัฒนาตัวละคร และแน่นอนว่า PVP ที่ตัวละครจากภาคดั้งเดิมจะมีมาให้ได้เล่นกันหมด เป็นอีกหนึ่งการนำเสนอเกม Summoners War ในรูปแบบที่น่าสนใจอย่างมากเลยทีเดียว
NIKKE: The Goddess of Victory
วันวางจำหน่าย : ภายในปี 2022

ผลงานเกมจากผู้สร้าง Destiny Child ที่เตรียมเปิดเซิร์ฟ GB อย่างแน่นอน ภายในเกมผู้เล่นจะได้เลือกตัวละครสาว ๆ ในการหยิบปืนและเตรียมสู้กับศัตรูนอกโลกด้วยมุมมองเกมแนวตั้งพร้อมทั้งฉากบอสสุดอลังการ เกมยังมาพร้อมกับจุดเด่นเรื่องสะโพกตัวละครที่เราจะได้เห็นกันแบบเต็ม ๆ ตาอีกด้วย แต่เวลาเจอบอส คงไม่มีใครมองดูสะโพกตัวละครกันหรอกมั้ง
SEAL M
วันวางจำหน่าย : ภายในปี 2022

เกมนี้มีการเปิดทดสอบกันมาก่อนในไต้หวัน แต่ดูเหมือนว่าทางทีมพัฒนาเองก็เตรียมที่จะเปิดในแบบ GB แล้วแน่ ๆ ในปี 2022 โดยหลักฐานคือจากบูธในงาน G-Star 2021 ที่มีบูธออกมาตั้งโชว์นั่นเอง แฟน ๆ เกมเองก็เตรียมตัวกันได้เลย
Tower of God M: The Great Journey
วันวางจำหน่าย : ภายในปี 2022

เกมที่สร้างจากการ์ตูนเรื่องดังของ WEBTOONS กำลังจะมีเวอร์ชั่นเกมอีกเวอร์ชั่นแล้ว ตัวเกมนำเสนอรูปแบบการเล่นแบบแอ็คชั่นออกสกิลรัว ๆ พร้อมกับตัวละครในทีมอีก 3 คน แน่นอนว่ามาพร้อมกับการนำเสนอเนื้อเรื่องจากใน WEBTOON ให้ได้อ่านกันอีกด้วย
Honkai: Star Rail
วันวางจำหน่าย : ภายในปี 2022

เกมตัวใหม่จากทาง MiHoYo ที่ได้นำเกม Honkai Impact 3 เอามาทำเป็นเกมภาคแยก (ไม่ถือว่าเป็นส่วนหนึ่งของเนื้อเรื่องหลักของ HK3) โดยจะเปลี่ยนมาเป็นเกมแนวเทิร์นเบสแทน โดยจะเป็นระบบให้ผู้เล่นตัดสินใจใช้สกิลในการต่อสู้ ตัวเกมสามารถเล่นได้ทั้งบนมือถือและ PC โดยเพิ่งจะมีการเปิดทดสอบ CBT ไป ที่เหลือคงต้องรอดูข่าวกันอีกทีว่าจะเปิดให้เล่นอีกทีตอนไหน
Harry Potter: Magic Awakened
วันวางจำหน่าย : ภายในปี 2022

อีกหนึ่งข่าวดี สำหรับสาวกแฟน ๆ แฮร์รี่ พอตเตอร์ เพราะว่าเกมจากทาง Netease ตัวนี้ได้ประกาศเตรียมเปิดเวอร์ชั่น GB กันแล้ว โดยจะเปิดให้เล่นในช่วงไตรมาสที่ 1 ของปี 2022 และสำคัญคือจะรองรับภาษาไทยด้วย ตัวเกมจะเล่นได้ทั้งมือถือและ PC เกมมาพร้อมกับระบบ Card Battle, ตกแต่งหอพัก, สำรวจพื้นที่ต่าง ๆ จากในจักรวาลของแฮร์รี่ พอตเตอร์