มะเขือพวงอยู่คู่กับคนไทยเรามานาน ใช้เป็นส่วนประกอบของอาหารได้หลากหลายเมนู เช่น แกงเนื้อ แกงเขียวหวาน แกงป่าหรือจะเอาไปทำน้ำพริกก็ไม่เลวนะ ไม่ว่าจะเป็น น้ำพริกกะปิ น้ำพริกแมงดา น้ำพริกกุ้งสด แค่พูดขึ้นมาก็น้ำลายสอกันแล้วล่ะสิ นอกจากความอร่อยแล้ว ยังมีสรรพคุณสามารถต้านโรคต่างๆ ได้ด้วยนะ ถ้าอยากรู้ว่าเป็นอะไรตาม Sanook! Health มาเลย
 
1. โรคเบาหวาน
มีการศึกษาวิจัยพบว่า เครื่องดื่มน้ำมะเขือพวงสามารถลดระดับอนุมูลอิสระในเลือดของหนูที่เป็นโรคเบาหวานได้ ทำให้ไขมันไม่ดี และระดับน้ำตาลในเลือดลดลง  ดังนั้นการให้ผู้ป่วยโรคเบาหวานรับประทานมะเขือพวงระหว่างการรักษาจะช่วยได้มากเลยทีเดียว
 
2. โรคความดันโลหิตสูงและปัญหาเกล็ดเลือด 
งานวิจัยในแคเมอรูนพบว่า เมื่อนำมะเขือพวงสกัดผสมแอลกอฮอล์มาทดลองกับหนู ปรากฎว่าอัตราการเต้นของหัวใจและความดันโลหิตลดลง พร้อมทั้งยังสามารถหยุดการรวมตัวของเกล็ดเลือดด้วย ดังนั้งจึงช่วยให้ผู้ป่วยโรคความดันโลหิตสูงและปัญหาเกล็ดเลือดมีอาการที่ดีขึ้นได้
 
3. อุดมไปด้วยสารต้านอนุมูลอิสระ
ในปีพ.ศ. 2551 มีงานวิจัยนำมะเขือ 11 ชนิดในประเทศไทยมาสกัดหาสารต้านอนุมูลอิสระ ผลปรากฎว่า มะเขือพวงมีสารต้านอนุมูลอิสระมากที่สุดในบรรดามะเขือทุกชนิด
 
4. แผลในกระเพาะอาหาร
ในปี 2551 กลุ่มวิจัยในประเทศแคเมอรูนพบว่า มะเขือพวงสามารถต้านการเกิดแผลในกระเพาะอาหารได้ เพราะในมะเขือพวงมีสารกลุ่มฟลาโวนอยด์และไทรเทอร์พีน ซึ่งมีฤทธิ์ต้านการเกิดแผลในกระเพาะอาหารจากแอลกอฮอล์หรือความเครียดได้
 
สมุนไพรของไทยเรานี่ มีแต่ของดีๆ ทั้งนั้นแถมยังราคาถูก สรรพคุณก็เหลือล้นเลยทีเดียว น่าเสียดายแย่ ถ้าจะเขี่ยเจ้ามะเขือพวงอันจิ๋วนี้ออก ใครที่ไม่เคยกินหรือไม่ชอบ หันมาลองกินดูสักนิด จิ้มกับน้ำพริกกะปินี่ แซ่บอย่าบอกใครเชียว
 
___________________Story : Martmatt