พงส.มีนบุรี เดินทางสอบ สห.ทอ. 4 นาย รับจ้างดูแล รปภ. ให้ "พ.ญ.นิธิวดี" ที่กองทัพอากาศ ประเด็นการเบิกอาวุธเข้าเวร การรู้เห็น ขณะบ่ายนี้เตรียมเชิญ พนง.กสิกร สอบด้วย
พนักงานสอบสวน สน.มีนบุรี เดินทางเข้าสอบปากคำ "จ่าอากาศเอกนคร ลังบุปผา" "พันจ่าอากาศโท รัชมังคัล นาวิกวานิช" "พันจ่าอากาศโทกร ศรีกลิ่นสุวรรณ" และ "พันจ่าอากาศโทภาณุวัฒน์ ศุภกิจ" สังกัด กองพันสาวัตรทหารอากาศ ภายในกองทัพอากาศ ดอนเมือง ซึ่งทั้ง 4 นาย เป็นชุดรับจ้างดูแลความปลอดภัย ให้กับ แพทย์หญิงนิธิวดี ภู่เจริญยศ ภรรยานายจักรกฤษณ์ พณิชย์ผาติกรรม อดีตนักกีฬายิงปืนทีมชาติไทย ที่ถูกคนร้ายลอบยิงเสียชีวิต
โดยวันนี้ พนักงานสอบสวนได้กำหนด ประเด็นในการสอบปากคำเกี่ยวกับการเบิกอาวุธสงครามของทางราชการทหารมาใช้ในช่วงเวลาเกิดเหตุหรือไม่ การเข้าเวร การรู้เห็นการทะเลาะกันระหว่างผู้ตาย กับ ภรรยา เมื่อวันที่ 9 และ 18 ตุลาคม หรือไม่ การเปลี่ยนยานพาหนะมาใช้เป็นรถตู้ก่อนเกิดเหตุ ซึ่งขณะนี้ อยู่ในระหว่างการสอบปากคำ โดยไม่อนุญาตให้สื่อมวลชนเข้าไปบันทึกภาพภายในกองทัพอากาศ ทั้งนี้ ภายหลังสอบปากคำแล้วเสร็จ จะทำการตรวจสอบอาวุธปืนประจำกายของนายทหารทั้ง 4 นายด้วย
อย่างไรก็ตาม ในช่วงบ่ายวันนี้ พนักงานสอบสวน สน.มีนบุรี จะเชิญเจ้าหน้าที่ธนาคารกสิกรไทย ที่ แพทย์หญิงนิธิวดี ไปเบิกทรัพย์สินออกจากตู้เซฟ มาสอบปากคำด้วย
>>> ประวัติ เอ็กซ์ จักรกฤษณ์ โลดโผน ยิ่งกว่านิยาย