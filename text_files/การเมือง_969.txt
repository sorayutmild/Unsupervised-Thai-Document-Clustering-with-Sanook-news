วันนี้ (2 ต.ค.) เว็บไซต์ราชกิจจานุเบกษาเผยแพร่ประกาศเจ้าพนักงานพิทักษ์ทรัพย์ เรื่อง คำสั่งพิทักษ์ทรัพย์เด็ดขาด คดีหมายเลขแดงที่ ล.3857/2562 โดยมีเนื้อหาดังนี้
ด้วย นายธงชัย ล่ำซำ โจทก์ ได้ยื่นฟ้องต่อศาลล้มละลายกลางขอให้จำเลยล้มละลาย และศาลได้มีคำสั่งลงวันที่ 11 ก.ย. 2562 ให้พิทักษ์ทรัพย์ของ นายกร ทัพพะรังสี จำเลย เด็ดขาด ตามพระราชบัญญัติล้มละลาย พุทธศักราช 2483 แล้ว
ดังนั้น นับแต่วันที่ศาลมีคำสั่ง เจ้าพนักงานพิทักษ์ทรัพย์แต่ผู้เดียว มีอำนาจจัดการเกี่ยวกับกิจการและทรัพย์สินของลูกหนี้ ตามมาตรา 22 แห่งพระราชบัญญัติล้มละลาย พุทธศักราช 2483 และบุคคลผู้เป็นลูกหนี้หรือมีทรัพย์สินของลูกหนี้ในครอบครอง มีหน้าที่ต้องแจ้งข้อมูลเกี่ยวกับหนี้หรือทรัพย์สินของลูกหนี้ให้เจ้าพนักงานพิทักษ์ทรัพย์ทราบ ภายในหนึ่งเดือนนับแต่วันที่ได้ทราบคำสั่งของเจ้าพนักงานพิทักษ์ทรัพย์ตามมาตรา 24/1 แห่งพระราชบัญญัติล้มละลาย พุทธศักราช 2483 ซึ่งผู้ใดมีหน้าที่ตามมาตรา 24/1 แล้วไม่ปฏิบัติตาม มีความผิดต้อระวางโทษปรับไม่เกินสองแสนบาท ตามมาตรา 173/1 แห่งพระราชบัญญัติล้มละลาย พุทธศักราช 2483
อนึ่ง เจ้าหน้าที่ซึ่งจะขอรับชำระหนี้ในคดีนี้ จะเป็นโจทก์หรือไม่ก็ตาม ต้องยื่นคำขอรับชำระหนี้ต่อเจ้าพนักงานพิทักษ์ทรัพย์ที่ฝ่ายคำคู่ความ สำนักงานเลขานุการกรม กรมบังคับคดี หรือ สำนักงานบังคับคดีซึ่งจำเลยมีภูมิลำเนาอยู่ ภายในกำหนดเวลา 2 เดือน นับแต่วันที่โฆษณาคำสั่งนี้ และเจ้าพนักงานพิทักษ์ทรัพย์ได้กำหนดวันลงโฆษณาในราชกิจจานุเบกษา ในวันที่ 2 ตุลาคม 2562
ประกาศ ณ วันที่ 2 ตุลาคม พ.ศ. 2562
เบญจา สุภานนท์
เจ้าพนักงานพิทักษ์ทรัพย์
ทั้งนี้ นายกร ทัพพะรังสี เป็นอดีตนักการเมืองชื่อดัง เคยดำรงตำแหน่งรองนายกรัฐมนตรีและรัฐมนตรีหลายสมัย ในยุคนายบรรหาร ศิลปอาชา พล.อ.ชวลิต ยงใจยุทธ นายชวน หลีกภัย และนายทักษิณ ชินวัตร เป็นนายกรัฐมนตรี เคยเป็นผู้ก่อตั้งพรรคชาติไทย และพรรคชาติพัฒนา เป็นอดีต ส.ส.นครราชสีมา และได้รับเลือกติดต่อกันทุกสมัยตั้งแต่ปี 2526-2544 โดยในช่วงปี 2548 นายกรลาออกจากพรรคชาติพัฒนา แล้วมาสมัครเข้าร่วมงานการเมืองกับพรรคไทยรักไทย ต่อมาปี 2549 ที่รัฐบาลนายทักษิณยุบสภา นายกรจึงยุติบทบาททางการเมืองไป
