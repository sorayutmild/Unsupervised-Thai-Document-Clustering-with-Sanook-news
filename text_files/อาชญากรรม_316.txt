ตำรวจชลบุรี บุกจับนักร้องลูกทุ่งหมอลำชื่อดัง ''ไหมไทย ใจตะวัน'' คาเวทีคอนเสิร์ต ย่านพัทยาเหนือ หลังนำเพลงแกรมมี่ไปร้องโดยไม่ได้รับอนุญาต
นายประสิทธิ์ ประเสริฐกิตติกุล ผู้รับมอบอำนาจจากบริษัท จีเอ็มเอ็ม มิวสิคพับลิชชิ่ง อินเตอร์เนชั่นแนล จำกัด พร้อมพวก รวม 7 บริษัท ได้เดินทางเข้าแจ้งความกับ พ.ต.ท.ช่วงโชติ มงคลธนายุทธ พนักงานสอบสวน สภ.เมืองพัทยา จ.ชลบุรี ว่า นักร้องลูกทุ่งหมอลำชื่อดัง ไหมไทย ใจตะวัน หรือ นายมนต์ชัย รักษาชาติ อายุ 45 ปี นำเพลงที่บริษัทเป็นเจ้าของลิขสิทธิ์มาร้องเผยแพร่บนเวทีคอนเสิร์ต "พระเอกใหญ่ ไหมไทย ใจตะวัน ปะทะ ก้านตอง" ที่จัดขึ้นริมถนนพัทยาสาย 3 โดยไม่ได้รับอนุญาต
เมื่อไปถึงพบว่า คอนเสิร์ตดังกล่าวได้ล้อมรั้วเก็บเงินค่าเข้าชมในอัตราผู้ใหญ่ 120 บาท เด็ก 50 บาท และชาวต่างชาติจำนวน 150 บาท โดย นายมนต์ชัย หรือ ไหมไทย ใจตะวัน เปิดเผยกับผู้สื่อข่าวว่า ตนไม่มีความรู้เรื่องนี้ และไม่มีฝ่ายกฎหมายประจำวง จึงได้นำเพลงมาร้องโดยไม่ได้ตั้งใจ ซึ่งตนอยากกราบขอโทษและขอขมาผู้บริหารบริษัทฯ และจะขอเข้าพบเพื่อพูดคุยเจรจาไกล่เกลี่ยในเรื่องคดี เบื้องต้น คดีนี้สามารถยอมความกันได้ จึงอนุญาตให้ประกันตัวออกไป ในวงเงิน 50,000 บาท ซึ่งหากทั้ง 2 ฝ่ายตกลงกันได้ ก็ถือว่าคดีนี้สิ้นสุด