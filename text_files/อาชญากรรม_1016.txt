สาววัย 21 ปี เหยื่อไอ้หื่นฉุดสาวสวยตามป้ายรถเมล์ เผยนาทีเอาชีวิตรอด แอบโทรศัพท์ให้ที่บ้านมาช่วย ยอมให้หอมแก้มถ่วงเวลา
จากกรณีที่เจ้าหน้าที่ตำรวจ สน.ธรรมศาลา นำกำลังเข้าจับกุมนายเก่ง นิลจู อายุ 28 ปี ผู้ต้องหาข้อหาข่มขืนผู้อื่นโดยไม่ใช่ภรรยาตนเอง หน่วงเหนี่ยวกักขัง กระทำอนาจารแก่บุคคลอื่นอายุมากกว่า 15 ปี โดยการขู่เข็ญ โดยจับกุมได้ที่บ้านเลขที่ 108 ซอยเทียนทะเล 23 ถนนบางขุนเทียน-ชายทะเล แขวงท่าข้าม เขตบางขุนเทียน ได้นั้น
ผู้สื่อข่าวรายงานว่า วานนี้(18 ก.ย.) สน.ธรรมศาลา ได้นำ น.ส.เกด(นามสมมุติ) อายุ 21 ปี นักศึกษาสถาบันชื่อดังแห่งหนึ่ง และ น.ส.เก๋ (นามสมมุติ) ซึ่งทั้งคู่เป็นผู้เสียหายเข้าชี้ตัวนายเก่ง โดยสามารถชี้ตัวได้อย่างถูกต้อง
น.ส.เกด (นามสมมุติ) เปิดเผยว่า เมื่อหลายวันก่อน ขณะที่ตนลงรถประจำทางแล้วกำลังจะเดินขึ้นสะพานลอยคนข้าม ริมถนนบรมราชชนนี ซึ่งฝั่งที่ลงค่อนข้างเปลี่ยว นายเก่งได้เดินเข้ามาทำทีพูดคุยด้วย ถามว่ามีแฟนหรือยัง ตนก็บอกว่ามีแล้ว อยากได้ทรัพย์สินอะไรก็เอาไปแต่อย่าทำอะไร แต่นายเก่งก็บอกว่าไม่เอาอะไรขอหอมแก้มทีเดียว ระหว่างที่ตนพยายามพูดกับนายเก่งอยู่นั้น ก็ได้แอบกดโทรศัพท์บีบี บอกให้คนที่บ้านออกมาช่วย เมื่อกดเสร็จก็แอบโยนโทรศัพท์ทิ้ง แล้วบอกนายเก่งว่าให้โทรศัพท์เข้าเบอร์ตนหน่อย เพราะไม่รู้ว่าทำโทรศัพท์หายไปไหน แต่นายเก่งก็ไม่ยอมจะขอหอมแก้มอย่างเดียว ตนจึงพยายามพูดถ่วงเวลาต่อไป ว่าขอเวลาทำใจสักครู่ ก่อนยอมให้นายเก่ง หอมแก้มไป 1 ที จากนั้นคนที่บ้านก็ออกมาช่วยเหลือ จนนายเก่งวิ่งหลบหนีขึ้นรถจักรยานยนต์ไป
ด้านนายเก่ง กล่าวว่า ก่อนหน้านี้เคยเป็นตัวแทนขับรถแข่งทั้งรถจักรยานยนต์ และรถยนต์ให้กับร้านแต่งรถแห่งหนึ่ง และเคยมีแฟนเป็นพริตตี้สาวสวย คบหากันอยู่ 2 ปี ก่อนถูกพริตตี้หลอกเอาเงินไปใช้จนหมด จึงเลิกกันไป จากนั้นก็ไม่เคยมีแฟนอีกเลย กระทั่งมาก่อเหตุกับหญิงสาวหน้าตาดีเพื่อแก้แค้นตามที่เป็นข่าว
ทั้งนี้ ระหว่างทำแผนประกอบคำรับสารภาพ บริเวณริมทางสะพานลอยคนข้าม ถนนบรมราชชนนีขาออก ฝั่งตรงข้ามหมู่บ้านสุขทวี ท่ามกลางญาติของผู้เสียหายและประชาชนที่พักอาศัยอยู่ภายในหมู่บ้านสุขทวี ที่ทราบข่าวกว่า 100 คน มารอดูการทำแผนด้วยความโกธรแค้น ก่อนพยายามจะเข้ารุมประชาภัณฑ์ แต่เจ้าหน้าที่ป้องกันไว้ได้ 
ไอ้หื่นฉุดสาวสวยตามป้ายรถเมล์ไปข่มขืน