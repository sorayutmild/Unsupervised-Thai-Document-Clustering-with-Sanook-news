(17 เม.ย.) พ.ต.อ.วีระยุทธ ประสบโชคชัย ผู้กำกับการสถานีตำรวจภูธรเมืองเชียงใหม่ พร้อมด้วยชุด สืบสวน นำตัว นายภรา ชูศรี อายุ 53 ปี ผู้ต้องหาคดีฆ่าโหด นางสาวสมร อายุ 33 ปี สาวบาร์เบียร์เชียงใหม่ เสียชีวิตอย่างโหดเหี้ยม ภายในห้องพักเลขที่ 415 โรงแรมชื่อดัง ย่านถนนช้างคลาน อ.เมืองเชียงใหม่ เมื่อวันที่ 13 เม.ย. มาทำแผนประกอบรับคำสารภาพ (อ่านข่าวที่เกี่ยวข้อง : รวบแล้ว! คนร้ายฆ่าซาดิสต์สาวหมกโรงแรมเชียงใหม่)
เมื่อมาถึงที่เกิดเหตุ นายภรา มีสีหน้าตื่นตระหนก เพราะเกรงว่าจะมีญาติผู้เสียชีวิต มาดักรอทำร้ายที่โรงแรม โดยเจ้าหน้าที่ตำรวจต้องใช้เวลาเกลี้ยกล่อมผู้ต้องหานาน กว่าครึ่งชั่วโมงภายในห้องขัง สภ.เมืองเชียงใหม่ จึงจะยอมเดินทางมา โดยมี ผู้กำกับฯ เป็นผู้รับประกันว่าจะไม่เกิดเหตุรุนแรง
ขณะที่ภายในห้องพักดังกล่าวได้ทำความสะอาดห้องและรื้อเฟอร์นีเจอร์ เตียงและที่นอนออกไปจนหมด พร้อมกับปิดชั้น 4 ทั้งชั้นงดให้บริการระหว่างการทำแผนประกอบรับคำสารภาพ โดยผู้ต้องหาอ้างว่า จำรายละเอียดไม่ได้ทั้งหมด เพราะกินยากล่อมประสาทที่ได้แพทย์สั่งไปกว่า 10 เม็ด ผนวกกับเมาสุรา และไม่รู้ด้วยว่าเกิดการต่อสู้ ทำร้ายร่างกาย หรือนำขวดน้ำยัดทวารหนักนางสาวสมร จนเสียชีวิต
ทั้งนี้ หลังการทำแผนประกอบรับสารภาพผู้ต้องหา ได้ไหว้ขออโหสิกรรมญาติผู้เสียชีวิต ด้วยน้ำตาคลอ พร้อมกับบอกว่า "ผมผิดไปแล้ว เสียใจไม่น่ามีเหตุการณ์แบบนี้เกิดขึ้น ถ้าไม่ดื่มสุราและยากล่อมประสาทมากมาย ก็คงไม่เป็นแบบนี้ ไม่ก่อเหตุรุนแรง" (อ่านข่าวที่เกี่ยวข้อง : คำสารภาพฆาตกรยัดขวด รับก่อเหตุเป็นครั้งที่ 3)
พ.ต.อ.วีระยุทธ เปิดเผยว่า จากนี้จะนำตัวผู้ต้องหาไปฝากขังที่ศาลจังหวัดเชียงใหม่ โดยแจ้งข้อกล่าวหาทำร้ายร่างกายผู้อื่นจนถึงตาย ขณะเดียวกันจะได้รวบรวม พยานหลักฐานเพิ่ม อย่างไรก็ตาม จะส่งตัวผู้ต้องหาไปตรวจสภาพจิต เพื่อให้แพทย์ลงความเห็นว่ามี อาการทางจิต ขณะลงมือก่อเหตุหรือไม่ หากผลการตรวจไม่พบว่ามีอาการทางจิตระหว่างก่อเหตุ จะมีการแจ้งข้อหาฆ่าผู้อื่นโดยการทารุณกรรมเพิ่มเติม