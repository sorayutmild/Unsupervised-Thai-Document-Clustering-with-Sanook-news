สายัณห์ สัญญา
"สายัณห์ สัญญา" นักร้องลูกทุ่งชื่อดัง สิ้นใจอย่างสงบ ด้วยโรคมะเร็งตับ ในวัย 60 ปี เมื่อเวลา 12.35 นาที เบื้องต้นทางญาติจะประกอบพิธีรดน้ำศพที่วัดไร่ขิง จังหวัดนครปฐม ในวันพรุ่งนี้
โดยก่อนหน้านี้ เมื่อวันที่ 8 ก.ย.ที่ผ่านมา ทีมแพทย์รักษาได้เปิดเผยว่า อาการโดยรวมของ สายัณห์ อยู่ในภาวะวิกฤติหนัก การทำงานของไตผิดปกติเป็นผลมาจากโรคมะเร็งตับที่แพร่กระจายไปทั่วร่างกายแล้ว ซึ่งอาการต้องดูวันต่อวัน และระวังไม่ให้คนไข้มีโรคแทรกซ้อนไม่เช่นนั้นคนไข้จะทรุดทันที  ต่อมาเมื่อเวลา 12.35 น. ของวันนี้ (11 ก.ย.) สายัณห์ ได้สิ้นลมอย่างสงบ
สายัณห์ สัญญา เข้าพักรักษาตัวด้วยโรคมะเร็งตับที่ ร.พ.ศรีวิชัย เมื่อวันที่ 15 ก.ค.ที่ผ่านมา ขณะที่สายัณห์นอนพูดคุยกับครอบครัวที่บ้านพัก เกิดฟุบหมดสติ เนื่องจากอาการน็อกเบาหวาน หลังการตรวจอย่างละเอียดแพทย์พบจุด 4 จุดในตับอ่อน และอยู่ในสภาวะกระจายตัว แพทย์จึงนำชิ้นเนื้อไปตรวจ และพบว่าเป็นเซลล์มะเร็ง 
สำหรับ สายัณห์ สัญญา มีชื่อจริงเดิมว่า "สายัณห์ ดีเสมอ"ภายหลังเปลี่ยนชื่อเป็น " พรสายัณห์ มีโชคดีเสมอ " มีชื่อเล่นว่า "เป้า" เกิดเมื่อวันที่ 31 มกราคม พ.ศ. 2496 ที่ ตำบลป่าสะแก อำเภอเดิมบางนางบวช จังหวัดสุพรรณบุรี เป็นบุตรนายอ่อง และนางบุญช่วย ดีเสมอ ซึ่งประกอบอาชีพเป็นชาวนา
สายัณห์นิยมชมชอบและรักการร้องเพลงลูกทุ่งมาตั้งแต่เด็ก ตระเวนประกวดร้องเพลงมามากมายนับครั้งไม่ถ้วน ได้รับรางวัลชนะเลิศมาก็หลายครั้ง ก่อนจะจะโด่งดังเป็นนักร้องลูกทุ่งในตำนานอีกคนของเมืองไทย 
ทีมข่าว Sanook! News ขอแสดงความเสียใจมา ณ ที่นี่ด้วยค่ะ 
>> สกู๊ปชีวิต กว่าจะมีวันนี้ของ สายัณห์ สัญญา ลูกผู้ชายสายเลือดลูกทุ่ง