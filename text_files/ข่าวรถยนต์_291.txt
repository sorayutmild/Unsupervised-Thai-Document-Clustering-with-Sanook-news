อีกหนึ่งปัญหาโลกแตกสำหรับคนใช้รถกับเรื่องของการเติมลมยางที่ในยุคปัจจุบัน ตามปั๊มน้ำมันชั้นนำ และศูนย์บริการเซอร์วิสแบบครบวงจร มักจะมีโปรโมชั่นพิเศษสำหรับการเติมลมยาง “ไนโตรเจน” ที่ว่ากันว่ามีคุณสมบัติพิเศษมากมายเหนือกว่าลมยางปกติที่เติมฟรีหลายขุม
แท้จริงแล้ว รถของคุณควรจะต้องเติมลมยางแบบไหน และ “ลมยางไนโตรเจน” มันมีดีอะไร และสุดท้ายจำเป็นไหนที่ต้องเติมลมยางชนิดนี้ Tonkit360 อาสาพาไปหาคำตอบถึงข้อดีและข้อเสีย เพื่อเป็นแนวทางสำหรับการดูและรักษายางให้กับรถยนต์ของคุณ

ลมยางไนโตรเจนคืออะไร
จริงๆ แล้วลมยางทั่วไปซึ่งเป็นอากาศปกติอัดเข้าไปในยางรถยนต์ ซึ่งมีจุดให้บริการเติมลมฟรีกันตามปั๊มน้ำมันนั้น พื้นฐานโดยธรรมชาติมันก็มีส่วนผสมของไนโตรเจนอยู่แล้วถึง 78 เปอร์เซ็นต์ ส่วนลมยางไนโตรเจนที่พูดถึงนั้นมันคือการใช้ก๊าซไนโตรเจนซึ่งมีบริสุทธิ์ 93 เปอร์เซ็นต์มาเติมในยางรถยนต์แทนลมยางปกตินั่นเอง
 
ข้อดีของลมยางไนโตรเจน
คุณสมบัติที่ดีของลมยางไนโตรเจนมีอยู่มากมาย คือช่วยลดอุณหภูมิของยางในยามที่รถวิ่งทำความเร็วสูงๆ โดยเฉพาะในรถแข่งและล้อเครื่องบินที่ใช้ลมยางชนิดนี้แทบจะทั้งหมด นอกจากนี้ด้วยคุณสมบัติของ ไนโตรเจน ที่ไม่ติดไฟ จึงทำให้โอกาสที่ยางระเบิดเกิดขึ้นค่อยข้างน้อย ขณะเดียวกันด้วยอีกหนึ่งคุณสมบัติของมันคือการที่เป็นก๊าซที่มีโมเลกุลใหญ่ทำให้เคลื่อนตัวได้ช้าจึงทำให้โอกาสที่ลมยางจะรั่วซึมออกมาจึงจะมีน้อยกว่าลมยางทั่วไปถึง 5 เท่าเลยทีเดียว
 
ข้อเสียของลมยางไนโตรเจน
ประเด็นหลักเลยคือเรื่องของราคา จากปกติที่เราเติมลมจากตู้บริการตามปั๊มน้ำมันแบบฟรีๆ แต่การเติมลมไนโตรเจนนั้นต้องมีค่าใช้จ่าย นอกจากนี้ในการเติมครั้งแรกคุณจะต้องปล่อยลมยางปกติที่มีออกทั้งหมดและเติมลมไนโตรเจนเข้าไป และหากคุณเผลอเติมลมธรรมดาเข้าไปในยางไนโตรเจน คุณสมบัติของลมยางของคุณก็จะกลายเป็นลมยางปกติทันที และประการสุดท้ายคือ จุดให้บริการเติมลมไนโตรเจนยังมีน้อยอยู่มากๆ นั่นเอง
 
สรุปแล้วเราควรเติมลมแบบไหน
เอาแบบรวบรัดตัดความคือ หากคุณไม่เดือดร้อนที่จะจ่ายเงินเพื่อใช้บริการเติมลมไนโตรเจนก็จัดไป แต่หากคุณเป็นคนที่หมั่นตรวจเช็กลมยางอยู่สม่ำเสมอแค่เดือนละ 1 ครั้ง ก็ไม่มีความจำเป็นใดๆ กับการต้องไปเสียเงินเติมไนโตรเจน ที่ขณะเดียวกันคุณสมบัติของยางรถยนต์ที่ผลิตออกมาใช้สำหรับรถบนท้องถนนทั่วไปก็ออกแบบมาสำหรับการใช้อากาศปกติเป็นแรงดันลมยาง
ที่สำคัญอย่าลืมว่าเราขับรถบ้านไม่ใช่รถแข่ง ฉะนั้นลมไนโตรเจนแทบจะไม่มีความจำเป็นแต่อย่างใด
 