                เป็นข่าวใหญ่ระดับประเทศเมื่อ น.ส.พรพรรณ พรหมจารย์ อายุ 23 ปี ถูกนายทัศไนย แสงศรี อายุ 26 ปี ฆ่าเพื่อชิงทรัพย์กลางลานจอดรถของห้างดังเมื่อวันก่อน กรณีนี้กลายเป็นกรณีศึกษาที่สาวๆ หลายคนพึงระมัดระวังในการใช้บริการที่จอดรถบนห้างสรรพสินค้า  
                ภัยร้ายบนลานจอดรถเราสามารถระวังโดยการป้องกันตัวเองในระดับหนึ่งได้ โดย Sanook! Auto มีข้อแนะนำดีๆ เผื่อหลีกเลี่ยงการเป็นเหยื่อของภัยสังคม 

1. สังเกตุให้ทั่วๆ ลานจอดรถของห้างสรรพสินค้าส่วนใหญ่มักจะมีเสา หรือมุม ที่โจรแอบซ่อนอยู่ได้ รวมถึงแอบซ่อนอยู่หลังรถที่จอดในลานจอดเอง เมื่อคุณออกมาถึงลานจอดรถต้องสังเกตว่ามีใครมีพฤติกรรมน่าสงสัย อยู่แถวนั้นหรือไม่ ถ้ามีควรเริ่มต้นด้วยการเลี่ยงไปทำอย่างอื่นก่อน แต่ถ้าคุณไม่แน่ใจ ให้เริ่มด้วยการบอก รปภ.ถ้ามีอยู่แถวนั้น 
2.อย่าทำกิจกรรมอื่น หลายครั้งที่ผู้หญิงมักคุยโทรศัพท์ แชต ระหว่างเดินเข้าไปในลานจอดรถ ซึ่งต่างประเทศมีสถิติว่า ผู้ถูกจี้ปล้นทรัพย์ในลานจอดรถ ขณะใช้โทรศัพท์มือถือสูงมาก หลังจากนี้ต้องเลิกเสีย ให้ถึงตัวรถและล็อครถเสียให้เรียบร้อยก่อนค่อยทำกิจกรรมพวกนี้ 
3.เตรียมตัวให้พร้อม การขึ้นรถนั้นประการสำคัญที่สุดคือการปลดระบบล็อคที่ติดตั้งไว้เพื่อป้องกันการโจรกรรมรถยนต์ รถใหม่ๆอาจจะมีรีโมทหรือระบบ Keyless entry ที่ทำให้ง่ายต่อการใช้งาน แต่สำหรับหลายคนที่ต้องใช้กุญแจ คุณควรรู้จักที่จะเตรียมพร้อมและเตรียมตัวในการเปิดรถทันที โดยมากแล้ว สาวๆชอบควานหากุญแจในกระเป๋าถือใบโตๆ ที่ข้างรถ ซึ่งเป็นสาเหตุหลักที่ทำให้คุณตกเป็นเป้าของโจรได้อย่างไม่รู้ตัว ดังนั้นเตรียมพร้อมในจุดที่คุณหยิบกุญแจสะดวกจะดีกว่า ยิ่งถ้าคุณต้องหิ้วของมาด้วยควรจัดระเบียบให้ตัวเองก่อนจะดีที่สุด
4.ขึ้นแล้วล็อค เรื่องที่สำคัญต่อมาคือการขึ้นรถแล้วควรจะล็อคประตูทันที อย่าปล่อยให้โจรเข้ามาประชิดตัวคุณถึงในรถได้
5.กระจกส่องอีกทีให้มั่นใจ กระจกมองหลัง ที่จริงมันไม่ได้มีไว้ใช้มองรถคันหลังอย่างเดียว แต่มันยังมีประโยชน์ในการมองผู้โดยสาร ด้วยหลายครั้งโจรมักแอบขึ้นมาบนรถแล้วค่อยจี้คุณหลังจากขับขี่ไปแล้ว ซึ่งการมองกระจกมองหลังจะช่วยได้ในระดับหนึ่ง และหันไปมองอีกทีหนึ่งหลังจากล็อกรถเพื่อความปลอดภัยมากขึ้น
6.อย่านั่งแช่ในรถ เมื่อปิดประตูล็อครถเรียบร้อย อย่านั่งแช่ในรถเพื่อทำกิจอย่างอื่นก่อนที่จะออกไปจากลานจอดรถ เพราะเป็นเรื่องเสี่ยงภัย แม้เราจะล็อครถแน่นหนาแล้วก็ตาม แต่ลานจอดรถที่มีหลืบมุมมากๆก็ยังเป็นสถานที่เสี่ยงอยู่ดี ดังนั้น การหลีกเลี่ยง ด้วยการเคลื่อนรถออกจากลานจอดก่อนน่า จะเป็นเรื่องที่ดีที่สุด
                นอกจากนี้ถ้าเกิดเหตุการณ์ร้ายขึ้นจริง พยายามถ่วงเวลา คุยกับคนร้ายให้นานที่สุด เพื่อรอให้มีคนผ่านมาชาวยเหลือ และที่สำคัญที่สุดคือต้องมีคือ "สติ" เพื่อที่จะพาตัวเองให้หลุดพ้นจากภัยร้ายให้ได้