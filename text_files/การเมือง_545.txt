ส่องคอมเมนต์รายการตลาดวิชาอนาคตใหม่ เนื่องในโอกาสครบรอบ 5 ปี ยึดอำนาจโดย คสช. แห่ฟ้องอาจารย์ปิยบุตร พบนักเรียนประพฤติตัวไม่เหมาะสม
(23 พ.ค.) กลายเป็นที่พูดถึงอยู่ในโลกออนไลน์อยู่ในขณะนี้ สำหรับรายการตลาดวิชาอนาคตใหม่ ซึ่งเป็นรายการไลฟ์สดผ่านเฟซบุ๊กของพรรคอนาคตใหม่ โดยมีผู้ดำเนินรายการคือ นายปิยบุตร แสงกนกกุล เลขาธิการพรรคอนาคตใหม่ ซึ่งเมื่อวานนี้ (22 พ.ค.) เป็นตอนที่ 2 เรื่อง รัฐประหาร 101 เนื่องในโอกาสครบรอบ 5 ปี ยึดอำนาจโดย คสช. เมื่อ 22 พฤษภาคม 2557
ซึ่งเหตุผลที่ทำให้รายการเป็นที่พูดถึงอย่างมากคือคอมเมนต์ของคนที่เข้ามารับชมรายการ ที่ต่างพากันฟ้องอาจารย์ปิยบุตรกันเป็นจำนวนมาก ว่าพบนักเรียนไม่ตั้งใจเรียน นักเรียนชอบลา และพบนักเรียนเกเร ฯลฯ จนกระทั่งคนที่เข้ามาชมรายการหลายคนบอกว่านั่งขำคอมเมนต์จนเรียนไม่รู้เรื่องแล้ว
อย่างไรก็ตาม รายการดังกล่าวไม่ได้มีแค่คอมเมนต์ฟ้องคุณครู แต่ก็พบว่ามีนักเรียนหลายคนที่ตั้งใจเรียน และแสดงความคิดเห็นกับบทเรียนที่นายปิยบุตรสอนอยู่เช่นกัน

ขณะที่ นายปิยบุตร แสงกนกกุล เลขาธิการพรรคอนาคตใหม่ กล่าวในรายการตลาดวิชาอนาคตใหม่ช่วงหนึ่งว่า รัฐประหารของไทย คือเครื่องไม้เครื่องมือสำคัญในการทำรัฐธรรมนูญ แต่ละครั้งมีความแตกต่างโดยมีนัยสำคัญ ซึ่งการยึดอำนาจเมื่อวันที่ 22 พ.ค.2557 ถือเป็นอีกครั้งที่มีการอยู่ยาว ซึ่งช่วงแรกปกครองด้วยรัฐธรรมนูญชั่วคราว กระทั่งมีรัฐธรรมนูญฉบับถาวร แต่ ไม่ได้นำมาซึ่งการเลือกตั้งในทันที เราต้องรอเกือบ 2 ปีเต็มที่ได้เลือกตั้ง จึงเป็นปรากฏการณ์ใหม่ที่ในอดีตไม่เคยมี
นายปิยบุตร กล่าวว่า และอีกสิ่งหนึ่งเมื่อมีรัฐธรรมนูญฉบับถาวรแล้ว ปกติอำนาจพิเศษจะต้องหมด แต่ครั้งนี้อำนาจพิเศษตามมาตรา 44 ยังตามมาใช้อยู่กระทั่งปัจจุบัน ทำประเทศไทยอยู่แบบมีรัฐธรรมนูญ 2 ฉบับคู่กัน คือรัฐธรรมนูญ 2560 และอีกสิ่งคือมาตรา 44 ที่ทำให้ พล.อ.ประยุทธ์ จันทร์โอชา นายกรัฐมนตรีและหัวหน้าคสช.มีสองสถานะ คืออำนาจตามรัฐธรรมนูญ และตามมาตรา 44 ซึ่งการใช้อำนาจหัวหน้าคสช. 4 ปี ถูกรับรองด้วยรัฐธรรมนูญหมดแล้ว แถมถูกรับรองด้วยมาตรา 44 อีก เป็นการทำให้กลไกทหารถูกฝัง เป็นการทำรัฐประหารให้ถูก โดยใส่เข้าไปในรัฐธรรมนูญ ส่งผลให้วันหน้าไม่จำเป็นต้องใช้ทหารเข้ามายึดอำนาจแบบเห็นๆ นี่เป็นพัฒนาการล่าสุดในโลกสมัยใหม่
นายปิยบุตร กล่าวอีกว่า หลายคนคิดว่านี่ทำให้เกิดวงจรอุบาทว์ ที่วนมาสู่การรัฐประหาร แต่หากลองคิดในมุมกลับกัน ที่จริงประชาธิปไตยกำลังเดินหน้า แต่กลุ่มผู้ปกครองอำนาจ เมื่อครองนานๆไม่ได้ ต้องค่อยๆคืน ให้มีการเลือกตั้ง ให้ประชาธิปไตยก้าวหน้า จากนั้นก็จะพยายามไม่ให้ประชาธิปไตยไปได้ต่ออีก ซึ่งก็จะวนมาที่รัฐประหาร มันคือวงจรการหยุดยั้งประชาธิปไตย ตนจึงอยากเชิญชวนพวกเราออกจากวงจรเหล่านี้ และรัฐธรรมนูญ 2560 หากปล่อยให้ใช้ต่อไป ไม่มีทางล้างคราบการยึดอำนาจ 2557 ได้
ทั้งนี้ ตลาดวิชาอนาคตใหม่ เป็นรายการที่จะนำเสนองานวิชาการที่น่าสนใจ เชื่อมโยงไปกับเหตุการณ์สำคัญของบ้านเมืองในช่วงนั้นๆ และถือเป็นการกลับมาสวมบทบาทนักวิชาการอีกครั้งของ รศ.ดร.ปิยบุตร แสงกนกกุล เลขาธิการพรรคอนาคตใหม่