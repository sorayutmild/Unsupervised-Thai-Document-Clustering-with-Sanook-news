จนท. กรมการปกครอง ตร. นำกำลังบุกค้นนาตาลี อาบ อบ นวด หลังได้รับร้องเรียนมีค้ามนุษย์ ขยายผลดำเนินคดีต่อไป
เจ้าหน้าที่จากกรมการปกครอง กว่า 40 คน พร้อมตำรวจนครบาลห้วยขวาง และเจ้าหน้าที่ทหารกองอำนวยการรักษาความมั่นคงภายในราชอาณาจักร นำกำลังเข้าตรวจค้นการค้าประเวณี ภายใต้ "ปฏิบัติการสังขร" ในสถานบริการ นาตาลี อาบ อบ นวด ย่านรัชดาภิเษก หลังได้รับการร้องเรียนจากองค์กรพัฒนาเอกชนระหว่างประเทศด้านต่อต้านการค้ามนุษย์ "NVADER" ได้แจ้งเบาะแสและร้องเรียนว่ามีการค้ามนุษย์ภายในสถานบริการแห่งนี้
โดย นายณรงค์ ทิพย์ศิริ ผู้อำนวยการส่วนกำกับและตรวจสอบ สำนักการตรวจสอบและนิติกร กรมการปกครอง เปิดเผยว่า เจ้าหน้าที่ใช้เวลานานกว่า 3 เดือน ในการสืบหาข้อมูลจนแน่ชัด ก่อนเข้าตรวจค้นและทำการล่อซื้อ เบื้องต้น พบหญิงสาวให้บริการ อาบ อบ นวด จำนวนกว่า 100 คน ในจำนวนนี้พบเป็นหญิงไทยขายบริการทางเพศ 3 คนที่อายุต่ำกว่า 18 ปี และยังพบหญิงต่างด้าวไม่ต่ำกว่า 10 คน ค้าประเวณี ด้วย
ทั้งนี้ เจ้าหน้าที่เตรียมดำเนินการปิดสถานบริการแห่งนี้ เนื่องจากพบว่ามีการค้าประเวณี และแอบแฝงนำชาวต่างด้าวเข้ามาค้าบริการทางเพศ และยังพบหลักฐานบัญชีส่วย ที่มีการโอนเงินให้กับบุคคลต่างๆ ซึ่งเจ้าหน้าที่จะทำการขยายผลดำเนินคดีต่อไป
อย่างไรก็ตาม สำหรับผู้ต้องหาและของกลางเจ้าหน้าที่เตรียมนำไปสอบสวนขยายผลที่สำนักการสอบสวนและนิติการ กรมการปกครอง