ศาลนัดไต่สวนคำร้องใหม่ "คดีแม่ประนอม" ถอนฟ้องลูกสาวคนโต พร้อมกับอ้างหลักฐานชิ้นสำคัญ จดหมายลายมือแม่ประนอม เขียนตัดพ้อถึงลูกสาว เมื่อปี 2557
(4 เม.ย.) ผู้สื่อข่าวรายงานในวันนี้ เวลา 09.00 น. ศาลจังหวัดนครปฐม ได้นัดไต่สวนคดีอาญาที่ นางประนอม แดงสุภา ผู้ก่อตั้งธุรกิจน้ำพริกเผาแม่ประนอม ได้ยื่นคำร้องต่อศาลใหม่ว่า ไม่ได้ถอนฟ้อง นางศิริพร แดงสุภา โดยสมัครใจ ในคดีหมายเลขดำที่ 861/2558 ความผิดเกี่ยวกับเอกสาร ฉ้อโกง และความผิดต่อเจ้าพนักงาน
โดยคดีดังกล่าวศาลได้นัดไต่สวนคำร้องของโจทก์ หลังจากที่ศาลได้มีคำสั่ง เมื่อวันที่ 16 กันยายนปีที่แล้ว ให้รับฟ้องในส่วนของ นางศิริพร จำเลยที่ 1 และ นายกำธร จำเลยที่ 3 ส่วน นายสุชาติ จำเลยที่ 2 ศาลยกฟ้องในชั้นไต่สวนมูลฟ้อง
แต่ภายหลังได้ยื่นคำร้องขอถอนฟ้องคดี ศาลวินิจฉัยแล้วเห็นว่ามีการมอบอำนาจจากโจทก์ยื่นคำร้อง จึงอนุญาตให้ถอนฟ้องคดี แต่ล่าสุดโจทก์ได้ยื่นคำร้องใหม่ กล่าวอ้างว่าได้ยื่นคำร้องขอถอนฟ้องเป็นไปโดยไม่สมัครใจ
นอกจากนี้ ทางสำนักข่าว วอยซ์ทีวี ยังได้เผยแพร่จดหมายลายมือฉบับหนึ่ง ที่ระบุว่าเป็นลายมือของ นางประนอม ที่เขียนไว้ในปี 2557 หลังออกจากบ้านรอบ 2 โดยใช้เวลาเขียน 3 วัน เนื่องจากเขียนและอ่านหนังสือไม่คล่อง ภายในจดหมายมีเนื้อหาตัดพ้อถึง ลูกสาวคนโต รวมถึงปมธุรกิจที่ดิน อสังหาริมทรัพย์ อพาร์ทเมนต์ต่างๆ ซึ่งเอกสารชิ้นนี้ จะเป็นหลักฐานสำคัญใช้ในชั้นศาลในวันนี้
ขอบคุณเนื้อหาประกอบข่าวจาก วอยซ์ทีวี


