ควันหลงจากงานประกาศผลรางวัลออสการ์ ประจำปี 2015 เมื่อเช้าวันจันทร์ที่ 23 กุมภาพันธ์ที่ผ่านมา คลิปเกาะติดพรมแดงจากช่อง HBO Asia กำลังได้รับความสนใจจากคนไทย เมื่อหนุ่มลูกครึ่งไทยอย่าง อั๊ต อัษฎา ทำหน้าที่สัมภาษณ์คนดัง ซึ่งหนึ่งในนั้นคือ จอห์น เลเจนด์ นักร้องหนุ่มเสียงดี เจ้าของเพลงฮิต "All Of Me"
จอห์น เลเจนด์ ควงภรรยาคนสวย สาวลูกครึ่งไทย-นอร์เวย์ "คริสซี่ย์ ไทแจน" (Chrissy Teigen) ที่เธอโชว์ยกมือไหว้ "สวัสดีค่ะ" ตามแบบวัฒนธรรมการทักทายแบบไทยอย่างสมบูรณ์แบบ จนน่าประหลาดใจ ก่อนจะหยอกล้อกับสามีหนุ่ม เมื่อถูกถามว่า "คุณพูดภาษาไทยได้ไหม?" สาวคริสซี่ย์ จึงสอนให้สามีตอบกลับเป็นภาษาไทยว่า "พูดไทยไม่ได้" กลายเป็นคลิปน่าประทับใจคนไทย บนพรมแดงออสการ์
สำหรับ "คริสซี่ย์ ไทแจน" เป็นนางแบบสาวที่ประสบความสำเร็จในระยะเวลาเกือบ 10 ปีที่ผ่านมา คุณพ่อเป็นชาวนอร์เวย์ ส่วนคุณแม่เป็นชาวไทย เธอเกิดและเติบโตอยู่ที่สหรัฐอเมริกาเป็นส่วนใหญ่ แต่ก็ยังคงได้รับการสืบทอดวัฒนธรรมไทยจากคุณแม่อย่างต่อเนื่อง โดยเฉพาะอาหารไทยที่เธอชื่นชอบเป็นพิเศษ 
(ภาพจาก IG: chrissyteigen)


Post by HBO Asia.
