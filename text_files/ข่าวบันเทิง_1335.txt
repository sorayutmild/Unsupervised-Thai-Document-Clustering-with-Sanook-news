
เรียกกระแสฮือฮาขึ้นมาได้เพียงไม่กี่ชั่วโมง เมื่อจู่ๆ นางร้ายหน้าสวย “เมย์ พิชญ์นาฏ” ได้ตัดสินใจประกาศยุติความสัมพันธ์กับนักฟุตบอลหนุ่มดาวรุ่ง “เจ ชนาธิป” ผ่านทางอินสตาแกรมส่วนตัว หลังจากคบหาดูใจกันมาเกือบ 4 ปี ทั้งๆ ที่ก่อนหน้านี้ของของเธอนั้นดูหวานสุดๆ แทบจะไม่มีวี่แววของการเลิกราเลยก็ว่าได้
ล่าสุด “เมย์ พิชญ์นาฏ” ได้เดินทางมาร่วมแสดงความยินดีกับงาน New way collavite exclusive party เธอจึงได้เปิดใจกับสื่อมวลชนถึงเรื่องราวดังกล่าว โดยเผยให้ฟังว่า อยากจะให้การสัมภาษณ์ครั้งนี้เป็นครั้งสุดท้าย ไม่อยากจะให้ไปโทษใครเพราะทุกคนต่างเสียใจหมด ซึ่งในช่วงที่เธอให้สัมภาษณ์ก็ได้มีน้ำตาคลอออกมาอยู่ตลอดเวลา
“เราทุกคนทำดีที่สุดแล้ว ไม่มีใครผิดค่ะ ไม่อยากให้ไปว่าใคร เป็นเรื่องที่ไม่มีใครอยากให้เกิดขึ้น ทุกคนเจ็บเหมือนกันหมด ทุกคนต่างมีเหตุผลเหมือนกันหมด พ่อแม่ทุกคนรักลูก ลูกทุกคนต้องรักทุกคนรักพ่อแม่ อยากให้หยุดว่ากันค่ะ”
ตั้งแต่เกิดเรื่องได้คุยกับเจหรือยัง ?
“ไม่ได้คุยกันเลยค่ะ ขาดการติดต่อกันไปแล้ว อยากให้ทุกคนให้กำลังใจเขาเหมือนที่ให้กำลังใจเรา อย่าไปว่าพ่อแม่เขา พ่อแม่ทุกคนรักลูก”
อะไรคือฟางเส้นสุดท้ายที่ทำให้เราตัดสินใจออกมาโพสต์ ?
“ฟางเส้นสุดท้ายคืออะไร คำนี้ไม่ชอบเลยค่ะ เราไม่ได้ทะเลาะอะไรกัน เรารักกันดี แต่มันแค่ถึงทางตัน มันไปต่อไม่ได้”
เหตุผลการเลิกครั้งนี้ ส่วนหนึ่งมาจากเรื่องแต่งงานใช่ไหม ?
“มันก็ไม่ใช่ซะทีเดียว จริงๆ เมย์ไม่ได้เสียใจเรื่องนั้น การที่เมย์มายืนตรงนี้มันไม่มีความสุข เมย์ไม่อยากออกมาพูดอะไรแบบนี้ มันเป็นเรื่องเล็กๆ ที่ผู้ชายคนหนึ่งคิดไว้เมื่อปลายปีที่แล้วว่าปีหน้าอยากแต่งงานแล้วให้สัมภาษณ์ เขาก็อาจจะไม่ปรึกษาพ่อแม่ พอวันงานบวชคุณพ่อคุณแม่เขาก็อาจจะงงที่นักข่าวมาถาม ก็ให้สัมภาษณ์ไปอีกแบบหนึ่ง
ซึ่งพอหลังจากนั้นเขาได้ไปปรึกษากัน อาจจะมีเหตุผลว่าไม่พร้อมหรืออะไร แต่พอไม่พร้อมเขาก็ไม่ได้บอกเรา ทุกคนเลือกที่จะเงียบหายไป เมย์เป็นคนเดียวที่ต้องพบปะผู้คน ต้องออกงาน ทุกคนก็มั่นใจว่าต้องมีข่าวดี มีแต่คนถามและแซวเยอะ เมย์เลยกลับไปถามว่าคืออะไร คำตอบก็เป็นอย่างเรื่องทั้งหมดที่เล่าไปแล้ว”
เหมือนเราไม่มีแพลนอยู่ในชีวิตเขา ?
“ไม่ใช่หรอก เมย์ว่าทุกคนมีเหตุผลของตัวเอง เพียงแต่อยากให้เข้าใจว่าที่ต้องมาพูดเพราะทุกคนโปรยเอาไว้และหนีหายไป เราเป็นคนเดียวที่ต้องมาตอบ ทั้งๆ ที่คำตอบคือ เขาไม่เอาเรา เมย์ไปออกรายการพิธีกรก็ถามออร่าเจ้าสาวมาเลย จะแต่งใช่ไหม เมย์ไม่มีความสุข เมย์อึดอัดค่ะ”
เขาได้บอกบ้างไหมว่าทำไมถึงไม่พร้อม ?
“เขาน่าจะไม่พร้อมค่ะ เขาไม่มีเหตุผลอะไร เขาเลือกจะไม่พูดเลย ที่เขาออกจากไลน์ทั้งหมดให้ไปถามเขาดีกว่า เมย์ก็เลือกที่จะไม่ติดต่อกลับค่ะ ตอนนี้เราเห็นหน้าพ่อแม่ตัวเองลอยมา สุดท้ายทุกคนก็มีพ่อมีแม่ พ่อแม่เมย์เป็นคนใจดีและน่ารักค่ะ เขาพูดแต่ว่าอยู่ให้เขารัก จากให้เขาคิดถึงลูก เมย์ไม่อยากให้ไปว่าใคร
สมมุติว่ามีคนคนหนึ่งมาดีกับเรา ถ้าเราไม่ได้อินก็ไม่ได้อินใช่ไหมคะ เมย์อยากให้สัมภาษณ์นี้เป็นครั้งสุดท้ายแล้วแยกย้ายกันไปทำงาน ตอนนี้มีหลายข่าวที่เขียนว่าเมย์ไปพูดลับหลังอย่างนู้นอย่างนั้น ข่าวที่ไม่ได้ออกจากปากเมย์อย่าไปเชื่อ”
ทำใจได้หรือยัง ?
“ตอนนี้ใจก็ดีขึ้นประมาณหนึ่งค่ะ”
จากที่ให้สัมภาษณ์ หลักๆ เลยคือพ่อแม่เขาไม่โอเคหรือไม่ยอมรับเราใช่ไหม ?
“มันไม่เชิงหรอก เอาแบบนี้ดีกว่า ณ วันแรกที่เราประกาศว่าคบกัน ที่บ้านเมย์ก็ไม่โอเค พ่อแม่พี่ชายบอกไม่เหมาะสมนะ แต่เราก็ยืนยันที่จะคบและจะพิสูจน์ให้ทุกคนเห็น พ่อแม่ก็ยอม พ่อแม่ทุกคนรักลูกค่ะ แต่ละบ้านมีวิธีคิดไม่เหมือนกัน เขามีเหตุผลของเขา
เราไม่ได้ทะเลาะกัน 2-3 ปีกว่าที่ผ่านมา มันเป็นช่วงเวลาที่ดีมาก (น้ำตาคลอ) เมย์ไม่เสียดายเวลาที่ผ่านมาเลย เมย์ไม่อยากร้องไห้ ถ้าย้อนกลับไปก็ยังจะคบ เมย์มีความสุข และรู้สึกว่าเจอรักแท้ ไม่เคยรู้สึกว่าอยากเปลี่ยนอะไรเพื่อใคร
ถึงแม้วันนี้จะไปไม่ถึงจุดที่มันอยากให้ถึงทั้งคู่ แต่เราก็ทำดีกันที่สุดแล้ว ไม่ใช่เขาไม่สู้เพื่อเมย์หรอก เขามีภาระหน้าที่ของเขา อย่างหนึ่งที่เมย์รักเขาเพราะเขากตัญญู เมย์เลยอยากให้เขากตัญญูกับพ่อแม่ต่อไป ตัวเมย์เองก็จะกตัญญูกับพ่อแม่เมย์ต่อไป ถ้าการแต่งงานมันทำให้ผู้ใหญ่ทั้งสองฝ่ายไม่สบายใจก็ไม่ต้องแต่ง เราสามารถรักกันในอีกแบบหนึ่งก็ได้ แบบพี่น้อง แบบเพื่อนก็ได้ เพราะเมย์รักเขา”
แต่เหมือนเราตัดขาดกันไปเลย ?
“มันไปไม่ได้แล้วค่ะ อนาคตดูแล้วน่าจะมีปัญหาแน่ๆ เราไม่อยากให้คนที่เรารักอึดอัด ไม่อยากให้ใครไม่สบายใจเลย มากกว่าการแต่งงาน เมย์อยากได้ใจของคนบ้านนู้นมากกว่า”
ถ้ามีโอกาสในอนาคตข้างหน้า อยากจะเข้าไปพูดคุยกับพ่อแม่เจไหม ?
“ตอนนี้เราขอเอาพ่อแม่เราก่อน พ่อแม่เราเป็นคนไม่พูดอะไรเลย เมย์คิดว่าการที่เมย์พูดอยู่ตรงนี้ พ่อแม่เมย์น่าจะสะเทือนใจมาก ซึ่งที่ผ่านมาตั้งแต่เกิดเรื่องคุณพ่อจะส่งแนวธรรมะมาค่ะ คุณแม่พูดแค่ว่าอยู่ให้เขารัก จากให้เขาคิดถึงนะลูก พ่อแม่รักลูก และอยู่ข้างลูกเสมอ มันถึงเวลาที่เราต้องรักพ่อแม่เรา”
อยากจะคุยหรือเคลียร์กับเจไหม ?
“เมย์ไม่คิดตรงนั้นค่ะ อยากให้เขาโฟกัสที่งาน อยากให้เขาผ่านมันไปได้ เราก็จะผ่านไปได้ อยากให้ทุกคนมีความสุข”
มีเรื่องอะไรที่ทำให้คนเข้าใจเราผิด อยากจะเคลียร์ผ่านสื่อไหม ?
“อย่างเรื่องสินสอด 30 ล้าน คือไม่มีสินสอดค่ะ หลายคนพยายามจะบิ้วให้มองคุณพ่อเขาไม่ดี เมย์ไม่เชื่อว่าพ่อเป็นคนพูดเรื่องสินสอด เพราะมันไม่มี อย่าพยายามทำให้เราผิดใจกันดีกว่า เขาเป็นพ่อแม่ของคนที่เรารัก ตลอดเวลาที่ผ่านมาบ้านเขาก็ดีกับเมย์ เมย์เชื่อว่าเขาต้องรักเมย์บ้างแหละ”
เรารู้สึกน้อยใจกับเรื่องที่เกิดขึ้นบ้างไหม ?
“บางทีมันเป็นเหตุผลของแต่ละคน นิสัยคนเราไม่เหมือนกัน แต่นิสัยเมย์คือไม่เก็บ เมย์ชอบถาม เมย์ชอบพูด เมย์ชอบระบาย เพื่อความสบายใจ แต่บางคนเลือกที่จะเก็บ ไม่ว่าจะถามอะไร เราผิดตรงไหน เขาก็เก็บ ไม่พูด ทำให้เราไปต่อไม่ได้”
พอเกิดเหตุการณ์แบบนี้ขึ้นจะไปกระทบการฝึกซ้อมของเจหรือเปล่า ?
“ถ้ามันเจ็บตอนนี้ก็ดีกว่าตอนที่เขาเริ่มแข่งแล้วนะ เขาเริ่มแข่งนัดแรกวันที่ 24 กุมภาพันธ์ เมย์จำได้”
ยังเป็นห่วงเขาอยู่ใช่ไหม ?
“มันไม่มีใครมีความสุขกับเรื่องที่เกิดขึ้น และไม่ใครอยากให้เกิดขึ้น เพราะฉะนั้นพอได้แล้ว ขอบคุณทุกกำลังใจ ขอบคุณทุกๆ คน คือเข้าใจเมย์นะ ว่าอย่างน้อยเมย์ก็ทำให้เห็นใช่ไหมว่าเมย์ก็รักจริงๆ เมย์ทำที่สุดแล้ว ถึงเมย์จะเอาชนะใจบางคนไม่ได้ แต่ที่ทุกคนบอกว่าเดี๋ยวเมย์ก็เลิกกับเขา เดี๋ยวเมย์ก็ทิ้งเขา ดาราก็แบบนี้แหละ คือดาราก็มีหัวใจค่ะ”
ถ้าอนาคตต้องเจอกับเจจะทำยังไง ?
“ไม่เป็นไร เรารักกันค่ะ ตอนนี้ก็รัก แต่ต้องทำใจก่อน ถ้าเขาดูอยู่อยากจะบอกว่าสู้ๆ นะ เธอทำได้”
เพื่อนๆ ทุกคนให้กำลังใจเราเยอะมาก ?
“เพื่อนทุกคนอยู่ข้างเราอยู่แล้ว เราห่วงเขามากกว่าว่าเขาอยู่ยังไง เพราะเขาอยู่คนเดียว ฝากแฟนๆ เขาให้กำลังใจเขาด้วยนะคะ เมย์ขอโทษด้วยที่ทำดีที่สุดได้แค่นี้ “
ไม่อยากรอให้เขาให้พ่อแม่ยอมรับเราให้ได้ก่อนเหรอ ?
“เอางี้นะ เมย์อายุ 36 เนอะ เขาอายุ 24 เขาบอกให้รออีก 3 ปี ถ้า 3 ปี เมย์ยังว่างอยู่หรืออกหักอีกครั้ง และเขาพร้อมแล้ว พ่อแม่เขาแฮปปี้แล้ว ก็มาจีบเมย์ใหม่แล้วกัน ถามว่าจะรอไหม ก็ไม่นะ เราแก่แล้ว แต่ตอนนี้ไม่ต้องการใคร ขออยู่กับเพื่อนๆ แล้วกัน”
แสดงว่าวัยก็เป็นอุปสรรคกับความรักครั้งนี้เหมือนกัน ?
“ทุกอย่างมีอุปสรรคหมดค่ะ”
ตอนนี้คุณพ่อคุณแม่เจโดนด่าเยอะมาก เพราะเหมือนเป็นต้นเหตุหลักที่ทำให้เราต้องเลิกกัน ?
“เมย์ขอโทษนะคะ ก็แค่พูดความจริง วันนั้นในเหตุการณ์มีอยู่ 5 คน มีเมย์ เจ คุณพ่อ คุณแม่ และผู้จัดการส่วนตัวเมย์ ไม่มีคนอื่น 5 คนนี้รู้เรื่องดีทั้งหมด เมย์พูดความจริงทั้งหมด ถ้าเมย์พูดไม่จริงออกมาพูดเลยว่าคำไหนที่เมย์พูดไม่จริง และถ้าอยากได้ความจริงก็เอาจากปากเจแล้วกัน”