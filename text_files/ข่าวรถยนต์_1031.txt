     ฮอนด้าประเทศอินโดนีเซียมีแผนเตรียมเปิดตัวรถต้นแบบครอสโอเวอร์โฉมใหม่ล่าสุด พร้อมชื่อเรียก 'BR-V' อาจใช้พื้นฐานเดียวกับ 'Brio' ในบ้านเรา

     เรื่องดังกล่าวถูกเปิดเผยทางทวิตเตอร์อย่างเป็นทางการของฮอนด้าประเทศอินโดนีเซีย โดยมีใจความระบุว่า "เตรียมเปิดตัวรถต้นแบบ 'BR-V' ในงานอินโดนีเซียมอเตอร์โชว์ 2015 ซึ่งกำลังจะจัดขึ้นในเดือนสิงหาคมที่จะถึงนี้"
     ทั้งนี้ การเปิดตัวรถครอสโอเวอร์ดังกล่าวสอดคล้องกับข่าวก่อนหน้านี้ ที่ระบุว่าฮอนด้ามีแผนเปิดตัวรถเอสยูวีขนาดเล็ก ที่ใช้พื้นฐานเดียวกับตระกูล 'Brio' รวมถึง 'Brio Amaze' และ 'Mobilio' ซึ่งหาก 'BR-V' ใหม่ ใช้พื้นฐานเดียวกับบริโอ้จริง ก็จะกลายเป็นรุ่นที่ 4 ที่ผลิตขึ้นบนแพล็ตฟอร์มดังกล่าว
 

     นอกจากนี้ ฮอนด้าอินโดนีเซียได้ระบุว่า 'BR-V' คอนเซ็พท์ใหม่ ถูกออกแบบให้เป็นรถครอสโอเวอร์ยกสูงขนาด 7 ที่นั่ง เพื่อรองรับสภาพถนนของกลุ่มประเทศในเอเชียตะวันออกเฉียงใต้
     Honda BR-V ถูกตั้งชื่อเพื่อให้สอดคล้องกับ 'CR-V' และ 'HR-V' ซึ่งต่างก็เป็นครอสโอเวอร์ขายดีด้วยกันทั้งคู่
 
     ที่มาภาพ Twitter @hondaisme
 
 