ภาพหลักฐานชัดเจน พ่อแม่ลูกชาวอังกฤษ ถูกรุมทำร้ายวันสงกรานต์ที่หัวหิน ข่าวตีแผ่ไปทั่วโลก เมืองไทยโดนประณามเละ ตร.หัวหินระบุว่า จับได้แล้ว 2 ยังหนีอีก 2
(28 เม.ย.) ผู้สื่อข่าวรายงานว่า หลายสำนักข่าวในประเทศอังกฤษกำลังตีแผ่และนำเสนอข่าวภาพเหตุการณ์สุดป่าเถื่อนที่เกิดขึ้นกับครอบครัวชาวอังกฤษ ขณะเดินทางไปท่องเที่ยวที่เมืองไทย เมื่อช่วงเทศกาลสงกรานต์ที่ผ่านมา และถูกรุมทำร้ายหมดสติอยู่กลางถนน โดยที่ไม่มีใครเข้าไปห้ามปราม
ภาพหลักฐานจากกล้องวงจรปิดที่ถนนสายหนึ่งในเมืองหัวหิน จ.ประจวบคีรีขันธ์ ช่วงเทศกาลสงกรานต์ วันที่ 13 เมษายนที่ผ่านมา คลิปนี้กำลังถูกเผยแพร่ไปทั่วโลก พ่อแม่และลูกชายชาวอังกฤษ ได้ร่วมไปฉลองวันสงกรานต์ที่ซอยบิณฑบาต เมืองหัวหิน
จากคลิปภาพเผยให้เห็นคนไทยจำนวนหนึ่งกำลังสนุกสนานกับเทศกาลสาดน้ำสงกรานต์ กระทั่งดูเหมือนกลุ่มวัยรุ่นชาวไทยกับครอบครัวชาวอังกฤษจะมีปัญหากระทบกระทั่งกัน ทั้ง 2 ฝ่ายเผชิญหน้ากัน ท่ามกลางบรรยากาศที่กำลังคึกคะนอง
จนกระทั่งชายวัยรุ่นเปิดฉากทำร้ายชาวต่างชาติ ลูกชายของครอบครัวนี้ถูกทำร้ายจนล้มไปกับพื้น ก่อนเหตุการณ์จะวุ่นวายมากขึ้น ชายไทยหันไปทำร้ายพ่อแม่ของหนุ่มฝรั่ง ชกใส่ที่ใบหน้า ทำให้สลบล้มลงไปนอนกับพื้นถนน ท่ามกลางพูดคุยมากมาย แต่กลับไม่มีใครสนใจช่วยเหลือ
ทั้งนี้รายงานจากหนังสือพิมพ์ เสียงประจวบ เปิดเผยว่า กรณีนี้ทางเจ้าหน้าที่ตำรวจ สภ.หัวหิน กำลังเร่งดำเนินคดีกับผู้ก่อเหตุ สาเหตุของเรื่องราวทั้งหมดเกิดขึ้นเพราะ ครอบครัวฝรั่งแค่เดินชมกับกลุ่มวัยรุ่นที่มาเล่นสาดน้ำ จนบานปลายกลายเป็นเหตุวิวาทกัน เบื้องต้นเจ้าหน้าที่ตำรวจจับกุมได้แล้ว 2 คน ส่วนผู้ก่อเหตุอีก 2 คนยังคงหลบหนี
อย่างไรก็ตาม จากประเด็นข่าวดังกล่าว ล่าสุดเว็บไซต์ข่าวของอังกฤษ เดลี่มิรเรอร์ หรือ เทเลกราฟ ก็ได้นำเสนอกรณีนี้แล้วเช่นกัน โดยระบุว่าชายหญิงสูงวัยชาวอังกฤษถูกรุมทำร้ายอย่างทารุณในเมืองไทย พร้อมกับลูกชายของพวกเขา ทำให้ได้รับบาดเจ็บ 3 คน พ่อแม่ลูกยังคงรักษาตัวอยู่ที่โรงพยาบาลในเมืองไทย
Source: ThaiVisa