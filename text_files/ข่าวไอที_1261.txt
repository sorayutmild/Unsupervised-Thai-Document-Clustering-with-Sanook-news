[รีวิว] Samsung Galaxy Note 8.0 แท็บเล็ตตัวแรงขนาด 8 นิ้ว พกพาสะดวก สามารถใช้งานเป็นโทรศัพท์ได้
แม้ว่าแท็บเล็ต (Tablet) จะไม่ใช่อุปกรณ์แบบพกพาที่เพิ่งถือกำเนิดขึ้นมา แต่เมื่อมองการแข่งขันของตลาดแท็บเล็ตในปัจจุบันแล้ว ก็ถือว่า มีการแข่งขันที่ค่อนข้างรุนแรง ไม่แพ้ตลาดสมาร์ทโฟนเลยทีเดียว ซึ่งจุดเริ่มต้นที่ทำให้ แท็บเล็ต (Tablet) เป็นที่รู้จัก และได้รับความนิยมในตลาด ก็คือ iPad ครับ

โดยในตอนแรก iPad มีเพียงขนาดเดียวเท่านั้น นั่นก็คือ หน้าจอขนาด 9.7 นิ้ว แต่เมื่อ iPad mini (ไอแพด มินิ) ได้เปิดตัวไปเมื่อปีที่ผ่านมา ทำให้ แท็บเล็ตหน้าจอขนาดเล็ก ตั้งแต่ 7-8 นิ้ว เริ่มมีการแข่งขันกันสูงมากขึ้น เนื่องจาก แท็บเล็ตขนาด 7-8 นิ้วนั้น เป็นขนาดที่กำลังพอดีมือ พกพาสะดวกนั่นเอง
โดยแท็บเล็ตที่ ทีมงานเว็บไซต์เทคโมบล็อค (Techmoblog.com) จะนำมา รีวิว ในวันนี้ เป็น Samsung Galaxy Note 8.0 ที่ เพิ่งเปิดตัวไปเมื่อไม่นานนี้ครับ ซึ่งความโดดเด่นของ Samsung Galaxy Note 8.0 ไม่ใช่อยู่ที่หน้าจอขนาด 8 นิ้ว ซึ่งเป็นขนาดที่กำลังพอดีเท่านั้น แต่ยังได้นำฟีเจอร์เด่นๆ ของทั้ง Samsung Galaxy Note II และ Samsung Galaxy Note 10.1 มาด้วยเช่นกัน ไม่ว่าจะเป็น Multi-window เปิดใช้งาน 2 แอพพลิเคชั่นได้ในหน้าจอเดียว หรือฟีเจอร์การแปลงลายมือ มาเป็นตัวอักษรบน S Note เป็นต้น
ก่อนที่จะเข้าสู่ บทความ รีวิว Samsung Galaxy Note 8.0 ฉบับเต็ม เรามาพบกับ สเปค Samsung Galaxy Note 8.0 กันก่อนครับ
สเปค Samsung Galaxy Note 8.0
- จอแสดงผลกว้าง 8 นิ้ว แบบ TFT Capacitive Touchscreen 16.7 ล้านสี ความละเอียด 1280 x 800 พิกเซล (189 ppi) - ซีพียูแบบ Quad-core (Cortex A9) Processor ความเร็ว 1.6GHz - RAM 2GB - หน่วยความจำภายในตัวเครื่อง ขนาด 16GB รองรับ microSD card - กล้องด้านหน้า ความละเอียด 1.3 ล้านพิกเซล - กล้องด้านหลัง ความละเอียด 5 ล้านพิกเซล - รองรับ WiFi, Bluetooth, GPS และเครือข่าย 3G (เฉพาะรุ่น 3G) - สามารถใช้งานเป็นโทรศัพท์ได้ (เฉพาะรุ่น 3G) - มีปากกา S Pen ในตัว - แบตเตอรี่ Li-Ion 4600 mAh - น้ำหนัก 338 กรัม
Samsung Galaxy Note 8.0 : ดีไซน์ และการออกแบบ

สำหรับการออกแบบของ Samsung Galaxy Note 8.0 คล้ายกับ Samsung Galaxy Note 2 (Note II) อยู่บ้าง แต่ต่างกันตรงที่ Samsung Galaxy Note 8.0 มีขนาดที่ใหญ่กว่า โดยมาพร้อมกับหน้าจอ 8 นิ้ว ความละเอียด 1280 x 800 พิกเซล มีขนาดที่ใหญ่กว่า หนากว่า และน้ำหนักมากกว่า iPad mini (ไอแพด มินิ) เล็กน้อย

ส่วนด้านหลัง มีการออกแบบเรียบๆ ฝาหลังทำมาจากพลาสติก ที่เป็นวัสดุผิวมันเงา ด้านบนเป็นกล้องด้านหลัง ความละเอียด 5 ล้านพิกเซล ซึ่งฝาหลัง ไม่สามารถแกะออกได้

ด้านบนของจอแสดงผล ประกอบด้วย ลำโพงสำหรับสนทนา, เซ็นเซอร์ 2 ตัว ได้แก่ เซ็นเซอร์ปิดหน้าจออัตโนมัติขณะสนทนา และเซ็นเซอร์ปรับความสว่างของหน้าจอ และกล้องด้านหน้า ความละเอียด 1.3 ล้านพิกเซล

ส่วนด้านล่างของจอแสดงผล ประกอบด้วย ปุ่มควบคุมการทำงาน ได้แก่ ปุ่ม Home ซึ่งเป็นปุ่มแบบ physical button และปุ่มควบคุมการสัมผัสอีก 2 ปุ่ม นั่นก็คือ ปุ่ม Menu และ ปุ่มย้อนกลับ

ด้านซ้ายของตัวเครื่อง ประกอบด้วย ช่องสำหรับใส่ซิมการ์ด และ microSD card โดยมีฝาปิดป้องกันฝุ่นทั้ง 2 ช่อง

ส่วนด้านขวาของตัวเครื่อง ประกอบด้วย ไมโครโฟนตัดเสียงรบกวนรอบข้าง, ปุ่ม Power เปิดปิดเครื่อง, ปุ่มปรับระดับเสียง ส่วนช่องสีดำ ก็คือ IR port สำหรับใช้เป็นรีโมทควบคุมโปรเจคเตอร์ หรือโทรทัศน์

มากันที่ด้านบนของตัวเครื่องกันบ้าง มีแค่ช่องสำหรับหูฟังขนาดมาตรฐาน 3.5 มิลลิเมตร ซึ่งอยู่ค่อนไปทางขวาของตัวเครื่อง

ส่วนด้านล่างของตัวเครื่อง ประกอบด้วย ไมโครโฟน, ช่องลำโพง 2 ข้างซ้าย-ขวา และพอร์ต microUSB สำหรับชาร์จแบตเตอรี่ และเชื่อมต่อกับคอมพิวเตอร์เพื่อถ่ายโอนข้อมูล

พลิกมาด้านหลัง เป็นกล้องความละเอียด 5 ล้านพิกเซล ที่มีลักษณะนูนพร้อมกรอบสีเงิน กันการกระแทกตัวเลนส์ แต่ไม่มีไฟแฟลชครับ ซึ่งกรอบด้านหลัง เป็นพลาสติกผิวมันเงา ไม่สามารถแกะออกได้

ที่มุมล่างขวา จะเป็นช่องสำหรับปากกา S Pen ซึ่งมีลักษณะที่จับได้สะดวก และระบบการสัมผัสดีเยี่ยมกว่า ปากกาสไตลัสทั่วๆ ไป นอกจากนี้ ยังใช้ปากกา S Pen สัมผัสปุ่มเมนูได้อีกด้วย


เปรียบเทียบขนาดระหว่าง Samsung Galaxy Note 8.0 กับคู่แข่งอย่าง iPad mini กันบ้างครับ ซึ่งจากภาพด้านบนจะเห็นว่า Samsung Galaxy Note 8.0 จะมีขนาดที่ใหญ่กว่า และยาวกว่าเล็กน้อย นอกจากนี้ ตัวเครื่องยังหนากว่า iPad mini อีกด้วย
บทความรีวิวโดย : techmoblog.com