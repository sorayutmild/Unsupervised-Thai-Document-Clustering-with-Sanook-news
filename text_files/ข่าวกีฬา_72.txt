หลังจากที่ทีมชาติโครเอเชีย  ประกาศว่าจะไม่เดินทางมาร่วมโม่แข้งในศึกลูกหนังคิงส์คัพต้นเดือนหน้า คำถามว่า ทำไม?...ทำไม?...ทำไม? คือสิ่งที่แฟนบอลชาวไทยอย่างรู้มากที่สุด บางกระแสข่าวบอกว่า การที่ทีมตราหมากรุก ถอนทีมในครั้งนี้เป็นเพราะไม่สามารถรวมทีมกันได้ เนื่องจากนักเตะตัวหลักกระจัดกระจายค้าแข้งยังต่างแดนทั่วยุโรป ทำให้ยากต่อการเก็บตัว ที่สำคัญแมตช์ที่ไม่ใช่ "ฟีฟ่าเดย์" แบบนี้สโมสรที่ไหนจะปล่อยตัวออกมาเหตุผลแบบนี้ "ผมโอเคนะ" เพราะเข้าใจว่าช่วงเวลาดังกล่าว ลีกใหญ่ในยุโรปใส่กันไฟแลบ  แต่กระแสข่าว ที่ทำเอาจุกอยู่ในลำคอ กระอักกระอ่วนจนพูดไม่ออกคือ...........!!"โครเอเชีย" ประกาศถอนตัวในครั้งนี้ เนื่องจากไม่ได้รับหนังสือเชิญร่วมการแข่งขัน อย่างเป็นทางการ จากสมาคมฟุตบอลแห่งประเทศไทย!
ซึ่งต้นสายปลายเหตุเรื่องนี้มาจากการที่  "บังยี" วรวีร์ มะกูดี  นายกสมาคมฟุตบอลฯ ติดต่อผ่านทาง "ดาวอร์ ซูเคอร์" อดีตหัวหอกตัวเก่งของทีมชาติโครเอเชีย โดยที่ไม่ได้ส่งหนังสือเชิญอย่างเป็นทางการไปยัง สมาคมฟุตบอลโครเอเชีย อ้าวเฮ้ย อะไรวะเนี่ย! (เสียงอุทานแบบออกอากาศได้) หล่นออกมาจากปากผมในทันที!  ถ้ามันเป็น "เหตุผล" อย่างหลังมานี่ ผมบอกเลยว่าคนจะออกมา "สรรเสริญ"! การทำงานของท่านนายกบังยี เกินครึ่งประเทศเป็นแน่ครับแต่สุดท้ายเราเองก็ต้องให้ความเป็นธรรมกับท่านหน่อย ว่าจากกระแสข่าวแบบนี้ มันจริงหรือเท็จกันแน่ ต้องรอฟังจากปากของประมุขส.บอลไทยกันอีกทีรอหน่อยก็แล้วกันครับ เพราะในยามนี้ ท่านดันติดภารกิจ FIFA และAFC ในการดูแลฟุตบอลรายการยิ่งใหญ่ที่สุดของเอเชีย อย่าง "เอเชียนคัพ 2015" ที่จะเริ่มบรรเลงแข้งกันในวันที่ 9 มกราคมนี้ ที่ประเทศออสเตรเลียโฟกัสตอนนี้ มองในเงื่อนไขของเวลาที่เหลือไม่ถึง 1 เดือน จะเริ่มการแข่งขันฟุตบอลชิงถ้วยพระราชทานคิงส์คัพ สมาคมฟุตบอลฯ ภายใต้การนำของ วรวีร์ มะกูดี คงต้องเร่งหาทีมมาร่วมการแข่งขันให้ทันเวลา ที่สำคัญต้องลงมือทำในทันที  
เสียงจาก "ซิโก้" เกียรติศักดิ์ เสนาเมือง กุนซือใหญ่ทีมชาติไทย บอกชัดเจนเลยว่าอยากเจอกับทีมจากตะวันออกกลาง เพราะเราจะได้ประโยชน์สูงสุด  แต่หากหวยไปออกที่ ทีมชาติมาเลเซีย ก็ดีไปอีกอย่าง เพราะเราจะได้เจอกับคู่ชิงในซูซูกิคัพอีกครั้ง และแฟนบอลก็คงอยากชมอีกเช่นกัน สุดท้ายการถอนทีมของ "โครเอเชีย" กับฟุตบอลรายการที่คนไทยให้ความสำคัญมากที่สุด กำลังเป็นท็อกออฟเดอะทาวน์ ไปทั่วประเทศ ผมละไม่อยากจินตนาการเลยนะครับว่า ถ้าเหตุผลของการถอนทีมออกมาด้วยเหตุผลอย่างหลัง อะไรจะเกิดขึ้นกับ  "บังยี" วรวีร์ มะกูดี และ สมาคมฟุตบอลแห่งประเทศไทย  อุ๊ยยยยยยยยยย....แค่คิดก็สยองแทน!!!
เรื่องโดย : บ.ส้มซิ่ง  
 << ประมวลภาพบอลไทย กับ ศรัทธาแฟนบอลล้นหลาม >>

 