ผ่านพ้นปีเก่าเข้าสู่ปีใหม่ 2020 และในปีนี้ก็จะมีเกมใหม่ๆน่าสนใจจ่อคิวออกมาให้เล่นกันอีกมากมาย ซึ่งทาง Sanook Game เคยแนะนำเกมของแพลตฟอร์ม PC และ คอนโซล ไปแล้ว วันนี้เราจะมาแนะนำเกมน่าเล่นสำหรับชาวมือถือกันบ้าง แต่ว่าตลาดเกมมือถือนั้น จะไม่เหมือน PC และ คอนโซล ที่มีการกำหนดวันวางจำหน่ายเกมล่วงหน้าเป็นเวลานาน ทว่าเกมมือถือจะกำหนดคร่าวเป็นรายปีแทน และมักจะออกมาประกาศล่วงหน้าก่อนเกมเปิดแค่ราวๆ 1 เดือน หรือ 1 สัปดาห์เท่านั้น เอาเป็นว่าเราลองมาดูกันว่าในปี 2020 มีเกมน่าเล่นอะไรบ้าง
Apex Legends Mobile
เกมยิงแนว Battle Royale จาก Respawn Entertainment ที่เคยสร้างกระแสความนิยมมาแล้วในเครื่อง PC เพราะแนวการเล่นที่แปลกแตกต่างกับเกม Battle Royale อื่นๆ ตรงระบบความสามารถของตัวละครที่มีให้เลือกใช้เยอะ คาดว่าตัวเกมเวอร์ชั่นมือถืออาจพอร์ตมาไม่ต่างจาก PC นัก แล้วเปลี่ยนระบบการบังคับเป็นใช้หน้าจอ รวมถึงกราฟิกที่อาจจะลดลงไปบ้าง และอาจมีฟีเจอร์ใหม่ๆที่ทำได้เฉพาะในมือถือเพิ่มเข้าไปเล็กน้อย


วีดีโอแนะนำ


Dauntless
เป็นอีกเกมฟอร์มยักษ์จากแพลตฟอร์ม PC ที่ย้ายมาให้ชาวมือถือได้เล่นกันด้วย Dauntless เป็นเกมแนวแอคชั่นเหมือนกับเกมดังอย่าง Monster Hunter แต่เปลี่ยนกราฟิกเป็นภาพแบบการ์ตูนเซลเฉดแทน ผู้เล่นจะต้องร่วมมือกับเพื่อนเป้นทีม 4 คน ต่อสู้กับมอนสเตอร์ขนาดยักษ์ที่ในเกมนี้เรียกว่า Behemoth แล้วเอาชิ้นส่วนของมันมาสร้างเป็นอาวุธหรือเกราะพัฒนาตัวละครให้เก่งยิ่งขึ้น คาดว่าตัวเกมของภาคมือถืออาจจะคล้ายๆกับของเวอร์ชั่นเครื่อง Nintendo Switch ที่ทำออกไปก่อนหน้านี้ เพราะสามารถใช้ระบบทัชหน้าจอได้เหมือนกัน แต่คงโฟกัสที่ระบบทัชอย่างเดียวไปเลยแทน

Diablo Immortal
ตำนานเกมจาก PC ของ Blizzard ที่ประกาศทำลงมือถือเมื่อในงาน Blizzcon 2018 โดยที่มีเหล่าแฟนๆเกมของ PC โห่ด่ากันเป็นจำนวนมาก เพราะไม่พอใจที่เกมดังไปทำลงมือถือ แถมยังให้ทาง Netease ฝั่งจีนเป็นผู้พัฒนาอีกต่างหาก แฟนๆเกมชาว PC ที่ไม่ชอบเล่นเกมมือถือโดยเฉพาะเกมมือถือของจีนก็เลยแสดงความไม่พอใจยกใหญ่ แต่ผ่านมาหนึ่งปีกระแสต่อต้านก็เริ่มเงียบไปในปี 2019 และมีเกมเมอร์มือถือจำนวนไม่น้อยที่คาดหวังรอเล่น Diablo Immortal โดยระบบการเล่นและคลาสตัวละครจะคล้ายๆกับ Diablo 3

League of Legends: Wild Rift
เกมแรกเป็นที่สุดของเกมมือถือที่ตอนนี้เกมเมอร์ทั่วโลกไม่ได้เฉพาะที่ไทยต่างรอคอยที่จะได้สัมผัสกับสุดยอดเกมแนว MOBA บนมือถือจากแฟรนไชส์ชื่อดังระดับโลก League of Legends จากค่าย Riot Games เป็นเกมอื่นใดไม่ได้นอกจาก League of Legends: Wild Rift ซึ่งตอนนี้ถือว่าเป็นเกมเบอร์ต้นๆ ที่เกมเมอร์คาดหวังไว้สูงและมีคนติดตามเป็นจำนวน ข่าวดีก็คือเกมดังกล่าวมีแผนที่จะเปิดตัวบนสโตร์ประเทศไทยด้วยนั่นเองแต่เมื่อไหร่นั้นต้องรอติดตามกันอีกที

Legends of Runeterra
เกมต่อมาก็ยังคงอยู่กับแฟรนไชส์ของ League of Legends ที่ได้มีการประกาศเปิดตัวในช่วงปีที่แล้วกับเกมที่มีชื่อว่า Legends of Runeterra ซึ่งเป็นเกมที่นำเสนอในรูปแบบ Card Games โดยนำธีมและเนื้อหามาจาก LoL ซึ่งล่าสุดได้มีข่าวออกมาแล้วเกมดังกล่าวจะเปิดให้เล่นในช่วงปลายเดือนมกราคมนี้ จะจริงหรือไม่ต้องรอติดตามข่าวกันอีกที ระบบการเล่นเหมือนทำออกมาชนกับ Hearthstone เลยก็ว่าได้ กำหนดเปิดให้เล่นช่วงวันที่ 20 มกราคม 2020 นี้

Path of Exile Mobile
คู่แข่งโดยตรงกับเกม Diablo Immortal ที่เป็นแนว Hack & Slash มุมมองสูงเหมือนกัน ซึ่งตรงข้ามกับ Diablo ที่นับวันจะหมดความขลังลงเรื่อยๆ แต่ เกม Path of Exile กลับได้รับความนิยมอย่างมากใน Steam แถมในเวอร์ชั่นมือถือนี้ ยังยืนยันจะไม่มี มีระบบ “Pay To Win” อย่างแน่นอน ในขณะที่ Diablo Immortal ที่ให้จีนพัฒนาคาดว่าจะไม่พ้นระบบแบบ Pay to Win อย่างแน่นอน

Ragnarok Origin
หรืออีกชื่อก็คือ Ragnarok Love at First Sight ที่พัฒนาโดย Tencent Games ยักษ์ใหญ่ของจีน ที่อยากนำเอาตำนานเกมออนไลน์ของ PC คืนชีพในแบบระบบการเล่นดั้งเดิมมากที่สุด ซึ่งระบบการเล่นนั้นแม้จะเล่นด้วยมือถือก็มีความคล้ายคลึงกับ PC มาก แถมทำกราฟิกเป็นภาพการ์ตูนน่ารักสดใส เกมนี้ทาง Gravity ได้รับมาจาก Tencent เพื่อเป็นผู้เปิดให้บริการยังภายนอกประเทศจีน โดยมีกำหนดว่าจะเปิดให้เล่นภายในปี 2020

Ragnarok M New Generation
อีกเวอร์ชั่นของ Ragnarok เวอร์ชั่นมือถือที่มีคิวจะเปิดให้เล่นในปี 2020 เช่นกัน และล่าสุดก็เพิ่งมีการเปิดให้ทดสอบ Closed Beta รอบสองเมื่อต้นปี 2020 นี้ ตัวเกมมีการปรับปรุงเรื่องของระบบการเล่นและภาพให้ดูดีมากขึ้น และยังมีการใส่ระบบสภาพอากาศเข้าไปเพิ่มในเกม ให้มีฝนตกแดดออก พายุ ซึ่งสภาพอากาศแต่ละชนิด ส่งผลต่อตัวละครด้วย แต่โดยรวมก็มีระบบการเล่นที่ต่างไปจาก Ragnarok Origin พอสมควร เรียกว่าใครชอบเวอร์ชั่นไหนก็เลือกเล่นกันตามชอบเลย

Plants vs Zombies 3
ห่างหายจากวงการไปนานถึง 7 ปี ในที่สุดเกมจัดสวนปราบซอมบี้ก็มีภาคต่อให้เล่นกันในมือถือบ้างแล้ว จากที่ผ่านมาทาง Popcap หันไปเอาดีกับเกมยิงบนเครื่องคอนโซลอยู่ สำหรับ Plants vs Zombies 3 ได้เปิดตัวอย่างเป็นทางการและมีการเปิดให้ลองเล่นช่วง Pre-Alpha เมื่อเดือนตุลาคม 2019 ตัวเกมมีกราฟิกที่สวยงามมากขึ้นเยอะ รวมถึงเอฟเฟคของพืชที่ทำได้อลังการขึ้น มีการเพิ่มพืชชนิดใหม่ๆ เช่นเดียวกับพวกซอมบี้ และบอสซอมบี้ใหม่ๆก็ดูเอาเรื่อง

 
Pokémon Sleep
มิติใหม่แห่งการเล่นเกมโปเกมอน ไม่ต้องเดินหามอนฯ ไม่ต้องเดินฟักไข่ ไม่ต้องเดินหาจุด เล่นได้แม้กำลังหลับอยู่ ตัวเกมมีการทำระบบร่วมกับเกม Pokemon GO เพื่อให้มีการตรวจจับการนอนของผู้เล่น ผ่านทางอุปกรณ์ Pokémon GO Plus+ และบลูทูธ ส่วนระบบการเล่นอื่นๆก็อาจจะคล้ายกับ Pokemon GO แต่เน้นการนอนหลับแทนการเดิน

Teamfight Tactics
เป็นเกมมือถืออีกตัว ที่ทาง Riot ผู้สร้างเกม League of Legends ประกาศทำ เป็นเกมแนววางแผนต่อสู้แบบอัตโนมัติ หรือ Auto Chess ซึ่งตอนนี้มีเปิดให้เล่นในเวอร์ชั่น PC ไปเรียบร้อยแล้ว และกำลังจะเปิดให้เล่นเวอร์ชั่นมือถือตามมาในปี 2020 นี้

Genshin Impact
ผลงานเกมตัวใหม่จาก Mihoyo เจ้าของเดียวกับเกม Honkai Impact 3 ที่ยังคงมีแฟนๆเล่นกันอยู่ไม่ขาด จากจุดเด่นของเกมที่ใช้ภาพแบบการ์ตูนที่สวยงามและน่ารัก และใน Genshin Impact ก็ยังคงเอกลักษณ์ภาพเกมที่สวยงามน่ารักเช่นเคย แต่เพิ่มพลังด้วยการทำเป็นฉากกว้างขวางแบบ Open World ทว่าดันไปมีลักษณะเหมือนกับเกม The Legend of Zelda Breath of the Wild ของนินเทนโดเข้า ก็เลยมีดราม่าโจมตีเกมนี้ไปพอสมควร

Minecraft Earth
เกม Minecraft แบบ AR ที่ให้คุณได้สร้างโลกเสมือนที่ต้องการ ขึ้นบนฉากของโลกจริง ตัวเกมมีการเปิดให้ทดสอบช่วง Closed Beta แล้วหลายต่อหลายครั้งรวมถึงช่วง Early Access แต่ก็ยังไม่พร้อมเปิดจริง และคาดจะเปิดให้บริการจริงๆได้ในปี 2020 เร็วๆนี้

Tom Clancy’s Elite Squad
เห็นชื่อเกมแล้วน่าจะเด่ากันว่าเป็นเกมยิงล่ะสิ แต่คุณเดาผิด เพราะมันคือเกม RPG แนววางแผนจากซีรี่ส์นิยายสงครามของ Ubisoft ที่นำเอาเหล่าตัวละครดังของเกมในซีรี่ส์ Tom Clancy ต่างๆมาใช้เป้นตัวละครเกม RPG แทน ไม่ว่าจะเป็น Rainbow Six, Ghost Recon และอื่นๆ วิธีเล่นก็เพียงเลือกตัวละครที่คุณชื่นชอบ มาเป็นหมากในสงครามแบบเรียลไทม์ ว่าต้องการให้ตัวไหนมีหน้าที่อะไร ประจำอยู่ตำแหน่งไหน

War of the Visions: Final Fantasy Brave Exvius
Final Fantasy เวอร์ชั่นมือถือภาคใหม่ ที่ทำเป็นแนว Tactics RPG เหมือนกับเกมวางแผนสุดฮิตอย่าง Final Fantasy Tactics ซึ่งเกมนี้ได้เปิดให้บริการในเวอร์ชั่นภาษาญี่ปุ่นไปแล้ว เมื่อปลายปี 2019 ที่ผ่านมา และมีกำหนดจะเปิดให้เล่นภาษาอังกฤษด้วยในปี 2020 นี้ ใครที่ชอบเกมวางแผนแบบ Active Turn สไตล์ Final Fantasy Tactics ไม่ควรพลาด

Octopath Traveler: Conquerors of the Continent
ผลงานเกมอีกตัวจากค่าย Square Enix เช่นกัน ซึ่งเป็นภาคเสริมของเกม Octopath Traveler ภาคแรกที่ทำลง Switch และ PC โดยภาคมือถือนี้จะเป็นเหตุการณ์ก่อนภาคหลัก ตัวเกมเป็นแนว RPG ภาพกราฟิกแบบ 2D dot Pixel สุดคลาสสิค ที่เหมือนได้ย้อนเวลากลับไปเล่นเกมสมัยก่อน ที่ผสมผสานฉากที่สวยงามแบบ HD

ETERNAL
เห็นลายเส้นแล้วคงกำลังเข้าใจผิดว่าเป็นเกมจาก Square Enix กันใช่หรือไม่? แต่จริงๆแล้วไม่ใช่ เพราะเป็นเกมจากค่าย Asobimo ต่างหาก โดยมีคุณ Yoshitaka Amano ผู้วาด Final Fantasy ที่เราคุ้นเคยมาออกแบบภาพเกมให้แทน Eternal เป็นเกม MMORPG แบบ 3D บนมือถือแบบโอเพ่นเวิลด์ที่มีฉากกว้างใหญ่ และให้อารมณ์เหมือนกับเกม Final Fantasy มากๆ เคยเปิดให้ลองเล่นช่วง Closed Beta ไปตอนกลางปี 2019 และพร้อมจะเปิดจริงในปี 2020 นี้ ราวๆฤดูใบไม้ร่วง

Sonic at the Olympic Games – Tokyo 2020
มหกรรมกีฬาของมวลมนุษยชาติที่ยิ่งใหญ่ที่สุด กำลังจะจัดขึ้นในกรุงโตเกียว ปี 2020 นี้ แต่โดนเลื่อนไปเพราะพิษเชื้อ COVID-19 แล้วเกมนี้จะโดนเลื่อนตามไปด้วยหรือไม่

League of Legends Manager
อีกเกมจาก Riot ผู้สร้างเกม League of Legends ที่เมื่อช่วงปลายปี 2019 ประกาศเกมใหม่รัวยังกับปืนกล ซึ่งเกมนี้แนวการเล่นแตกต่างไปจากเกมอื่นๆโดยสิ้นเชิง เพราะเป็นเกมแนวบริการจัดการทีม ปกติแล้วเราจะรู้จักกันแต่เกมบริการจัดการทีมฟุตบอล อย่าง Football Manager แต่เกมนี้จะให้เราบริการจัดการทีมแข่ง Esports แทน ถือว่าแปลกและน่าลองดีเหมือนกัน

Forza Street
ปิดท้ายกันด้วยเกมแนวแข่งรถสุดฮิตของ Microsoft ที่ปกติแล้วจะมีให้เล่นแต่ใน PC Windows หรือไม่ก็เครื่อง Xbox เท่านั้น แต่ครั้งนี้ค่ายกล่องเขียวยอมนำมาลงให้ชาวมือถือได้เล่นกันด้วย จุดเด่นของเกมก็คือจำนวนรถที่มีให้ใช้มากมายและมีลิขสิทธิ์ถูกต้อง มี Event การแข่งรถที่หลากหลาย แต่จะเน้นไปที่การแข่งรถเถื่อนใต้ดินสไตล์ Fast and Furious

One Punch Man: The Strongest Man | SEA
เกมมือถือจากการ์ตูนฮีโร่สุดฮิต ตอนนี้เปิดให้ลงทะเบียนล่วงหน้าแล้ว และมีกำหนดเปิดให้เล่นในเดือนพฤษภาคม 2020

Blade & Soul: Revolution - ASIA
เกมออนไลน์สไตล์เอเชียของทาง NCsoft ที่ Netmarble นำมาดัดแปลงเป็นเวอร์ชั่นมือถือ มีกำหนดเปิดให้เล่นทั่วในเอเชียแล้ว 14 พฤษภาคม 2020 นี้

Naruto: Slugfest 
ครั้งแรกของเกมนารูโตะออนไลน์บนมือถือที่ทำเป็นแบบ 3D และยังได้ลิขสิทธิ์แท้อย่างถูกต้อง กำเนิดเปิดให้บริการ 29 เมษายน 2020 นี้แล้ว

ULTRAMAN:BE ULTRA
เกมอุลตร้าแมนเวอร์ชั่นใหม่ ที่ดูแล้วโดนแซวว่าคล้าย Ironman จะเปิดให้เล่นในญี่ปุ่นก่อน ในช่วงฤดูใบไม้ผลิ 2020 นี้

SINoALICE | Global
จากเดิมที่กำลังจะนำมาให้เล่นภายใต้บริษัท Nexon แต่ว่ามีปัญหาทำให้ต้องเปลี่ยนบริษัทที่ให้บริการ จึงเลื่อนไปเปิด กรกฎาคม 2020 นี้

Aura Kingdom 2 | Global
ซีรี่ส์เกมออนไลน์จากค่าย X-Legend ของไต้หวันที่เคยโด่งดังสมัยใน PC นำมาสร้างลงมือถือ และกำลังจะเปิดให้เล่นทั่วโลก ในวันที่ 15 เมษายน 2020
