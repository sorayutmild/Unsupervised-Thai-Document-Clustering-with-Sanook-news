เชื่อว่าหลายคนที่กำลังนอนหลับพักผ่อนในตอนกลางคืน จะต้องเคยรู้สึกอารมณ์เสียกันบ้างแน่ๆ ถ้าอยู่ดีๆ ตัวเองจะต้องมาตื่นในกลางดึกทั้งๆ ที่ยังไม่เช้าด้วยซ้ำ ยิ่งใครที่นอนหลับยากๆ อยู่แล้ว และต้องมาตื่นกลางดึกแบบนี้ก็คงต้องกลับไปตั้งใจหลับใหม่ หรือไม่บางคนตื่นแล้วอาจจะต้องตื่นเลย เพราะจะให้นอนต่อก็คงจะนอนไม่หลับจนถึงเช้า หรือหลับต่อยาก 
รู้ไหมว่าการที่มีอาการหลับๆ ตื่นๆ จะส่งผลให้เรานอนหลับพักผ่อนไม่เพียงพอ รวมถึงเกิดผลเสียต่อสุขภาพได้อีกด้วย ทีม INN ได้หาสาเหตุเบื้องต้นที่ทำให้เรามีอาการหลับๆ ตื่นๆ หรือชอบตื่นกลางดึกบ่อยๆ มาฝากกัน
4 สาเหตุที่อาจทำให้ "หลับๆ ตื่นๆ " ตอนกลางคืน

ความเครียด

แน่นอนว่าความเครียดเป็นหนึ่งในสาเหตุที่ทำให้มีอาการหลับๆ ตื่นๆ เพราะคุณอาจจะมีความกังวลต่างๆ ที่ทำให้เกิดความเครียดสะสมจนทำให้ร่างกายรู้สึกอ่อนล้าแบบไม่รู้ตัว นอกจากความเครียดแล้วยังรวมถึงความรู้สึกวิตกกังวลในเรื่องต่างๆ ไม่ว่าจะเป็นเรื่องส่วนตัวหรือเรื่องงาน เพราะฉะนั้นอยากแนะนำให้ลดความกังวลในจิตใจให้ลดลง เมื่อความกังวลและความเครียดนั้นค่อยๆ จางลงไปจะทำให้คุณนอนหลับสนิทได้มากขึ้น 

อาการเจ็บป่วย

เมื่อคุณไม่สบาย ปวดท้อง ปวดตามเนื้อตัว เป็นโรคเกี่ยวกับการนอนหลับ มีปัญหาเรื่องระบบการหายใจ มีอาการไอ หรือมีอาการเจ็บป่วยต่างๆ อยู่นั้น แน่นอนว่าอาการเหล่านี้สามารถไปรบกวนคุณตอนคุณหลับโดยที่คุณไม่รู้ตัว เพราะฉะนั้นอยากแนะนำให้ควรรีบหาวิธีแก้ไขหรือพบแพทย์เพื่อรักษา ไม่อย่างงั้นคุณก็จะต้องมาหลับๆ ตื่นๆ กลางคืนอยู่แบบนี้ ซึ่งมันไม่ดีต่อร่างกายของคุณแน่ๆ

สิ่งแวดล้อม

ลองสังเกตสภาพแวดล้อมของที่พักของคุณดู ไม่ว่าจะเป็นบ้านที่คุณพักอาศัย คอนโด หรือหอพักว่าบริเวณที่พักของคุณนั้นมีร้านค้าหรือผับที่ต้องเสียงดังตลอดเวลาหรือเปล่า ที่พักของคุณอยู่ติดถนนใหญ่ที่มีรถวิ่งตลอดทั้งวันไหม มีเสียงรบกวนจากการจราจรตลอดทั้งคืนหรือไม่ รวมถึงบางทีอาจจะเกี่ยวกับความสว่างเกินไปของห้องนอนของคุณเอง สิ่งเหล่านี้ที่เป็นสภาพแวดล้อมนั้นสามารถเป็นสาเหตุหนึ่งที่ทำให้ร่างกายของคุณหลับไม่สนิท และทำให้คุณมีอาการหลับๆ ตื่นๆ นั่นเอง 

การรับประทานอาหาร

ไม่เชื่อก็ต้องเชื่อว่าการรับประทานอาหารเป็นหนึ่งในสาเหตุที่สามารถทำให้คุณนอนหลับๆ ตื่นๆ หรือตื่นมากลางดึกได้ เนื่องจากบางทีสำหรับใครที่ชอบรับประทานอาหารดึกๆ แล้วทิ้งตัวลงนอนเลย แน่นอนว่าต้องมีอาการแน่นท้อง รู้สึกอึดอัด อาหารไม่ย่อย บางคนถึงกับมีอาการจุกเสียดจนต้องตื่นขึ้นมากลางดึก การมีพฤติกรรมแบบนี้สามารถเสี่ยงเป็นกรดไหลย้อนมากเลยนะทุกคน เพราะฉะนั้นต้องระวังไว้ แนะนำว่ากินเสร็จแล้วอย่างพึ่งล้มตัวนอนจะดีที่สุด