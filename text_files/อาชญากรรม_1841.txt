ตำรวจ สน.บางรัก รวบ กุ๊กร้านอาหาร ทำร้าย และข่มขืน เมียเก่า จนเสียชีวิต
(23 ธ.ค.) นายอดิศักดิ์ กุลดวงศรี อายุ 39 ปี ถูกตำรวจ สน.บางรัก จับกุมตัวได้ที่บริเวณหน้าบ้านเลขที่ 38 หมู่ 8 บ้านโคกกุง ต.บ้านขาม อ.เมือง จ.หนองบัวลำภู หลังก่อเหตุทำร้ายภรรยาเก่าจนเสียชีวิต
พ.ต.อ.ฤชากร จรเจวุฒิ รอง ผบก.น.6 เปิดเผยว่า ตำรวจได้รับแจ้งจากญาติของผู้เสียหายว่า น.ส.เอ (นามสมมุติ) อายุ 44 ปี ผู้เสียชีวิต ทำอาชีพเป็นแม่บ้านบริษัท คบหากับนายอดิศักดิ์ มีอาชีพเป็นกุ๊กในร้านอาหารย่านสีลม ได้อยู่กินกันมาเป็นเวลานาน และพักอยู่ที่ บ้านเลขที่ 50/10 ตรอกขุนนาวา แขวงพฤฒาราม เขตบางรัก กทม. จากนั้นได้เลิกรากันไปกว่า 5 เดือน และเมื่อช่วงดึก ของวันที่ 2 ก.ค. ที่ผ่านมา ผู้ต้องหาได้บุกเข้าไปในห้องพักดังกล่าว เกิดมีปากเสียงกันและขอร่วมหลับนอนกับผู้เสียหาย แต่ผู้เสียหายไม่ยอม นายอดิศักดิ์ จึงใช้กำลังทำร้ายร่างกาย โดยการกระทืบ และบีบคอจน น.ส.เอ สลบ จากนั้นได้ลงมือข่มขืนจนสำเร็จความใคร่ และหลบหนีไป
ต่อมา ทางญาติได้นำตัวผู้เสียหายส่ง ร.พ. เพื่อทำการรักษาตัว เพราะอาการสาหัส จนกระทั่งผู้เสียหายได้เสียชีวิตลง เมื่อวันที่ 15 สิงหาคมที่ผ่านมา ซึ่งแพทย์ได้ลงความเห็นว่า ผู้เสียชีวิตสมองบวม ปอดทั้ง 2 ข้างแข็งเป็นก้อนอักเสบ ตับ ม้าม และไต ทั้ง 2 ข้าง มีเลือดคั่ง เจ้าหน้าที่ฝ่ายสืบสวน สน.บางรัก จึงได้ทำการสืบสวน จนทราบว่า นายอดิศักดิ์ ได้หลบหนีไปอยู่ที่ จ.หนองบัวลำภู จึงติดตามจับกุมตัวได้ดังกล่าว