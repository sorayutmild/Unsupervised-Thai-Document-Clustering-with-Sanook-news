คอกีฬาหลายท่านอาจจะยังไม่ทราบว่ามีการแข่งขัน "ฟุตบอลชายหาดชิงแชมป์เอเชีย 2015" ซึ่งจัดขึ้นที่ประเทศกาตาร์ โดย "ทีมชาติไทย" ได้เข้าร่วมการแข่งขันด้วย ระหว่างวันที่ 23-28 มีนาคม ที่ผ่านมาโดยผลปรากฏว่าทัพ "ช้างศึกชายหาด" ของเรา จบทัวร์นาเม้นต์ด้วยตำแหน่งบ๊วยของกลุ่ม ดี หลังจากลงแข่งขันไปสองนัด พ่ายทีมชาติเลบานอนในช่วงต่อเวลาพิเศษ 2-3 และแพ้ทีมชาติอิหร่านไป 1-8 ซึ่งเมื่อคิดคะแนน รวมลูกได้-เสียต่างๆแล้ว ทีมชาติไทยรั้งอันดับ 13 จากทั้งหมด 14 ทีมที่เข้าร่วมการแข่งขันส่วนแชมป์เอเชียประจำปีนี้ได้แก่ ทีมชาติโอมาน เอาชนะ ทีมชาติญี่ปุ่น ได้ในรอบชิงชนะเลิศที่ต้องตัดสินกันถึงช่วงดวลลูกจุดโทษ ส่วนอันดับสามเป็น ทีมชาติอิหร่าน โดยทั้งสามชาติจะคว้าตั๋วไปเล่น "ฟุตบอลชายหาดชิงแชมป์โลก 2015" ที่ประเทศโปรตุเกส ในช่วงเดือนกรกฎาคมนี้ต่อไปอย่างไรก็ดี แม้ทีมชาติไทยจะตกรอบแรก แต่ทาง Beach Soccer Worldwide สื่อดังด้านฟุตบอลชายหาดของโลก ได้คัดเลือก "5 ประตูสุดสวยประจำทัวร์นาเม้นต์" มาให้แฟนลูกหนังพื้นทรายได้ยลกันและเป็น "คมกริช ณ น่าน" แข้งตัวเก่งทีมชาติไทยที่คว้ารางวัลประตูสุดงามอันดับหนึ่งของรายการนี้ไปครอง กับลูกยิงจักรยานอากาศแบบเหนือชั้นในนัดที่พบกับทีมชาติเลบานอนนั่นเองสวยงามเหมาะสมกับรางวัลขนาดไหน เชิญชมคลิปพร้อมทั้งอีก 4 ประตูที่เหลือด้านล่างได้เลยครับ
