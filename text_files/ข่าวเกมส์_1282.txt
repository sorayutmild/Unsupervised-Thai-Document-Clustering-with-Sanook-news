ซวยอีกราย! ซื้อเครื่อง PS4 ทางเน็ต ได้หินสองก้อน
ซวยอีกราย! ซื้อเครื่อง PS4 ทางเน็ต ได้หินสองก้อน
ปัจจุบันนี้การซื้อขายสินค้าผ่านทางออนไลน์ ได้รับความนิยมมากขึ้น จากที่เขามักได้เห็นเว็บร้านค้าออนไลน์โผล่ขึ้นมามากมาย รวมไปถึงการเปิดร้านใน Facebook ก็ได้รับความนิยมมากด้วย เพราะ Facebook มีฟีเจอร์รองรับในส่วนนี้อย่างมาก แต่ว่าสิ่งหนึ่งที่ยังคงเป็นปัญหาสำหรับการซื้อสินค้าผ่านทางออนไลน์ก็คือ "ปัญหาการโกง" ที่ยังคงพบเจออยู่บ่อยครั้ง แม้ว่าเทคโนโลยีและระบบให้บริการจะก้าวหน้าไปแค่ไหนก็ตาม
ร้านค้าออนไลน์ที่ขายเกมก็ได้รับความนิยมอย่างมากเหมือนกันในปัจจุบัน เพราะสะดวกในการซื้อ มีเกมให้เลือกแทบทุกเกมและยังส่งให้ถึงบ้านไม่ต้องเดินทางไปซื้อ อย่างเว็บนอกที่นิยมก็มี Playasia และ Amazon ร้านไทยก็มีเปิดเยอะโดยเฉพาะใน Facebook ซึ่งถ้าเป็นการสั่งซื้อจากร้านโดยตรงเลยก็มักจะไม่มีปัญหาอะไร แต่ถ้าเป็นการซื้อจากผู้ขายอื่น ที่ลงขายผ่านเว็บที่เป็นตัวแทนหรือตัวกลางเนี่ยสิ ต้องระวังให้ดี อย่างที่ชายอเมริกันเจอรายล่าสุดนี้
Igor Baksht หนุ่มอเมริกันรายนี้สั่งซื้อเครื่อง PS4 ผ่านเว็บไซต์ร้าน Walmart สาขาเมือง Stapleton รัฐ Colorado เมื่อเปิดเครื่องออกมาเขาก็แทบช็อคเมื่อเจอกับก้อนหิน 2 ก้อน แทนที่จะเป็นชุดเครื่อง PS4 - GTA V Bundle แบบที่ลงขายไว้ในเว็บ ซึ่งเครื่องที่เขาซื้อนั้นเป็นของคนที่มาลงขายผ่าน Walmart เท่านั้น ไม่ได้เป็นการซื้อกับทางตัวแทนจำหน่ายโดยตรง และพนักงานของ Walmart ที่รับกล่องเครือง PS4 นี้มาก็ไม่ได้เช็คของในกล่อง และเรื่องน้ำหนักที่ผิดปกติของสินค้าด้วย โดยทาง Igor Baksht ได้นำกล่อง PS4 ที่มีหินสองกล้องนี้ไปส่งคืนให้ Walmart แต่ทางร้านก็ไม่สามารถตามเอาผิดกับคนร้ายได้ทันที ก็เลยใช้วิธีคืนเงินแทน
Igor Baksht ผู้เสียหาย แนะนำให้คนที่ซื้อของผ่านออนไลน์มา ให้เช็คสินค้าให้ดีทันทีที่ได้รับสินค้า ว่าในกล่องมีอะไรบ้าง ครบทั้งเครื่องเกมแผ่นเกมหรือเปล่า เพราะอาจจะเจอของที่ไม่คาดคิดแบบเขา