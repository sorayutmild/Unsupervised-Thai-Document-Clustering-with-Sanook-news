จากเหตุการณ์ไม่คาดฝันกับการจากไปของคนดังในแวดวงบันเทิงก่อนวัยอันควร ไม่ว่าจะด้วยเหตุใดๆ ก็ตาม นอกจากครอบครัวรวมถึงคนใกล้ชิดของเขาและเธอต้องอยู่สภาวะโศกเศร้าแล้ว ในมุมของแฟนคลับคงเศร้าสลดไม่ต่างกัน เมื่อต้องสูญเสียบุคคลอันเป็นที่รักจากไปอย่างไม่มีวันกลับ  
อนึ่ง ทีมข่าวบันเทิง Sanook! News ขอย้อนรำลึกดาราที่จากไปและยังอยู่ในความทรงจำของใครหลายคน ซึ่งดาราคนดังบางท่านเสียชีวิตขณะกำลังมีชื่อเสียงโด่งดัง ร่วมรำลึกด้วยความอาลัย

ปู วิชชุดา สวนสุวรรณ เสียชีวิตจากอุบัติเหตุรถคว่ำบนถนนบางนา-ตราด บริเวณทางโค้ง หรือที่รู้จักกันดีว่า โค้งร้อยศพ เมื่อปี พ.ศ.2536 ขณะนั้นเธอมีอายุเพียง 19 ปีเท่านั้นและกำลังมีชื่อเสียงที่โด่งดังเป็นอย่างมากจากละครเรื่อง อรุณสวัสดิ์ ทางช่อง 7 ข่าวดังกล่าวนำมาซึ่งเสียงร่ำไห้ของทุกคนที่รักเธอ วันนี้เธอยังคงอยู่ในความทรงจำตลอดไป

เก๋ บุญพิทักษ์ จิตต์กระจ่าง เธอเสียชีวิตจากอุบัติเหตุทางรถยนต์ จุดเกิดเหตุบริเวณทางโค้งโรงโป๊ะ อ.บางละมุง ชลบุรี เมื่อปี พ.ศ.2538 ขณะนั้น เก๋ มีอายุได้เพียง 22 ปีเท่านั้น ก่อนหน้าที่จะเสียงชีวิตเธอได้รับเลือกให้รับบท ใจเริง  ในละครเรื่อง เพลิงบุญ ถือเป็นการพลิกบทบาทที่ท้าทายการเป็นนักแสดงของเธออย่างมาก แต่ไม่มีใครรู้ชะตาชีวิตได้เลย วันนี้ชื่อของ เก๋ บุญพิทักษ์ ยังตราตรึงในใจของคนวงการบันเทิง  

จอห์น ดีแลนด์ เสียชีวิตจากอุบัติเหตุรถพลิกคว่ำและถูกไฟคลอกบนถนนสุขุมวิท อ.ศรีราชา จ.ชลบุรี เมื่อปี พ.ศ. 2538 เช้าของวันที่ 1 ธันวาคม ทุกสื่อต่างรายงานการเสียชีวิตของนักแสดงหนุ่มคนนี้ หลายคนไม่เชื่อว่าจะเป็นเขา เพราะในยุคนั้น จอห์น ดีแลนด์ คือนักแสดงวัยรุ่นที่กำลังโด่งดังแบบสุดขีดและในช่วงเวลาดังกล่าวเขากำลังถ่ายทำละครเรื่อง เมื่อหมอกสลาย แต่ยังไม่ทันได้ถึงฉากอวสาน จอห์น มีอันต้องจากไปอย่างไม่มีวันกลับด้วยอายุเพียง 17 ปี วันนี้เชื่อว่าแฟนคลับยังคงคิดถึงเขาเสมอ

ธรรม์ โทณะวนิก เสียชีวิตจากการพลัดตกจากคอนโดชั้น 17 เมื่อปี พ.ศ.2538 ชื่อของนักแสดงหนุ่มคนนี้กำลังเป็นดาวรุ่งพุ่งแรงมีงานหลั่งไหลเข้ามามากมาย แต่สุดท้ายเขาไม่อาจทำตามความฝันของตัวเองได้ อุบัติเหตุดังกล่าวสร้างความสะเทือนใจแก่ครอบครัวและเพื่อนในวงการบันเทิงเป็นอย่างมาก เพราะเป็นการจากที่ไม่ได้มีการอำลาแต่อย่างใด เวลาผ่านมา ณ ปัจจุบัน ผู้ชายคนนี้ยังอยู่ในใจแฟนคลับมิรู้ลืม

โจ้ นิสา วงศ์วัฒน์ เสียชีวิตจากอุบัติเหตุทางรถยนต์ บริเวณโค้งรัชดา หรือโค้งร้อยศพ ถ.รัชดาภิเษก เมื่อปี พ.ศ. 2538 ในค่ำคืนของวันที่ 6 เมษายน วงกาารบันเทิงได้สูญเสียนักแสดงสาวมากฝีมือไปอย่างไม่มีวันกลับ ชื่อของ โจ้ นิสา วงศ์วัฒน์ โด่งดังจากบทร้ายเรื่อง เพลิงพ่าย เป็นอีกหนึ่งบุคลากรที่น่าจดจำไว้ในใจ

หมอก ณัฐสิมา เสียชีวิตด้วยโรคเอสแอลอี (SLE) เมื่อปี พ.ศ. 2540 ในช่วงเวลาดังกล่าวโรคนี้หลายคนยังไม่ค่อยรู้จักสักเท่าไหร่ มีคนดังเพียง 2 ท่านที่ถูกโรคนี้คร่าชีวิตไปอย่างไม่มีวันกลับ "ราชินีลูกทุ่ง พุ่มพวง ดวงจันทร์" และ "หมอก ณัฐสิมา" ข่าวการเสียชีวิตของนักแสดงวัยรุ่นสาวยังความเสียใจให้กับเพื่อนร่วมวงการบันเทิงเป็นอย่างมาก เป็นที่น่าเสียดายเธอจากไปด้วยวัยเพียง 25 ปีเท่านั้น 

เล็ก ศรัณย์ เสียชีวิตจากการพลัดตกน้ำ บางคนบอกว่าเห็นนักแสดงหนุ่มกระโดดลงไปเอง เหตุการณ์เกิดขึ้นเมื่อปี พ.ศ.2541 จากเหตุการณ์ดังกล่าวสร้างความตกตะลึงให้กับคนใกล้ชิดเป็นอย่างมาก ชื่อเสียงของ เล็ก ศรัณย์ ในปีที่เขาเสียชีวิตนั้นถือว่าเป็นช่วงเวลาทองจังหวะขาขึ้นมีละครสองเรื่องซ้อนในปีนั้น แต่เป็นน่าเสียดายวงการบันเทิงได้สูญเสียบุคลากรไปแบบกะทันหัน ปัจจุบันเขายังคงเป็นขวัญใจของแฟนคลับที่เติบโตมาในช่วงเวลาเดียวกัน 

โจ้ วงพอช เสียชีวิตจากอาวุธปืนภายในลิฟท์ คอนโดย่านสุขุมวิท 50 เมื่อปี พ.ศ. 2545 เป็นข่าวช็อกวงการเพลงเป็นอย่างมากโดยเฉพาะครอบครัวและแฟนเพลงเพราะไม่มีเหตุบ่งชี้แต่อย่างใดว่าเขาจะทำอัตวินิบาตกรรมแบบนี้ ผลงานเพลงของ โจ้ เสียงร้องยังคงตราตรึงอยู่ในใจจนถึงทุกวันนี้   

ปีย์ โปเตโต้ เสียชีวิตจากไฟดูดในห้องน้ำ เมื่อปี พ.ศ. 2545 ข่าวการเสียชีวิตของนักร้องนำวงโปเตโต้ทำให้แฟนคลับต่างช็อกไปตามๆ กัน เพราะในช่วงเวลาดังกล่าววงโปเตโต้กำลังมีพุ่งทะยานเป็นวงน้องใหม่ในวงการเพลง ความฝันของ ปีย์ ปิดฉากลงแบบฉับพลัน ต่อมาวงโปเตโต้ ได้นักร้องนำมาแทนคือ ปั๊บ โปเตโต้ 

ไผ่ เฟิร์สสเตจ เสียชีวิตจากอุบัติเหตุเครื่องเล่นเฟียร์ แฟคเตอร์ ตกใส่ศีรษะและกระแทกอย่างแรงจนได้รับบาดเจ็บสาหัสและเสียชีวิต เหตุการณ์ดังกล่าวเกิดขึ้น เมื่อวันที่ 13 พฤศจิกายน 2548 ในช่วงเวลาดังกล่าวถือว่า ไผ่ กำลังก้าวไต่ขึ้นเป็นนักร้องมืออาชีพ แต่สุดท้ายความฝันของเขามีอันต้องจบไปแบบน่าเสียดายด้วยวัยเพียง 22 ปี ชื่อของเขายังถูกจดจำอยู่ทุกวันนี้ 

ออฟ อภิชาติ เสียชีวิตเมื่อปี พ.ศ. 2549 ในวัยขึ้นเลข 3 จากโรคหอบหืดซึ่งเป็นโรคประจำตัวของเขา ออฟ อภิชาติ ได้รับฉายา คีนูรีฟ เมืองไทย และเขาได้ฝากผลงานไว้เรื่องสุดท้ายคือ เงื่อนริษยา สาเหตุการเสียชีวิตของเขาสร้างความเศร้าเสียใจให้กับครอบครัวและเพื่อนพ้องในวงการบันเทิงเป็นอย่างมาก ชื่อของ ออฟ อภิชาติ ใครที่รู้จักเขาเชื่อว่ายังไม่ลืมเลือนแน่นอน 

บิ๊ก ดีทูบี เสียชีวิตจากอุบัติเหตุทางรถยนต์ตกคูน้ำและเกิดการสำลักน้ำครำ เหตุการณ์นี้เกิดขึ้นเมื่อปี พ.ศ. 2546 ในช่วงเวลาดังกล่าว บิ๊ก นอนรักษาตัวจากการเป็นเจ้าชายนิทรา ท่ามกลางความห่วงใยของแฟนคลับที่เฝ้ารอให้ บิ๊ก ดีทูบี ตื่นกลับมาร้องเพลงให้พวกเขาฟังอีกครั้ง แต่สุดท้ายแรงปรารถนาไม่อาจยื้อลมหายใจของเขาไว้ได้ บิ๊ก จากไปอย่างสงบเมื่อวันที่ 9 ธันวาคม พ.ศ. 2550 และเขายังคงเป็นที่รักของแฟนคลับทุกคน

เนส ธนดล เสียชีวิตด้วยโรคไวรัสตับอักเสบบีขึ้นสมองและมีอาการติดเชื้อในกระแสเลือดจนกระทั่งเสียชีวิตเมื่อววันที่ 9 พฤษภาคม 2553 ข่าวคราวการจากไปของ ดีเจเนส ทำให้แฟนคลับที่รักและติดตามในผลงานเขา ต่างช็อกกันไปตามๆ กัน

สิงห์ มุกสิพงศ์ หรือ สิงห์  Sqweez Animal เสียชีวิตจากการตกที่สูงในคอนโดหรูย่านทองหล่อ เมื่อวันที่ 29 กรกฎาคม 2558 ข่าวการเสียชีวิตของ สิงห์ ทำให้ทุกคนช็อกเป็นอย่างมากเพราะไม่มีสัญญาณใดๆ ออกมาเลยว่าเขาจะตัดสินใจจบชีวิตลงแบบนี้  ท่ามกลางความเสียใจของครอบครัว เพื่อนสนิทในวงและเพื่อนพ้องในวงการเพลง รวมถึงเพื่อนสาวคนสนิทอย่าง เฟย์ FFK วันนี้ สิงห์ ได้จากทุกคนไปอย่างไม่มีวันกลับ ภาพของเขายังคงอยู่ในความทรงจำของทุกคนที่รักเขา 
ขอร่วมรำลึกด้วยความอาลัย มา ณ ที่นี้ (ขอบคุณภาพจาก: 70-90 memory blogpost)