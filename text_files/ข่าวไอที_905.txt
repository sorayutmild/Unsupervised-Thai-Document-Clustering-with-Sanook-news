
เชื่อว่านอกจากคุณสมบัติและฟีเจอร์ใหม่ๆ ของ iPhone 7 แล้ว หลายคนคงอยากทราบถึงความทนทานของเรือธงแห่งยุคจาก Apple ตัวนี้กันแน่ๆ โดยเฉพาะกับคนที่ยังหลอนกับกรณี “Bendgate” ของ iPhone 6 และ iPhone 6 Plus อยู่
ในวันนี้ JerryRigEverything จาก YouTube ก็ได้นำคำตอบมาให้ดูกันแล้ว ด้วยการจับ iPhone 7 มาทดสอบความทนทานแบบหฤโหด ขีดข่วนทุกส่วนทั้งหน้าจอ, ปุ่ม Home, ลำโพง, เส้นเสาอากาศ, ปุ่มกด และเลนส์กล้อง ตามมาด้วยการลนไฟหน้าจอ และปิดท้ายด้วยการจับมาหักสุดแรงด้วยมือ สุดท้ายแล้วยอดเรือธงปี 2016 จาก Apple จะต้านทานได้แค่ไหน เราไปชมพร้อมๆ กันเลยครับ

โมเดลที่นำมาทดสอบในครั้งนี้ เป็น iPhone 7 สีดำด้าน Matte Black

การทดสอบด่านแรกคือความทนทานต่อการขีดข่วนของหน้าจอ โดยจะแบ่งเป็น 8 ระดับ ตามความแข็งของวัสดุที่นำมาขูดลงบนจอ ซึ่ง iPhone 7 ก็สามารถทนต่อการขีดข่วนได้ถึง 6 ระดับก่อนจะเริ่มเป็นรอย ถือว่ามีความทนทานของหน้าจอพอๆ กับสมาร์ทโฟน high-end ทั่วไป ในระดับนี้เหรียญและกุญแจในกระเป๋ากางเกงไม่อาจทำให้เกิดริ้วรอยได้ แต่ก็ควรติดฟิล์มกันรอยไว้ เพราะยังมีโอกาสเกิดรอยขีดข่วนจากการเสียดสีกับวัตถุอื่นๆ เช่นเม็ดทรายได้อยู่

ถัดจากหน้าจอก็เป็นคิวของปุ่ม Home แบบใหม่ ซึ่งคราวนี้ Apple ได้เปลี่ยนเป็นแบบสัมผัสแล้ว และยังลือกันว่าใช้วัสดุเป็นแร่ซัฟไฟร์ซึ่งมีความทนทานต่อการขีดข่วนสูงเกือบเท่าเพชรอีกด้วย การทดสอบเริ่มขึ้นโดยการใช้ปลายมีดคัตเตอร์กรีดย้ำๆ ลงไปบนปุ่ม ซึ่งผลก็คือไม่ระคายผิวแม้แต่น้อย จึงเพิ่มระดับการทดสอบเป็นการนำเอา scratch tester ระดับ 6 มาขูดลงไปแทน ณ จุดนี้ตัวปุ่มเริ่มมีริ้วรอยเกิดขึ้น ซึ่งหมายความว่าปุ่ม Home แบบใหม่นี้เป็นกระจกเหมือนกับหน้าจอ ไม่น่าจะใช่แร่ซัฟไฟร์อย่างที่ลือกัน เพราะแร่ซัฟไฟร์จะเริ่มเป็นรอยที่ระดับ 8 และ 9

ขั้นต่อไปคือการทดสอบความทนทานของลำโพงด้วยการใช้ปลายมีดคัตเตอร์กรีด ซึ่งก็สามารถทนต่อคมมีดได้อย่างดี ไม่หลุดหรือฉีกขาด

สำหรับตัวเครื่องด้านหลังซึ่งผลิตจากวัสดุอลูมินัม เมื่อทดสอบโดยใช้กุญแจขูด สามารถใช้นิ้วลูบให้รอยหายไปได้ แต่เมื่อเจอกับมีดคัตเตอร์กลับโดนกรีดเป็นรอยลึกอย่างง่ายดาย จึงควรระวังเรื่องการเก็บของมีคมหรือวัตถุปลายแหลมไว้ในกระเป๋ากางเกงด้วย

มีดคัตเตอร์ไม่สามารถทำอะไรกระจกเลนส์ของกล้องหลังได้ แต่ยังคงถูก scratch tester ระดับ 6 ขูดเป็นรอยอยู่ดี จึงคาดว่าเป็นวัสดุกระจกแบบเดียวกับหน้าจอและปุ่ม Home

ไฟแฟลช LED 4 ดวงโดนคัตเตอร์ขูดเป็นรอยลึกอย่างง่ายดาย 

ปุ่มกดบนตัวเครื่องทุกปุ่มทำจากโลหะ ซึ่งมีความทนทานกว่าปุ่มกดพลาสติกบนสมาร์ทโฟนทั่วไป และสียังลอกยากกว่าด้วย 


เส้นเสาอากาศยังคงเป็นพลาสติกอยู่ จึงถูกขูดเป็นรอยได้อย่างไม่ยากเย็น
 
สำหรับหน้าจอ IPS ของ iPhone 7 นั้น สามารถทนต่อการสัมผัสกับเปลวไฟโดยตรงได้ประมาณ 10 วินาทีก่อนจะกลายเป็นสีดำ แต่ไม่กี่วินาทีต่อมาก็สามารถฟื้นตัวกลับมาเป็นปกติได้

และแล้วก็มาถึงการทดสอบสุดท้ายที่หลายคนรอคอยนั่นคือการทดสอบงอเครื่องด้วยมือ ซึ่ง iPhone 7 ก็สามารถทนทานต่อการทดสอบได้อย่างน่าประทับใจ แม้จะมีการบิดงอเล็กน้อย แต่เมื่อผ่อนแรงลงตัวเครื่องก็สามารถกลับคืนสภาพเดิมได้อย่างรวดเร็ว ไม่หักงอจนหลุดเป็นชิ้นๆ จึงมั่นใจได้ว่าไม่เกิดกรณี Bendgate แบบใน iPhone 6 แน่นอน 
อย่างไรก็ตามแรงเค้นขนาดนี้อาจทำให้ซีลกันน้ำในตัวเครื่องเสียหายได้ จึงต้องระวังในจุดนี้ด้วย

โดยรวมแล้ว iPhone 7 มีงานประกอบที่ดีและใช้วัสดุที่ทนทานสมเป็นสมาร์ทโฟนเรือธงแห่งปี 2016 ไม่น่าจะทำให้แฟนๆ ไอโฟนผิดหวังอย่างแน่นอน สำหรับคลิปวิดีโอการทดสอบแบบเต็มๆ สามารถดูได้ด้านล่างครับ
 ที่มา : JerryRigEverything
แปลและเรียบเรียง : techmoblog.com
