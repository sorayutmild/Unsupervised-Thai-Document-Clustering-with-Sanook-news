(15 ม.ค.) ผู้สื่อข่าวรายงานว่า เมื่อเวลาประมาณ 10.30 น. ที่ผ่านมา ดาราตลก "เด่น ดอกประดู่" หรือ นายบรรพต วีระรัฐ ได้เดินทางเข้าพบเจ้าหน้าที่ตำรวจ สน.วังทองหลาง หลังพบปรากฎอยู่ในคลิปฟิตเนสสยิว เอบิฟิตเนส จนกลายเป็นประเด็นโด่งดังในสังคม
เด่น ดอกประดู่ เข้าให้ข้อมูลกับเจ้าหน้าที่ตำรวจ ใช้เวลาไม่นานนัก ก่อนจะมาชี้แจงกับสื่อมวลชน โดยยืนยันว่า เหตุการณ์วันนั้นถูกเชิญไปเป็นพิธีกรในการงานสังสรรค์ปีใหม่ ไม่ทราบมาก่อนว่าจะมีกิจกรรมโป๊เปลือยเช่นนี้ ยอมรับว่าตกใจเช่นเดียวกัน แต่ไม่ได้แตะเนื้อต้องเนื้อหรือโดนตัวผู้หญิงเปลือย จากภาพในคลิปน่าจะเป็นเพียงมุมกล้อง ท่ามกลางเสียงเชียร์จากลูกค้าที่อยากให้ทำท่าตลกๆ
ขณะที่รายการ เรื่องเล่าเช้านี้ ทางช่อง 3 ได้สัมภาษณ์ดาราตลกเกี่ยวกับประเด็นนี้ ก่อนจะเดินทางไปให้ข้อมูลกับเจ้าหน้าที่ตำรวจ เด่น ดอกประดู่ ก็ยอมรับว่าอยู่ภายในงานเลี้ยงดังกล่าวจริง เหตุเกิดขึ้นเมื่อวันที่ 5 มกราคมที่ผ่านมา ตนถูกวานให้เป็นพิธีกร แบบไม่รู้รายละเอียดใดๆ เกี่ยวกับงาน
บรรยากาศในเริ่มแรกก็มีการร้องเพลงสังสรรค์สลับกับพูดคุย เล่นมุกตลกให้แขกสนุกสนานตามปกติ กระทั่งมีเสียงประกาศขึ้นว่า "เชิญทุกท่านพบกับสาวน้อยได้เลยครับ" ก่อนที่จะมีหญิงสาวในชุดบิกินี่เดินเข้ามา 4-5 คน ตนรู้สึกตกใจมาก เพราะไม่คิดว่าจะเจออะไรแบบนี้
เด่น ดอกประดู่ เล่าต่อว่า เวลาผ่านไปสักพัก แขกก็ขอให้ทำท่าตลกๆ เพื่อจะขอถ่ายรูป ตนทำท่าปากจู๋ให้ และก็มีผู้หญิงคนหนึ่งมานั่งตัก ก็ให้ถ่ายรูปแบบไม่ได้คิดอะไร จนมาเห็นรูปก็พบว่าปากตนอยู่ใกล้จะโดนหน้าอกผู้หญิงอยู่แล้ว ตนจึงรู้สึกไม่สบายใจ ขอตัวกลับบ้านและเล่าให้ภรรยากับครอบครัวฟังทั้งหมด
จนล่าสุดภรรยาบอกว่ามีคลิปหลุด ตนยอมรับว่าเครียดมาก คือต้องมาเสียภาพตอนอายุปูนนี้ งานนี้ตนไม่รู้เกี่ยวกับรายละเอียดงานเลยจริงๆ ต้องขอโทษสังคมด้วย ตนไม่ได้มีเจตนาที่จะให้ภาพปรากฏออกมาเป็นแบบนั้น และเข้าใจว่าผู้หญิงที่รับจ้างมาในงานวันนั้น น่าจะมีความจำเป็นต้องเลี้ยงดูครอบครัว จึงตัดสินใจเลือกทำงานแบบนั้น