เคยดื่มแอลกอฮอล์สังสรรค์กับเพื่อนๆ แล้วเห็นเพื่อนหน้าแดงแปร๊ดกันบ้างไหมคะ หรือบางทีอาจจะเป็นเราเองก้ได้ที่หน้าแดงกว่าชาวบ้านเขา ทั้งๆ ที่ตอนนั้นอาจจะยังไม่เมาก็ได้ แต่เลือดลมทำไมสูบฉีดดีเหลือเกิน บ้างก็อ้างว่าเพราะเป็นคนผิวขาว เลยเห็นสีหน้าแดงๆ ชัดกว่าคนอื่น แต่แท้ที่จริงแล้วอาการหน้าแดงเวลาดื่มเหล้าแบบนี้ อาจเป็นอาการที่บ่งบอกถึงความเสี่ยงต่อการเป็นโรคมะเร็งได้หรือไม่? ไปหาคำตอบกันค่ะ
____________________
ทำไมดื่มแอลกอฮอล์แล้วหน้าแดง?
ปรกติเมื่อเราดื่มแอลกอฮอล์ ตับจะทำหน้าที่กำจัดแอลกอฮอล์ออกจากร่างกาย โดยอาศัยเอนไซม์ที่เปลี่ยนแอลกอฮอล์เป็น Acetaldehyde (หากมีสารนี้ในร่างกายเยอะๆจะทำให้เกิดอาการเมาค้าง) จากนั้นร่างกายก็จะเอาสารตัวนี้ไปทำปฎิกริยาแล้วขับออกจากร่างกายอีกที
สำหรับคนเอเชีย โดยเฉพาะเอเชียตะวันออก จะมีปัญหาที่ยีนส์ ALDH2 ที่ทำให้การกำจัด Acetaldehyde ทำงานได้น้อยลง ผลคือใครที่มียีนส์ตัวนี้มาก ก็จะดื่มเหล้าแปบเดียว ก็ตัวแดงก่ำเป็นลูกตำลึงเรียบร้อย
 
ดื่มแอลกอฮอล์แล้วตัวแดงง่าย เสี่ยงเป็นมะเร็งจริงหรือ?
การที่ Acetaldehyde สะสมในร่างกายบ่อยๆเพราะกระบวนการกำจัดมันไม่ดี จะทำให้คนกลุ่มนี้มีความเสี่ยงที่จะเป็นมะเร็งสูงกว่าคนอื่นเยอะมาก มีตัวเลขระบุว่า จะเสี่ยงต่อการเป็นมะเร็งหลอดอาหาร สูงกว่าคนทั่วไป 6-10 เท่า และถ้าคนกลุ่มนี้ดื่มเหล้าประจำสม่ำเสมอ จะเสี่ยงต่อการเป็นมะเร็งหลอดอาหารสูงกว่าคนทั่วไป ราว 90 เท่า
 

 
ดังนั้นใครที่มีอาการหน้าแดงก่ำเมื่อดื่มแอลกอฮอล์ ขอให้ลองไปตรวจร่างกายดูบ้าง หรือดื่มแอลกอฮอล์ให้น้อยลง จะดีต่อสุขภาพมากกว่านะคะ