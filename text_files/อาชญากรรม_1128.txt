เด็กชายวัย 3 ขวบหายตัวไป หลังออกจากบ้านไปพร้อมแม่ แต่ปรากฏว่าแม่กลับบ้านมาเพียงคนเดียว ตำรวจออกตามหาพบเป็นศพปริศนาอยู่กลางทุ่งนา
(18 ต.ค.) พ.ต.อ.ธีรวุฒิ แสงมณี ผกก. พ.ต.ท.จาตุรนต์ พลานุพัฒน์ รองผกก.สืบสวน สภ.ภาชี จ.พระนครศรีอยุธยา พร้อมกำลังเจ้าหน้าที่ตำรวจ เจ้าหน้าที่สมาคมอยุธยารวมใจ ออกเดินเท้าตามรางรถไฟและค้นหาป่าหญ้าริมทางรถไฟ ค้นหาตัว น้องไทเกอร์ อายุ 3 ปี ที่หายตัวไป หลังจากเดินทางมาที่ อ.ภาชี กับ นางรุ่งทิพย์ อายุ 34 ปี ผู้เป็นแม่ ตั้งแต่วันที่ 14 ตุลาคมที่ผ่านมา แล้วเกิดการพลัดหลงหรือหายตัวไปอย่างเป็นปริศนา
โดยผู้เป็นแม่ยังให้การวกไปวนมาถึงสาเหตุที่ลูกชายหายตัวไป ไม่รู้ว่าหายไปตอนไหน กำลังเจ้าหน้าที่ออกค้นหาจนไปพบรองเท้าแตะของน้องไทเกอร์ อยู่ในป่าหญ้า กับรองเท้าของนางรุ่งทิพย์ จึงเร่งระดมค้นหาในป่ากก ซึ่งมีความสูงประมาณ 2 เมตร น้ำลึกประมาณ 1.50 เมตร แต่ไม่พบตัว
ต่อมาเจ้าหน้าที่ตำรวจได้รับแจ้งจาก นายประเมิน สอดงส่องกิจ ผู้ใหญ่บ้าน ม.4 ต.ดอนหญ้านาง อ.ภาชี จ.พระนครศรีอยุธยา ที่ร่วมออกค้นหาตัวน้องไทเกอร์ว่าพบศพเด็กชาย อยู่ในท้องนา ต.หนองน้ำใส อ.ภาชี จ.พระนครศรีอยุธยา จึงนำกำลังไปตรวจสอบพร้อมกับญาติของน้องไทเกอร์ ยืนยันว่าเป็นศพของน้องไทเกอร์
จากการตรวจสอบพบว่าอยู่ในสภาพลอยอืด สวมใส่เสื้อสีแดงไม่สวมกางเกง เสียชีวิตมาแล้วประมาณ 1-2 วัน จากการตรวจสอบของแพทย์โรงพยาบาลภาชี ในเบื้องต้นไม่สามารถระบุได้ว่าเสียชีวิตด้วยสาเหตุใด ต้องส่งศพไปชันสูตรที่โรงพยาบาลธรรมศาสตร์เฉลิมพระเกียรติ จ.ปทุมธานี เพื่อหาสาเหตุการเสียชีวิต
นายเอกชัย อายุ 39 ปี เพื่อนร่วมงานของพ่อน้องไทเกอร์ กล่าวว่า น้องไทเกอร์ออกจากบ้านพร้อมกับแม่ตั้งแต่วันที่ 14 ตุลาคม ทางบ้านเข้าใจว่าว่าแม่พากลับไปบ้านที่ จ.สุรินทร์ เพราะทะเลาะกับสามี จนวันที่ 16 ตุลาคม ได้กลับไปที่บ้านที่ จ.นนทบุรี เพียงคนเดียว บอกกับทางบ้านไม่ได้พาน้องไปด้วย พูดจาวกไปวนมา ให้การสับสน ตามตัวมีบาดแผลคล้ายกับถูกกิ่งไม้ขีดข่วน
เมื่อค้นในตัวพบตั๋วรถไฟขึ้นจากสถานีรถไฟหลักสี่ ไปยังสถานีรถไฟภาชี จึงรีบเดินทางมาตามหาตัวน้องไทเกอร์แต่ไม่พบตัว จึงประสานเจ้าหน้าที่ตำรวจร่วมกันตรวจสอบภาพจากกล้องวงจรปิด กระทั่งพบภาพน้องไทเกอร์อยู่กับนางรุ่งทิพย์ เดินมุ่งหน้าไปที่ทางรถไฟ จึงเริ่มการค้นหาร่วมกับเจ้าหน้าที่ตำรวจตั้งแม่เมื่อวันที่ 17 ตุลาคมที่ผ่านมา จนกระทั่งมาพบศพดังกล่าว
จากการสอบถาม นางรุ่งทิพย์ ให้การวกไปวนมาคล้ายคนสติไม่ดี บอกเพียงว่าขึ้นรถไฟจะกลับบ้านที่ จ.สุรินทร์ มากับลูกแล้วเห็นว่าสามีตามมาจึงลงรถไฟ แล้วเดินไปตามรางรถไฟ ก่อนจะมีคนขี่รถจักรยานยนต์มารับลูกไป จากนั้นไม่รู้ว่าลูกหายไปไหน ปฎิเสธว่าไม่ได้ทำร้ายร่างกายลูกแต่อย่างใด
ขณะที่ พ่อของน้องไทเกอร์ กล่าวว่า ภรรยาออกจากบ้านที่ จ.นนทบุรี พร้อมกับลูกชาย จนวันที่ 16 ตุลาคม ภรรยากลับไปที่บ้านเพียงคนเดียว ถามหาลูกตอบวกไปวนมา ตนจึงชวนญาติและเพื่อนร่วมงานออกตามหา นอกจากนี้ยังพบประวัติว่า เมื่อปีก่อนลูกเลี้ยงวัย 3 เดือน ก็เพิ่งจะเสียชีวิตลงอย่างเป็นปริศนาด้วย
พ.ต.อ.ธีรวุฒิ แสงมณี ผกก.สภ.ภาชี กล่าวว่า จากการสอบสวนภรรยายังให้การสับสนเรื่องของช่วงเวลาที่แยกกับลูกชายไปช่วงเวลาไหน ยังไม่เชื่อในคำให้การ จะส่งตัวนางรุ่งทิพย์ไปให้แพทย์ตรวจว่ามีความผิดปกติทางจิตหรือไม่ซึ่งทราบจากทางครอบครัวก่อนหน้านี้ไม่มีความผิดปกติอะไร พร้อมทั้งจะเร่งรัดผลการชันสูตรศพอย่างละเอียดว่าเสียชีวิตด้วยสาเหตุใด จึงจะสามารถแจ้งข้อกล่าวหาได้