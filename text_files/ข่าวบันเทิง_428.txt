เป็นอีกหนึ่งดาราสาวที่ประสบอุบัติเหตุจากงานมหกรรมครบรอบ 45 ปี ไทยทีวีสีช่อง 3 ความสุขบุกโลก ณ สนามราชมังคลากีฬาสถาน เมื่อวานนี้ (25 เม.ย.) เมื่อมีกระแสข่าวแจ้งว่า "เจนี่ เทียนโพธิ์สุวรรณ" พลัดตกจากขบวนรถพาเหรดดารา บรรดาแฟนคลับต่างตกใจและเป็นห่วงเป็นอย่างมาก
ล่าสุดหลังจากเสร็จสิ้นจากงานดังกล่าว สาวเจนี่ ได้โพสต์ข้อความสั้นๆ ผ่านอินสตาแกรมส่วนตัวว่า "ขอบคุณสำหรับทุกกำลังใจนะคะ ตอนนี้รู้สึกดีขึ้นมากแล้วค่ะ" ท่ามกลางเสียงให้กำลังของแฟนๆ อย่างล้นหลาม
สำหรับกรณีที่เกิดขึ้นมีแหล่งข่าวระบุว่า ระหว่างที่ สาวเจนี่ ร่วมโชว์บนขบวนพาเหรดดารา โดยยืนคู่กับเพื่อนดารา เชอรี่ เขมอัปสร รถพาเหรดที่ไปขับรอบสนามกีฬา ท่ามกลางสายฝนที่ตกลงมาเป็นระยะ กระทั่งมีช่วงจังหวะหนึ่ง รถพาเหรดเกิดสะดุดช่วงข้ามเนิน ทำให้ สาวเจนี่ เสียหลักจะตกจากรถ สาวเชอรี่ พยายามฉุดจับเอาไว้แต่ไม่ทัน ทำให้พลัดตกลงไปที่พื้นสนาม ก่อนทีมงานจะพาเดินขากะเผลกกลับเข้าไปทันที แพทย์ระบุว่า สาวเจนี่ มีอาการกล้ามเนื้ออักเสบ ต้องพักฟื้นประมาณ 3 วัน
ขอบคุณภาพประกอบจากอินสตาแกรม @janiethiennfc