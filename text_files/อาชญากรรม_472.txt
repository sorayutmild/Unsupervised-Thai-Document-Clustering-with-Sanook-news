
ตำรวจ ปส.คุมตัว "แพท ณปภา" ตามขั้นตอน นำฝากขังศาลอาญารัชดาผัดแรก หลังเข้ามารับทราบข้อกล่าวหา ทนายเตรียมยื่นประกัน 5 แสนบาท
(15 พ.ค.) ความคืบหน้าที่กองบัญชาการตำรวจปราบปรามยาเสพติด ภายหลังจากที่ดาราสาว "แพท ณปภา" เดินทางมารับทราบข้อกล่าวหาฐานร่วมกันฟอกเงินและสมคบเพื่อการฟอกเงิน ตามที่พนักงานสอบสวนออกหมายเรียกครั้งที่ 2 นั้น ล่าสุดได้ออกเดินทางไปยังศาลอาญารัชดา เพื่อดำเนินการฝากขังศาลผัดแรก
เมื่อเวลาประมาณ 11.20 น. เจ้าหน้าที่ตำรวจ ปส.ได้ควบคุมตัว "แพท ณปภา" ไปยังศาลอาญา รัชดาภิเษก เพื่อขอฝากขังผัดแรก หลังจากที่เดินทางมาพบเจ้าหน้าที่และรับทราบข้อกล่าวหา แม้ว่าดาราสาวจะยังให้การปฏิเสธไม่มีส่วนเกี่ยวข้องใดๆ กับกรณีนี้ แต่ก็ต้องดำเนินการตามขั้นตอน
ขณะที่ นายอาคม คงสวัสดิ์ ทนายความ เตรียมดำเนินการยื่นหลักทรัพย์เป็นเงินสด 500,000 บาทต่อศาลอาญา เพื่อขอประกันตัวชั่วคราวต่อไป