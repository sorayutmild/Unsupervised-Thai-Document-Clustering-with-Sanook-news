มีการแชร์ข้อมูลกันในอินเตอร์เน็ตว่า หากอาบน้ำโดยราดน้ำจากศีรษะก่อน จะเสี่ยงเป็นเส้นเลือดในสมองแตก เพราะการราดน้ำที่ศีรษะจะทำให้เลือดไหลเวียนขึ้นไปสูงสมองอย่างรวดเร็ว จนทำให้เกิดอาการเส้นเลือดในสมองแตกได้
แต่อันที่จริงแล้ว ปัจจัยเสี่ยงในการเกิดเส้นเลือดในสมองแตก ไม่เกี่ยวกับกับการไหลเวียนของเลือดในลักษณะเช่นนี้เลย และการราดน้ำที่ศีรษะก่อนก็ไม่ได้ทำให้เลือดไหลเวียนรวดเร็วอย่างที่กล่าวไว้ เพราะอุณหภูมิของน้ำที่เราใช้อาบกันไมได้ร้อน หรือเย็นจัดมาก และถึงจะมีอุณหภูมิที่เย็นจัด หรือร้อนจัดจริงๆ ก็ไม่เกี่ยวกับอาการเส้นเลือดในสมองแตกอีกเช่นกัน
 
โรคเส้นเลือดในสมอง มีสาเหตุมาจากอะไร?
โรคเส้นเลือดในสมอง มีสาเหตุมาจากความผิดปกติของหลอดเลือดในสมอง ที่ทำให้สมองอยู่ในภาวะขาดเลือด โดยอาจเกิดจากการที่หลอดเลือดสมองตีบ หรืออุดตัน จากการที่มีลิ่มเลือดขนาดใหญ่ หรือไขมันที่สะสมเป็นเวลานาน เข้าไปขวางการไหลเวียนของเลือดที่จะเข้าไปเลี้ยงสมอง
และอาจเกิดจากหลอดเลือดสมองปริแตก หรือฉีกขาด เพราะหลอดเลือดสมองอาจมีความเปราะบาง ซึ่งมักมีอาการร่วมกับภาวะความดันโลหิตสูง หรืออาจมีการสะสมของไขมันในหลอดเลือด จนทำให้มีปริมาณของเลือดที่เข้าไปเลี้ยงสมองน้อยลงอย่างฉับพลัน จนเกิดอาการเลือดออกในสมอง และเสียชีวิตในเวลาอันรวดเร็วได้
 
โรคเส้นเลือดในสมองแตก มีปัจจัยเสี่ยงอะไรบ้าง?
1. อายุที่มากขึ้น อาจทำให้เส้นเลือดในสมองขาดความยืดหยุ่น และผิวชั้นในของหลอดเลือดอาจเกิดการสะสมของไขมันและหินปูน จึงทำให้เลือดไหลเวียนได้ยากลำบากมากยิ่งขึ้น
2. ความดันโลหิตสูง ทำให้เส้นเลือดในสมองแตกได้
3. โรคเบาหวาน เป็นสาเหตุที่ทำให้หลอดเลือดทั่วร่างกายแข็งตัวมากกว่าเดิม ขาดความยืดหยุ่น
4. ไขมันในเลือดสูง เพราะไขมันเป็นตัวการที่เข้าไปขวางการเดินทาง และการไหลเวียนของเลือด ทำให้เลือดเดินทางไปเลี้ยงสมองได้น้อยลง
5. โรคหัวใจ เมื่อหัวใจทำงานผิดปกติ เช่น เป็นโรคลิ้นหัวใจผิดปกติ หรือหัวใจเต้นผิดจังหวะ อาจทำให้เกิดลิ่มเลือดที่เข้าไปวางการไหลเวียนของเลือดในเส้นเลือดได้
6. การสูบบุหรี่ เพราะสารนิโคติน แ ละคาร์บอนมอนอกไซด์จะทำให้ปริมาณออกซิเจนในร่างกาย รวมไปถึงสมองลดลง และทำลายผนังหลอดเลือด ทำให้หลอดเลือดแข็งตัว
7. ความเครียด และการขาดการออกกำลังกาย
 
โรคเส้นเลือดในสมองแตก มีอาการอย่างไร?
- ทรงตัวได้ไม่ดี เดินเซ
- เกิดอาการชา หรืออ่อนแรงที่บริเวณหน้า หรือส่วนใดส่วนหนึ่งของร่างกาย
- พูดไม่ชัด ปากเบี้ยว น้ำลายไหล บังคับริมฝีปากไม่ได้
- ปวดศีรษะ เวียนศีรษะ
- ตามัว มองเห็นภาพซ้อน หรือเห็นภาพไม่ชัด หรืออาจมองไม่เห็นไปบางส่วน
 
ดังนั้นถึงแม้ว่าการอาบน้ำจากศีรษะก่อน จะไม่ใช้สาเหตุของอาการเส้นเลือดในสมองแตก แต่อย่างไรหากไม่อยากแนโรคนี้ ควรควบคุมอาหารให้มีปริมาณไขมันไม่ดีน้อยลง ทานอาหารให้ครบ 5 หมู่ ออกกำลังกายอย่างสม่ำเสมอ พักผ่อนให้เพียงพอ และทำจิตใจใหสบาย ไม่เครียด เท่านี้ก็ห่างไกลได้สารพัดโรคแล้วล่ะค่ะ