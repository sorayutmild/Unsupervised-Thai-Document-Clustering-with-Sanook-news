ผกก.สภ.พระสมุทรเจดีย์ เผย รวบแล้ว 4 โจ๋อาชีวะ ฟัดหนุ่มผิดตัวคิดว่าเป็นอริ หวิดตาบอด ด้าน ผู้ต้องหาให้การรับสารภาพ
พ.ต.อ.อนันต์ ชัยชาญ ผกก.สภ.พระสมุทรเจดีย์ เปิดเผยกับสำนักข่าว ไอ.เอ็น.เอ็น. ว่า ล่าสุด เจ้าหน้าที่ตำรวจสามารถควบคุมตัว 4 ผู้ต้องหา ซึ่งเป็นเด็กนักศึกษาอาชีวะ ที่ก่อเหตุใช้มีดฟันทำร้ายร่างกาย นายเอกรินทร์ ถุระพัฒน์ อายุ 20 ปี ที่หน้าโรงเรียนป้อมนาคราชสวาทยานนท์ ได้แล้ว
โดยผู้ต้องหาทั้ง 4 ราย เป็นเยาวชนอายุระหว่าง 17 - 18 ปี และเป็นนักเรียนอาชีวะในพื้นที่ จ.สมุทรปราการ โดยให้การยอมรับสารภาพว่าเป็นผู้ก่อเหตุจริง เนื่องจากคิดว่าผู้เสียหายเป็นนักศึกษาคู่อริต่างสถาบัน จึงได้ลงมือก่อเหตุ
พร้อมกันนี้ ผกก.สภ.พระสมุทรเจดีย์ กล่าวว่า ขณะนี้เจ้าหน้าที่ได้แจ้งข้อกล่าวหาผู้ต้องหาทั้ง 4 รายแล้ว คือ ทำร้ายร่างกายผู้อื่นให้ได้รับบาดเจ็บสาหัส พกพาอาวุธไปยังพื้นที่สาธารณะ ส่วนอาการของ นายเอกรินทร์ ผู้เสียหายล่าสุดอาการปลอดภัยแล้ว อยู่ระหว่างรักษาตัวที่ รพ.สมุทรปราการ โดยทางแพทย์ยืนยันว่าไม่ได้ตาบอดแต่อย่างใด
อย่างไรก็ตาม พ.ต.อ.อนันต์ กล่าวอีกว่า หลังจากนี้เจ้าหน้าที่จะเร่งดำเนินการเพื่อรวบรวมพยานหลักฐานและดำเนินคดีกับผู้ต้องหาที่ก่อเหตุทั้ง 4 ราย ตามกฎหมายต่อไป
