เมื่อเวลา 22.30 น.(10 ม.ค.) ที่ผ่านมา ร.ต.ต.ไมตรี ขันธจันทร์ รอง สวป.สน.บางโพ รับแจ้งเหตุ ชายชาวต่างด้าว 2 คน พยายามข่มขืนเด็กหญิง อายุ 10 ขวบ แต่ถูกชาวบ้านรุมประชาทัณฑ์จนได้รับบาดเจ็บสาหัส สามารถจับตัวไว้ได้ภายใน ซ.สีน้ำเงิน ตลาดศรีเขมา แขวงและเขตบางซื่อ กทม. จึงรุดไปตรวจสอบพร้อมเจ้าหน้าที่มูลนิธิร่วมกตัญญู
ชายชาวต่างด้าว 2 ราย ทราบชื่อ คือ นายวาน วง อายุ 23 ปี ชาวเมียนมาร์ ได้รับบาดเจ็บสาหัสที่ใบหน้าปูดบวมและฟกช้ำตามตัว จนหมดสติไป ส่วนอีกรายชื่อ นายชิต เอิร์น อายุ 21 ปี ชาวเมียนมาร์ ได้รับบาดเจ็บที่ใบหน้าและลำตัวเช่นกัน แต่ยังมีสติสามารถถามตอบรู้เรื่อง โดยทั้งสองอยู่ในสภาพสะบักสะบอมไม่สามารถช่วยเหลือตัวเองได้ จากนั้นทางตำรวจและเจ้าหน้าที่มูลนิธิต้องทำการระงับเหตุก่อนรีบนำตัวทั้งคู่ส่ง รพ.วชิระพยาบาล เบื้องต้นแพทย์รีบระดมทำการช่วยเหลือแต่ยังไม่สามารถให้การกับทางตำรวจได้
จากการตรวจสอบในร่างกายหนึ่งในคนร้าย พบเชือกฟางสีเขียวความยาวประมาณ 5 เมตร อยู่ที่กางเกงหลัง เจ้าหน้าที่จึงรวบรวมไว้เป็นหลักฐาน
จากการสอบสวนทราบว่า ก่อนเกิดเหตุภายในตลาดดังกล่าว มีการจัดงานวันเด็ก ต่อมาขณะที่ทางพ่อค้าแม่ค้าอยู่ระหว่างเก็บของ พบว่าผู้ต้องหาทั้งสองได้เดินเข้าไปเที่ยวเล่นในตลาดดังกล่าว จากนั้นได้พยายามฉุดเด็กหญิง เอ (นามสมมติ) อายุ 10 ขวบ เพื่อไปข่มขืนกระทำชำเรา แต่ทางตัวเด็กได้ส่งเสียงร้องเรียกหาผู้เป็นแม่ให้ช่วย แม่เด็กได้ยินแล้วพบว่าลูกสาวกำลังถูกคนร้ายพยายามฉุดตัวไป จึงรีบตระโกนเรียกให้ชาวบ้านช่วยเหลือ
หลังจากนั้นชาวบ้านในละแวกนั้นได้กรูกันเข้ามารุมทำร้ายผู้ต้องหาทั้งสองกว่า 30 นาที โดยสามารถช่วยเหลือเด็กรายดังกล่าวไว้ได้ก่อนจะเกิดเหตุร้ายขึ้น ต่อมาทางตำรวจเข้ามาระงับเหตุไว้ได้ดังกล่าว
ร.ต.ต.ไมตรี กล่าวว่า เจ้าหน้าที่สันนิษฐานว่าคนร้ายทั้งสองพยายามจะลักพาตัวเด็กไปทำอนาจาร เนื่องจากมีการเตรียมการนำเชือกฟางมาเป็นอย่างดี แต่ถูกชาวบ้านจับได้ก่อน หลังจากนี้ทางตำรวจจะเรียกผู้เสียหายและพยานแวดล้อมมาทำการสอบสวนอย่างละเอียดเพื่อหาข้อเท็จจริง รวมทั้งรอผู้ต้องหารักษาตัวจนสามารถให้ปากคำได้
ขอบคุณที่มาจาก ข่าวสดออนไลน์