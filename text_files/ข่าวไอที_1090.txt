[Tip & Trick] ลืมรหัสผ่าน Passcode บน iPhone ทำอย่างไรถึงจะปลดล็อคเครื่องได้? มาดูกัน 
เชื่อได้เลยว่า ปัญหาดังกล่าวคงจะเกิดขึ้นกับผู้ใช้งาน iPhone หลายๆ ท่านกันอย่างแน่นอนกับการ ลืมรหัสผ่าน Passcode 4 หลัก สำหรับปลดล็อคหน้าจอ ซึ่งถ้าหากใช้ iPhone 5S, iPhone 6 และ iPhone 6 Plus คงจะไม่มีปัญหาใดๆ เนื่องจากสามารถสแกนลายนิ้วมือเพื่อปลดล็อคหน้าจอได้
 แต่สำหรับผู้ใช้ iPhone 5, iPhone 5C หรือ iPhone 4S ที่ใช้รหัส Passcode 4 หลักในการปลดล็อค ถ้าหากมีการใส่รหัสผิด 6 ครั้งติดต่อกัน จะถูกล็อคไม่ให้ใช้งาน iPhone นั่นเอง

ถ้าหากใส่รหัส Passcode ผิดติดต่อกัน 6 ครั้ง จะปรากฏหน้าจอดังนี้
ในกรณีที่สามารถจดจำรหัส Passcode ได้ ถือว่าโชคดีครับ แต่ถ้าหากจำไม่ได้ จะทำอย่างไรให้สามารถเข้าใช้งานได้ต่อ วันนี้ ทีมงาน techmoblog มีเคล็ดลับดีๆ มาบอก ซึ่งผู้ใช้สามารถทำได้เองอีกด้วย
สิ่งที่จำเป็นต้องมีในการกู้รหัสผ่าน Passcode คืน
สิ่งแรกที่ผู้ใช้จำเป็นต้องมี และจำเป็นต้องจดจำให้ได้ นั่นก็คือ Apple ID พร้อมรหัสผ่าน ถ้าหากไม่สามารถจำได้ ก็ถือว่า หมดสิทธิ์ในการทำขั้นตอนถัดไปทันที ส่วนอีกอย่างหนึ่งก็คือ iTunes สามารถดาวน์โหลดได้ที่เว็บไซต์ apple เลย ซึ่งสิ่งที่สำคัญและต้องจำให้ขึ้นใจคือ พยายาม Backup ข้อมูลอยู่เสมอ เพราะเราไม่มีทางทราบล่วงหน้าเลยว่า iPhone ที่ใช้อยู่จะเกิดปัญหาได้เมื่อไหร่ โดยสามารถ Backup ได้ทั้งผ่านทาง iCloud หรือ Backup ลงคอมพิวเตอร์ผ่าน iTunes
ต่อไปจะเป็นการกู้ข้อมูลคืนครับ ซึ่งจะแบ่งเป็น 2 กรณีคือ เคยเชื่อมต่ออุปกรณ์กับ iTunes แล้ว กับ ไม่เคยเชื่อมต่ออุปกรณ์กับ iTunes เลย จะมีวิธีทำแตกต่างกันเล็กน้อยครับ
กรณีที่เคยเชื่อมต่ออุปกรณ์กับ iTunes แล้ว
สำหรับผู้ใช้ที่เคยเชื่อมต่ออุปกรณ์ อย่างเช่น iPhone, iPod Touch หรือ iPad กับ iTunes แล้ว ให้ทำตามขั้นตอนดังนี้ครับ
1) เชื่อมต่ออุปกรณ์กับคอมพิวเตอร์เครื่องที่เคยใช้ จากนั้น เปิด iTunes ขึ้นมา
2) iTunes จะทำการ sync ข้อมูลให้อัตโนมัติ และสร้าง Backup ขึ้นมา แต่ถ้าหาก iTunes ไม่ทำการ sync ให้ ผู้ใช้จะต้องทำการ sync เองครับ
3) ถ้าหาก iTunes มีการถามรหัส Passcode ให้ลองเปลี่ยนไปใช้คอมพิวเตอร์เครื่องอื่นที่เคยใช้งานดู แต่ถ้าหากไม่สำเร็จ ให้ทำตามวิธีถัดไปครับ (Recovery Mode)
4) หลังจาก sync ข้อมูลเสร็จเรียบร้อยแล้ว ให้ทำการ restore อุปกรณ์

5) หลังจาก restore เสร็จแล้ว จะมีการให้ตั้งค่าอุปกรณ์ ให้เลือก Restore from iTunes backup (กู้คืนจากข้อมูลสำรอง iTunes) หรือถ้าหากจะตั้งค่าเป็น iPhone เครื่องใหม่ ก็ให้เลือก Set Up as New iPhone ซึ่งขั้นตอนนี้ จะให้ยืนยันตัวตนผ่าน iCloud ID เมื่อใส่ถูกต้องแล้ว สามารถใช้งานตัวเครื่องได้ตามปกติ แบบไม่ต้องใส่ Passcode 4 หลัก เพื่อปลดล็อค ซึ่งผู้ใช้สามารถไปตั้งรหัส Passcode ใหม่ได้ในภายหลัง
กรณีที่ไม่เคยเชื่อมต่อกับ iTunes เลย ให้เข้า Recovery Mode
เมื่อเชื่อมต่อ iTunes แล้วมีการถามรหัส Passcode และไม่สามารถจดจำได้ จำเป็นต้องเข้าสู่ Recovery Mode นั่นเอง โดยวิธีการทำ มีดังนี้
1) ถอดสายเคเบิลทั้งหมดออกจากอุปกรณ์ ห้ามทำการเชื่อมต่อใดๆ
2) ปิดอุปกรณ์ด้วยการกดปุ่ม Power ค้างไว้ แล้วเลือก slide to power off

3) ให้เชื่อมต่ออุปกรณ์กับ iTunes พร้อมกับกดปุ่ม Home ค้างเอาไว้ และอย่าปล่อยปุ่ม Home จนกว่าจะได้เห็นหน้าจอที่เชื่อมต่อกับ iTunes แล้ว ตามรูปข้างต้น นั่นหมายความว่า เข้าสู่ Recovery Mode เรียบร้อยแล้ว
4) จากนั้น iTunes จะมีหน้าต่างแจ้งเตือนว่า ตรวจพบอุปกรณ์ในโหมดกู้คืนแล้ว ให้คลิกตกลง เพื่อทำการกู้คืนครับ และให้ทำตามขั้นตอนต่อไปจนเสร็จ
5) หลังจากติดตั้งโปรแกรมเสร็จแล้ว ผู้ใช้จะต้องทำการตั้งค่าเหมือนกับตอนซื้อเครื่องมาใหม่ๆ ครับ ซึ่งสามารถทำได้ 3 แบบคือ ตั้งค่าเป็นเครื่องใหม่ (ข้อมูลหายหมด), Backup ข้อมูลจาก iCloud และ Backup ข้อมูลจาก iTunes ซึ่งจะได้ข้อมูลกลับมามากน้อยแค่ไหน ขึ้นอยู่กับช่วงเวลาในการ Backup ล่าสุดครับ
6) เพียงแค่นี้ ผู้ใช้สามารถเข้าใช้งานตัวเครื่อง และสามารถตั้งรหัสผ่าน Passcode 4 หลักได้ใหม่
สรุปปิดท้าย
ไม่ว่าจะเป็นผู้ใช้งาน iPhone หรือ Android สิ่งสำคัญที่สุดที่จำเป็นต้องทำให้เป็นนิสัย นั่นก็คือ การ Backup ข้อมูล นั่น เอง โดยผู้ใช้จะได้ข้อมูลที่สดใหม่มากน้อยแค่ไหน ขึ้นอยู่กับความถี่ในการ Backup ครับ บางท่านอาจจะคิดว่า ไม่จำเป็น เพราะตัวเครื่องคงไม่มีปัญหาอะไรอยู่แล้ว แต่อย่างที่กล่าวไว้ในตอนต้นว่า ในบางครั้งปัญหาก็มาแบบไม่ทันตั้งตัว ฉะนั้น การ Backup ข้อมูลอย่างสม่ำเสมอ ถือว่า เป็นทางเลือกที่ดีที่สุดครับ
 
ข้อมูลโดย : techmoblog.com