มติคณะรัฐมนตรี วันนี้มีมติแต่งตั้งข้าราชการพลเรือนกระทรวงยุติธรรม จำนวน 2 ราย 1.คุณหญิงพรทิพย์ โรจนสุนันท์ ดำรงตำแหน่งผู้ตรวจราชการ และตำแหน่งที่ปรึกษาคณะกรรมการขับเคลื่อนนโยบายและยุทธศาสตร์การแก้ไขปัญหาจังหวัดชายแดนภาคใต้ 2.พันโท เอนก ยมจินดา ดำรงตำแหน่งผู้อำนวยการสถาบันนิติวิทยาศาสตร์
นอกจากนี้ยังมีมติแต่งตั้งข้าราชการการเมือง และบุคคลเข้าดำรงตำแหน่งต่างๆ อาทิ นายภิญโญ ตั๊นวิเศษ ให้ดำรงตำแหน่งเลขานุการรัฐมนตรีว่าการกระทรวงพลังงาน นายสุชาติ ลายน้ำเงิน และนายจิรัฏร์ นิธิอนันตภร ดำรงตำแหน่งผู้ช่วยเลขานุการรัฐมนตรีว่าการกระทรวงคมนาคม และ นายธีรัตถ์ รัตนเสวี ดำรงตำแหน่งโฆษกประจำสำนักนายกรัฐมนตรี
สำหรับแพทย์หญิง คุณหญิงพรทิพย์ โรจนสุนันท์ เคยรับราชการในตำแหน่ง แพทย์หญิง ระดับ 4 ประจำ โรงพยาบาลพุทธชินราช จังหวัดพิษณุโลก ในปี พ.ศ. 2523 ต่อมาในปี พ.ศ. 2533 จึงย้ายมาเป็นอาจารย์ภาควิชาพยาธิวิทยา และหัวหน้าหน่วยนิติเวชและหน่วยตรวจศพ ภาควิชาพยาธิวิทยา โรงพยาบาลรามาธิบดี ในระหว่างนั้นยังได้ดำรงตำแหน่ง กรรมการสภาคณาอาจารย์มหาวิทยาลัยมหิดล พ.ศ. 2541 และตำแหน่ง ประธานสภาอาจารย์รามาธิบดี พ.ศ. 2541-พ.ศ. 2542 อีกด้วย
ต่อมาในปี พ.ศ. 2544 ได้โอนมาดำรงตำแหน่ง ผู้อำนวยการกองการแพทย์ สถาบันพินิจคุ้มครองเด็กและเยาวชนกลาง จังหวัดนนทบุรีและโฆษกกระทรวงยุติธรรม ในปี พ.ศ. 2546 ดำรงตำแหน่ง รองผู้อำนวยการสถาบันนิติวิทยาศาสตร์ กระทรวงยุติธรรม และในปี พ.ศ. 2548 ได้รับการแต่งตั้งให้รักษาการผู้อำนวยการสถาบันนิติวิทยาศาสตร์ กระทรวงยุติธรรม กระทั่งในปี พ.ศ. 2551 ได้รับการโปรดเกล้าฯ แต่งตั้งให้ดำรงตำแหน่ง ผู้อำนวยการสถาบันนิติวิทยาศาสตร์ (นักบริหาร ระดับสูง)และในวันที่ 10 เมษายน พ.ศ. 2553 ได้รับการแต่งตั้งให้ดำรงตำแหน่งกรรมการ ศูนย์อำนวยการแก้ไขสถานการณ์ฉุกเฉิน