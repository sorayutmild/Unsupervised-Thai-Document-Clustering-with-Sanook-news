     โดยปกติแล้วเกียร์ธรรมดาจะมีปัญหาจุกจิกกวนใจน้อยกว่าเกียร์อัตโนมัติ มีค่าบำรุงรักษาต่ำและดูแลรักษาได้ง่ายกว่า จึงยังคงเป็นทางเลือกที่ได้รับความนิยมสำหรับเจ้าของรถบางกลุ่ม แต่ถึงกระนั้น การใช้งานเกียร์ธรรมดาอย่างถูกวิธีก็ยังคงเป็นสิ่งจำเป็น เพื่อลดการสึกหรอลงให้น้อยที่สุด ช่วยให้เกียร์มีอายุการใช้งานที่ยาวนานขึ้นนั่นเอง
     Sanook Auto จึงขอแนะนำ 5 พฤติกรรมที่ไม่ควรทำในรถเกียร์ธรรมดา มีอะไรบ้าง?
1.วางเท้าไว้ที่แป้นคลัตช์
     ข้อนี้ถือเป็นสิ่งที่คนใช้รถเกียร์ธรรมดาถูกปลูกฝังมาอย่างยาวนาน เพราะการวางเท้าไว้บนแป้นคลัตช์ตลอดเวลานั้น น้ำหนักของเท้าอาจมากพอที่จะทำให้เกิดแรงกดไปยังชุดคลัตช์อย่างแผ่วเบา ส่งผลให้คลัตช์จับตัวได้ไม่เต็มที่ ทำให้เสื่อมสภาพเร็วกว่าปกติ

2.เหยียบคลัตช์ก่อนเหยียบเบรก
     การเหยียบคลัตช์บ่อยเกินความจำเป็นก็จะส่งผลให้คลัตช์หมดเร็วได้เช่นกัน โดยเฉพาะมือใหม่หลายคนที่เพิ่งขับรถเกียร์ธรรมดามักใช้วิธีเหยียบคลัตช์ก่อนการเหยียบเบรก เนื่องจากกลัวว่าเครื่องยนต์จะดับ แต่ทันทีที่คุณเหยียบคลัตช์ก็เปรียบเสมือนกับการเข้าเกียร์ว่าง เป็นการตัดกำลังจากเครื่องยนต์โดยสมบูรณ์ ทำให้แรงเบรกจากเครื่องยนต์หายไป ภาระจึงตกไปอยู่ที่ระบบเบรกเพียงอย่างเดียว
     ทางที่ดีการลดความเร็วในรถเกียร์ธรรมดาให้ทำการเหยียบเบรกก่อน จากนั้นเมื่อรถใกล้หยุดหรือรถเริ่มมีอาการกระตุกจึงค่อยเหยียบคลัทช์แล้วจึงสลับไปเกียร์ว่าง
3.เหยียบคลัตช์พร้อมกับเข้าเกียร์ค้างไว้ขณะติดไฟแดง
     แม้ว่าแป้นคลัตช์จะหนักอึ้งแค่ไหนแต่ก็มีคนจำนวนไม่น้อยที่เหยียบคลัตช์ค้างไว้พร้อมกับเข้าเกียร์ 1 รอในขณะติดไฟแดง ซึ่งนอกจากจะทำให้เมื่อยเท้าแล้วนั้น ยังทำให้คลัตช์หมดเร็วกว่าปกติอีกด้วย จึงควรเข้าเกียร์ว่างพร้อมกับปล่อยคลัตช์ขณะติดไฟแดงจะดีกว่า

4.หยุดค้างทางลาดชันโดยใช้คลัตช์
     หลายคนเมื่อจำเป็นต้องหยุดรถค้างไว้บนทางลาด เช่น ขณะขึ้นที่จอดรถห้างสรรพสินค้า มักใช้วิธีเลี้ยงคลัตช์และคันเร่งเพื่อเย่อรถหน้าหลังให้อยู่กับที่ ซึ่งจะส่งผลให้คลัตช์หมดไวได้ด้วยเช่นกัน วิธีที่ถูกต้องคือการเหยียบเบรกค้างไว้โดยไม่ต้องเข้าเกียร์ แต่หากกลัวว่ารถจะไหลเวลาที่สลับเท้าไปเหยียบคันเร่งแล้วล่ะก็ อันนี้คงต้องฝึกกันบ่อยหน่อยเพื่อออกตัวบนทางลาดชันได้อย่างนุ่มนวล
     แต่หากยังไม่ค่อยคล่องแล้วล่ะก็ ให้ใช้วิธีดึงเบรกมือก่อน จากนั้นสลับเท้าเพื่อเร่งออกตัวตามปกติ เมื่อรถเริ่มเคลื่อนที่ไปข้างหน้าจึงค่อยปล่อยเบรกมือ ก็จะช่วยไม่ให้รถไหลได้เช่นกัน
5.วางมือไว้ที่คันเกียร์
     อาจจะด้วยความเคยชินหรือความสบายในการวางแขน หลายคนจึงใช้วิธีวางมือไว้บนคันเกียร์แทนที่จะจับพวงมาลัยด้วยสองมือ ซึ่งน้ำหนักของมืออาจส่งผลให้เหล็กสับเฟืองเกียร์เกิดความเสียหายจนทำให้คันเกียร์หลวมได้นั่นเอง จึงควรหลีกเลี่ยงการวางมือลงบนหัวเกียร์เมื่อไม่จำเป็น
     เคล็ดลับง่ายๆ เพียงเท่านี้จะช่วยยืดอายุการใช้งานของเกียร์ธรรมดาได้อีกนานโขแล้วล่ะครับ
 