
คลิปจาก : Doncaster Rovers [Youtube.com]
น้ำใจนักกีฬางดงามจริงๆ สำหรับ ดอนคาสเตอร์ โรเวอร์ส ทีมในศึก ลีก วัน ของอังกฤษ เมื่อพวกเขาปล่อยให้คู่แข่งผู้มาเยือนในเกมประเดิมสนามของศึก ลีก วัน สุดสัปดาห์ที่ผ่านมา อย่าง บิวรี่ เลี้ยงพาบอลไปทำประตูตีเสมอคืนได้ทันทีหลังจากได้ประตูออกนำไปแบบไม่ได้ตั้งใจโดยจังหวะดังกล่าวเกิดขึ้นในช่วงทดเจ็บของเกมการแข่งขัน หลังจาก แฮรี่ ฟอเรสเตอร์ ดาวเตะของทีมเจ้าถิ่น หวดบอลในจังหวะที่ต้องเตะคืนให้กับผู้รักษาประตู บิวรี่ แรงเกินไปจนพลาดเข้าประตูกลายเป็นสกอร์ออกนำให้แก่ ดอนคาสเตอร์ โรเวอร์ส ทว่าหลังเขี่ยบอลเริ่มเล่นกันใหม่ พอล ดิกคอฟ กุนซือของทีมเจ้าถิ่นก็สั่งให้ลูกทีมปล่อยให้ ลีออน คลาร์ก ดาวเตะทีมคู่แข่ง พาบอลขึ้นไปยิงตีเสมอได้ทันที สปริตสุดยอดแบบนี้ เรียกเสียงปรบมือจากแฟนบอลในสนามได้ดังสนั่น ก่อนที่จะจบเกมด้วยผลเสมอกันไป 1-1 ในที่สุด

