ผู้สื่อข่าวรายงานว่า (7 พ.ค.) น.ส.ยิ่งลักษณ์ ชินวัตร รักษาการนายกรัฐมนตรี แถลงข่าวที่สำนักงานปลัดกระทรวงกลาโหม หลังจากศาลรัฐธรรมนูญมีคำวินิจฉัย ให้พ้นจากสถานภาพนายกฯสิ้นสุด พร้อมด้วยรัฐมนตรีรวม 10 คน ที่ลงนามโยกย้ายนายถวิล เปลี่ยนศรี เลขาธิการสภาความมั่นคงแห่งชาติ (สมช.) โดยมิชอบด้วยกฎหมาย โดยระบุว่า ตนได้ทำหน้าที่ด้วยความซื่อสัตย์สุจริต และรู้สึกเสียใจที่ไม่มีโอกาสรับใช้ประชาชน ที่ผ่านมาได้ทำหน้าที่ขับเคลื่อนนโยบายของรัฐบาลตามที่ได้แถลงไว้ ไม่ว่าจะเป็นการสร้างความสมดุลในระบบเศรษฐกิจและสังคม เพื่อให้ประชาชนมีคุณภาพชีวิตที่ดีขึ้น ซึ่งตลอดเวลาได้ทำงานมาด้วยความตั้งใจ ทุ่มเทในการทำงานเพื่อประชาชนที่ไว้วางใจเลือกเข้ามาทำงาน ยึดหลักบริหารงานแผ่นดินด้วยความซื่อสัตย์สุจริต ไม่เคยมีพฤติกรรมส่อไปในทางทุจริตตามที่กล่าวหาใดๆ หรือการเอื้อประโยชน์ให้ผู้หนึ่งผู้ใด หรือการฝ่าฝืนบทบัญญัติแห่งรัฐธรรมนูญหรือกฎหมายอย่างที่ได้กล่าวหา
นอกจากนี้ ในการดำเนินการขับเคลื่อนนโยบายยังได้ให้ความสำคัญกับการจัดการการแก้ปัญหาการทุจริตอย่างเสมอมา ตนขอขอบคุณข้าราชการที่ให้การสนับสนุนการทำงานของรัฐบาลตลอด 2 ปี กว่าที่ผ่านมา และขอขอบคุณพี่น้องประชาชนที่ให้ความไว้วางใจ และกำลังใจที่ให้ตลอดการทำงาน
ตลอดระยะเวลา 2 ปี 9 เดือน 2 วัน ตนมีความภูมิใจในฐานะนายกรัฐมนตรีที่มาจากการเลือกตั้ง และก้าวขึ้นมาเป็นนายกรัฐมนตรีด้วยวิถีทางของประชาธิปไตย ตนภูมิใจที่ได้ทำงานอยู่ในหน้าที่ด้วยความตั้งใจและทุ่มเท ต่อไปนี้ไม่ว่าจะอยู่ในสถานะใด ตนขอเดินตามเส้นทางของระบอบประชาธิปไตย ขอยึดมั่นหลักนิติรัฐ นิติธรรม จะยึดมั่นในการสร้างความเสมอภาค เท่าเทียมของสังคม และขอยืนยันว่าไม่ว่าตนจะอยู่ในตำแหน่งใด จะขอยืนเคียงข้างประชาชนตลอดไป