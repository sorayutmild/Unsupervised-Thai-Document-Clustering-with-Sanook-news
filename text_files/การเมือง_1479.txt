"ศิริโชค" ยืนยัน ตัวแทน ปชป. ได้รับการปล่อยตัวครบแล้ว เพื่อไทยด้วย 3 คน พรรคยังไม่มีการนัดหมายหารือทางการเมือง ทั้งนี้ได้โพสต์ภาพ และข้อความอธิบายถึงที่มาของการประกาศยึดอำนาจโดยกองทัพ
นายศิริโชค โสภา รองเลขาธิการพรรคประชาธิปัตย์ 1 ใน 5 แกนนำ ที่ถูกควบคุมตัว หลังจากไปหารือ 7 ฝ่ายเพื่อหาทางออกประเทศ แต่ไม่ได้ข้อสรุป และ ถูก คสช. ควบคุมตัว เปิดเผยกับสำนักข่าว INN ว่า ตนเอง และตัวแทนของพรรค ทั้ง 5 คน ได้รับการปล่อยตัวแล้ว ตั้งแต่ช่วงประมาณเทียงคืนที่ผ่านมา และเห็นตัวแทนพรรคเพื่อไทย 3 คน คือ พล.ต.ท.วิโรจน์ เปาอินทร์, นายวันมูหะมัดนอร์ มะทา และ นายชูศักดิ์ ศิรินิล
ทั้งนี้ นายศิริโชค กล่าวว่า ขณะถูกควบคุมตัว ทหารดูแลเป็นอย่างดี ไม่มีการสอบสวนแต่อย่างใด เพียงแต่ถูกแยกออกไปควบคุมตัวคนละสถานที่กับ นายสุเทพ เทือกสุบรรณ แกนนำ กปปส. และพวก
อย่างไรก็ตาม ทางพรรค ยังไม่ได้มีการนัดหมาย เพื่อหารือ หรือกำหนดท่าที และทิศทางของพรรค หลังจากมีการประกาศยึดอำนาจของ คสช. แต่อย่างใด
ทั้งนี้ นายศิริโชค โสภา รองเลขาธิการพรรคประชาธิปัตย์ 1 ใน ตัวแทน ของพรรคที่เข้าร่วมหารือและถูกควบคุมตัว ได้โพสต์ภาพผ่านเฟซบุ๊ก "Sirichok Sopha" ว่า ก่อนจะถูกทหารควบคุมตัว พร้อมกับอธิบายว่า "นาทีประวัติศาสตร์ หลังมีการประกาศยึดอำนาจ ก่อนถูกควบคุมตัว ณ ห้องประชุมสโมสรกองทัพบก พวกผมได้ทำหน้าที่จนนาทีสุดท้ายเพื่อรักษาประชาธิปไตย ด้วยการขอร้องทั้ง ชัยเกษม และ วราเทพ ให้ทำตาม road map ของ คุณอภิสิทธิ์ นั่นก็คือให้รัฐมนตรีแต่ละคนลาออก เพื่อให้เกิดสุญญากาศ และนำไปสู่การสรรหานายกรัฐมนตรีคนใหม่ตามรัฐธรรมนูญ (แม้ว่าอาจมีประเด็นการตีความกฎหมายที่อาจไม่สอดคล้องกันบ้าง) และนายกฯ ที่สรรหามานั้น ก็จะเป็นเพียงแค่เฉพาะกาลเพื่อนำประเทศไปสู่การเลือกตั้ง ในขณะเดียวกัน ก็เดินหน้าปฏิรูปโดยการใช้ประชามติเพื่อเป็นหลักประกันให้นักการเมืองต้องทำตามประสงค์ของประชาชน
แต่ทั้งสองท่านปฏิเสธ โดยอ้างว่าทำไม่ได้ อ้างว่าพวกเขามาจากประชาชน เพราะฉะนั้น จะลาออกไม่ได้ พวกผมก็ยังขอต่อไปว่า ยอมถอย ยอมเสียสละ เพื่อรักษาประชาธิปไตยไม่ได้หรือ เพราะดูแนวโน้มสถานการณ์ในขณะนั้นเริ่มไม่สู้ดีแล้ว แต่ทั้งสองท่านก็ปฏิเสธ โดยเฉพาะ วราเทพ หันมาพูดกับพวกผมว่า ผมไม่คุยกับพวกคุณแล้ว และ เมื่อ ชัยเกษม ยืนยันอย่างหนักแน่นกลางที่ประชุมว่า ไม่ลาออก จึงเป็นที่มาของคำพูด " ผมขอโทษ ผมต้องยึดอำนาจ "
 