วันนี้ (5 กุมภาพันธ์) เกิดเหตุดราม่าร้อนขึ้นกับเกมมือถือสุดฮิตอย่าง Cookie Run: Kingdom เมื่อทางทีมงานออกมายอมรับความผิดพลาดในการตัดสินใจให้นำแต้มที่ได้จากกาชามาแลกไอเทมสุ่มตัวละครมากเกินไป ซึ่งส่งผลกระทบกับผู้เล่นสายเติมเงิน และดูเหมือนว่าทีมงานปฏิเสธในการคืนเงินเต็มจำนวน ทำให้ผู้เล่นโดยเฉพาะสายเติมเงินไม่พอใจกันเป็นจำนวนมาก

เหตุการณ์เกิดขึ้นเมื่อมีการพบว่า มีผู้เล่นได้ใช้ไมล์เลจ ซึ่งเป็นระบบภายในเกม โดยเป็นแต้มที่ได้จากการสุ่มกาชา นำไปแลกไอเท็ม "ที่ตัดคุกกี้" ซึ่งเป็นไอเท็มที่สามารถเอาไปสุ่มตัวละครได้ใหม่ และระบบเดิมนั้นผู้เล่นที่เติมเงิน ก็จะสามารถนำไมล์เลจ เอาไปแลกไอเท็มดังกล่าวได้เรื่อยๆ (ไม่มีจำกัดจำนวนครั้ง) ด้วยเหตุนี้ทำให้ผู้เล่นที่เติมเงินเยอะสามารถสุ่มตัวละครได้มากขึ้น ทำให้ตัวละครระดับสูงในเกมมีจำนวนมาก

ร้านไมล์เรจล่าสุดถูกนำ "ที่ตัดคุกกี้" ออกไปแล้ว
จากกรณีดังกล่าวทางทีมงานจึงได้ทำการแก้ปัญหานี้ โดยการนำไอเท็มที่ตัดคุ้กกี้ออกจากร้านไมล์เลจ หลังจากนั้นก็ทำการ RollBack (ย้อนข้อมูล) คนเล่นที่แลกไอเท็มดังกล่าวไป ส่งผลทำให้ได้ ไมล์เลจ คืนมา แต่ที่แลกมานั้นหายหมด (มีรายงานว่าคนเล่นบางคนอ้างว่าของหายจากการโดน RollBack ในครั้งนี้ด้วย) แถมยังได้ลงโทษผู้เล่นที่ได้เอาไมล์เลจแลกไอเท็มดังกล่าวเป็นจำนวนมากอีกด้วย โดยการแบนไอดี ซึ่งจะโดนแบนมากน้อยแล้วแต่จำนวนครั้งที่คนเล่นคนดังกล่าวได้เติมเงินและแลกไป


หลังจากนั้นทางทีมงานได้มีการออกแถลงการณ์ในเรื่องนี้ โดยออกมาขอโทษผู้เล่นและยอมรับว่าเป็นความผิดพลาดของทางทีมงานฯ พร้อมทั้งระบุว่า ปัญหาดังกล่าวเกิดจากระบบเกมที่ทางทีมงานวางแผนพลาด ซึ่งส่งผลให้ผู้เล่นได้รับไมล์เรจจากการกดกาชามากเกินไป และผู้เล่นที่กระทำดังกล่าวนั้นเป็นการ "ใช้ช่องโหว่ของระบบ" ซึ่งเป็นการทำให้สมดุลของเกมเสีย จึงได้มีการลงโทษ ในส่วนของมาตรการคืนเงินนั้น ทีมงานแจ้งว่าไม่สามารถคืนเงินเต็มจำนวนได้ โดยจะคืนเงินให้เฉพาะคนที่เติมเงินซื้อในวันที่ 1 - 4 กุมภาพันธ์ พร้อมชดเชยโดยการมอบไอเท็มอย่าง ตั๋วอารีน่าให้คนเล่นที่เติมเงิน และเพชร 3,000 อันให้คนเล่นทุกคนเอาไปสุ่มตัวละครในเกม


 ทั้งนี้จากเหตุการณ์ดังกล่าว มีกลุ่มผู้เล่นแสดงความไม่พอใจเป็นจำนวนมาก โดยแย้งว่าเกมทำระบบให้แลกได้ตั้งแต่แรกแล้วแต่เป็นการโยนความผิดมาที่คนเล่นสายเติมเงิน ซํ้าแล้วยังไม่ยอมคืนเงินเต็มจำนวนทั้งๆ ที่คนเล่นสายเติมเงินไม่ได้ทำผิดหรือละเมิดอะไรกฎของเกมแต่แรก แต่ทางกลับกัน ก็มีคนเล่นอีกส่วนก็มองว่า ที่ทีมงานแถลงการณ์น่ะถูกแล้ว เพราะการที่คนเล่นเติมเงินแล้วแลกเยอะๆ จะทำให้เกมเสียสมดุลและไม่ควรทำตั้งแต่แรก


มีรายงานจากในกลุ่มของเกมว่ามีคนเล่นสายเติมเงินที่โดนผลกระทบดังกล่าวติดต่อไปยังทาง Apple เพื่อขอความช่วยเหลือประเด็นนี้ แต่ทาง Apple ปฏิเสธเนื่องจากเป็นเรื่องของระบบตัวเกม ไม่ใช่ความผิดพลาดของระบบของ Apple นอกจากนี้ยังมีคนเล่นแสดงความเห็นด้วยว่า กรณีนี้เกิดขึ้นมาหลายเกมแล้วและไม่มีเจ้าไหนสามารถฟ้องชนะค่ายเกมได้ เนื่องจากทั้งหมดอยู่ในข้อตกลงที่ผู้เล่นกดตอบตกลงก่อนที่จะเข้าเล่นเกมแล้วนั่นเอง

อย่างไรก็ตาม ปัจจุบันนั้นทางเพจหลักยังไม่มีแถลงการณ์ใดๆ เพิ่มเติมเกี่ยวกับเรื่องนี้ หากมีความคืบหน้าเพิ่มเติมที่น่าสนใจ ทางเราจะแจ้งให้ทราบต่อไป