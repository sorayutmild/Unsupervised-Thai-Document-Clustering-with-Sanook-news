ผู้สื่อข่าวรายงานว่า (30 เม.ย.) ศาลปกครองกลางอ่านคำพิพากษาคดีเกี่ยวกับการจัดซื้อรถดับเพลิงและเรือดับเพลิง พร้อมอุปกรณ์ป้องกันและบรรเทาสาธารณภัย ในคดีที่ กทม.ฟ้องคุณหญิงสุรัตน์ สุนทรเวช ภรรยานายสมัคร สุนทรเวช อดีตผู้ว่าราชการกทม.ในฐานะทายาท โดยศาลปกครองกลางมีคำพิพากษาให้ทายาทของนายสมัคร สุนทรเวช อดีตผู้ว่า กทม.ใช้เงิน 587,580,000 ล้านบาท พร้อมดอกเบี้ยร้อยละ 7.5 จากเหตุเร่งรีบซื้อรถดับเพลิง เมื่อปี 2547
เนื่องจากศาลเห็นว่าการกระทำของนายสมัคร และ พล.ต.ต.อธิลักษณ์ ตันชูเกียรติ อดีต ผอ.สำนักป้องกันและบรรเทาสาธารณภัย กทม. ที่เร่งรีบตั้งแต่ขั้นตอนพิจารณาโครงการและทำสัญญาไม่ผ่านการตรวจร่าง ของอัยการสูงสุด มีลักษณะเร่งรีบให้ทันก่อนนายสมัคร สุนทรเวช พ้นตำแหน่งผู้ว่าฯกทม. จึงเป็นการจงใจประมาท ให้จ่าย กทม. 30 % จากจำนวนเต็ม 1,958 ล้านบาทเศษ ซึ่งคดียังไม่ถึงที่สุดคู่ความยังสามารถอุทธรณ์คดีต่อศาลปกครองสูงสุดได้
ทั้งนี้ ในส่วนของนายวัฒนา เมืองสุข อดีต รมว.พาณิชย์ และ นายอภิรักษ์ โกษะโยธิน อดีตผู้ว่าฯกทม. ศาลปกครองกลางพิพากษาให้เพิกถอนคำสั่งกรุงเทพมหานคร ที่ประกาศกำหนดให้นายวัฒนา และนายอภิรักษ์ ชดใช้ค่าสินไหมทดแทนให้กับ กทม.ที่เสียหายจากการทำสัญยาซื้อขายรถเรือดับเพลิง และอุปกรณ์ป้องกันและบรรเทาสาธารณภัย เนื่องจากเห็นว่าไม่ได้มีส่วนเกี่ยวข้องโดยตรง