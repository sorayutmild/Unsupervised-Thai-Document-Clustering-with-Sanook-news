เจ้าของโครงการ เดอะ เชียงใหม่ คอมเพล็กซ์ ให้เลขาชี้แจงสื่อ ปลด "บอล กฤษณะ" ออกจากทีมผู้บริหารทุกตำแหน่ง โครงการ โดยไม่มีหุ้นส่วนกับโครงการแต่มาร่วมบริหารเท่านั้น ปฏิเสธมีส่วนรู้เห็นหรือเกี่ยวข้องกับธุรกิจสีเทาของ บอล กฤษณะ ยืนยันทำธุรกิจถูกต้องตามกฏหมาย ส่วนโรงแรมอยู่ในช่วงของการขอใบอนุญาต ตอนนี้ปิดบริการแล้ว
(30 พ.ย.) ที่ โรงแรมเดอะคอร์ เชียงใหม่ นางสาวภาณุมาส อุดมขันติกุล ได้เป็นตัวแทนของ นางพีรยา คุวานันท์ ซึ่งเป็นเจ้าของพื้นที่ทั้งหมดของโครงการ เดอะ เชียงใหม่ คอมเพล็กซ์ ด้านหน้ามหาวิทยาลัยเชียงใหม่ ที่ก่อนหน้านี้เกิดคดีความที่มีการซ้อมลูกนายพ ในสถานบันเทิง โดยชี้แจงว่า ขณะนี้ได้มีการยกเลิกสัญญากับ นายกฤษณะ อมิตรสูญ หรือ บอล ที่ถูกเชื่อมโยงกับคดีทำร้ายร่างกายลูกชายนายพลจนได้รับบาดเจ็บสาหัส
ที่ผ่านมา บอล กฤษณะ มีการอ้างว่าเป็นเจ้าของพื้นที่เป็นผู้บริหารโครงการฯ แต่ข้อเท็จจริงจากเจ้าของโครงการคือ เป็นลักษณะของการร่วมกันบริหาร บอล กฤษณะ ไม่ได้มีหุ้นส่วนหรือเป็นเจ้าของโครงการนี้ เป็นเพียงทีมผู้บริหารงานที่ดูแลในภาพรวมของโครงการ โดยเข้ามาด้วยเหตุผลทางธุรกิจที่เจ้าของโครงการมองว่า เป็นผู้ที่มีความเชี่ยวชาญด้านการบริหารอสังหาริมทรัพย์ จึงได้ชักชวนมาร่วมบริหารโรงแรมและโครงการ
ส่วนเรื่องรายได้หรือส่วนแบ่งเป็นข้อตกลงกันระหว่างเจ้าของกับ บอล กฤษณะ ทั้งนี้ได้มีการยกเลิกสัญญาทุกอย่างเป็นที่เรียบร้อยแล้ว พร้อมทั้งยืนยันว่าไม่ได้มีการประกอบธุรกิจสีเทาอย่างที่ถูกพาดพิง และไม่ได้มีส่วนในธุรกิจสีเทาของ บอล กฤษณะ อย่างที่เป็นข่าว
ทั้งนี้เจ้าของยังอยู่ต่างประเทศ หากเดินทางกลับมาก็จะพร้อมชี้แจงกับสื่ออีกครั้งหนึ่ง ขณะนี้ได้ร่างหนังสือสัญญาเลิกจ้างจากการเป็นผู้บริหารจัดการโรงแรม และบริหารโครงการต่างๆในเครือออกมาแล้ว
ทางด้าน โรงแรมเดอะคอร์ ที่ถูกปิดเนื่องจากตรวจสอบไม่พบใบอนุญาตทางโครงการแจ้งว่ากำลังอยู่ในช่วงของใบอนุญาต แต่ก็ยอมรับว่าเปิดให้บริการก่อนจริงตอนนี้ก็ปิดไปรอได้รับใบอนุญาตถูกต้องจึงจะกลับมาให้บริการ
ขณะเดียวกันนั้น ผู้สื่อข่าวรายงานว่า เมื่อช่วงเช้าที่ผ่านมา พ.ต.ต.สถิตชัย นิตวยวัน สารวัตร(สอบสวน) สภ.ช้างเผือก ได้รวบรวมพยานหลักฐานเสนอศาลจังหวัดเชียงใหม่พิจารณาอนุมัติหมายจับตามคำร้อง โดยศาลจังหวัดเชียงใหม่พิจารณาอนุมัติหมายจับที่ 736/2559 ให้จับกุม นายอดิศักดิ์ เพ็งเหล็ง หมายจับที่ 737/2559 ให้จับกุม นายกฤษณะ อมิตรสูญ หมายจับที่ 738/2559 ให้จับกุม นายฐานันดร หมั่นแสวง และ หมายจับที่ 739/2559 ให้จับกุม นายอภิวัฒน์ ณ ลำพูน ในข้อหาร่วมกันทำร้ายร่างกายผู้อื่นจนเป็นเหตุให้ได้รับอันตรายสาหัส