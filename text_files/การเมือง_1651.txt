สธ.เตรียมชง ศบค.ชุดใหญ่ เคาะพื้นที่สีแดง18 จังหวัด สีส้ม 59 จังหวัด พร้อมเพิ่มมาตรการเข้มงวดคุมโควิด
(15 เม.ย.64) ที่กระทรวงสาธารณสุข นายอนุทิน ชาญวีรกูล รองนายกรัฐมนตรี และ รัฐมนตรีว่าการกระทรวงสาธารณสุข แถลงข่าวภายหลังเป็นประธานการประชุมคณะกรรมการโรคติดต่อแห่งขาติ ที่กระทรวงสาธารณสุขซึ่งใช้เวลาในการประชุมกว่า 3 ชม. ถึงมาตรการที่เตรียมเสนอต่อที่ประชุม ศบค.ชุดใหญ่ วันพรุ่งนี้ หลังสถานการณ์ โควิด-19 มียอดผู้ป่วยสูงขึ้นจนถึงหลักพันในช่วงเทศกาลสงกรานต์ ว่าที่ประชุมมีมติเสนอมาตรการเพิ่มพื้นที่จังหวัดควบคุมสูงสุดเป็นสีแดง 18 จังหวัด พื้นที่ควบคุมสีส้ม 59 จังหวัด
สำหรับพื้นที่สีแดงควบคุมสูงสุดมีทั้งหมด 18 จังหวัด ประกอบด้วย กรุงเทพมหานคร เชียงใหม่ ชลบุรี สมุทรปราการ ประจวบคีรีขันธ์ สมุทรสาคร ปทุมธานี นครปฐม ภูเก็ต นครราชสีมา นนทบุรี สงขลา ตาก อุดรธานี สุพรรณบุรี สระแก้ว ระยอง และ ขอนแก่น
 
ทั้งนี้ ยังมีการให้มีการจำกัดเวลาเปิดปิดร้านอาหาร พื้นที่สีแดงร้านอาหาร เปิดให้บริการได้ถึง 21.00 น. พื้นที่สีส้ม ร้านอาหารเปิดจำหน่ายได้ถึงเวลา 23.00 น. ส่วน ผับบาร์ สถานบริการ ให้ปิดหมดทั่วประเทศ โดยเฉพาะในกลุ่มของร้านอาหาร ให้ห้ามจำหน่ายเครื่องดื่มสุราโดยเด็ดขาด และให้มีการเว้นระยะห่างในการจัดโต๊ะเก้าอี้ ซึ่งถ้าเป็นไปได้แนะนำให้ซื้อกลับไปทานที่บ้านจะดีที่สุด
นอกจากนี้ขอความร่วมมือประชาชน งดกิจกรรมงานเลี้ยงสังสรรค์ และงดการเรียนการสอนในห้องเรียน สถานบันกวดวิชา และกิจกรรมที่มีการรวมกลุ่มมากกว่า 50 คน พร้อมขอประชาชนมีวินัยในตนเองสวมหน้ากากอนามัยตลอดเวลา ล้างมือบ่อยครั้ง รวมถึงงดการเดินทางไปในที่ที่มีผู้คนแออัด ขณะเดียวยังเสนอ ศบค.ให้ปิดสวนสนุกเครื่องเล่นต่างๆ รวมถึงสวนสนุกในห้างสรรพสินค้าด้วย 