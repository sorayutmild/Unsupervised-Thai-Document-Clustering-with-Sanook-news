นักวิเคราะห์ชี้ 'พรรคอนาคตใหม่' ไร้แววครองเสียงข้างมาก เป็นไปไม่ได้ที่จะตั้งรัฐบาลพรรคเดียว-ส่งผู้นำหัวก้าวหน้าครองทำเนียบรัฐบาล เหตุรัฐธรรมนูญตั้งด่านสกัด ผู้นำทหารไม่เปิดทาง
เว็บไซต์หน่วยงานคลังสมองในสหรัฐฯ Council on Foreign Relations เผยแพร่บทวิเคราะห์การเมืองไทย เขียนโดย 'โจชัว เคอร์แลนต์ซิค' (Joshua Kurlantzick) มีเนื้อหาโดยสรุปว่า ถึงแม้ประเทศไทยจะมีการเลือกตั้งในปี 2562 แต่การเมืองไทยจะยังคงตีบตันต่อไป
พรรคอนาคตใหม่ที่กำลังเรียกเสียงฮือฮา คงไม่สามารถครองเสียงข้างมากเด็ดขาดในสภาได้ และท้ายที่สุด นายกรัฐมนตรีคนต่อไปจะมีชื่อว่า พล.อ.ประยุทธ์ จันทร์โอชา
เคอร์แลนต์ซิค บอกด้วยว่า ความตื่นเต้นที่มาพร้อมกับการจดทะเบียนของพรรคอนาคตใหม่ นำโดยนายธนาธร จึงรุ่งเรืองกิจ ทายาทกิจการอะไหล่ยานยนต์รายใหญ่ สะท้อนว่า คนไทยส่วนหนึ่งกำลังมองหานักการเมืองที่จะนำพาประเทศออกจากทางตันทางการเมือง
ในบทวิเคราะห์ดังกล่าว ระบุว่า คนไทยส่วนหนึ่งอยากได้ผู้นำแบบ 'เอ็มมานูเอล มาครง' ของฝรั่งเศส ผู้ที่จะประสานความแตกแยกในสังคมไทย และเป็นคนหน้าใหม่ที่ไม่เอียงข้างทหารและชนชั้นนำ พร้อมทั้งไม่ฝักใฝ่พรรคเพื่อไทยและกลุ่มชินวัตร
อย่างไรก็ดี นายธนาธรจะไม่มีโอกาสได้เป็น 'มาครงเมืองไทย' เหมือนประธานาธิบดีฝรั่งเศสคนปัจจุบันแจ้งเกิดได้ เพราะฝรั่งเศสมีประชาธิปไตยอย่างแท้จริง แต่สำหรับเมืองไทยแล้ว ถ้านักการเมืองหน้าใหม่จะก้าวขึ้นครองเก้าอี้ผู้นำ ก็ต้องผูกมิตรกับพรรคเพื่อไทย และเอาอกเอาใจทหารและชนชั้นนำ หากไม่สยบยอมต่อกองทัพ เหล่านายพลคงไม่ยอมให้กลุ่มการเมืองหน้าใหม่อุบัติขึ้น
นอกจากนี้ พรรคเพื่อไทยกับพรรคประชาธิปัตย์คงกีดกันไม่ให้กลุ่มการเมืองใหม่ๆ ดึงคนในพื้นที่ฐานเสียงของตนไปเข้าพรรค และไม่ใช่เรื่องง่ายที่พรรคอนาคตใหม่จะปักธงในสนามเลือกตั้งเขตภาคอีสานกับภาคเหนือของพรรคเพื่อไทย และเขตภาคใต้ของพรรคประชาธิปัตย์
ยิ่งกว่านั้น รัฐธรรมนูญของไทยมุ่งสกัดกั้นนักการเมืองและพรรคการเมืองไม่ให้กวาดคะแนนเสียงเลือกตั้งอย่างถล่มทลาย ซึ่งจะทำให้เกิดผู้นำที่ทรงอำนาจ คาดว่าสภาผู้แทนราษฎรภายหลังการเลือกตั้งจะยังคงแตกแยกเป็นสองฝักสองฝ่าย เต็มไปด้วยพรรคขนาดเล็กและขนาดกลาง แต่ละพรรคกุมเสียงแค่หลักสิบ
รัฐบาลผสมที่มีเสียงปริ่มน้ำในสภาฯ จะมีสภาพง่อนแง่น หากพรรคการเมืองในสภาตกลงกันไม่ได้เรื่องตัวบุคคลที่จะเป็นนายกรัฐมนตรี พล.อ. ประยุทธ์ จันทร์โอชา อาจอาศัยช่องทางตามรัฐธรรมนูญกลับมาเป็นหัวหน้ารัฐบาลอีกครั้ง แล้วเมืองไทยก็จะพบทางตันทางการเมืองต่อไปอีก
'พรรคอนาคตใหม่' แจงยังไม่ได้ประกาศนโยบายใดๆ
บทวิเคราะห์ข้างต้นมีส่วนสอดคล้องกับสถานการณ์ในประเทศไทย หลังการเปิดตัวอย่างเป็นทางการของพรรคอนาคตใหม่ โดยล่าสุด (17 มี.ค.) ในเฟซบุ๊กส่วนตัวของนายธนาธร ได้โพสต์ข้อความแจ้งว่า "หลายวันที่ผ่านมามีปรากฏการณ์หลายอย่างที่มุ่งทำลายล้างผมและพรรคอนาคตใหม่ และหลังจากนี้คงจะมีอีกหลายกรณี โดยกรณีล่าสุดคือคำกล่าวหาเรื่องนโยบายแรกที่พรรคจะทำ (ตามภาพด้านล่าง)
 
นายธนาธร ยืนยันว่า สิ่งนี้เป็นการทำลายกันโดยการสร้างความเท็จ เป็นการเมืองแบบเก่า และพรรคอนาคตใหม่ตั้งใจจะทำการเมืองแบบใหม่ที่มองไปข้างหน้าอย่างสร้างสรรค์ แทนที่จะจมอยู่กับการเมืองที่ทำร้ายและทำลายกันเหมือนอย่างเช่นที่เราเห็นในรอบ 10 ปีที่ผ่านมา
ดังนั้น เขาจึงแจ้งผู้ที่ติดตามการเคลื่อนไหวของพรรคอนาคตใหม่ ให้อ่านข่าวสารด้วยวิจารณญาณ และขอให้ช่วยกดรายงาน (Report) เพจ 'องค์กรเสรีไทย' ซึ่งจัดทำภาพนี้