(9 มิ.ย.) แหล่งข่าวเปิดเผยว่า คนในครอบครัว ชินวัตรมีโครงการก่อสร้างบ้านหลังใหม่แทน บ้านจันทร์ส่องหล้า ที่มีเนื้อที่จำกัด ใกล้แหล่งชุมชน บ้านพักใกล้เคียงที่ไม่สามารถต่อเติม ขยายอะไรได้มากกว่าเดิม รวมทั้งสถานที่เข้าออกคับแคบ โดยสถานก่อสร้างบ้านหลังใหม่อยู่ใกล้กับโครงการบางกอกบูเลอวาร์ด รามอินทรา 2 ติดถนนวงแหวนกาญจนาภิเษก ที่ไปได้ทั้งบางปะอินและชลบุรี เยื้องกับห้างสรรพสินค้า แฟชั่นไอส์แลนด์ ใช้เวลาเดินทางไม่นานถึงสนามบินสุวรรณภูมิ ซึ่งมีเนื้อที่ที่เตรียมไว้ก่อสร้างเกือบ 80 ไร่
สำหรับบ้านจันทร์ส่องหล้า หากบ้านพักหลังใหม่สร้างแล้วเสร็จ ยังอยู่ระหว่างการหารือของคนในครอบครัวที่อาจจะยกให้บุตรคนใดคนหนึ่งในครอบครัว ซึ่งปัจจุบันมีการก่อสร้างต่อเติมแยกส่วนออกมาเพื่อใช้เป็นเรือนหอสำหรับนายณัฐพงศ์ กับ นางพินทองทา คุณากรวงศ์ ชินวัตร ซึ่งคาดว่านางพินทองทาหรือนายพานทองแท้ อาจจะยังอยู่บ้านพักจันทร์ส่องหล้าต่อไป ส่วน น.ส.แพทองธาร บุตรสาวคนเล็กที่ติดบิดามารดามาก จะย้ายไปอยู่บ้านหลังใหม่