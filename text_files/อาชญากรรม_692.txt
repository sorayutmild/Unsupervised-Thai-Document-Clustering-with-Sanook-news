(23 ธ.ค.) จากกรณี น.ส.บี (นามสมมติ) นักเรียนชั้นมัธยมปลายโรงเรียนแห่งหนึ่งใน อ.นาเยีย จ.อุบลราชธานี ซึ่งเป็นดาวประจำวงดนตรีโปงลางของโรงเรียนถูกคนร้ายบุกข่มขืนและทำร้ายได้รับบาดเจ็บสาหัส ภายในห้องเก็บอุปกรณ์ดนตรีภายในโรงเรียน โดยเหตุเกิดเมื่อค่ำวันที่ 15 ธ.ค.ที่ผ่านมา
ล่าสุด เมื่อเวลาประมาณ 01.00 น.วันที่ 23 ธ.ค. น.ส.บีได้เสียชีวิตอย่างสงบแล้ว โดยแพทย์นิติเวชวิทยาโรงพยาบาลศูนย์สรรพสิทธิประสงค์ อ.เมืองอุบลราชธานี ได้ผ่าพิสูจน์ศพ เพื่อเก็บร่องรอยที่เหยื่อถูกทำร้ายใช้เป็นหลักฐานติดตามจับกุมคนที่ก่อเหตุ สาเหตุการเสียชีวิตเบื้องต้นแพทย์ระบุว่า เกิดจากก้านสมองตาย เพราะศีรษะได้รับการกระทบกระเทือนอย่างรุนแรง ในการถูกจับฟาดและโขกกับพื้นในวันเกิดเหตุ หลังแพทย์ผ่าชันสูตรแล้ว ญาติจะนำศพกลับไปบำเพ็ญกุศลที่บ้านต่อไป
ด้าน พ.ต.ท.ณรงค์ ทองมั่ง พนักงานสอบสวนเจ้าของคดีกล่าวถึงความคืบหน้าในการสืบสวน จากผลการตรวจดีเอ็นเอ ของศูนย์พิสูจน์หลักฐานภาค 3 สำนักงานพิสูจน์หลักฐานตำรวจ จ.นครราชสีมา ผู้ต้องสงสัยประกอบด้วยครูชายที่มีบ้านพักอยู่ในที่เกิดเหตุ รวมทั้งคนงานร้านขายวัสดุก่อสร้างวัย 22 ปี ซึ่งเดินทางกลับบ้านที่ จ.ตาก หลังเกิดเหตุ 1 วัน ปรากฏผลไม่ตรงกับดีเอ็นเอจากเชื้ออสุจิที่เก็บได้ในช่องคลอดของเหยื่อ และบาดแผลตามร่างกายของคนงานร้านวันสดุก่อสร้างที่พบ เกิดขึ้นมาประมาณ 2 เดือนแล้ว
ความคืบหน้าขณะนี้ พบผู้ต้องสงสัยเพิ่มขึ้นอีก 1 ราย เป็นชายที่อาจมีสติไม่สมประกอบ มีบ้านพักอยู่ห่างจากโรงเรียนเกิดเหตุไปประมาณ 1 กิโลเมตร เพราะมีรอยข่วนที่แผ่นอก จึงจะนำตัวส่งให้แพทย์ตรวจบาดแผลเกิดขึ้นมานานแล้วหรือไม่ หลังจากนั้นจะส่งให้แพทย์จิตเวชตรวจสอบความผิดปกติทางจิตด้วย