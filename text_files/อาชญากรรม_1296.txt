(22 ส.ค.) ผู้สื่อข่าวรายงานว่า จากกรณีที่มีผู้ใช้อินเตอร์เน็ตโพสต์ข้อมูลร้องเรียนและแจ้งเตือนพฤติกรรมของ แท็กซี่สีชมพู ทศ856 ผ่านเว็บไซต์พันทิปดอทคอม ซึ่งก่อนหน้านี้เคยมีผู้เสียหายร้องเรียนในลักษณะดังกล่าวอีกหลายราย จนกระทั่งเป็นประเด็นดังในสังคม และนำมาสู่การจับกุมตัวคนขับแท็กซี่คันดังกล่าวได้สำเร็จ
ตามรายงานข่าวจาก วิทยุ จส.100 ได้ระบุว่าแจ้งว่า เมื่อช่วงเย็นที่ผ่านมา เจ้าหน้าที่ตำรวจ สภ.บางปู จ.สมุทรปราการ ได้เข้าจับกุมตัว คนขับแท็กซี่สีชมพู ทศ856 คนดังกล่าวได้แล้ว ทราบชื่อ นายธเนศ บุญเสริม อายุ 37 ปี ภูมิลำเนาอยู่ที่ จ.สมุทรปราการ ถูกจับกุมตัวได้บริเวณห้างสรรพสินค้าบิ๊กซี สาขาบางปู ขณะกำลังข่มขู่และต่อรองกับผู้โดยสารคนหนึ่งอยู่
จากการตรวจสอบเบื้องต้นพบว่า คนขับรถแท็กซี่พูดจาให้การไม่ค่อยรู้เรื่อง อีกทั้งยังพบประวัติรักษาเกี่ยวกับอาการทางจิต ซึ่งเจ้าหน้าที่ได้ควบคุมตัวไว้สอบสวน พร้อมกับติดต่อกับเจ้าของอู่รถแท็กซี่ที่เช่ามาก่อเหตุ เพื่อสอบปากคำและดำเนินคดีตามกฎหมายต่อไป
นอกจากนี้ เจ้าหน้าที่ตำรวจยังได้เปิดเผยว่า ผู้เสียหายที่เคยเป็นเหยื่อประสบเหตุและถูกคนขับแท็กซี่คันดังกล่าวข่มขู่ สามารถติดต่อร้องทุกข์กับ สภ.บางปู หรือ สถานีตำรวจท้องที่ที่เคยได้ทำการแจ้งความเอาไว้เบื้องต้น เพื่อประสานงานติดตามเอาความคนขับรถแท็กซี่ในตำนานคนดังกล่าว
ขอบคุณข้อมูลข่าวจาก วิทยุ จส.100 และกระทู้จากคุณ The Dcember เว็บไซต์พันทิป