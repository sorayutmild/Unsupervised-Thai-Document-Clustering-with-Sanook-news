หนุ่มขับเก๋งจะไปเที่ยวเกาะช้างกับแฟนสาว ลากศพข้ามจังหวัดไกล 20 กิโลเมตร ร่างแหลกละเอียด มารู้ตอนจอดปั๊มน้ำมัน
ผู้สื่อข่าวรายงานวา วันนี้ (26 ก.พ.) เมื่อเวลา 06.30 น. ร.ต.อ.ยอดคม อินไข ร้อยเวร สภ.เขาสมิง จ.ตราด ได้รับแจ้งจากพลเมืองดีว่า พบศพร่วงลงมาจากใต้ท้องรถ ที่จอดอยู่ในปั๊มน้ำมันแห่งหนึ่ง ต.แสนตุ้ง อ.เขาสมิง จ.ตราด
ที่เกิดเหตุภายในปั๊มน้ำมัน พบประชาชนมุงดูเหตุการณ์เป็นจำนวนมาก บริเวณพื้นถนนพบชิ้นส่วนมนุษย์กระจายเต็มพื้นเป็นทางยาว สภาพแหลกละเอียด ชันสูตรเบื้องต้นทราบว่า ผู้เสียชีวิต เป็นชาย อายุประมาณ 30-35 ปี สวมเสื้อยืดสีเขียว กางเกงขายาว ภายในที่เกิดเหตุยังพบรถยนต์เก๋ง ฮอนด้า แจ๊ส สีเทา ทราบชื่อผู้ขับขี่ว่า นายสหรัฐ (ขอสงวนนามสกุล) อายุ 29 ปี
จากการสอบถาม นายสหรัฐ คนขับรถยนต์ เล่าว่า ตนขับรถยนต์คันดังกล่าวมาจากจังหวัดปทุมธานี เพื่อมาเที่ยวเกาะช้างกับแฟนสาว แต่เมื่อขับมาถึงบริเวณ ต.ซึ้ง อ.ขลุง จ.จันทบุรี ช่วงเวลาประมาณ 05.30 น. ตนได้ขับคร่อมซากโดยคิดว่าเป็นซากสัตว์ที่ถูกชนจนเสียชีวิต ไม่คิดว่าจะเป็นศพมนุษย์
ก่อนจะขับมาจากจุดดังกล่าวระยะทางประมาณ 20 กิโลเมตร และจอดที่ปั๊มน้ำมันเพื่อทำธุระ เมื่อทำธุระเสร็จขณะถอยรถมีชาวบ้านตะโกนบอกว่ามีเศษชิ้นส่วนมนุษย์ร่วงออกมาจากใต้ท้องรถของตน ตนจึงจอดรถดูก่อนจะโทรศัพท์แจ้งเจ้าหน้าที่ตำรวจดังกล่าว 
เบื้องต้น ร.ต.อ.ยอดคม อินไข ร้อยเวร สภ.เขาสมิง ได้บันทึกภาพในที่เกิดเหตุไว้เป็นหลักฐาน ก่อนจะประสานเจ้าหน้าที่ตำรวจสถานีตำรวจภูธรขลุงเพื่อสืบหาข้อเท็จจริงต่อไป