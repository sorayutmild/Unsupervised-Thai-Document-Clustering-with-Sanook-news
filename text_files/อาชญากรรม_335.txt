จากกรณี (11 เม.ย.) พ.ต.ท.กฤษ บุญเรืองคณาภรณ์ สวป.พนมสารคาม จ.ฉะเชิงเทรา ถูกวัยรุ่นทำร้ายร่างกายด้วยการชกต่อยและกระทืบหน้า จนบาดเจ็บสาหัส หลังจากตรวจยึดรถจักรยานยนต์ต้องสงสัย ในปั้มน้ำมัน รุ่งพิทักษ์ ต.ท่าถ่าน อ.พนมสารคาม จ.ฉะเชิงเทรา หลังเกิดเหตุ ทางพล.ต.อ.สมยศ พุ่มพันธุ์ม่วง ผบ.ตร. ได้สั่งการให้ตำรวจที่เกี่ยวข้องลงพื้นที่ไล่ล่ากลุ่มวัยรุ่นที่ก่อเหตุในทันที พร้อมอนุญาติให้ดำเนินการขั้นเด็ดขาด หากใช้อาวุธต่อสู้
ความคืบหน้า (12 เม.ย.) พล.ต.ท.ประวุฒิ ถาวรศิริ โฆษกตำรวจ เผยว่า สามารถจับกุม นายคมสัน จันทร์ศรี อายุ 28 ปี ผู้ต้องหาทำร้าย พ.ต.ท.กฤษ ได้แล้ว โดยผู้ต้องหาได้หลบหนีไปที่ จ.ปราจีนบุรี ซึ่งเป็นบ้านของมารดา โดยตำรวจได้เข้าตรวจค้นบ้านหลังนี้ไปแล้ว แต่ไม่พบตัว ส่วนทางมารดาเกรงว่า บุตรชายจะถูกจับตาย จึงอาสานำตำรวจไปจับกุมตัวที่ป่าละเมาะใกล้เคียง จนสามารถจับกุมตัวได้ในที่สุด ซึ่งหลังจากนี้จะนำตัวไปสอบสวนที่ สภ.พนมสารคาม และขยายผลหาผู้ร่วมขบวนการต่อไป
สำหรับอาการล่าสุด พ.ต.ท.กฤษ ปลอดภัยแล้ว แต่ใบหน้าด้านขวายังบวม กระดูกเบ้าตา กระดูกโหนกแก้มขวาแตก เอกซเรย์สมองไม่มีเลือดคั่ง แต่ยังต้องมีการเช็กประสาทตาอีกครั้ง
(อ่านข่าวที่เกี่ยวข้อง : โหด! คลิปเด็กแว้นทำร้ายตำรวจ จนสลบคาปั๊ม)