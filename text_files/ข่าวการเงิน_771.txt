ธนาคารแห่งประเทศไทย สั่งธนาคารทุกแห่งเปลี่ยนบัตรเอทีเอ็มและบัตรเดบิต ของลูกค้าเป็นบัตรแบบชิปการ์ด เพื่อป้องกันการถูกโจรกรรมข้อมูล โดยเริ่มดีเดย์ 16 พ.ค.นี้
นางทองอุไร ลิ้มปิติ รองผู้ว่าการธนาคารแห่งประเทศไทย และ นายปรีดี ดาวฉาย ประธานสมาคมธนาคารไทย แถลงข่าวการเปลี่ยนบัตรเอทีเอ็ม และ บัตรเดบิต ของธนาคารพาณิชย์ทั้งระบบ ว่าตั้งแต่วันที่ 16 พ.ค.นี้เป็นต้นไป บัตรเอทีเอ็ม และ บัตรเดบิต ที่ออกโดยธนาคารพาณิชย์ทุกแห่งในประเทศไทยจะถูกเปลี่ยนจากบัตรแบบแถบแม่ เหล็กเดิม เป็นบัตรแบบชิปการ์ด เพื่อความปลอดภัยจากการถูกโจรกรรมข้อมูล ตามแผนพัฒนาระบบการชำระเงินของธนาคารแห่งประเทศไทย
โดยตั้งแต่วันที่ 16 พ.ค.นี้ลูกค้าเดิมของแต่ละธนาคารต้องเปลี่ยนบัตรเอทีเอ็มและบัตรเดบิต เป็นชิปการ์ด ซึ่งธนาคารแห่งประเทศไทยจะให้เวลาธนาคารพาณิชย์เปลี่ยนแปลงบัตรลูกค้าที่ใช้ บัตรประเภทนี้ที่มีอยู่จำนวน 60,000,000 ใบให้แล้วเสร็จภายในสิ้นปี 2562 ส่วนค่าธรรมเนียมบัตรนั้น ธนาคารแห่งประเทศไทยไม่ได้ออกเกณฑ์ควบคุม แต่จะใช้วิธีการหารือกับสมาคมว่าให้คิดอัตราที่เหมาะสม และหลังจากนี้ให้ติดประกาศและแจ้งให้ลูกค้าทราบ
ด้านนายปรีดี ดาวฉาย ประธานสมาคมธนาคารไทย ยืนยันว่าการเปลี่ยนบัตรเอทีเอ็มและบัตรเดบิตในครั้งนี้นั้น จะไม่มีค่าใช้จ่ายเพิ่มทั้งค่าใช้จ่ายบัตรและค่าธรรมเนียมแรกเข้าไปอีกระยะหนึ่ง ซึ่งแต่ละธนาคารจะกำหนดแตกต่างกันไป ส่วนตู้ ATM รองรับบัตรชิปการ์ดขณะนี้ได้มีการปรับเปลี่ยนไปแล้วร้อยละ 80 ของจำนวนตู้ที่มีทั้งระบบ