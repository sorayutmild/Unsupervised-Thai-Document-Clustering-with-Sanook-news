ยังคงคาราคาซังอยู่ไม่น้อย หลังกรณีข่าวอื้อฉาวของคุณพ่อลูกอ่อน "ปีเตอร์ คอร์ป ไดเรนดัล" ที่มีภาพหลุดออกมาแฉทั่วโลกออนไลน์ เกี่ยวกับพฤติกรรมใกล้ชิดกับสาวปริศนาที่ จ.บุรีรัมย์ ที่ถูกสนิทสนมชิดเชื้อมากกว่าคนรู้จัก จนถูกโยงไปถึงภาพของ "พลอย พลอยพรรณ" ภรรยาที่เคยโพสต์ภาพอุ้มลูก 2 คน ลงอินสตาแกรมบอกว่า "ให้พ่อกลับบ้าน"
ล่าสุดหลังจากข่าวดังกล่าวกระฉ่อนไปทั่ววงการ หนุ่มปีเตอร์ ได้โพสต์ภาพตัวเองลงอินสตาแกรม พร้อมกับระบุข้อความเป็นภาษาอังกฤษว่า "Not everything is always what it seems..." หรือหมายความว่า "ทุกสิ่งทุกอย่างไม่ได้เป็นแบบที่เห็น" โดยมีผู้คนเข้าไปแสดงความคิดเห็นเชิงตำหนิและเตือนสติดาราหนุ่มเป็นจำนวนมาก
ขณะที่ทางฝ่าย "พลอย พลอยพรรณ" ได้มีโอกาสได้อุ้มลูกออกงานอีเว้นท์กลางกรุง แต่ก็ทำให้สื่อมวลชนผิดหวัง เนื่องจาก สาวพลอย ขอปฏิเสธจะให้สัมภาษณ์กับสื่อเกี่ยวกับประเด็นข่าวอื้อฉาวที่เกิดขึ้นในครอบครัว ก่อนจะขอตัวกลับไปอย่างรวดเร็ว สำนักข่าวหลายแห่งพยายามติดต่อเพื่อสอบถามข้อเท็จจริง สาวพลอย ก็ยังคงยืนยันว่า ไม่พร้อมที่จะชี้แจงตอนนี้
เอาเป็นว่าในเวลานี้คงต้องให้เวลาหลายๆ ฝ่ายได้พูดคุยและเคลียร์ปัญหากันแบบส่วนตัว คาดว่าน่าจะได้รับคำชี้แจงที่กระจ่างต่อสังคมในเร็วๆ นี้แน่นอน...