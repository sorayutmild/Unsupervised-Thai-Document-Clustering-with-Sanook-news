"สาธิต ปิตุเตชะ" งานเข้า! พริตตี้สาวแจ้งความ สน.สายไหม หลังถูก ส.ส.นำรูปไปโพสต์เฟซบุ๊ก พร้อมบรรยายใต้ภาพว่า "เร่ขายตัว"
พ.ต.ท.จิธณัท ชนะนนทกานต์ พนักงานสอบสวนผู้ชำนาญการพิเศษ สน.สายไหม กล่าวยอมรับว่า มีผู้เสียหาย คือ น.ส.กิ๊บ (นามสมมุติ) อายุ 27 ปี ซึ่งประกอบอาชีพพริตตี้ ได้เข้ามาแจ้งความกับ พนักงานสอบสวน สน.สายไหม กรณีที่นายสาธิต ปิตุเตชะ ส.ส.ระยอง พรรคประชาธิปัตย์ นำรูป "2 พริตตี้สาว" ในชุดสีแดง มาประกอบเป็นภาพในเฟซบุ๊กส่วนตัว พร้อมโพสต์ข้อความว่า "ชัย ราชวัตร เขียนการ์ตูนล้อเลียนว่า" ...แค่ขายตัว แต่...เร่ขายชาติ" แล้วเกี่ยวอะไรกับคนเสื้อแดงที่มาล้อมศาลอยู่จะเคลื่อนไปปิด ซึ่งในขณะนี้ได้ให้พนักงานสอบสวนที่รับแจ้งความรายงานไปยัง พ.ต.อ.เชวงศักดิ์ สินสูงสุด ผู้กำกับการ สน.สายไหม เพื่อนำเรื่องรายงานผู้บังคับบัญชาต่อไป
ด้าน ร.ต.ท.สาธิต เพ่งแก้ว พนักงานสอบสวน สน.สายไหม กล่าวว่า ผู้เสียหายได้เข้ามาแจ้งความพร้อมกับเพื่อนโดยไม่ได้มีการพูดจาหรือสอบถามอะไรมาก เบื้องต้น ทราบว่าผู้เสียหายทราบข้อมูลจากเพื่อนว่า มีการนำรูปไปโพสต์ไว้บนข้อความ โดยมีนายสาธิต ปิตุเตชะ เป็นผู้โพสต์ข้อผ่านเว็บไซต์ทางอินเทอร์เน็ต ซึ่งผู้เสียหายมองว่าเขียนบรรยายใต้ภาพด้วยข้อความไม่เหมาะสม เกรงว่าจะทำให้เสียหายจึงเกิดความกลัว และจึงได้เข้ามาแจ้งความไว้เท่านั้น ทั้งนี้ จะนำเรื่องดังกล่าวรายงานให้ผู้บังคับบัญชารับทราบต่อไป