หลุดภาพ iPhone 5 กลางงาน WWDC 2012...หรือเปล่า?   WWDC 2012 - อัพเดทข่าวล่าสุด กับ ป๋าเอก TechXcite แม้ว่าในงาน WWDC 2012 เมื่อคืนวันจันทร์ที่ผ่านมาจะไม่มีการเปิดตัว iPhone 5 สมาร์ตโฟนรุ่นต่อไปจาก Apple อย่างที่ใครหลายคนคาดหวัง (ก็ป๋าบอกแล้วว่ามันยาก XD) ทว่าหลังจากจบงาน WWDC 2012 คืนแรกไปกลับมีเรื่องให้ต้องแอบมาตื่นตะลึงกันเล็กๆหลังมีรายงานข่าวระบุมา ว่ามีภาพหลุด iPhone 5 กลางงาน WWDC 2012 แถมไม่ใช่หลุดธรรมดาแต่โผล่มาต่อหน้าต่อตาทุกคนระหว่างการแถลงข่าวนั่นแหละ!

โดยในนาทีที่ 79.04 ของการแถลงข่าว WWDC 2012 โดย Scott Forstall เกี่ยวกับระบบปฏิบัติการ iOS 6 และกำลังพูดถึงเรื่องฟีเจอร์ Eyes Free ที่ผู้ใช้งานสามารถกดปุ่มพิเศษบริเวณพวงมาลัยเพื่อสั่งการใช้งาน Siri ได้โดยไม่ต้องไปยุ่งกับหน้าจอ ซึ่งปรากฏว่าภาพของ iPhone ที่ติดอยู่กับคอนโซลรถนั้นดูแปลกตาไปเหลือเกินเพราะหน้าจอและตัวเครื่อง iPhone มีขนาดยาวและใหญ่กว่าปกติ ซึ่งหากจะว่าไปแล้วดีไซน์นี่มันใช่เลยกับ iPhone 5 หน้าจอ 4 นิ้วที่มีข่าวมาโดยตลอดเลยแฮะ (ซึ่งก็จะยืดความยาวตัวเครื่องออกไปแบบนี้เหมือนกัน)

งานนี้ก็ไม่รู้เหมือนกันว่าเป็นความผิดพลาดของการ Photoshop รูปหรือ Apple เอารูป iPhone 5 หน้าจอ 4 นิ้วที่มีหลุดๆออกมาก่อนหน้านี้มาอำชาวบ้านกันแน่ แต่สำหรับคนที่ยังไม่ได้ดูคลิปงาน Apple WWDC 2012 Keynotes ก็สามารถเข้าไปดาวน์โหลดมาชมและตัดสินกันเอาเองได้ตามลิงค์ที่ป๋าให้ไว้เลย ครับ   ที่มา: idownloadblog

ขอบคุณเนื้อหา และภาพประกอบบทความโดย: ป๋าเอก TechXcite