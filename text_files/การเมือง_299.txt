หนุ่มชาวเน็ตคนหนึ่ง โพสต์กล่าวหาคุณหญิงสุดารัตน์ เกยุราพันธุ์ อดีตรัฐมนตรีกระทรวงสาธารณสุข หรือที่หลายคนเรียกว่า หญิงหน่อย ว่าตบตาประชาชน ด้วยการเขียนหนังสือบนปกพลาสติก ทั้งๆ ที่ที่จริงแล้วคุณหญิงสุดารัตน์ใช้ปากกาอิเล็กทรอนิกส์เขียนบนแท็บเล็ตยี่ห้อดัง
ชายคนนี้เขียนบรรยายรูป ด้วยถ้อยคำรุนแรงว่า "ตอแห_2 'หน่อย' โพสต์เขียนหนังสือบนรถขณะรถวิ่ง ยังไม่พอ ยังสามารถใช้ปากกาเขียนหนังสือลงบนปกพลาสติกได้ ตอแห_เก่งจริงๆ คงอยากเป็นนายกหญิงจน_สั่น อนาคตคงต้องตาม_ีปู (ตอแห_1) ไปอยู่เมืองนอก"

โพสต์ดังกล่าวมีการเผยแพร่ออกไปในโลกออนไลน์ ทั้งผ่านการแชร์โดยตรง และบันทึกภาพโพสต์แล้วนำไปแชร์ต่อในหน้าฟีดของตัวเอง ซึ่งชาวเน็ตจำนวนมากวิจารณ์ว่า ชายคนดังกล่าวคงไม่ทราบว่า โลกนี้มีนวัตกรรมที่เรียกว่าแท็บเล็ต ขณะเดียวกันชาวเน็ตหลายคน มองว่า ชายคนนี้ควรตรวจสอบภาพให้ดีก่อนนำมาวิจารณ์ผู้อื่น แม้ว่าจะมีความเห็นทางการเมืองตรงข้ามกันก็ตาม



นอกจากนี้ ชาวเน็ตบางคน ก็ภาวนาว่า โพสต์ดังกล่าวจะเป็นแค่การล้อเล่น เพราะหลายคนไม่เชื่อว่าชายที่โพสต์กล่าวหาคุณหญิงสุดารัตน์จะไม่รู้จักแท็บเล็ต ขณะที่ความเห็นหนึ่งถึงกับอธิบายว่า ไอแพดคือคอมพิวเตอร์แท็บเล็ตยี่ห้อดัง ที่สามารถใช้ปากกาเขียนได้ แทนการพิมพ์ด้วยคีย์บอร์ด เผื่อมีผู้ที่ไม่รู้จักจริงๆ ว่าสิ่งที่คุณหญิงสุดารัตน์เขียนคืออะไร
