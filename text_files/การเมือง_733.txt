ญาติ และคนสนิท เสธ.แดง ทยอยเข้าเยี่ยมอาการอย่างต่อเนื่อง ด้านลูกสาวน้ำตาคลอ เผย ไม่อยากให้สัมภาษณ์สื่อ เพราะครอบครัวบอบช้ำมามาก
สำหรับความเคลื่อนไหวล่าสุด ทางพื้นที่โรงพยาบาลวชิรพยาบาล หลัง น.พ.ชัยวัน เจริญโชคทวี ผู้อำนวยการ ร.พ.วชิรพยาบาล ออกมาระบุ อาการล่าสุดของ พล.ต.ขัตติยะ สวัสดิผล หรือ เสธ.แดง ผู้ทรงคุณวุฒิกองทัพบก หลังถูกคนร้ายลอบยิง เมื่อช่วงกลางดึกที่ผ่านมาว่า อาการยังอยู่ในขั้นวิกฤติมีโอกาสเสี่ยงของการเสียชีวิตสูง ส่งผลให้บรรยากาศที่บริเวณชั้น 7 อาคารเวชศาสตร์ ที่เป็นอาคารที่พักฟื้นของ เสธ.แดง ได้มีญาติใกล้ชิดมาให้กำลังใจเป็นจำนวนมาก
ทั้งนี้กำลังเจ้าหน้าที่ตำรวจส่วนหนึ่ง ยังคงดูแลความปลอดภัยบริเวณโดยรอบ ขณะที่ประชาชนยังคงเดินทางมาใช้บริการตามปกติ ด้านสื่อมวลชนจากทุกแขนงๆ ได้เฝ้าติดตามรอทำข่าวอย่างต่อเนื่อง ตั้งแต่เมื่อช่วงกลางดึกที่ผ่านมาแล้ว
อย่างไรก็ตาม ล่าสุดจากการสอบถาม น.ส.ขัตติยา สวัสดิผล บุตรสาวของ เสธ.แดง เปิดเผย ขณะเดินทางมาเยี่ยมอาการของบิดาว่า ขณะนี้แพทย์ได้ทำการผ่าตัดบิดาเป็นที่เรียบร้อยแล้ว แต่ยังอยู่ในระหว่างการพักฟื้นและยังไม่รู้สึกตัว แต่ตนและบิดามีกำลังใจดี ขณะเดียวกันก็ยังไม่อยากให้สัมภาษณ์ต่อสื่อมวลชนและอยากให้เรื่องจบแค่นี้ก่อน เท่านี้ครอบครัวก็บอบช้ำมากพอแล้ว ทั้งนี้จากการสังเกตพบว่า
ขณะที่ น.ส.ขัตติยา ให้สัมภาษณ์มีน้ำตาคลอเบ้า และมีอาการอิดโรยอย่างเห็นได้ชัด
มีรายงานข่าวเพิ่มเติมว่า ผอ.โรงพยาบาลวชิรพยาบาล แถลงว่า พล.ต.ขัตติยะ สวัสดิผล หรือ เสธ.แดง ถูกยิง 1 นัด จากขมับด้านขวาทะลุด้านซ้าย สมองเกิดอาการบวม ตอนนี้ยังไม่สามารถหายใจเองได้