เรื่องโดย ณัฐยศ ชูบรรจง
 
            ช่วงนี้เบือนหน้าหนีไปทางไหน ก็แลจะเห็นแต่รถใหม่ป้ายแดงออกมาลั้นลากันตามถนนมากมาย แน่นอนว่าส่วนหนึ่งก็มาจากรถยนต์คันแรกที่ผลักดันรถป้ายแดงให้มีมากสุดในตลาดช่วงนี้ ซึ่งทำให้เราๆ เริ่มชินกับบรรดารถใหม่ป้ายแดงที่ออกมาคับคั่งถนน จนหลายคนบ่น แต่แม้รถป้ายแดงจะเยอะมากมาย แต่คุณทราบหรือไม่ว่า การใช้รถป้ายแดงก็มีกฎระเบียบที่ต้องเคร่งครัดและปฏิบัติตาม ซึ่งหลายคนอาจจะไม่เคยทราบเลยก็ได้ 
                ป้ายแดง คือป้ายหรือแผ่นป้ายที่ออกให้ทดแทน ซึ่งตามหลักแล้ว ป้ายแดงจะถูกนำมาใช้กับรถยนต์ที่ยังไม่ได้รับการรับรองด้วยการจดขึ้นทะเบียนเรียบร้อยตามกฎหมาย ซึ่งป้ายดังกล่าวนั้นออกมาเพื่อกำกับเบื้องต้นให้รถคันดังกล่าวสามารถใช้งานบนถนนได้ชั่วคราว แต่ก็ต้องอยู่ในวงจำกัดและข้อกำหนดของกรมการขนส่งทางบกที่เคร่งครัดและต้องปฏิบัติตาม
 

ป้ายแดงจริง - ปลอม เรื่องวุ่นๆแก่ผู้ใช้รถ 
                ก่อนจะว่าไปมากความ เบื้องต้นเลย ตอนคุณรับรถจากโชว์รูม ซึ่งคุณจะเริ่มต้นด้วยการจ่ายค่ามัดจำป้าย 3000 บาท เป็นค่าใช้ป้ายชั่วคราวนั้น คุณจะได้รับป้ายแดงมาพร้อมกับรถเลย แต่ในช่วงทีผ่านมาหลายคนเจอปัญหา ป้ายแดงปลอมอื้อซ่า จนมีคนตั้งคำถาม 2 ข้อสั้นๆ ง่ายว่า 1.ทำไมถึงมีป้ายแดงปลอม และ 2 จะรู้ได้ไงว่าจริงหรือปลอม
                เรื่องนี้ไม่ใช่เรื่องใหม่ เพราะป้ายแดงปลอม ความจริงแล้วเป็นเรื่องที่มีมานานแล้ว ด้วยข้อเท็จจริงหนึ่งคือรถใหม่ มีการซื้อขายทุกวันมีรถยนต์จำนวนมากที่ต้องปล่อย ออกไป ซึ่งตามปกติแล้วป้ายแดง เซลล์และโชว์รูมจะเป็นผู้ขอจากกรมขนส่งในพื้นที่อยู่แล้ว แต่ด้วยข้อจำกัดในการขอและราคาการขอป้ายแดงนั้นก็ไม่ใช่ถูกๆเลย จนสามารถกล้าพูดได้ว่า ถ้าไม่คิดจะเป็นเซลล์ขายรถแบบลงหลักปักฐานก็แทบจะไม่ซื้อ ป้ายแดงไว้เอง และด้วยจำนวนป้ายไม่เยอะประกอบกับจำนวนรถแต่ละวันมีมาก

                ยิ่งเมื่อประกอบกับปัจจุบันลูกค้ามีความสามารถในการเลือกหาเลขทั้งจากป้ายประมูล หรือจะไปจองเลขด้วยตัวเองที่กรมการขนส่งทางบก  ก็ทำให้ป้ายแดงมีระยะเวลาที่ใช้ยาวนานขึ้น โดยทั่วไปอาจจะเดือน -2 เดือน แต่ก็มีบ้างที่กินเวลามากกว่าที่คิด ซึ่งบ้างถึงปีก็มี เล่าถึงบ่อยครั้งไปตามโลกออนไลน์
                แน่นอนว่าป้ายแดงปลอมดูง่ายๆ และ คุณสามารถสังเกตได้ง่ายมาก เพราะ ข้อแรก ป้ายแดงปลอมจะมีเนื้อสีที่มีลักษณะสะท้อนแสง บ้างอาจจะดูซีดจางเหมือนอมชมพูนั่นหมายถึงป้ายปลอมอย่างแน่นอน  ประการต่อมาให้ดูที่งานป้าย หลายครั้งคุณอาจจะพบว่าป้ายใส่เรียบร้อยแล้ว แต่ลองเคาะดูเทียบกับป้ายรถทั่วไป แล้ว โดยมากป้ายแดงปลอมจะบางกว่าอย่างชัดเจน  และท้ายสุดมันต้องมีตราปั้มตัวนูนต่ำ "ขส" ที่ย่อมาจากขนส่ง และป้ายปลอมจะไม่มีสมุดกำกับป้ายให้ลงรายละเอียดมาด้วย ซึ่งหมายถึง คุณเสี่ยงโดนจ่าจับ นั่นเอง  
กฎหลักป้ายแดง 
                ทีนี้พอรู้ที่มาและป้ายแดงกันบ้างแล้ว แต่ที่หลายคนไม่รู้คือว่า ป้ายแดงนั้นก็ไม่ใช่ว่าจะใช้รถได้ตามอำเภอใจเนื่องจากมันมีข้อจำกัดในการใช้งานและ ส่วนหนึ่งเพื่อลดความเสี่ยงในการนำรถไปก่ออาชญากรรมต่างๆ  ซึ่งไม่สามารถติดตามได้ถ้ารถยังไม่ได้ขึ้นทะเบียนอย่างเป็นทางการ
                1.ลงรายละเอียด ถ้าคุณใช้ป้ายแดงจริง คุณจะพบว่ามีสุดคู่มือทะเบียนมาให้ด้วย และเมื่อเปิดสมุดออกมาหน้ากระดาษจะเต็มไปด้วยการให้กรอกรายละเอียด ซึ่ง ในส่วนรายละเอียดตรงนี้ใช้กรอกเพื่อแสดงการใช้รถว่าไปไหน ทำอะไรมาบ้าง โดยมาจะลงด้วยดินสอเพื่อสามารถลบทิ้งได้ในภายหลัง เนื่องจาก สมุดคู่มือนี้หากขอใหม่จะมีค่าใช้จ่ายสูงมาก แล้วด้วยความที่หลายคนไม่ทราบจึงมักไม่ลงคู่มือกัน  และทำให้เมื่อโดนเจ้าหน้าที่ตำรวจเรียกตรวจสอบก็มักจะโดนจับข้อหาไม่ลงรายละเอียด ซึ่งเป็นสิ่งที่หลายคนไม่ทราบนั่นเอง

                2.ห้ามใช้รถกลางคืน ยังไม่เลิกกฎนี้แต่ด้วยการจราจรที่กลายเป็นจลาจลในบ้านเราทำให้ผู้ใช้รถหลายคนไม่ทราบว่า รถป้ายแดงห้ามใช้ในยามวิกาลหรือช่วงกลางคืน ซึ่งตามกฎหมายแล้วระบุชัดอยู่แล้วว่า รถป้ายแดงนั้นต้องใช้ในเวลาช่วงกลางวันเท่านั้น ในช่วงเวลาที่กำหนดคือ 06.00-18.00 น. แต่ด้วยระยะหลังบ้านเราการจราจรติดมาก จึงมีการขยายไปถึง 20.00 น. ทว่าถ้าขับหลังจากนี้ คุณก็เสี่ยงที่จะโดนเรียกตรวจสอบและจ่าจับสูง
                3.ห้ามวิ่งข้ามเขต (จังหวัด)  หลายคนอาจจะไม่ทราบ แต่นอกจากที่หลายคนมักทราบกันดีแล้วรถป้ายแดง ยังมีข้อห้ามวิ่งข้ามเขต หรือว่าง่าย คือออกต่างจังหวัด โดยไม่ได้รับอนุญาตจากเจ้าหน้าที่ขนส่ง ซึ่งหากมีความจำเป็นสามารถติดต่อได้ที่สำนักงานขนส่งในพื้นที่ โดยระบุวันเวลา และจุดหมายปลายทาง การเดินทางขออนุญาตเฉพาะเป็นกรณีแล้วนำเอสารดังกล่าวติดรถ ก็ช่วยให้คุณปลอดจากตำรวจได้
4.ระวังเจอข้อใช้ป้ายนานไป เรื่องนี้จริงไม่มีโจ๊ก เพราะมีหลายคนเจอมาแล้ว กับข้อหานี้ ทั้งที่หลายคนอาจจะไม่ทราบว่าป้ายแดงนั้น มีการระบุเป็นนับในการใช้งานตาม พ.ร.บ.รถยนต์ พ.ศ.2522 ว่าจะใช้ได้เพียงช่วงเวลาหนึ่งเท่านั้น แต่หน้าที่ของมันคือใช้ทดแทนก่อนที่จะได้รับป้ายจริง ดังนั้นหากคุณใช้ป้ายนานไป คุณอาจกตกอยู่ในภาวะหลีกเลี่ยงการจดทะเบียนรถ หรือเป็นรถยนต์ที่ไม่ได้มีการขึ้นทะเบียน ซึ่งมีโทษปรับสูงสุด 10,000 บาท ตามมาตรา 59 ซึ่งตามปกติแล้วการจดทะเบียนทั่วไปจะมีระยะเวลาเฉลี่ย 30-45 วัน เนื่องจากโชว์รูมมักรอให้มีจำนวนเยอะก่อนแล้วค่อยนำไปจดทะเบียนในครั้งเดียว
 
ป้ายแดงเสี่ยงหาย สูง ..คุณรู้หรือไม่ 
                แม้จะไม่มีสถิติที่เป็นทางการมากนัก แต่เชื่อหรือไม่ว่า รถใหม่ป้ายแดงมักเป็นที่หมายปองของบรรดาขุนโจรจารกรรมรถยนต์ กรณีหนึ่งที่ชัดเจนมากคือ กรณีของคดีขโมยรถกระบะของฝน ธนสุนทร ที่เกิดขึ้นไปหมาดๆ เมื่อไม่กี่วันที่ผ่านมา

                โจรขโมยรถชอบรถป้ายแดง ค่อนข้างมากถึงมากที่สุด เพราะ สามารถสวมอ้างเป็นเจ้าของรถได้ง่ายกว่า หากโดนเรียกตรวจสอบที่ด่านตรวจ เนื่องจากป้ายแดงไม่ได้ต้องการอะไรมากไปกว่าเขียนสมุดเพื่อบอกว่าไปทำอะไรที่ไหน ทำให้ยากแก่การตรวจสอบว่าใครเป็นเจ้าของรถ เว้นแต่คุณจะเอาใบจองรถใส่ไว้ในลิ้นชักหน้านั่นแหละ จึงจะได้ไล่ทันได้
                ประการต่อมา ก็อย่างที่เราทราบๆกันว่า รถยนต์ใหม่ป้ายแดงยังอยู่ในสภาพที่ดี และ มันมีราคามากกว่ารถที่ใช้งานแล้ว แถมยิ่งเมื่อรวมกับการตรวจสอบที่ยาก และป้ายแดงเดี่ยวนี้จะขับไปไหนมาไหนก็ได้ โดยที่ไม่มีใครตั้งคำถมหรือสงสัยมาก ...ทำไมป้ายแดงจะไม่เสี่ยงถูกขโมย
            แม้การมีรถใหม่ป้ายแดงจะแสดงถึงการที่คุณกำลังก้าวไปอีกขั้นในความสำเร็จ  ในการเริ่มลงหลักปักฐานที่สำหรับใครหลายๆคน นี่คือชัยชนะอันยิ่งใหญ่ แต่สิ่งที่ลืมไม่ได้คือว่า คุณต้องรู้จักกฎข้องบังคับทำให้คุณสามารถเลี่ยงในการที่จะทำผิดหรือละเมิดกฎหมาย ที่อาจจะทำให้คุณตกอยู่ในภาวะความเสี่ยง
 
 
 
เรื่องโดย ณัฐยศ ชูบรรจง
 