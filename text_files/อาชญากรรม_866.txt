ผู้สื่อข่าวรายงานว่า (21 ก.พ.) ที่ สภ.ชะอำ จ.เพชรบุรี มีการแถลงข่าวจับกุมตัว นายโน้ต ผู้ต้องหาคดีฆ่า ข่มขืน น.ส.ก้อย (นามสมมมุติ) พนง.ร้านสะดวกซื้อ CJ สาขาตลาดชะอำ เหตุเกิดเมื่อวันที่ 2 ม.ค.ที่ผ่านมา
จากการสอบสวน นายโสภณ รับสารภาพว่า เป็นผู้ลงมือฆ่า น.ส.ก้อย จริง โดยก่อนเกิดเหตุได้ฉลองปีใหม่อยู่ที่บ้านภรรยาใน ต.บางแก้ว อ.บ้านแหลม พอเมาขาดสติจึงขึ้นไปหาน้องสาวภรรยาเพื่อจะทำมิดีมิร้าย แต่ฝ่ายหญิงตื่นมาเห็นเสียก่อนและร้องให้คนช่วย จึงขี่รถจยย.มาที่ อ.ชะอำ โทร.หา น.ส.ก้อย ซึ่งเป็นญาติสนิท เพื่อขอไปหลบนอนพักที่ห้อง
แต่นอนไม่หลับ เมามากและเกิดอารมณ์ทางเพศ จึงขอมีเพศสัมพันธ์ด้วย แต่ผู้ตายไม่ยอมและดิ้นรนขัดขืน จึงคว้าสายสัญญาณทีวีมารัดคอและหมอนมาปิดหน้าจนผู้ตายหมดสติ ก่อนลงมือข่มขืนแต่ไม่สำเร็จความใคร่ จากนั้นได้หยิบมือถือผู้ตายไป 2 เครื่อง และหลบหนีมาทำงานรับจ้างที่ จ.สุราษฎร์ธานี จนถูกจับกุมในที่สุด
ทั้งนี้ หลังการแถลงข่าว บรรดาเพื่อนๆ และญาติของ น.ส.ก้อย กว่า 20 คนเดินทางมาที่ สภ.ชะอำ และบุกเข้ามาหน้าห้องกักขัง เพื่อดูตัวนายโสภณด้วยความโมโห จนท.ตำรวจต้องนำตัวนายโสภณหลบออกประตูด้านหลังโรงพัก ไปทำแผนประกอบคำรับสารภาพ และนำตัวส่งฝากขังที่ศาลจังหวัดเพชรบุรี เพื่อดำเนินคดีตามกฎหมายต่อไป