
รักก็บอกว่ารัก แฟนก็บอกว่าแฟน ชัดเจนกันแบบสุดๆ ไปเลย สำหรับลูกทุ่งสาวเอวดี "จ๊ะ นงผณี มหาดไทย" หรือ "จ๊ะ อาร์สยาม" ที่ล่าสุดเจ้าตัวออกมายืดอกรับแบบเป็นทางการแล้วว่า สถานะหัวใจระหว่างเธอและนักร้องรุ่นพี่ "แจ๊ค ธนพล" สามารถใช้คำว่า "แฟน" ได้แล้ว ซึ่งจุดเริ่มต้นของความรักครั้งนี้เจ้าตัวเป็นคนเข้าไปจีบก่อน เนื่องจากชื่นชอบอีกฝ่ายมาตั้งแต่ตอนอายุ 12 พร้อมออกปากเรื่องความต่างของวัยไม่ใช่ปัญหาเลยแม้แต่นิดเดียว...
ความรักตอนนี้เป็นยังไงบ้าง ? "ดีกว่างานค่ะ(หัวเราะ)"
กับพี่แจ๊ค ธนพล เป็นอะไรกัน ? "เป็นแฟนค่ะ คือจริงๆ แล้วการที่เราบอกว่าคบกัน ทุกคนก็คิดว่าเป็นแฟนใช่ไหม แต่ถ้าเวลาเราตอบว่าคบกัน จ๊ะว่าทุกคนจะตอบอย่างนี้ดูใจกัน แต่จ๊ะด้วยความเป็นจ๊ะ จ๊ะก็ตอบว่าเป็นแฟน เพราะจ๊ะเป็นคนค่อนข้างที่จะตรงค่ะ"
ทำไมถึงได้มาคบกัน ? "คือเราว่าง เราโสดค่ะ(หัวเราะ) แล้วพี่เขาก็เข้ามาพอดี (ยิ้ม) จริงๆ แล้วจ๊ะชอบพี่เขาตั้งแต่ตอนอายุ 12-13 แล้วค่ะ แล้วก็รู้ว่าพี่เค้าจะมาอยู่อาร์สยามเราก็ดีใจ เพราะว่าเราคิดอยู่แล้ว เราชอบผู้ชายคนนี้"
เราเดินหน้าจีบเขาก่อนด้วย ? "อย่าใช้คำว่าจีบ เพราะเราเป็นฝ่ายหญิง ใช้คำว่าอ่อยดีกว่า (หัวเราะ)"
กลัวคนจะว่าว่าเราแรงไหม เพราะไปหาเขาก่อน ? "ไม่แรงหรอก จริงๆ ก็มีคนมาชอบเรา แต่เราไม่ชอบ เราก็ต้องเลือกสิ่งที่เราชอบเท่านั้นเองค่ะ"
อ่อยเขานานไหม ? "อ่อยแปปเดียว ผู้ชายคนนี้อ่อยแปปเดียว จริงๆ แล้วพี่เขาก็ชอบเรา แต่เขาคิดว่าเราหยิ่ง ที่เราไม่ค่อยคุยเพราะว่าเราอาย"
เหมือนเราก็เปิดตัวลงรูปคู่บ่อย ? "เราเป็นคนติดโลกโซเชียลมาก ไปไหนก็อัพรูปลง"
เรียกว่าเห่อแฟนรึเปล่า ? "เห่อตลอด มีคนไหนมาก็เห่อทุกคน(หัวเราะ)"
คนก็มองว่าเรามีแฟนเป็นทอมมาก่อน แล้วมาชอบผู้ชาย ? "จริงๆ การมีแฟนเป็นทอมเนี่ย ก่อนหน้าที่จะมีแฟนเป็นทอม เรามีแฟนผู้ชาย แล้วพี่นักข่าวๆ ก็ถามว่า จะชอบผู้ชายหรือชอบทอม เราก็บอกเลยว่าได้หมด คือเราเน้นเรื่องที่ว่า ใครอยู่กับเราแล้วสบายใจ แค่นั้นจบ เพราะจ๊ะเป็นคนที่ค่อนข้างเอาแต่ใจตัวเอง ชีวิตข้างหน้าเราก็ไม่รู้ว่าเลิกกับพี่แจ๊คแล้วมาคบกับทอมก็ไม่แน่ เราก็เลยคิดว่าได้ทั้งคู่เลยค่ะ"
และถ้าเกิดเราไปเจอทอมที่ถูกใจ พี่แจ๊คจะไม่เสียใจเหรอ ? "คือตอนนี้เราแฮปปี้เพราะเราเพิ่งเริ่มคบกัน ก็ยังไม่ได้มองใคร แต่เราก็คิดว่าพี่เค้าก็ตามใจเรามาก เขาโตแล้ว ก็สอนอะไรเราหลายๆ อย่าง"
พี่แจ็คกลัวไหมว่าเราจะกลับไปชอบทอมอีกครั้งหนึ่ง ? "เขาไม่กลัวทอมนะ เขากลัวผู้ชายมากกว่า"
มีคุยกันเรื่องอนาตตไหมเพราะพี่แจ็คก็อายุเยอะแล้ว? "ไม่มีคุยเรื่องอนาคตเลยค่ะ เพราะว่าเราคบกันไป เหมือนว่าวันนี้เราคุยกันแล้วแฮปปี้ ก็แค่นั้นเอง อายุเราห่างกัน 14-15 ปีค่ะ แต่หน้าพี่เขาพอๆ กับหนูเลยนะ"
เรื่องอายุมีปัญหาไหม ? "ไม่มีปัญหาเรื่องอายุเลยค่ะ มีแต่ปัญหาเรื่องเราเอาแต่ใจ เพราะเราค่อนข้างที่จะเด็กกว่าพี่เขาเยอะ"
คิดว่าเราเปิดตัวแฟนแรงเกินไปไหม ? "จริงๆ จ๊ะเป็นคนที่ค่อนข้างตรงอยู่แล้ว ไม่ว่าจะเรื่องอะไร ถ้ามีปัญหา จ๊ะตอบตรงๆ อยู่แล้ว เพราะจ๊ะเป็นคนตรงมาก แต่ถ้าคนมองว่าแรงไปไหม มันไม่มีประโยชน์ตรงที่ว่า ถ้าเราเป็นแฟนกัน เราไปเดินห้างไปกินข้าวด้วยกันแล้วมาบอกว่าเป็นพี่น้อง จ๊ะว่ามันไม่ใช่ประโยชน์ จริงๆ คนก็ต้องมองว่าเราสร้างภาพ แล้วคนที่มองว่าจ๊ะโปรโมทเพลง มันก็ไม่ใช่เลย เพราะว่าเราคุยกันมาก่อนหน้านี้แล้ว แค่ไม่ได้มาโพสต์รูป ก็ไม่ได้โปรโมทเพลงนะคะ"
เขารู้ไหมว่าเราชอบเค้ามาตั้งแต่อายุ 12 ? "เขามองว่าเป็นเรื่องตลก เขาไม่เชื่อเราเลย แต่หนูชอบเขาตั้งแต่อายุ 12 จริงๆ เป็นหนุ่มในฝัน แต่ตอนนี้กลายเป็นชายแก่ในฝัน (หัวเราะ)"