     Honda FCV โฉมจำหน่ายจริงถูกเผยโฉมแล้ว ก่อนการเปิดตัวอย่างเป็นทางการที่ประเทศญี่ปุ่นปลายปี 2015 นี้

     Honda FCV เวอร์ชั่นโปรดัคชั่นดังกล่าว ถูกออกแบบคล้ายคลึงกับรุ่นต้นแบบที่เปิดตัวไปเมื่อปี 2014 ที่ผ่านมา ติดตั้งไฟหน้าแบบ LED ออกแบบรับกับกระจังหน้าสีดำตกแต่งด้วยสีเงิน ขณะที่ไฟ Daytime Running Light ออกแบบให้มีลักษณะเป็นรูปตัว L ลากยาวมายังบริเวณกันชนเพิ่มความสะดุดตา
     ห้องโดยสารภายในของ FCV ถูกออกแบบให้ดูล้ำสมัย เบาะนั่งหุ้มด้วยหนังแท้สีครีม ตกแต่งแผงคอนโซลด้วยลายไม้และโครเมี่ยมกึ่งด้าน ติดตั้งพวงมาลัยแบบสามก้าน พร้อมหน้าจออินโฟเทนเม้นท์แบบสัมผัสขนาดใหญ่ไว้ตรงกลาง มาพร้อมเกียร์และเบรกมือแบบไฟฟ้า
 

 
     ขณะนี้ยังไม่มีรายละเอียดขุมพลังฟิวเซลของ FCV ใหม่นี้ออกมา แต่ฮอนด้าระบุว่ารถรุ่นดังกล่าวใช้เวลาเติมเชื้อเพลิงไฮโดรเจนจนเต็มถังเพียง 3 นาทีเท่านั้น และยังสามารถขับเคลื่อนได้เป็นระยะทางกว่า 700 กิโลเมตรหรือมากกว่า ทุบสถิติของ 'Toyota Mirai' ที่ระบุเอาไว้ที่ 650 กิโลเมตร
     ทั้งนี้ Honda FCV ที่เห็นดังกล่าว ไม่ถือว่าเป็นรถพลังงานฟิวเซลรุ่นแรกของฮอนด้า เนื่องจากปัจจุบันฮอนด้าได้วางจำหน่าย 'FCX Clarity' ในรูปแบบการเช่าระยะยาวเป็นที่เรียบร้อยแล้ว
 

Honda FCX Clarity
 
     Honda FCV มีกำหนดเปิดผ้าคลุมอย่างเป็นทางการที่งาน Tokyo Motor Show 2015 ซึ่งจัดรอบสื่อมวลชนขึ้นในวันที่ 28 ตุลาคมนี้
     งานนี้ต้องติดตามกันให้ดี!
 
 