            ช่วงนี้ดูเหมือนว่าค่ายรถยนต์  Honda  จะรุกหนักอย่างมากในการหวนคืนสู่ตำแหน่งเจ้าตลาดรถยนต์นั่ง แต่ในขณะที่เราอาจจะไม่ค่อยไม่ได้โฟกัสไปยังรถมอเตอร์ไซค์มากมายนัก ทว่าก็ดูเหมือนจะมีความพยายามในการบุกตลาดใหม่ๆต่างๆมากมาย 
                ล่าสุด  Honda  เพิ่งจะเปิดตัวรถมอเตอร์ไซค์ที่แกจากทุกเทรนด์ในตลาด 2 ล้อ ที่มีการแข่งขันอย่างดุเดือด ตามแนวคิด "ชีวิตสนุก ถ้าไม่หยุดค้นหา... อะไรใหม่ๆ"  ด้วยการแนะนำรถจักรยานยนต์ Zoomer X  มอเตอร์ไซค์แบบ Naked A.T.  ที่มาพร้อมคอนเซปต์  Life unblocked  หรือ  ชีวิตนอกกรอบ
 
                Zoomer-X เป็นมอเตอร์ไซค์ที่ได้รับการออกแบบ ด้วยดีไซน์ที่แตกต่างในคราบ 2 ล้อ ทรงเปลือยหรือ Naked Bike เท่จากทุกมุมมอง โดดเด่นกว่าใครด้วยพื้นที่ Free Space ของกล่องเก็บของรูปแบบใหม่ โปร่งทะลุรอบด้านและสามารถเปิดขึ้นจากด้านข้างจัดวางของได้หลายรูปแบบ ที่มากับความแหวกทุกแนวไปกับแฮนด์แบบเปลือยพร้อมเรือนไมล์กรอบดำดีไซน์ X แผงหน้าปัดสีเงินด้านแบบ Hair Line ให้อารมณ์แห่งความแอคทีฟแบบสุดๆ
          ตัวรถมาพร้อมสมรรถนะจากเครื่องยนต์ 4 จังหวะระบบหัวฉีด PGM-FI 110cc. ระบายความร้อนด้วยอากาศ ประหยัดน้ำมันถึง 53 กิโลเมตร/ลิตรพร้อมระบบ V-Matic Transmission สายพาน V-Belt เสริมใยเหล็กตอบสนองทุกสไตล์การขับขี่ เป็นมิตรต่อสิ่งแวดล้อมด้วยค่าไอเสียที่ผ่านมาตรฐานระดับ 6 และรองรับน้ำมัน E20
 
          เช่นเดียวกับการให้ความมั่นใจในทุกเส้นทางด้วย Upside-Down Shock Absorber โช้คแบบหัวกลับตามสไตล์รถใหญ่เข้าชุดกับล้อแม็กดำขนาด 12 นิ้ว ที่มาพร้อมกับยาง Tubeless ไร้ปัญหาเรื่องยางรั่วซึม หน้ายางกว้าง แก้มยางสูงเป็นพิเศษสไตล์รถใหญ่ ดูดซับแรงและเพิ่มความปลอดภัยขณะเข้าโค้ง และยังมั่นใจไปกับ 3-Pots Hydraulic Combined Brake System คอมบายเบรกแบบไฮดรอลิกพร้อมคาลิปเปอร์ 3 ลูกสูบ (เฉพาะรุ่นสีดำ) หยุดทุกการขับเคลื่อนได้อย่างแม่นยำปลอดภัย
            นอกจากนี้ ทางบริษัท เอ.พี.ฮอนด้า ยังได้วางจำหน่ายอุปกรณ์ตกแต่งมากกว่า 100 รายการ ภายใต้แบรนด์ "H2C" รวมถึงแบรนด์ "KITACO" ซึ่งเป็นแบรนด์แต่งรถชั้นนำจากประเทศญี่ปุ่น โดยอุปกรณ์ทุกชิ้นได้รับการออกแบบมาสำหรับ Zoomer-X โดยเฉพาะ เพื่อเป็นทางเลือกใหม่ให้กับเจ้าของรถได้ตกแต่งรถคันโปรดเพิ่มเติมอย่างอิสระไม่ซ้ำใครตามไลฟ์สไตล์ความสนุกของแต่ละคนอีกด้วย
            Honda Zoomer X  ใหม่เปิดตัววางจำหน่ายมีให้เลือก 3 สี 3 สไตล์ ได้แก่ สีดำ(คอมบายเบรกแบบไฮดรอลิกพร้อมคาลิปเปอร์ 3 ลูกสูบ), สีเหลือง และสีขาว โดยในช่วงแนะนำจะจำหน่ายในราคาเพียง 51,000 บาท ผู้สนใจสามารถแวะไปสอบถามได้ที่ ศูนย์จำหน่ายและบริการ Honda Wing Center ตั้งแต่วันที่ 13 กันยายน 2555 เป็นต้นไป
 