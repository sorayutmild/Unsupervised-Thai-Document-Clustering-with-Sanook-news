ความคืบหน้าคดีภรรยาถูกสามีที่เป็นตำรวจยศพันตำรวจโทลงมือซ้อมอาการสาหัส เพราะกลัวพาลูกหนี ล่าสุด เสียชีวิตแล้ว โดยมีมารดาเดินทางมาดูใจก่อนถึงวาระสุดท้าย
เมื่อช่วงเย็นวานนี้ (17 ส.ค. 59) นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ได้พา นางอู๊ด จันทร์สูตร อายุ 78 ปี ชาวสระแก้ว เข้าเยี่ยม น.ส.ธันยนันท์ อายุ 51 ปี ลูกสาว ที่โรงพยาบาลสมุทรสาคร หลังแพทย์แจ้งว่าอาการไม่สู้ดี กระทั่งเวลาประมาณ 19.00 น. น.ส.ธันยนันท์ ได้จากไปอย่างสงบ ทำให้นางอู๊ดถึงกับทรุดตัวและน้ำตาซึม
โดยขอร้องให้นางปวีณาช่วยติดตามความคืบหน้าคดีและดำเนินการเอาผิดกับ พ.ต.ท.บุญเรือง สาระรัมย์ สารวัตร สืบสวนสอบสวน สภ.สมุทรสาคร ให้ถึงที่สุด และในเวลา 10.30 น. ของวันนี้ นางอู๊ดจะรับศพลูกสาวไปชันสูตรที่สถาบันนิติเวช รพ.ตำรวจ ก่อนนำศพไปประกอบพิธีทางศาสนาที่วัดสายไหม
ด้าน พ.ต.อ.สุระพรรณ นาทวรทัต ผู้กำกับการ สภ.เมืองสมุทรสาคร กล่าวว่า ได้ตั้งคณะกรรมการสอบสวนข้อเท็จจริง พ.ต.ท.บุญเรือง แล้ว แต่ไม่ขอเปิดเผยผลสอบสวน เนื่องจากบุคคลดังกล่าวมีคดีทางอาญาร่วมด้วย อีกทั้งยังอยู่ระหว่างการรอผลสรุปจากคณะกรรมการฯ ว่าจะมีความผิดวินัยร้ายแรงเพียงใด