วันนี้ (27 มี.ค.) เมื่อเวลา 15.00 น. บริษัท สหมงคลฟิล์ม อินเตอร์เนชั่นแนล จํากัด ได้ส่งทนายความ "นายสุวัตร อภัยภักดิ์" และที่ปรึกษากฏหมายบริษัทสหมงคลฯ "นายมนตรี อมรโรจน์วรวุฒิ" ตั้งโต๊ะแถลงข่าวชี้แจงพร้อมกล่าวขอโทษ กรณีระงับฉายภาพยนตร์ Fast & Furious 7 เหตุ "จา พนม ยีรัมย์" เป็นหนึ่งในนักแสดงภาพยนตร์เรื่องดังกล่าว ซึ่งถือเป็นการทำผิดสัญญาบริษัท
จากเอกสารข้อมูลที่ทาง สหมงคลฟิล์ม ได้นำเอามาเผยแพร่ เอกสารคำสั่ง "ระงับฉายภาพยนตร์ Fast & Furious 7" ถือเป็นดุลยพินิจที่ศาลได้ตัดสินคดีเรียบร้อยแล้ว ภายใต้การฟ้องร้องคดีแพ่งหมายเลขที่ 1286/2558 ซึ่งฟ้องจำเลย 3 คน ได้แก่ จา พนม ยีรัมย์ , บริษัท ยูนิเวอร์แซล พิคเจอร์ส (Universal Pictures) และ บริษัท ยูไนเต็ดอินเตอร์เนชั่นแนล พิคเจอร์ ฟาร์อิสต์ ประเทศไทย จำกัด (UIP) ฐานผิดสัญญาและละเมิดสัญญา
ทั้งนี้ตลอดระยะที่ผ่านมา "นายสมศักดิ์ เตชะรัตนประเสริฐ" หรือ "เสี่ยเจียง" ได้พยายามหาทางออกด้วยการพูดคุยและไกล่เกลี่ยกับ จา พนม และทีมผู้สร้างภาพยนตร์ Fast & Furious 7 อยู่หลายครั้ง เพื่อให้ตัดบทบาทของ "จา พนม" ออกจากภาพยนต์เรื่องดังกล่าว แต่ผลสุดท้ายก็ไม่มีการปฏิบัติตามคำร้องขอแต่อย่างใด และ "จา พนม" ยังปรากฎตัวอยู่ในภาพยนตร์ Fast and Furious 7 ซึ่งกำลังจะเข้าฉายในวันที่ 1 เมษายน ที่จะถึงนี
หลังจากนี้หาก "จา พนม" ได้ทำการติดต่อกลับมาเพื่อขอไกล่เกลี่ย บริษัทสหมงคลฯ ก็ยินดีและพร้อมที่จะพูดคุยทุกอย่างเพื่อหาทางออกที่ดีที่สุดให้กับท่านผู้ชมที่รอชมภาพยนตร์เรื่อง Fast & Furious 7 แต่ถ้าหากหลังจากนี้เจ้าตัวยังไม่มีการเข้ามาพูดกับทางบริษัทเพื่อหาทางออกอีก ทางบริษัทก็พร้อมที่จะฟ้องร้องให้ระงับฉายภาพยนตร์ทุกเรื่องที่มี "จา พนม" ร่วมแสดงด้วยเช่นเดียวกัน
สิ่งที่บริษัทสหมงคลฯ ต้องการเจรจากับ "จา พนม" ก็คือ เงินทุน จำนวน 26 ล้านบาท ที่เจ้าตัวนำไปเป็นทุนสร้างภาพยนตร์เรื่อง "ไอ้หนุ่มกังนัม" รวมทั้งค่าเสียหายของทางบริษัทมูลค่ารวมกว่า 1,600 ล้านบาท อีกฝ่ายจะทำการชดใช้คืนหรือไม่ ถ้า "จา พนม" ต้องการจะต่อสู้คดี ผลที่ออกมาก็คือภาพยนตร์เรื่องนี้และเรื่องต่อๆ ไปจะต้องถูกระงับฉายตามที่กล่าวไว้ข้างต้น
อย่างไรก็ตาม วิงวอนขอคนไทยอย่าเพิ่งเกลียด สหมงคลฯ เนื่องจากทางบริษัทต้องการปกป้องสิทธิของตนเอง ก่อนยืนยันไม่ได้ต้องการใช้ภาพยนตร์ Fast & Furious 7 เป็นตัวประกันเพื่อเรียกให้ "จา พนม" เข้ามาพูดคุยอย่างแน่นอน
ส่วนทางด้านความรู้สึก "เสี่ยเจียง" ณ ตอนนี้ ทยายความ "นายสุวัตร อภัยภักดิ์" ได้เปิดเผยว่า ยังคงมีความกังวลอยู่บ้างเนื่องจากห่วงว่าคนไทยจะไม่เข้าใจจุดประสงค์ของบริษัทที่ต้องปกป้องสิทธิ์โดยชอบธรรมของตนเอง
สุดท้ายนี้ บริษัทสหมงคลฯ ขอยืนยันว่า ภาพยนตร์เรื่อง Fast & Furious 7 จะยังคงถูกระงับฉายต่อไป จนกว่าศาลจะมีการพิจารณาใหม่หรือ "จา พนม" จะเข้ามาพูดคุยกับบริษัทเพื่อยุติปัญหาดังกล่าว