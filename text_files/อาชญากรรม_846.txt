(17 พ.ย.) นางรัตนา กมลเวช อายุ 54 ปี มารดาของ น.ส.ไพริญา ลับบัวงาม เข้าแจ้งความร้องทุกข์ต่อพนักงานสอบสวน สถานีตำรวจนครบาลทองหล่อ ให้ดำเนินคดีกับนายตรีธนา (สงวนนามสกุล) อายุ 28 ปี บุตรชายของอดีตรัฐมนตรีช่วยกระทรวงศึกษาธิการ ฐานพยายามฆ่า หลังนายตรีธนา ได้ทำร้ายร่างกายน.ส.ไพริญา จนบาดเจ็บสาหัส ศีรษะบวม กะโหลกร้าว และมีเลือดคั่งบริเวณท้ายทอย เหตุเกิดเมื่อช่วงกลางดึกวันที่ 15 พ.ย. 2557 ภายในบริเวณสถานีตำรวจนครบาลทองหล่อ โดยขณะนี้ผู้บาดเจ็บยังรักษาตัวอยู่ในโรงพยาบาลสมิติเวช สุขุมวิท
ทั้งนี้ น.ส.ไพริญา ซึ่งยังสามารถสื่อสารพูดคุยได้ เปิดเผยว่า ตนกับนายตรีธนา คบหากันมานานประมาณ 1 ปีแล้ว ก่อนเกิดเหตุเมื่อช่วงค่ำวันที่ 14 พ.ย. 2557 ตนพร้อมด้วยนายตรีธนาไปรับประทานอาหารกับเพื่อนอีก 2 คน ที่ร้านอาหารย่านทองหล่อ โดยนายตรีธนา ดื่มไปเพียงเล็กน้อย จากนั้นขับรถไปหาก๋วยเตี๋ยวรับประทานกันต่อ แต่ระหว่างที่ตนกำลังขับรถอยู่เกิดการโต้เถียงกัน จนนายตรีธนาไม่พอใจ และทะเลาะกันอย่างรุนแรง ก่อนที่นายตรีธนา จะเอื้อมมือมาหักนิ้วมือของตนจึงแกล้งหลอกว่าจะขับรถไปหาเพื่อน ก่อนรีบขับรถเลี้ยวเข้าไปในสถานีตำรวจนครบาลทองหล่อ และเปิดประตูรถร้องเรียกให้ตำรวจช่วย
แต่ระหว่างนั้นนายตรีธนา วิ่งอ้อมมายังฝั่งคนขับ ลงมือทำร้ายตน ทั้งต่อยและเตะอย่างไม่ยั้ง จนล้มไปกองกับพื้นก็ไม่ยอมหยุด โชคดีที่ตำรวจ 6-7 นาย วิ่งกรูเข้ามาห้ามไว้ และรีบพาตนขึ้นรถส่งโรงพยาบาลสมิติเวช สุขุมวิท ในสภาพบอบช้ำ เลือดท่วมใบหน้า แต่นายตรีธนา ยังพยายามตามมาทำร้ายตนอีก จนตำรวจต้องล็อคตัวนายตรีธนา ไปสงบสติอารมณ์ในห้องขัง
ด้าน พ.ต.อ.ชูตระกูล ยศมาดี ผู้กำกับการสถานีตำรวจนครบาลทองหล่อ กล่าวว่า หลังเกิดเหตุเมื่อช่วงกลางดึกวันที่ 15 พ.ย. 2557 นายตรีธนา ไม่ได้หลบหนีไปไหน เจ้าหน้าที่จึงควบคุมตัวไว้ได้ในที่เกิดเหตุ ก่อนที่นายตรีธนา จะยื่นหลักทรัพย์เป็นเงิน 150,000 บาท ขอประกันตัวในชั้นพนักงานสอบสวน และเดินทางกลับไปในคืนนั้น เบื้องต้นเจ้าหน้าที่ได้แจ้งข้อหาทำร้ายร่างกายแก่นายตรีธนาไว้ก่อน ซึ่งจะต้องรอผลการตรวจร่างกายผู้บาดเจ็บ เพื่อตรวจสอบว่าจะมีการแจ้งข้อหาเพิ่มเติมหรือไม่