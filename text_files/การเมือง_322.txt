นายสุรพงษ์ โตวิจักษณ์ชัยกุล อดีตรองนายกรัฐมนตรีและรัฐมนตรีว่าการกระทรวงการต่างประเทศ ในยุคที่นางสาวยิ่งลักษณ์ ชินวัตร เป็นนายกรัฐมนตรี เสียชีวิตแล้วในวันนี้ (20 พ.ค.) ด้วยอายุ 67 ปี
นายสุรพงษ์เป็นชาว จ.เชียงใหม่ และเข้าสู่เส้นทางการเมืองครั้งแรก หลังจากได้รับการเลือกตั้งเป็นสมาชิกสภาผู้แทนราษฎร (ส.ส.) จ.เชียงใหม่ เมื่อปี 2539 ภายใต้พรรคประชาธิปัตย์
ต่อมาเมื่อปี 2549 นักการเมืองรายนี้ย้ายมาสังกัดพรรคไทยรักไทย และมาได้รับเลือกตั้งอีกครั้งเมื่อปี 2550 ในนามพรรคพลังประชาชน และปี 2554 ในนามพรรคเพื่อไทย ทั้งยังได้รับเลือกให้เป็นรัฐมนตรีว่าการกระทรวงการต่างประเทศ
อย่างไรก็ตาม นายสุรพงษ์มีปัญหาด้านสุขภาพจากโรคมะเร็งตับมาแล้วระยะหนึ่ง ก่อนจากไปในวันนี้ที่โรงพยาบาลศิริราช หลังจากเข้ารับการรักษาตัวมาโดยตลอด