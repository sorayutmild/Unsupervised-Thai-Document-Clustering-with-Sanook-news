อาคารก่อสร้างอพาร์ทเมนท์สูง 6 ชั้น ถล่ม ย่านบางพลัด บาดเจ็บ 2 ราย คาดโครงสร้างรากฐานตัวอาคารรับน้ำหนักไม่ไหว
(16 ม.ค.) วานนี้(15 ม.ค.) เมื่อเวลา 20.30 น. พ.ต.ท.วรสรรค์ แสนสุข พนักงานสอบสวน (สบ 2) สน.บางยี่ขัน รับแจ้งเหตุมีอาคารกำลังดำเนินการก่อสร้างถล่ม ภายในซอยอรุณอมรินทร์ 30 ถนนอรุณอมรินทร์ แขวงบางยี่ขัน เขตบางพลัด กทม. จึงได้รุดไปตรวจสอบพร้อมเจ้าหน้าที่ผู้เกี่ยวข้อง
ที่เกิดเหตุพบเป็นลักษณะอาคารพาณิชย์ 5 ชั้น ที่อยู่ระหว่างการก่อสร้าง และกำลังต่อเติมชั้นที่ 6 ได้เอียงล้มทั้งอาคาร โดยเศษวัสดุก่อสร้างหล่นทับรถจักรยานยนต์ 2 คัน บ้านเรือน 1 หลัง ได้รับความเสียหาย และมีผู้ได้รับบาดเจ็บ 2 คน เป็นชายได้รับบาดเจ็บแขนหัก ส่วนอีกอีกรายได้รับบาดเจ็บที่ขาเล็กน้อย ทั้งหมดถูกนำตัวส่งโรงพยาบาลทหารเรือ
ด้านนายนิกรณ์ พรหมด้วง อายุ 29 ปี คนงานก่อสร้าง เปิดเผยว่าอาคารดังกล่าว สร้างก่อนช่วงน้ำท่วมและหยุดไป เพิ่งมาเริ่มสร้างต่อหลังน้ำลด ตอนที่เกิดเหตุตนกับภรรยาได้พักอยู่ในเชิงพักบริเวณชั้น 1 ก่อนเกิดเหตุได้ยินเสียงปูนลั่นขึ้นมา จึงได้วิ่งหนีออกจากตัวอาคาร หลังจากนั้นตึกก็เริ่มเอียงถล่มลง
ขณะที่นายเทิดทัน สุขอนันต์ เจ้าหน้าที่โยธา สำนักงานเขตบางพลัด ได้เดินทางมาตรวจสอบพร้อมกับสถาปนิก กล่าวว่าตนเชื่อว่าน่าจะเกิดจากโครงสร้างรากฐานตัวอาคารรับน้ำหนักไม่ไหว ทำให้ตัวอาคารเกิดเอียงล้มลง ซึ่งไม่ได้เป็นการทรุดตัวลงไป ซึ่งหลังจากนี้สำนักงานเขตบางพลัด จะตรวจสอบโครงสร้างอย่างละเอียดอีกครั้ง และจะได้ติดต่อเจ้าของอาคาร มาสอบปากคำเพิ่มเติม ทั้งนี้จะให้เจ้าหน้าที่พิสูจน์หลักฐานหาสาเหตุที่แท้จริงต่อไป
 