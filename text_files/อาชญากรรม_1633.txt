
(นาทีรุมสกรัม! ทำแผนฆ่าน้องการ์ตูน)
ชาวบ้านนับร้อยหวิดประชาทัณฑ์ "ไอ้หนุ่ย" ฆาตกรฆ่าข่มขืนน้องการ์ตูน ทำแผนประกอบคำรับสารภาพ
ผู้สื่อข่าวรายงานว่า (17 ต.ค.) เมื่อเวลา 10.00 น. เจ้าหน้าที่ตำรวจ สน.บางนา ควบคุมตัวนายหนุ่ย หรือ ติ๊งต่าง อายุ 36 ปี ผู้ต้องหาฆ่าข่มขืนน้องการ์ตูน อายุ 6 ปี บริเวณซอยลาซาล ย่านอ่อนนุช หลังให้การรับสารภาพว่า กระทำเหตุดังกล่าวมาแล้วกว่า 10 ครั้ง และลงมือฆ่าเหยื่อไปแล้ว 4 ราย โดยเจ้าหน้าที่แจ้งข้อหาพรากผู้เยาว์ไปจากพ่อแม่ กระทำอนาจารเด็กอายุไม่เกิน 13 ปี ฆ่าผู้อื่นโดยเจตนา ปกปิดซ่อนเร้นศพเพื่อไม่ให้ถูกจับกุม โดยหลังจากการทำแผนประกอบคำสารภาพ จะมีการนำตัวไปฝากขังยังศาลจังหวัดพระโขนง โดยเจ้าหน้าที่อยู่ระหว่างการขยายผลการจับกุม
ขณะที่บรรยากาศการทำแผนประกอบคำรับสารภาพมีตำรวจควบคุมฝูงชน นครบาล 5 จำนวน 1 กองร้อย มาดูแลความเรียบร้อย และมีประชาชนนับร้อยคนมามุงดู นายหนุ่ยที่มีสีหน้าเคร่งเครียด ซึ่งตำรวจได้ให้สวมหมวกกันน็อคป้องกันถูกปาสิ่งของ ซึ่งการทำแผนประกอบคำรับสารภาพเต็มไปด้วยความทุลักทุเล เพราะประชาชนกรูกันเข้ามาทำร้ายด้วยความโกรธแค้น
ขอขอบคุณภาพจาก @Reporter_Js1
ภาพบรรยากาศ "ไอ้หนุ่ย" ฆ่าข่มขืนน้องการ์ตูน ทำแผนประกอบคำรับสารภาพ