เชื่อว่าหลายคนต้องเคยได้ยินเรื่องนี้กันมาแล้วแน่นอน ถึงขนาดแซวคนที่ชอบทานหอยนางรมเยอะๆ ว่า “คืนนี้สงสัยอยากจัดหนัก” แม้กระทั่งซื้อหอยนางรมให้คู่ข้าวใหม่ปลามันที่เพิ่งแต่งงานได้ทานกันอีกด้วย
แต่หอยนางรมมีอะไร เพิ่มความต้องการทางเพศได้จริงหรือไม่ ไปหาคำตอบกับรายการ Happy & Healthy กันค่ะ
 

 
หอยนางรม กับความเชื่อเรื่องเซ็กส์?
เป็นเพราะว่า หอยนางรม มีรูปร่างลักษณะคล้ายอวัยวะเพศของผู้หญิง จึงอาจมีข้อสันนิษฐานว่า อาจทำให้เกิดความเชื่อว่า การทานหอย มีความเชื่อมโยงกันกับเรื่องของเพศสัมพันธ์
แต่ปัจจุบันยังไม่มีรายงานการแพทย์ใดๆ ที่พิสูจน์ได้ว่า การทานหอยนางรม ช่วยกระตุ้นความต้องการทางเพศได้
ดังนั้น การทานหอยนางรม จึงไม่ได้ช่วยกระตุ้นอารมณ์ทางเพศแต่อย่างใด
 
หอยนางรม มีประโยชน์
อย่างไรก็ตาม หอยนางรมมีประโยชน์ในด้านอื่นๆ มากมาย เพราะหอยนางรมมีกรดอะมิโนที่สำคัญ ที่มีชื่อว่า เทารีน (Taurine) ช่วยเสริมสร้างการทำงานของต่อมหมวกไต ให้หลั่งฮอร์โมนเพศชายออกมาได้อย่างมีประสิทธิภาพมากยิ่งขึ้น
นอกจากนี้ในหอยนางรมยังมีแร่สังกะสีสูง ผู้ชายต้องการแร่สังกะสีเพื่อช่วยเพิ่มจำนวนสเปิร์ม และทำให้สเปิร์มเคลื่อนไวได้เร็ว ทำให้ช่วยเพิ่มโอกาสในการมีบุตรได้มากยิ่งขึ้น ช่วยลดความเสี่ยงในการเกิดโรคที่เกี่ยวข้องกับต่อมลูกหมาก และยังช่วยรักษา และป้องกันการเป็นหมันได้อีกด้วย
จากข้อมูลดังกล่าว จึงกล่าวได้ว่า หอยนางรม ช่วยเพิ่มสรรถภาพทางเพศ แต่ไม่ได้ช่วยเพิ่มความต้องการทางเพศ
ส่วนประโยชน์ของหอยนางรมที่มีต่อผู้หญิง แร่สังกะสีที่มีอยู่มากในหอยนางรม ช่วยควบคุมระดับฮอร์โมนโพรเจสเทอโรน และทำหน้าที่ในการเตรียมเยื่อเมือก สำหรับรับการกระตุ้น และช่วยพัฒนาความสมบูรณ์ของเซลล์ไข่ ซึ่งช่วยเพิ่มโอกาสในการมีบุตรได้อีกด้วย
 
ดังนั้นอาจกล่าวได้ว่า หอยนางรม เป็นอาหารที่ดีสำหรับคู่รักที่ต้องการมีบุตรนั่นเอง แต่ขอย้ำอีกทีว่า ไม่ได้ทานแล้วมีความต้องการทางเพศมากขึ้นนะ
 
สำหรับท่านที่ชอบทานหอยนางรม อาจจะต้องควบคุมปริมาณในการทานให้พอเหมาะ เพราะหอยนางรมมีปริมาณคอเลสเตอรอลอยู่สูงเช่นกัน หากทานมากจนเกินไป อาจเกิดการสะสมในร่างกาย จนมีความเสี่ยงต่อภาวะไขมันอุดตันในเส้นเลือดได้ และยังมีความเสี่ยงต่ออาหารเป็นพิษ เนื่องจากหอยนางรมมีความเสี่ยงที่จะพบเชื้อโรคที่ก่อให้เกิดอาการอาหารเป็นพิษ ที่อาจรุนแรงจนถึงขั้นเสียชีวิตได้เช่นเดียวกัน
