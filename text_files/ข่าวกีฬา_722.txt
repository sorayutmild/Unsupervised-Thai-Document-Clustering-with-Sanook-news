กลายเป็นประเด็นที่มีแฟนๆ พูดถึงเป็นอย่างมากสำหรับชุดแข่งใหม่ของ "น้องเมย์" รัชนก อินทนนท์ นักแบดมินตันหญิงมือ 1 ของไทย ที่ใช้สวมใส่ลงทำการแข่งขัน แบดมินตัน โอลิมปิกเกมส์ 2020 เมื่อช่วงเช้าที่ผ่านมา (วันที่ 29 ก.ค. 2564) โดย นักตบลูกขนไก่ชาวไทยวัย 26 ปี สวมเสื้อแขนกุดสีฟ้าแปลกตาที่ไม่ใช่แบรนด์ แกรนด์ สปอร์ต ที่เป็นผู้สนับสนุนชุดกีฬาให้กับทีมชาติลุยศึกโอลิมปิก เหมือนในช่วง 2 เกมที่ผ่านมา สร้างความแปลกใจให้กับคอกีฬาเป็นอย่างมากซึ่ง "น้องเมย์"  โชว์ฟอร์มยอดเยี่ยมตบเอาชนะ เกรกอเรีย มาริสกา ทันจุง นักตบลูกขนไก่สาวมืออันดับ 22 ของโลก จากอินโดนีเซีย ไป 2-0 เกม 21-12 และ 21-19 ในการแข่งขัน รอบ 16 คนสุดท้าย ก่อนที่หลังจบเกม เธอได้เปิดใจถึงเรื่องชุดแข่งว่า "นี่เป็นเสื้อแข่งที่เพิ่งได้มาเมื่อช่วงเช้าเลยค่ะ ทางผู้ใหญ่บอกว่าให้เปลี่ยนก่อนการแข่งขัน ก็เลยใส่ลงสนามแข่งทันที""แต่เอาจริงเรื่องเสื้อแข่งไม่ใช่ประเด็นสำคัญสำหรับตัวหนูเท่าไร เพราะใส่อะไรก็ได้ ที่ผ่านมาหนูก็ใส่ของ แกรนด์ สปอร์ต ลงแข่งขันมาตั้งแต่รอบแรกอยู่แล้ว""หน้าที่สำคัญที่สุดของหนูก็คือลงไปทำหน้าที่ให้ดีที่สุดในสนามก็แค่นั้น" นักตบลูกขนไก่ขวัญใจชาวไทย เปิดใจถึงเรื่องชุดแข่งที่แปลกตาเมื่อช่วงเช้าที่ผ่านมาสำหรับ รัชนก อินทนนท์ ถือเป็นนักแบดมินตันทีมชาติไทย เพียงรายเดียวที่ยังเหลืออยู่ในการแข่งขัน โอลิมปิกเกมส์ 2020 โดยจะลงทำการแข่งขันในรอบ 8 คนสุดท้าย พบกับ ไท่ ซื่อ หยิง มือ 1 ของโลกชาวไต้หวัน ในวันที่ 30 กรกฎาคม นี้
