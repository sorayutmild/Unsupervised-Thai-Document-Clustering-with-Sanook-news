อาการเล็กๆ น้อยๆ ที่เราอาจมองข้าม บางครั้งอาจเป็นสัญญาณเตือนโรคร้ายที่อันตรายต่อร่างกาย และอาจทำให้เราล้มหมอนนอนเสื่อโดยไม่ทันตั้งตัว เพราะฉะนั้นอย่านิ่งนอนใจกับอาการเหล่านี้เลยนะคะ
 
10 สัญญาณผิดปกติที่ต้องหาหมอด่วนๆ


ไอเรื้อรัง


หากไอหรือจามไม่หยุดติดต่อกันเกิน 4-5 สัปดาห์ ไม่ว่าจะเป็นหวัด หรือทานยาแล้วหรือไม่ก็ตาม ควรรีบไปพบแพทย์ เพื่อวินิจฉัยอย่างละเอียด เพราะอาจมีปัญหากับหัวใจ ปอด หรือภายในท้องได้
 


เป็นแผลแล้วไม่หาย


ใครที่เป็นแผลสด เช่น ตะปูตำเท้า มีดบาด เหงือกอักเสบเป็นแผล ของมีคมข่วนผิวหนัง หรือแม้แต่เข็มตำนิ้ว แต่แผลไม่ยอมหาย หรือไม่ดีขึ้นหลังทำแผล ใส่ยาแล้ว อาจมีความเป็นไปได้ที่แผลจะติดเชื้อรุนแรง ต้องได้รับการรักษาอย่างถูกวิธีจากแพทย์ หรืออาจเป็นสัญญาณของโรคเบาหวานได้อีกด้วย
อ่านต่อ >> 5 สัญญาณเตือนภัย โรค “เบาหวาน”
 


นอนไม่หลับ


ปัญหานอนไม่หลับ เป็นปัญหาต้นๆ ที่พบได้ในวัยทำงาน และเป็นปัญหาที่ใหญ่กว่าที่คุณคิด สาเหตุของอาการนอนไม่หลับมีมากมาย ทั้งจากความเครียดสะสม อาหารการกินที่ไม่ถูกสุขลักษณะ วิถีชีวิตที่ทำงานผิดปกติ หรือมีอาการผิดปกติอื่นๆ หากมีอาการนอนไม่หลับติดต่อกันหลายคืน จนมีผลกระทบต่อการทำงาน อารมณ์ นิสัยที่ฉุนเฉียวมากขึ้น สมาธิสั้นลง ขับรถไม่ปกติ หรืออื่นๆ ควรรีบพบแพทย์เพื่อทำการรักษาอย่างจริงจัง
อ่านต่อ >> 9 อาการเบื้องต้นว่าคุณกำลังเป็นโรค “นอนไม่หลับ”
 


เจ็บหน้าอก


หลายคนอาจไม่ค่อยได้ตรวจสุขภาพ เลยอาจไม่เคยทราบว่าตัวเองมีปัญหาเกี่ยวกับหัวใจ อาการเจ็บหน้าอกเป็นอาการเริ่มต้นของโรคที่เกี่ยวข้องกับหัวใจทั้งหมด ไม่ว่าจะเป็นหัวใจขาดเลือด เส้นเลือดหัวใจตีบ หัวใจวาย หรือแม้กระทั่งลิ้นหัวใจผิดปกติ แม้ว่าส่วนใหญ่จะเป็นโรคของผู้สูงอายุ แต่หากคุณอยู่ในวัยทำงาน หรือวัยกลางคนก็อย่าย่ามใจไป เพราะคุณอาจมีความเสี่ยงโดยไม่รู้ตัว
อ่านต่อ >> 5 พฤติกรรมเสี่ยงโรคหัวใจ
 


เต้านมผิดปกติ


ไม่ว่าคุณจะเป็นผู้ชาย หรือผู้หญิง ก็มีโอกาสเป็นโรคมะเร็งเต้านมกันได้ทั้งนั้น สัญญาณอันตรายที่เตือนภัยโรคมะเร็งเต้านม คือความผิดปกติของเต้านม ไม่ว่าจะเป็นการพบก้อนๆ ระหว่างจับๆ คลำๆ กดรอบๆ เต้านมแล้วมีอาการเจ็บ หรือมีของเหลวไหลออกมาจากเต้านม ไม่ว่าจะเป็นความผิดปกติใดก็ตาม ควรให้แพทย์ตรวจอย่างละเอียด
 


รูปร่างของไฝ/ขี้แมลงวัน เปลี่ยนไป


หากรูปร่างของไฝ หรือขี้แมลงวันเปลี่ยนไป อาจจะขยายใหญ่ขึ้น เปลี่ยนรูปร่าง สีเข้มขึ้น หรือเปลี่ยนสี และ/หรือ มีอาการคัน หรือแสบ โดยเฉพาะอย่างยิ่งเป็นการเปลี่ยนแปลงที่เกิดขึ้นหลังจากออกแดดเป็นเวลานาน อาจเป็นสัญญาณของโรคมะเร็งผิวหนังได้ เพราะฉะนั้นก่อนออกจากบ้าน อย่าลืมทาครีมกันแดดกันด้วยนะ
อ่านต่อ >> 7 ปัจจัยเสี่ยงก่อ “มะเร็งผิวหนัง” โดยไม่รู้ตัว
 


เหนื่อยตลอดเวลา


อาการเหนื่อยตลอดเวลาของคุณ อาจไม่ใช่แค่อาการเมาแฮงค์จากปาร์ตี้เมื่อคืนที่แล้ว หรือแค่อาการง่วงนอนจากการนอนดึก แต่หากไม่ทันทำอะไรก็เหนื่อยก็เพลีย อาจมีความผิดปกติมาตั้งแต่ส่วนของประสาทเลยทีเดียว ลองสังเกตตัวเองดูว่าอาการเหนื่อยของตัวเอง สามารถหาสาเหตุได้หรือไม่ ได้ทำกิจกรรมอะไรที่ใช้พลังงานมากหรือเปล่า หรือช่วงนี้พักผ่อนเต็มที่หรือไม่ หากหาสาเหตุไม่ได้ พบแพทย์ด่วน
อ่านต่อ >> ง่วงนอนบ่อยๆ สัญญาณ 6 โรคอันตรายที่คุณอาจกำลังเผชิญโดยไม่รู้ตัว
 


เลือดออกหลังอุจจาระ


นอกจากอาการท้องผูกที่อาจเกิดขึ้นแบบนานๆ ครั้งได้แล้ว หากยังถ่ายแล้วมีเลือดสดๆ ออกมาด้วยเป็นหยดๆ อยู่เรื่อยๆ อาจมีโอกาสเป็นโรคริดสีดวงทวาร หรืออาจมีความเป็นไปได้ที่จะเป็นถึงขั้นโรคมะเร็งทวารหนักเลยก็ได้
 


ตัวบวมอย่างต่อเนื่อง


ร่างกายของเราสามารถบวมได้เล็กน้อยหากทานเยอะ หรือหน้าบวมเพราะทานโซเดียมมากไป ร่างกายจะค่อยๆ หายบวมได้เองเมื่อร่างกายทำการขับเอาโซเดียมที่เกินความต้องการออกไป แต่หากร่างกายยังคงบวมอย่างต่อเนื่อง นอกจากระบบย่อยอาหารจะเริ่มผิดปกติแล้ว ไตที่ทำหน้าที่กรองของเสีย และโซเดียมที่ไม่จำเป็นออกจากร่างกาย อาจทำงานได้ไม่ดีเหมือนเดิม ดังนั้นควรรีบพบแพทย์โดยเร็ว
 


อารมณ์เสียตลอดเวลา


จากคนที่เคยอารมณ์ดี หรืออาจจะไม่ได้เป็นคนที่อารมณ์ดีตลอดเวลา แต่ก็มีอาการหงุดหงิด ฉุนเฉียวง่ายอย่างที่ไม่เคยเป็นมาก่อน คุณอาจมีความผิดปกติทางประสาท ที่เกิดจากสมองจริงๆ ไม่ได้มาจากการไม่ได้นอน หรือความเครียดสะสมแต่อย่างใด นั่งสมาธิก็อาจไม่ช่วย ดังนั้นคุณอาจต้องได้รับการตรวจสมองจากแพทย์ผู้เชี่ยวชาญ เพื่อหาสิ่งผิดปกติที่เกิดขึ้นอย่างทันท่วงที
 
สิ่งที่สำคัญคือ การตรวจสุขภาพประจำปี จะช่วยให้คุณพบสิ่งผิดปกติของร่างกายได้ไม่มากก็น้อย คอยดูแล และสังเกตร่างกายของตัวเองอยู่เรื่อยๆ อย่าปล่อยปละละเลย และมองข้ามอาการเล็กๆ น้อยๆ เพราะคุณอาจเสียใจที่กว่าจะรู้ตัวก็สายเกินแก้