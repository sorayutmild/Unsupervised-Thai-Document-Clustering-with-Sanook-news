(24 ก.ย.) เมื่อเวลา 08.30 น. ที่กองกำกับการสืบสวน 2 กองบังคับการสืบสวนสอบสวน ตำรวจภูธรภาค 3 พ.ต.อ.พลอย พิมพิสาร ผกก. สส.2 บก.สส.ภ.3 พร้อมเจ้าหน้าที่ชุดปฏิบัติการ ได้ร่วมกันสอบปากคำ นายณรงค์ศักดิ์ หรือ แซม แปลงไร่ อายุ 25 ปี อยู่ ต.ช่องแมว อ.ลำทะเมนชัย จ.นครราชสีมา ผู้ต้องหาตามหมายจับศาลจังหวัดนครราชสีมา ที่ 762/2556 คดีหมายเลขดำที่ ฝ.234/2556 ลงวันที่ 4 มีนาคม 2556 ข้อหามียาเสพติดให้โทษประเภท 1 ไว้ในครอบครองเพื่อจำหน่าย
โดยก่อนหน้านี้ ช่วงเดือนมกราคม 2556 นายณรงค์ศักดิ์ หรือ แซม ถูกเจ้าหน้าที่ตำรวจ สภ.พิมาย อ.พิมาย จ.นครราชสีมา จับกุมได้ขณะกำลังนำยาบ้ามาส่งให้แก่ลูกค้าตามใบสั่ง พร้อมของกลางยาบ้า ไอซ์ และทรัพย์สินจำนวนหนึ่ง ภายหลังประกันตัวเพื่อสู้คดี ปรากฏว่าไม่ได้มารายงานตัวตามกำหนดนัดหมาย พร้อมทั้งพยายามหลบหนีการจับกุม
ล่าสุด เจ้าหน้าที่จึงนำกำลังปิดล้อมจับกุมผู้ต้องหาได้ภายในห้องพักรีสอร์ตแห่งหนึ่ง บ้านบุกะเฉด ต.ขนงพระ อ.ปากช่อง จ.นครราชสีมา เมื่อช่วงบ่ายวันที่ 23 ก.ย. ที่ผ่านมา
จากการสอบสวน นายณรงค์ศักดิ์ หรือ แซม อ้างว่า เคยเป็นพระเอกมิวสิควิดีโอเพลง "ใจบ่มักดี" ของไหมไทย ใจตะวัน นักร้องเพลงลูกทุ่งหมอลำชื่อดัง นอกจากนี้ยังเป็นนักแสดงตัวประกอบในละครพื้นบ้านทางช่อง 7 ที่ผ่านมาได้พัวพันกับยาเสพติดในฐานะผู้เสพ และผู้ค้า หลังถูกจับกุม ระหว่างกระบวนการของกฎหมาย นายณรงค์ศักดิ์ หรือแซม ได้ตัดสินใจหลบหนีไปกบดานในกรุงเทพฯ แล้วมีการเปลี่ยนแปลงสถานที่บ่อยครั้ง เพื่อหลีกเลี่ยงการติดตามของเจ้าหน้าที่ แต่ก็ไม่รอดถูกจับกุมได้ในที่สุด
จากนั้นเจ้าหน้าที่ได้บันทึกข้อมูล แล้วนำตัวผู้ต้องหาส่งศาลจังหวัดนครราชสีมา เพื่อดำเนินคดีตามกฎหมายต่อไป