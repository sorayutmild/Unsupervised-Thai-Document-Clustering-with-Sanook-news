"ปลื้มจิตร์" นักวอลเลย์บอลหญิงทีมชาติไทย เข้าร้อง ปอท. ปมตัดต่อภาพโป๊เปลือย ชี้ผู้ลงมือทำทั้งที ทำไมไม่ทำให้ดูตู้มๆ หน่อย
นางสาวปลื้มจิตร์ ถินขาว นักกีฬาวอลเลย์บอลหญิงทีมชาติไทย พร้อม ร.ท.จักรสุวรรณ โตเจริญ เลขาธิการสมาคมกีฬาวอลเลย์บอลแห่งประเทศไทย และทนายความ เดินทางเข้าแจ้งความต่อ พนักงานสอบสวนกองบังคับการปราบปรามการกระทำผิดเกี่ยวกับอาชญากรรมทางเทคโนโลยี หรือ ปอท. หลังถูกคนร้ายมือดีตัดต่อภาพโป๊เปลือย ให้เห็นไปในทางอนาจาร พร้อมยังมีการเผยแพร่ผ่านโลกออนไลน์ ซึ่งส่งผลให้ นางสาวปลื้มจิตร์ เสื่อมเสียชื่อเสียงและภาพลักษณ์
นางสาวปลื้มจิตร์ เปิดเผยว่า รู้สึกโกรธมากเมื่อเห็นภาพดังกล่าว ภายหลังที่มีคนรู้จักส่งมารูปมาให้ดู ซึ่งเกรงว่าเมื่อครอบครัวเห็นภาพดังกล่าวแล้ว จะเข้าใจผิด จึงได้เข้าปรึกษากับทางสมาคมกีฬาวอลเลย์บอลแห่งประเทศไทยและทนายความ ก่อนเดินทางมาแจ้งความ เพื่อให้กรณีนี้เป็นกรณีตัวอย่าง และไม่อยากให้เกิดขึ้นกับคนอื่นอีก ซึ่งขณะนี้ยังเห็นภาพดังกล่าวเพียงภาพเดียว พร้อมยอมรับว่ามีคู่กรณีที่ไม่ถูกกัน แต่ยังไม่สามารถระบุได้ว่าเป็นใคร เนื่องจากพยานหลักฐานยังไม่ชัดเจน นอกจากนี้ ยังกล่าวถึงมือตัดต่ออย่างติดตลกว่า "ถ้าจะตัดต่อภาพทั้งที น่าจะทำให้ดูตู้มๆ หน่อย"
ขณะที่ ร.ท.จักรสุวรรณ เผยว่า ทางสมาคมเคารพในการตัดสินใจของ นางสาวปลื้มจิตร์ ที่ต้องการแจ้งความ และยินดีให้การช่วยเหลือ ขณะนี้พอทราบแล้วว่าคนเผยแพร่ เป็นพนักงานของบริษัทดังแห่งหนึ่งย่าน เพชรบุรีตัดใหม่
เบื้องต้น พนักงานสอบสวนได้รับเรื่องไว้ และจะดำเนินการสอบสวน เพื่อดำเนินการคดีกับผู้กระทำผิดต่อไป