ไม่ว่าใครที่ได้ยินคำว่า อาหารหมักดอง มักนึกถึงการถนอมอาหารด้วยเกลือ หรือน้ำตาลเป็นจำนวนมาก โซเดียมก็สูง รสชาติก็หวานเค็มเข้มข้น จะไปดีต่อสุขภาพได้อย่างไร
แต่อาหารหมักดองที่ดีต่อสุขภาพมีอยู่จริง และหลายคนก็รู้จักกันดีด้วย ว่าแล้วก็ตาม Sanook! Health ไปดูกันดีกว่าว่ามีอะไรบ้าง
 
iStock
1. ข้าวหมาก
อาหารไทยที่อยู่คู่คนไทยมานานแสนนาน หลายคนชอบทาน แต่หลายคนก็เบือนหนาหนี แต่หากทราบว่าข้าวหมากที่มีทั้งยีสต์ และรา ช่วยย่อยแป้งให้เป็นน้ำตาล จนเกิดเป็นแอลกอฮอล์อ่อนๆ นี้ ระหว่างขบวนการทำข้าวหมาก ดันเกิดแบคทีเรียที่ดีต่อสุขภาพขึ้นมา เป็นโปรไบโอติกที่ช่วยบำรุงการไหลเวียนของโลหิต โดยเฉพาะกับผู้หญิง ที่จะช่วยให้ผู้หญิงที่ขี้หนาว กลับมีร่างกายที่อบอุ่นแข็งแรงขึ้นมาได้ คราวนี้ข้าวหมากคงถูกผู้หญิงหลายคนกว้านซื้อแน่นอน
 
iStock
2. ถั่วหมัก
ใครที่เป็นคออาหารญี่ปุ่น อาจจะรู้จักถั่วหมักในนามของ “นัตโตะ” จุลินทรีย์ในถั่วหมักจะช่วยเพิ่มการทำงานของกระเพาะอาหาร ให้ช่วยย่อยอาหารได้ง่ายขึ้น แถมช่วยลดอาการท้องอืดท้องเฟ้อได้ด้วย
 
iStock
3. กิมจิ
ผักดองสีแดงๆ ที่เป็นเครื่องเคียงหลักของอาหารเกาหลี ไม่ได้ทานเพื่อตัดเลี่ยน หรือเป็นการถนอมอาหารแต่เพียงอย่างเดียว ผักอันหลากหลายของกิมจิช่วยเพิ่มวิตามินให้แก่ร่างกาย นอกจากนี้ยังช่วยเพิ่มประสิทธิภาพในการย่อยอาหาร มีโปรไบโอติกที่ช่วยบำรุงลำไส้ และเป็นหนึ่งในอาหารที่มีโปรไบโอติกสูงมาก หรือพอๆ กับโยเกิร์ตเลยทีเดียว
 
เมื่อพูดถึงโยเกิร์ตที่เหล่าคนรักสุขภาพนิยมทานกันเป็นว่าเล่น อย่าลืมว่าโยเกิร์ตก็ถือว่าเป็นอาหารหมักดองได้เหมือนกัน เพราะมีจุลินทรีย์ที่ดีต่อร่างกาย ที่เกิดจากกระบวนการในการทำโยเกิร์ตที่เกิดขึ้นตามธรรมชาติ ดังนั้นอย่าเข้าใจอาหารหมักดองว่าเป็นตัวทำลายสุขภาพ หากไม่ใช่การดองเค็ม ดองหวาน ก็สามารถเป็นอาหารที่ดีต่อสุขภาพได้อย่างน่าเหลือเชื่อเช่นกัน