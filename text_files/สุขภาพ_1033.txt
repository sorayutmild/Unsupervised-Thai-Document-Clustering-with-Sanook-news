ริดสีดวงทวารป้องกัน...ดีกว่าแก้ริดสีดวงทวารเป็นโรคที่พบได้บ่อยในทุกเพศ ทุกวัย แต่ความชุกของโรคมีจำนวนเท่าใดระบุชัดไม่ได้ เนื่องจากผู้ป่วยจำนวนมากมักจะมีความอายที่จะมาพบแพทย์ จึงเก็บอาการของโรคไว้เป็นความลับส่วนตัว จนกระทั่งมีอาการมากแล้วจึงมาพบแพทย์
ริดสีดวงทวารคืออะไร? ริดสีดวงทวาร คือ ภาวะที่หลอดเลือดดำบริเวณทวารหนักเกิดการปูดพอง(ขอด)เป็นหัว ซึ่งอาจมีได้หลายหัวและเป็นพร้อมกันได้หลายแห่ง ริดสีดวงทวารสามารถแบ่งออกเป็น 2 ชนิดคือ
1. ริดสีดวงทวารชนิดภายใน คือ กลุ่มหลอดเลือดดำที่อยู่ใต้ชั้นเยื่อบุลำไส้ภายในรูทวารหนักปูดพอง(ขอด) ซึ่งจะตรวจพบได้เมื่อใช้กล้องส่องตรวจ แบ่งออกเป็น 4 ระยะ คือ
ระยะที่ 1 เริ่มมีหัวริดสีดวงเกิดขึ้นแต่ไม่มีก้อนเนื้อยื่นออกมา และจะมีเลือดสดๆออกขณะถ่ายหรือหลังถ่ายอุจจาระระยะที่ 2 หัวริดสีดวงทวารจะโผล่ออกมาเวลาเบ่งถ่ายอุจจาระและจะหดกลับเข้าไปได้เองภายหลังถ่ายอุจจาระเสร็จระยะที่ 3 หัวริดสีดวงทวารจะโผล่ออกมาเวลาเบ่งถ่ายอุจจาระ ไอ จาม ยกของหนัก หรือออกกำลังกาย และจะไม่กลับเข้าไปเอง ต้องใช้นิ้วมือดันเข้าไประยะที่ 4 หัวริดสีดวงทวารโผล่ออกมาคาอยู่ข้างนอกตลอดเวลา ไม่สามารถดันกลับเข้าไปได้ ผู้ป่วยจึงรู้สึกเจ็บปวด
2. ริดสีดวงทวารชนิดภายนอก คือ กลุ่มหลอดเลือดดำที่อยู่ใต้ผิวหนังบริเวณปากทวารหนักปูดพอง(ขอด) ซึ่งสามารถมองเห็นและคลำได้ เพราะผิวหนังรอบๆทวารจะถูกดันจนโป่งออกมา ผู้ป่วยจึงรู้สึกเจ็บปวด
สาเหตุ ยังไม่ทราบแน่ชัด แต่มักพบในผู้ที่
1. ท้องผูกเรื้อรัง2. ท้องเสีย ถ่ายอุจจาระบ่อย ๆ3. มีอุปนิสัยเบ่งถ่ายอุจจาระอย่างมาก เพื่อพยายามขับอุจจาระออกไป4. มีอุปนิสัยใช้เวลานั่งถ่ายอุจจาระนาน5. ตั้งครรภ์ ทำให้ถ่ายอุจจาระไม่สะดวก6. ภาวะโรคตับแข็ง ทำให้เลือดดำไหลเข้าตับไม่ได้ จึงเกิดเส้นเลือดดำบริเวณทวารหนักโป่งพอง7. อายุมาก8. ไอเรื้อรัง9. น้ำหนักมาก
อาการที่พบคือ
1. มีเลือดสีแดงสดออกมาขณะถ่ายอุจจาระหรือหลังถ่ายอุจจาระ แล้วเสร็จ2. มีก้อนเนื้อยื่นออกมาจากทวารหนักขณะเบ่งถ่ายอุจจาระ3. คันหรือระคายเคืองรอบๆ ปากทวารหนัก4. คลำได้ก้อนที่บริเวณทวารหนักและมักมีอาการเจ็บปวดร่วมด้วย
ความรุนแรงของโรคริดสีดวงทวาร
ริดสีดวงทวารหนักสามารถแบ่งออกได้เป็น 4 ระยะ ได้แก่

ระยะที่ 1 : ในระยะนี้ยังไม่มีติ่งเนื้อ หรือก้อนเนื้อยื่นออกมานอกทวารหนัก
ระยะที่ 2 : ในระยะนี้เริ่มมีติ่งเนื้อ หรือก้อนเนื้อยื่นออกมาขณะที่เบ่งถ่ายอุจจาระ และอาจจะหดกลับเข้าไปได้เองโดยไม่ต้องใช้มือช่วยดัน อีกทั้งยังไม่รู้สึกเจ็บเมื่อสัมผัส แต่มีเลือดออก
ระยะที่ 3 : ในระยะนี้จะมีติ่งเนื้อ หรือก้อนเนื้อยื่นออกมาขณะที่เบ่งอุจจาระ แต่ไม่หดกลับเข้าไปเอง ต้องใช้มือช่วยดันจึงจะกลับเข้าไปในทวารหนัก
ระยะที่ 4 : ในระยะนี้ ติ่งเนื้อ หรือก้อนเนื้อยื่นออกมาแล้ว จะไม่สามารถใช้มือดันติ่งเนื้อกลับเข้าไปในทวารหนักได้อีก

การรักษา แพทย์จะพิจารณาวิธีการรักษาตามความรุนแรงของโรค ซึ่งมีหลายวิธีคือ 1. การใช้ยาเหน็บทวาร ครีมทาทวาร (ถ้าซื้อใช้เองไม่ควรใช้นานเกิน 1 สัปดาห์) และรับประทานยาระบายเพื่อลดการอักเสบและระคายเคือง2. การฉีดยาเข้าไปที่หัวริดสีดวงทวารหรือใช้แถบยางรัดโคนหัวริดสีดวงทวาร เพื่อให้ฝ่อไป3. การจี้หัวริดสีดวงทวารด้วยความร้อนหรือความเย็น4. การผ่าตัดเอาหัวริดสีดวงทวารออกหลังการรักษาอาการของโรคจะดีขึ้นหรือหายขาดได้ แต่ถ้ายังมีพฤติกรรมการดูแลตนเองที่ไม่ถูกต้องก็อาจมีหัวริดสีดวงทวารเกิดขึ้นใหม่ ดังนั้นการปรับพฤติกรรมการดูแลตนเองให้ถูกต้องจึงเป็นเรื่องที่สำคัญ
วิธีการปฏิบัติตัวในการป้องกันและดูแลตัวเองเมื่อเป็นโรคริดสีดวงทวาร
1. รับประทานอาหารที่มีกากใย เช่น รำข้าว ข้าวซ้อมมือ งาดำ ผักและผลไม้ทุกชนิด2. ดื่มน้ำมากๆ อย่างน้อยวันละ 6- 8 แก้ว การดื่มน้ำแก้วใหญ่ ทันทีหลังตื่นนอนตอนเช้าจะช่วยกระตุ้นการขับถ่ายได้3. หลีกเลี่ยงอาหารที่อาจระคายเคืองต่อระบบทางเดินอาหาร เช่น อาหารรสจัด อาหารที่ไม่สุกสะอาด4. หลีกเลี่ยงการดื่มชา กาแฟ และเครื่องดื่มที่มีแอลกอฮอล์ 5. หลีกเลี่ยงการกลั้นหรือเบ่งถ่ายอุจจาระ และควรฝึกหัดการขับถ่ายให้เป็นเวลา6. ทำความสะอาดบริเวณทวารหนักภายหลังการขับถ่ายด้วยน้ำ เพื่อความสะอาดและลดการระคายเคือง7. หลีกเลี่ยงการใช้ยาระบายอย่างรุนแรง หรือการสวนถ่ายอุจจาระเป็นประจำจนเป็นนิสัย8. หลีกเลี่ยงการยกของหนัก 9. ออกกำลังกายสม่ำเสมอจะทำให้การทำงานของลำไส้ดีขึ้น10. พักผ่อนนอนหลับให้เพียงพอ11. หลีกเลี่ยงความเครียด ทำจิตใจให้สบายอยู่เสมอ
ในผู้ที่มีอาการปวดริดสีดวงทวารรุนแรงเฉียบพลันควรรีบมาพบแพทย์ภายใน 48 ชั่วโมง เพื่อมารับการตรวจดูให้แน่ใจว่าไม่มีโรคแทรกซ้อนอื่นๆที่เป็นอันตรายเกิดขึ้น สำหรับผู้ที่มีอาการปวดและไม่มีโรคแทรกซ้อนเกิดขึ้นสามารถรับประทานยาแก้ปวดและนั่งแช่ก้นในน้ำอุ่นวันละ 2-3 ครั้ง ครั้งละ 15-30 นาที เพื่อลดอาการเจ็บปวดได้แม้ว่าโรคริดสีดวงทวารจะเป็นโรคที่ไม่รุนแรง แต่ก็มีผลเสียต่อสุขภาพ เช่น การนั่ง ยืน หรือเดินอาจไม่สะดวกเนื่องจากอาการเจ็บปวด ซึ่งการมีพฤติกรรมการดูแลตนเองที่ถูกต้องจะป้องกันการเกิดโรคหรือลดอาการรุนแรงของโรคได้ และเพื่อแยกโรคริดสีดวงทวารจากโรคอื่นๆ จึงควรปรึกษาแพทย์เพื่อรับการตรวจวินิจฉัยที่แน่นอน
ตัวอย่างปริมาณกากใยในอาหารแต่ละชนิด
 
โรคริดสีดวง เป็นอันตรายรึเปล่า ?
โดยปกติ โรคริดสีดวงที่เกิดขึ้นกับทวารหนักมักไม่ได้เป็นอันตรายต่อร่างกาย แต่สิ่งที่อันตรายและน่าเป็นห่วง คือ การวินิจฉัยที่ไม่ถูกต้องว่าผู้ป่วยเป็นโรคริดสีดวงทวารหนัก แต่กลับวินิจฉัยว่าเป็นเนื้อร้าย ส่วนข้อที่อันตรายที่สุดอีกข้อหนึ่ง คือ กรณีที่ป่วยเป็นโรคริดสีดวงทวารหนักภายในแล้วเกิดการเสียเลือดมาก หากเกิดขึ้นกับผู้ป่วยที่มีภาวะโลหิตจางอยู่แล้วจะส่งผลให้หัวใจทำงานหนักขึ้น ซึ่งอาจทำให้หัวใจล้มเหลวและเสียชิวิตในที่สุด
ริดสีดวงช่วงตั้งครรภ์ ริดสีดวงประเภทนี้มักจะขึ้นจากปัญหาท้องผูก โดยสามารถพบได้ในช่วงก่อนตั้งครรภ์ หรือขณะตั้งครรภ์ ซึ่งในช่วงที่กำลังตั้งครรภ์นั้นเป็นช่วงที่ฮอร์โมนมีความเปลี่ยนแปลง ส่งผลให้เกิดการยืดขยายตัวของกล้ามเนื้อบริเวณทางเดินอาหาร และเกิดการกดทับของลำไส้ที่มีสาเหตุมาจากมดลูกที่มีขนาดเพิ่มขึ้น หากปล่อยอาการท้องผูกเอาไว้ไม่รักษา หรือไม่ทำให้หายก็จะกลายเป็นสาเหตุที่ทำให้เกิดโรคริดสีดวงได้
ผลข้างเคียงจากการเป็น ‘ริดสีดวงทวาร’

ภาวะซีด : ภาวะนี้จะเกิดขึ้นมีเลือดออกจากกลุ่มเนื้อเยื่อหลอดเลือดอย่างต่อเนื่อง และเกิดขึ้นเรื้อรัง โดยที่ในบางครั้งก็จะมีเลือดออกมาและไม่สามารถหยุดเองได้ จนอาจทำให้เกิดภาวะโลหิตจาง จำเป็นที่จะต้องรีบเดินทางไปพบแพทย์ แต่ในกรณีที่มีเลือดออกมากจนทำให้เกิดเป็นภาวะโลหิตจางนั้นพบได้น้อย และเลือดออกมากจนทำให้เสียชีวิตนั้นยังพบได้น้อยมาก ผู้ป่วยจึงไม่ต้องกังวลว่าจะเกิดขึ้นกับตัวเอง


ภาวะกลั้นอุจจาระไม่อยู่ : ภาวะนี้มีสาเหตุมาจากกลุ่มเนื้อเยื่อหลอดเลือดซึ่งโดยปกติก็จะทำหน้าที่ช่วยปิดตัวหูรูดของปากทวารหนักในช่วงที่ยังไม่ถ่ายอุจจาระ แต่เมื่อเกิดการโป่งพองของหลอดเลือด ก็จะทำให้หูรูดของทวารหนักปิดไม่สนิท จึงทำให้เกิดกลั้นอุจจาระไว้อยู่ตามมา


ภาวะติดเชื้อ : ภาวะนี้จะทำให้เกิดเป็นฝี หรือหนองในบริเวณก้นได้
เพิ่มเติม : เมื่อกลุ้มเนื้อเยื่อหลอดเลือดปลิ้นออกมานอกทวารหนักในระยะที่ 4 ก็จะเป็นสาเหตุทำให้หลอดเลือดขาดเลือดและเกิดการเน่าตายของเนื้อเยื่อได้ ส่งผลให้ผู้ป่วยมีอาการเจ็บปวดเป็นอย่างมาก ซึ่งนับว่าเป็นภาวะที่ผู้ป่วยจะต้องรีบเดินทางไปพบแพทย์โดยด่วน

เอกสารอ้างอิง
ธีรพล อังกูรภักดีกุล.(2546).ริดสีดวงทวาร.Healthtoday,ปีที่ 3(ฉบับที่ 25),หน้า 68 - 73.ปริญญา ทวีชัยการ.(2544).ริดสีดวงทวารหนัก.เอกสารเผยแพร่ความรู้ด้านวิชาการของชมรมศัลยแพทย์ลำไส้ใหญ่และทวารหนัก.พิมพ์ครั้งที่ 1สุรเกียรติ อาชานานุภาพ. (2546). ท้องผูกและริดสีดวงทวาร. (พิมพ์ครั้งที่ 1). กรุงเทพฯ:สำนักพิมพ์หมอชาวบ้านสุรเกียรติ อาชานานุภาพ.(2544).ตำราการตรวจรักษาโรคทั่วไป.(พิมพ์ครั้งที่ 3) กรุงเทพ : สำนักพิมพ์หมอชาวบ้าน.www.md.chula.ac.th
งานการพยาบาลป้องกันโรคและส่งเสริมสุขภาพภาควิชาพยาบาลศาสตร์ คณะแพทยศาสตร์โรงพยาบาลรามาธิบดีผู้เรียบเรียง รุ่งฤดี จิณณวาโส และ ภัทราพร พูลสวัสดิ์
จัดทำโดยหน่วยแนะแนวและปรึกษาปัญหาสุขภาพ โทร 0-2201-2520-1
ขอบคุณข้อมูล จาก http://ramaclinic.ra.mahidol.ac.th/main/?q=node/74