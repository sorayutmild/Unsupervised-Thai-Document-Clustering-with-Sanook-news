เปิดคลิปนาทีระทึก พนักงานรถไฟขบวนพิเศษหมอบหนีตาย หลบกระสุนที่คนร้ายลอบโจมตี วางระเบิด-ยิงซ้ำตู้พนักงาน
จากกรณีวานนี้ (28 ส.ค.64) เมื่อเวลาประมาณ 12.20 น. เกิดเหตุระเบิด เส้นทางรถไฟขบวนพิเศษ ขนส่งสินค้าขบวนที่ 986 โดยเหตุเกิดระหว่างสถานีป่าไผ่-ตันหยงมัส ช่วงสะพานฮูลูปาเระ ก่อนถึงสถานีตันหยงมัส อ.ระแง จ.นราธิวาส ประมาณ 1 กิโลเมตร
รถไฟขบวนดังกล่าว เป็นรถไฟขนส่งห่อวัตถุ ขบวน 986 พิเศษ ที่เปิดเดินรถจากสถานีต้นทางสุไหงโก-ลก เป็นเที่ยวแรกในเส้นทางสายใต้ จากสถานีกรุงเทพ-สุไหงโกลก-กรุงเทพ เพื่อขนส่งสินค้าทางการเกษตร และพัสดุของประชาชนในพื้นที่จังหวัดชายแดนภาคใต้เพื่อบรรเทาความเดือดร้อนจากการควบคุมและจำกัดการเดินทางมาตรการป้องกันโควิด-19 ให้แก่เกษตรกร พ่อค้าแม่ค้าและประชาชน
โดยเกิดระเบิดขึ้นขณะขบวนรถไฟมาถึงเส้นทางหลักกิโลเมตรที่ 1104 ระหว่างสถานีป่าไผ่-ตันหยงมัส อำเภอระแงะ จังหวัดนราธิวาส และมีการยิงซ้ำไปยังตู้ที่พนักงานประจำขบวนรถนั่งประจำการเบื้องต้น ตู้รถไฟชั้น 3 เลขที่ 440 คันที่ 5 ที่บรรทุกผลไม้จากเกษตรกรจังหวัดชายแดนภาคใต้ ได้รับความเสียหาย แต่เคราะห์ดีพนักงานบนขบวนรถไฟปลอดภัยทุกคน
อย่างไรก็ตาม หลังเกิดเหตุการณ์ดังกล่าวขึ้น ทำให้ การรถไฟแห่งประเทศไทย จำเป็นต้องหยุดการเดินรถไฟขบวนพิเศษ ที่ตั้งใจเปิดเดินรถเพื่อการขนส่งสินค้าทางการเกษตรให้กับประชาชนในช่วงฤดูกาลผลผลิตล้นตลาด เพื่อเพิ่มช่องทางการจำหน่ายสินค้าให้กับเกษตรกรและพ่อค้าประชาชน ไปก่อนอย่างไม่มีกำหนด
เพจเฟชบุ๊ก โปลิศไทยแลนด์ - Police Thailand News ได้เผยแพร่คลิปภาพเหตุการณ์ขณะเจ้าหน้าที่ประจำรถไฟขบวนพิเศษดังกล่าวต้องพากันหมอบลงกับพื้นที่รถไฟเพื่อหลบลูกกระสุนของคนร้าย เคราะห์ดีทุกคนปลอดภัย
ล่าสุด นายธนกร วังบุญคงชนะ โฆษกประจำสำนักสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับรายงานวันนี้พบเหตุคนร้ายลอบวางระเบิดขบวนพิเศษขนส่งสินค้า 986 ช่วงสะพานฮูลูปาเระ ก่อนถึงสถานีตันหยงมัส อ.ระแงะ จ.นราธิวาส ได้มีคำสั่งด่วนให้เจ้าหน้าที่ฝ่ายความมั่นคงเร่งติดตามผู้ก่อเหตุ และเพิ่มกำลังเฝ้าระวังตลอดเส้นทางคมนาคม รางและถนนในพื้นที่เกิดเหตุ พร้อมสั่งให้รายงานความคืบหน้าให้ทราบอย่างต่อเนื่องด้วย

 