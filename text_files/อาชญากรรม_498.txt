ตำรวจสืบจนเจอตัว คนร้ายแทงสาวดับคาคอนโด เป็นผู้ที่อาศัยในตึกเดียวกัน อ้างเมาเกิดอารมณ์แต่เมียเพิ่งคลอดลูก
ความคืบหน้าล่าสุดจากกรณีคนร้ายชายหนึ่งคนบุกเข้าไปก่อเหตุใช้มีดแทงสาววัย 23 ปี จนเสียชีวิต ล่าสุดเจ้าหน้าที่ตำรวจได้คุมตัวชายผู้ต้องสงสัยซึ่งพักอาศัยอยู่ที่ชั้น 3 อาคารเดียวกับที่เกิดเหตุมาสอบปากคำ โดยตลอดทั้งคืนจนถึงช่วงเย็นที่ผ่านมาหลังจากเกิดเหตุ ฝ่ายสืบสวนพบเบาะแสบางอย่างจนนำไปสู่การคุมตัวชายคนหนึ่ง มาทำการสอบสวนเพิ่มเติม เบื้องต้นเจ้าตัวยังให้การภาคเสธ  
ต่อมาในเวลา 22.00 น.วันที่ 27 ธันวาคม 2564 พล.ต.ท.จิรพัฒน์ ภูมิจิตร ผู้บัญชาการตำรวจภูธรภาค 1 ได้เดินทางดูสถานที่เกิดเหตุ และได้ออกมาเปิดเผยว่า ตอนนี้ได้สอบปากคำพยานไปแล้ว 9 คน โดยทุกคนให้การเป็นประโยชน์ ล่าสุดสามารถคุมตัวผู้ต้องสงสัยได้แล้ว 1 คน พบเป็นชายที่อาศัยอยู่ภายในตึกเดียวกับ ผู้เสียชีวิต อาศัยอยู่ที่ชั้น 3 ห้องเลขที่ 9 ซึ่งอยู่ใกล้บันไดหนีไฟ จากแนวทางการสืบสวนของตำรวจพบว่า ผู้ต้องสงสัยรายนี้ เห็นผู้เสียชีวิตเดินลงมาบริเวณด้านล่าง ซึ่งเจ้าตัวเดินสวนขึ้นลิฟต์ไป ซึ่งได้หลักฐานจากกล้องวงจรปิด (ชายเสื้อขาว) 

จากนั้นเขาได้เดินขึ้นห้องและเปลี่ยนเสื้อจากสีขาวเป็นสีน้ำเงิน และเดินเข้าห้องของผู้เสียชีวิตเพื่อไปดักรอภายในห้อง หวังข่มขืน คาดว่าห้องของผู้เสียชีวิตอาจไม่ได้ล็อกประตู โดยไปหลบซ่อนตัวในตู้เสื้อผ้า รอจนผู้เสียหายกลับเข้ามาในห้องพัก จนกระทั่งผู้เสียชีวิตกลับเข้ามาที่ห้อง ผู้ก่อเหตุได้ออกมาจากตู้เสื้อผ้าและพยายามที่จะล่วงละเมิดทางเพศ แต่ผู้ตายขัดขืนต่อสู้ ผู้ก่อเหตุจึงได้ใช้มีดปลายแหลมที่พกติดตัวมาแท่งเข้าที่ต้นขาผู้ตายไป 1 ครั้ง ก่อนที่จะเดินเท้าเปล่าเปื้อนเลือดหลบหนีออกมาจากห้อง ลงมาทางบันไดหนีไฟด้านข้างจนมาเจอพยานที่ชั้น 6 จากนั้นหลบหนีลงบันไดมาที่ชั้น 3 ผ่านห้องตัวเองไปหยุดที่ราวตากผ้ากลางอาคารที่ชั้น 3 และเดินวนไปขึ้นบันไดหนีไฟกลางตึกขึ้นมาที่ชั้น 5 โดยมีคราบเลือดตลอดทางเดินจนกระทั่งคราบเลือดมาหายไปที่หน้าห้องว่างที่ชั้น 5 เจ้าหน้าที่จึงเข้าตรวจสอบไปพบเสื้อสีน้ำเงินเปื้อนคราบเลือดและปลอกมีดถูกทิ้งไว้ในชักโครกของห้องดังกล่าว  

โดยหลังเกิดเหตุเจ้าหน้าที่ได้ปิดล้อมและเคาะประตูห้องพิสูจน์ทราบตัวบุคคลหาตัวผู้ต้องสงสัยทุกห้องตั้งแต่หลังเกิดเหตุจนถึงช่วงสายของวันนี้ พร้อมทั้งจัดทำประวัติและถ่ายรูปตัวบุคคลไว้ทุกราย จนกระทั่งฝ่ายสืบสวนไปพบเบาะแสของชายต้องสงสัยรายหนึ่งตามภาพวงจรปิดที่ปรากฎว่าเป็นบุคคลที่เคยขึ้นไปเดินเปิดประตูตามห้องพักที่ชั้น 8 มาแล้วก่อนหน้านี้ เจ้าหน้าที่จึงย้อนกลับมาตรวจสอบรูปพรรณสันนิษฐานที่ทำประวัติผู้พักอาศัยในคอนโดอีกครั้งทุกราย เพราะมั่นใจว่าคนร้ายเป็นคนที่พักอาศัยในคอนโดแห่งนี้
จนกระทั่งไปพบผู้ต้องสงสัยรายหนึ่งซึ่งหลังเกิดเหตุเจ้าหน้าที่ไปเรียกตรวจที่ห้องพักเจ้าตัวออกมาพบในลักษณะเพิ่งอาบน้ำเสร็จใหม่ๆ จึงซูมดูที่รูปถ่ายและพบบาดแผลรอยขีดข่วนที่นิ้วกลางมือข้างซ้ายจึงกลายเป็นหลักฐานสำคัญ ที่เชื่อว่าผู้ต้องสงสัยรายนี้น่าจะเป็นผู้ก่อเหตุ จึงเชิญตัวมาสอบปากคำและประสานเจ้าหน้าที่กองพิสูจน์หลักฐานเข้าเก็บหลักฐานภายในห้องเพื่อหาคราบเลือดตามห้องน้ำภายในห้องพักชายคนดังกล่าว ซึ่งผลปรากฏหลักฐานทางนิติวิทยาศาสตร์ยืนยันพบคราบเลือดที่ห้องน้ำ อ่างล้างหน้า และภาชนะตักน้ำบางอย่างภายในห้องพักของชายต้องสงสัย ซึ่งขณะนี้ตำรวจอยู่ระหว่างสอบปากคำผู้ต้องสงสัยรายนี้อย่างละเอียด เพื่อหาหลักฐานเชื่อมโยง พร้อมกับนำตัวพยานมาชี้ยืนยัน  
กระทั่งล่าสุดชายต้องสงสัยคนดังกล่าวได้ยอมเปิดปากรับสารภาพแล้วว่า ได้กระทำการดังกล่าวจริงเนื่องจากจำนนต่อหลักฐาน โดยอ้างว่าขณะก่อเหตุอยู่ในอาการมึนเมาและเกิดอารมณ์เนื่องจากภรรยาเพิ่งคลอดลูกได้เพียง 15 วัน เบื้องต้นเจ้าหน้าที่จึงได้แจ้งข้อกล่าวหาว่า ฆ่าผู้อื่นตายโดยเจตนา และพกพาอาวุธมีดไปในเมือง หมู่บ้าน หรือทางสาธารณะ โดยไม่มีเหตุอันควรก่อนควบคุมตัวไว้เพื่อดำเนินคดีตามกฎหมายต่อไป 

ปิดล้อมคอนโด! ล่ามือมีดบุกแทงสาวถึงในห้องพัก เหยื่อหนีมาดับสลดหน้าลิฟต์

 
 