เทียบ Samsung Galaxy Note 2 กับ Note รุ่นแรก ซื้อรุ่นไหนดี มีอะไรอัพเกรดบ้าง ที่นี่มีคำตอบ!
ติดตามข่าวแท็บเล็ต Android: Samsung Galaxy Note 2 ที่น่าสนใจกับ เฮียณัฐ TechXcite หลายๆ คนคงจะเห็น Samsung Galaxy Note 2 เปิดตัวกันไปแล้วเมื่อคืน และคงจะทราบถึงสเปคและรายละเอียดต่างๆ ของตัวเครื่องกันไปแล้ว ตอนนี้หลายๆ คนอาจจะเริ่มลังเลว่าจะซื้อ Note 2 ตัวใหม่ดี หรือว่าจะไปสอยตัว Note 1 รุ่นแรกที่ปรับลดราคาลงมาดี ลองอ่านบทความนี้เปรียบเทียบ Samsung Galaxy Note 2 กับ Samsung Galaxy Note 1 ดูครับ ว่ารุ่นใหม่นี้มีอะไรเพิ่มเติมขึ้นมาบ้าง เพื่อเป็นตัวช่วยในการตัดสินใจครับ

 ขนาดหน้าจอ และตัวเครื่อง


จุดเด่นที่สำคัญของ Samsung Galaxy Note 2 ที่แตกต่างจาก Note 1 คือเรื่องของหน้าจอครับ เพราะว่า Note 2 มาพร้อมกับหน้าจอ 5.5 นิ้ว ในขณะที่รุ่นเก่าขนาด 5.3 นิ้ว ใหญ่กว่าเดิม 0.2 นิ้ว แต่ถ้าสังเกตุให้ดีๆ จะเห็นว่า Note 2 จะมีหน้าจอที่แคบกว่า แต่ยาวขึ้นไปทางด้านบนแทน ซึ่งตรงจุดนี้ความคิดเห็นส่วนตัวค่อนข้างชอบนะครับ เพราะคิดว่าน่าจะทำให้จับมือถือถนัดกว่าตัวเก่าที่ตัวเครื่องออกบานๆ และถึงแม้ Note 2 จะมีขนาดหน้าจอที่ใหญ่ขึ้น แต่ความละเอียดของหน้าจอก็ยังลดลงเป็น 1280x720 พิกเซล โดย Note 1 อยู่ที่ 1280x800 พิกเซล และ PPI Ratio ลดลงจากเดิม 285 PPI เป็น 274 PPI และใช้เทคโนโลยี PenTile เช่นเดิม

ส่วนขนาดของตัวเครื่อง Samsung Galaxy Note 2 มีมิติตัวเครื่องที่ 80x151.1x9.4 มิลลิเมตร น้ำหนัก 180 กรัม และ Note 1 อยู่ที่ 146.9x83x9.7 มิลลิเมตร น้ำหนัก 178 กรัม ดังนั้น Note 2 จะบางกว่า 0.3 มม. แต่ก็มีน้ำหนักที่หนักขึ้น 2 กรัม (ถือไม่น่าจะรู้สึก)
ฮาร์ดแวร์ภายใน

Samsung Galaxy Note ตัวแรกรุ่นที่ขายทั่วโลก มาพร้อมกับ CPU Exynos 4210 Dual-Core A9 ความเร็ว 1.4GHz และ GPU Mali 400 ส่วน Note 2 ตรงจุดนี้ค่อนข้างแตกต่างกันพอสมควรครับ เพราะว่ามาพร้อมกับ CPU Exynos 4412 ตัวเดียวกับที่ใช้อยู่ใน Samsung Galaxy S III แต่ถูก Overclock เพิ่มความเร็วจากเดิม 1.4GHz เป็น 1.6GHz และ GPU Mali 400 เหมือนใน S III
ถัดมาเป็นเรื่องของ RAM ครับ โดยที่ Note 2 ให้แรมมาถึง 2GB มากกว่า Note รุ่นเดิมถึง 2 เท่า ซึ่งดูเหมือนว่าสมาร์ทโฟนตัวท็อปๆ รุ่นต่อไปของทุกค่ายน่าจะขยับมาตรฐานมาที่แรม 2 GB แล้วล่ะครับ เพื่อการใช้งานที่ลื่นไหลยิ่งขึ้น ส่วนเรื่องหน่วยความจำภายใน Note 2 กับ Note 1 มีรุ่นให้เลือกเหมือนกันครับคือ 16, 32, และ 64GB ครับ และสามารถเพิ่มเมมได้ด้วย microSD Card แต่ Note 2 รองรับได้สูงสุดถึง 64GB ในขณะที่ Note 1 เพิ่มได้สูงสุด 32GB
เรื่องต่อไปเป็นเรื่องของ แบตเตอรี่ ครับ ซึ่งจุดนี้ก็เป็นจุดที่พัฒนาขึ้นเช่นกันครับ โดยที่ Note 2 มาพร้อมกับความจุ 3100 mAh ในขณะที่ Note 1 อยู่ที่ 2500mAh (แต่ก็อย่าลืมว่า Note 2 มาพร้อม CPU Quad-Core ที่สูบแบตมากกว่า Dual-Core)
เรื่องสุดท้ายเรื่องกล้องครับ โดยทั้งคู่มาพร้อมกับ กล้องดิจิตอลความละเอียด 8 ล้านพิกเซล กล้องหน้า ล้านพิกเซล แต่ตอนนี้ Samsung ยังไม่เปิดเผยเซ็นเซอร์ของกล้องออกมา ดังนั้นตรงเรื่องกล้องขอให้เสมอกันไปก่อนครับ
ระบบปฏิบัติการ และซอฟต์แวร์
 
Samsung Galaxy Note ตัวแรก เปิดตัวครั้งแรกเมื่อเดือนตุลาคม 2011 โดยมาพร้อมกับ Android 2.3 Gingerbread จากนั้นก็สามารถอัพเดตเป็น Android 4.0 Ice-Cream Sandwich ในเวลาต่อมาประมาณเดือนกรกฏาคมที่ผ่านมา และล่าสุดทาง Samsung ประกาศว่าจะอัพเดต Android 4.1 Jelly Bean ได้ในเร็วๆ นี้ แต่ไม่ได้กำหนดแน่นอนออกมา
ส่วนทาง Samsung Galaxy Note 2 โชคดีมากที่จะมาพร้อมกับ Android 4.1 Jelly Bean ตัวล่าสุดจาก Google จากโรงงานเลยครับ
และสำหรับด้านปากกา S-Pen อุปกรณ์เสริมฉลาดๆ สำหรับอุปกรณ์ซีรีย์ Note เท่านั้น ก็ได้รับการพัฒนาขึ้นครับ ทั้งในด้านของดีไซน์ หรือฟังค์ชั่นการทำงาน โดยปากกาของ Note 2 จะมีขนาดที่ยาวขึ้น และจับถนัดมือมากขึ้นเปรียบเสมือนใช้ปากกาจริงๆ เลยครับ
Samsung Galaxy Note 2 มาพร้อมกับฟีเจอร์จัดเต็มเหมือน S III เลยครับ ยกตัวอย่างเช่น Smart Stay, Smart Alerts ในขณะที่ Note ตัวแรกใช้งานแอพพวกนี้ไม่ได้ครับ นอกจากนี้ยังมีแอพใหม่ๆ สำหรับ Note 2 โดยเฉพาะเปิดตัวออกมาด้วย ไม่ว่าจะเป็น "S-Pen Quick Commands" พัฒนาการเขียนของ S-Pen, "Screen Recorder" ที่สามารถบันทึกกิจกรรมต่างๆ บนหน้าจอของคุณได้ และมีการแจ้งเตือนคุณเมื่อปากกา S-Pen ไม่อยู่ในช่องใส่ของมัน เพื่อป้องกันการสูญหาย
สรุป

สรุปแล้ว Samsung Galaxy Note 2 โดดเด่นกว่า Note 1 รุ่นแรกในด้านการประมวลผลที่เร็วขึ้น, มาพร้อม Android 4.1 JB, หน้าจอที่ใหญ่ขึ้น (เล็กน้อย และความละเอียดเท่าเดิม), และปากกา S-Pen ที่เจ๋งขึ้น
แต่ถ้าใครไม่สนใจเรื่องพวกนั้น Samsung Galaxy Note ตัวแรกก็ยังเป็นสมาร์ทโฟนที่น่าใช้อยู่ครับ ซึ่งตอนนี้ก็มีราคาที่ถูกลงแล้ว (และอาจจะลดลงอีกเมื่อ Note 2 วางจำหน่าย)
เอาเป็นว่าถ้าอยากได้สมาร์ทโฟนที่สเปคแรงสามารถอัพเดตได้อีกเยอะ และใช้ได้ไปนานๆ ก็มองเป็น Note 2 ครับ ซึ่งทาง Samsung บอกว่าจะวางขายในเอเชียประมาณเดือนตุลาคมนี้ครับ และมีข่าวลือว่าอาจจะวางจำหน่ายในราคาเดิมของ Note รุ่นแรกด้วยครับ แต่อย่างไรก็ตาม เรื่องราคายังคงเป็นข่าวลือนะครับ ยังไงรอดูช่วงนั้นอีกทีว่าราคาจะน่าฟาดขนาดไหน ตอนนี้เก็บตังรอได้เลยครับ
source: androidauthority

ขอบคุณเนื้อหา และภาพประกอบ บทความโดย : เฮียณัฐ TechXcite
 