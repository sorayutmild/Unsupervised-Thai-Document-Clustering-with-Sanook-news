ไปเที่ยวสิงคโปร์ระวัง! อย่าชาร์จแบตในรถไฟใต้ดิน เสี่ยงโดนปรับถึง 10,000 บาท
ประเทศสิงคโปร์ นับว่าเป็นอีกประเทศหนึ่ง ที่คนไทยเดินทางไปเที่ยวกันเป็นจำนวนมาก ซึ่งล่าสุด มีรายงานจากเว็บไซต์ The Real Singapore เผยออกมาว่า นักศึกษารายหนึ่งโดนจับ เพราะนำปลั๊กไปชาร์จไอโฟน ในสถานีรถไฟใต้ดิน และโดนปรับเป็นจำนวนเงินถึง 400 ดอลลาร์สิงคโปร์ หรือราวๆ 10,000 บาทเลยทีเดียวครับ

โดยนักศึกษาผู้เคราะห์ร้ายคนดังกล่าว เผยว่า ขณะที่กำลังเดินเข้าสถานีนั้น ก็พบว่า iPhone ที่ใช้อยู่แบตหมดพอดี และเหลือบไปเห็นเสามีปลั๊กอยู่ ก็เลยนำไอโฟนไปชาร์จ หลังจากนั้นไม่นาน ก็ถูกเจ้าหน้าที่สถานีเข้ามารวบตัว และถูกส่งฟ้องศาลอีกด้วย สุดท้ายถูกปรับเป็นจำนวนเงินถึง 10,000 บาทครับ
โดยเรื่องนี้ ได้ถูกวิพากษ์วิจารณ์ในวงกว้างว่า การกระทำของเจ้าหน้าที่สถานีรถไฟใต้ดินนั้น เกินกว่าเหตุหรือไม่ เนื่องจากไม่มีป้ายเตือนว่า ห้ามทำการชาร์จแบตเตอรี่บริเวณนี้แต่อย่างใด นอกจากนี้ ยังเป็นการตัดสินที่ไม่ยุติธรรม สำหรับเด็กนักเรียน นักศึกษา ที่ยังไม่มีรายได้เป็นของตนเอง แม้ว่าผู้เคราะห์ร้าย จะหางานพาร์ทไทม์ทำเองก็ตาม แต่ค่าปรับที่สูงถึง 10,000 บาท ถือว่า เป็นจำนวนเงินที่มากเลยทีเดียว
สนับสนุนเนื้อหา: www.techmoblog.com