หากพูดถึงพิธีกรอันดับต้นของเมืองไทยที่อยู่มามากกว่า 30 ปี ก็คงต้องยกให้ อาต๋อย หรือ ต๋อย-ไตรภพ ลิมปพันธ์ ที่แม้จะอายุ 63 ปีแล้ว แต่สุขภาพร่างกายยังคงแข็งแรงและยังทำงานพิธีกรในรายการได้อย่างเหมือนเดิม ไม่แตกต่างจากพิธีกรหน้าใหม่ในปัจจุบัน ด้วยประสบการณ์การทำงานที่เป็นทั้งพิธีกร และผลิตรายการที่สั่งสมมายาวนาน ทำให้แฟนคลับทั่วประเทศติดตามผลงานอย่างต่อเนื่อง จึงไม่แปลกใจว่าเหตุใด “อาต๋อย” ถึงขึ้นแท่นพิธีที่ทำรายได้มากกว่าร้อยล้านบาท ซึ่งเจ้าตัวได้เผยผ่านทางรายการ ตีท้ายครัว ว่า “ทำเงินไว้ให้กินถึงชั่วชีวิตลูกหลาน”

“ต๋อย ไตรภพ” รวยครบเครื่อง! เปลื้องรายได้ธุรกิจ ทำเงินให้สบายยันชั่วลูกชั่วหลาน

ที่ผ่านมาเรามักจะเห็น อาต๋อย ฝากผลงานผ่านรายการที่โด่งดังไว้มากมาย เช่น ทไวไลท์โชว์, ฝันที่เป็นจริง, เกมเศรษฐี, ลับเฉพาะคนรู้ใจ, คลับเซเว่น เป็นต้น และรายการที่ได้รับความสนใจสำหรับเหล่านักชิมมากที่สุดนั่นก็คือ “รายการครัวคุณต๋อย” โดยเมื่อปี 2560 เจ้าตัวเคยให้สัมภาษณ์ว่าตั้งแต่มีทีวีดิจิทัล ผู้ผลิตรายการอย่างเขาเองก็ต้องปรับตัวเพราะไม่สามารถกอดเม็ดเงินโฆษณาเหมือนที่ผ่านมาได้ จึงตัดสินใจแตกไลน์ธุรกิจออกมา 5 ธุรกิจ  ได้แก่

นิตยสารครัวคุณต๋อย
ธุรกิจจัดงานเอ็กซ์โป
แอปพลิเคชั่น
เฟสบุ๊กไลฟ์ครัวคุณต๋อย 
ทัวร์ต่างประเทศ 

เพื่อรอบรับความต้องการของผู้บริโภคที่ไม่ได้เสพข้อมูลผ่านทางโทรทัศน์อีกต่อไป โดยธุรกิจทั้ง 5 ตัวนี้ก็ถือว่าทำรายได้-กำไร สมกับที่อาต๋อยพูดไว้ในรายการจริงๆ Sanook! Money ได้ตรวจสอบข้อมูลจากกรมพัฒนาธุรกิจการค้า กระทรวงพาณิชย์ พบว่ามีบริษัทในมือ 5 บริษัท ดังนี้
บริษัท บอร์น แอนด์ แอสโซซิเอทด์ จำกัด จดทะเบียนเมื่อวันที่ 18 มกราคม 2532 โดยมีนายไตรภพ ลิมปพัทธ์ เป็นคณะกรรมการแต่เพียงผู้เดียว ดำเนินธุรกิจผลิตรายการโทรทัศน์ ปัจจุบันมีทุนจดทะเบียน 1 ล้านบาท โดยมีผลประกอบการย้อนหลังดังนี้

ปี 2557 รายได้ 400 ล้านบาท กำไร 93 ล้านบาท
ปี 2558 รายได้ 228 ล้านบาท กำไร 51 ล้านบาท
ปี 2559 รายได้ 112 ล้านบาท กำไร 23 ล้านบาท
ปี 2560 รายได้ 134 ล้านบาท กำไร 9 ล้านบาท

บริษัท บอร์น พับลิชชิ่ง จำกัด จดทะเบียนเมื่อวันที่ 4 ธันวาคม 2556 โดยมีรายชื่อคณะกรรมการ ดังนี้

นายเจนวิทย์ จิวะกุลชัยนันท์
นายไตรภพ ลิมปพันธ์
นางพิจิตรา ลิมปพันธ์

ดำเนินธุรกิจจัดพิมพ์จำหน่าย หรือเผยแพร่วารสารและนิตยสารลงบนสื่อต่างๆ (ยกเว้นทางออนไลน์) ปัจจุบันมีทุนจดทะเบียน 10 ล้านบาท โดยมีผลประกอบการย้อนหลังดังนี้

ปี 2557 รายได้ 9.2 ล้านบาท กำไร 719,934 บาท
ปี 2558 รายได้ 1.8 ล้านบาท กำไร 1.4 ล้านบาท
ปี 2559 รายได้ 6 ล้านบาท กำไร 393,444 บาท
ปี 2560 รายได้ 9.4 ล้านบาท ขาดทุน 65,874 บาท

บริษัท บอร์น โปรเจค จำกัด จดทะเบียนเมื่อวันที่ 14 กันยายน 2560 โดยมีนายไตรภพ ลิมปพัทธ์ เป็นคณะกรรมการเพียงผู้เดียว ดำเนินธุรกิจกิจกรรมของบริษัทตัวแทนและสำนักงานคัดเลือกนักแสดงโดยจำหน่ายอาหาร ขนม และเครื่องดื่ม ปัจจุบันมีทุนจดทะเบียน 1 ล้านบาท โดยมีผลประกอบการเฉพาะปี 2560 ดังนี้

ปี 2560 รายได้ 36 ล้านบาท ขาดทุน 191,573 บาท

บริษัท บอร์น ดิจิตอล จำกัด จดทะเบียนเมื่อวันที่ 12 พฤษภาคม 2559 โดยมีรายชื่อคณะกรรมการดังนี้

นายไตรภพ ลิมปพันธ์
นายชวัล บุญประกอบศักดิ์
นายเจนวิทย์ จิวะกุลชัยนันท์

ดำเนินธุรกิจกรรมการสร้างแม่ข่าย หรือกิจการพาณิชย์อิเล็กทรอนิกส์ ให้เช่า ขาย พื้นที่โฆษณารูปแบบต่างๆ ปัจจุบันมีทุนจดทะเบียน 5 ล้านบาท โดยมีผลประกอบการย้อนหลัง ดังนี้

ปี 2559 รายได้ 10,387 บาท ขาดทุน 145,662 บาท
ปี 2560 รายได้ 16,298 บาท ขาดทุน 980,299 บาท

บริษัท บอร์น ออพเปอเรชั่น จำกัด จดทะเบียนเมื่อวันที่ 19 ธันวาคม 2527 โดยมีนายไตรภพ ลิมปพัทธ์ เป็นคณะกรรมการแต่เพียงผู้เดียว ดำเนินธุรกิจจัดรายการบันเทิงและให้บริการโฆษณาโดยออกอากาศผ่านสื่อทางโทรทัศน์ ปัจจุบันมีทุนจดทะเบียน 1 ล้านบาท โดยมีผลประกอบการย้อนหลังดังนี้

ปี 2557 รายได้ 27.1 ล้านบาท กำไร 15 ล้านบาท
ปี 2558 รายได้ 27.17 ล้านบาท กำไร 15.7 ล้านบาท
ปี 2559 รายได้ 21.96 ล้านบาท กำไร 13 ล้านบาท
ปี 2560 รายได้ 13.3 ล้านบาท กำไร 4.3 ล้านบาท
