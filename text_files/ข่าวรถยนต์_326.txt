     ′ อาเซียน เอ็นแคป′ เปิดผลทดสอบชนรถกระบะแต่ละรุ่นปลอดภัยแค่ไหน
     รายงาน     มติชนรายวัน วันที่ 24 เมษายน พ.ศ. 2558
 

     อาเซียน เอ็นแคป (Asean Ncap) ได้เปิดเผยผลการทดสอบการชนรถกระบะหลายรุ่นที่วางจำหน่ายในประเทศไทย


     เริ่มจากอีซูซุ ดีแมคซ์ (ISUZU D-MAX)
     โดยได้รับคะแนนความปลอดภัย 5 ดาว จากเดิมเคยทำคะแนนได้ 4 ดาว ตั้งแต่เปิดตัวเมื่อ 3 ปีที่ผ่านมา สำหรับอุปกรณ์มาพร้อมกับถุงลมนิรภัยทั้งคู่หน้า แต่เวอร์ชั่นออสเตรเลียจะเพิ่มถุงลมนิรภัยด้านข้างและม่านนิรภัย เข็มขัดนิรภัย 3 จุดทุกที่นั่ง ระบบเบรก ABS EBD พร้อมระบบควบคุมการทรงตัว ESC เบาะนั่งที่ติดตั้งพนักพิงศีรษะแบบรองรับแรงกระแทกอัตโนมัติผนวกกับเข็มขัดนิรภัย 3 จุดแบบ ดึงกลับอัตโนมัติ ทำให้ลดอาการบาดเจ็บจากต้นคอเมื่อเกิดการชนท้ายรถ
     ส่วนการปกป้องในส่วนคนเดินถนนอยู่ในเกณฑ์ใช้ได้ ด้านตัวรถหลังจากทดสอบชนไปพบว่าโครงสร้างตัวรถโดยเฉพาะเสา A มีบิดงอไปเล็กน้อย แต่โดยรวมแล้วอยู่ในเกณฑ์ดี โดยคะแนนจากการชนด้านหน้า คะแนนเต็ม 16 ได้ 13.58 ชนด้านข้าง ได้ 16 เต็ม 16 และชนเสา ได้ 2 เต็ม 2 คะแนนรวมทำได้ 33.58 เต็ม 37
 

     โตโยต้า ไฮลักซ์ วีโก้
     กระบะที่กำลังจะหมดอายุเพราะทำตลาดมาตั้งแต่ปี 2004 ก่อนจะเปิดตัวรุ่นใหม่ในอีกไม่ช้านั้น มีผลงานความปลอดภัยระดับ 5 ดาว เริ่มแรกของการทำตลาดไฮลักซ์ จะมีแค่ถุงลมนิรภัยด้านคนขับหรือคู่หน้า ระบบเบรก ABS และโครงสร้างตัวถัง GOA พอมาเป็นเวอร์ชั่นไฮลักซ์ วีโก้ แชมป์ ได้เพิ่มทั้งถุงลมนิรภัยด้านข้าง ม่านนิรภัย ระบบกระจายแรงเบรก EBD และระบบควบคุมการทรงตัว VSC ด้านตัวถังหลังจากทดสอบชนแบบออฟเซตแล้ว โครงสร้างตัวถังยังไม่เสียรูปแม้แต่น้อย
     โดยคะแนนจากการชนด้านหน้าคะแนนเต็ม 16 ได้ 12.86 ชนด้านข้าง ได้ 16 เต็ม 16 และชนเสา ได้ 2 เต็ม 2 คะแนน รวมทำได้ 32.86 เต็ม 37
 

     มิตซูบิชิ ไทรทัน
     รถกระบะรุ่นใหม่ที่มีฐานการผลิตในไทย ล่าสุดที่ออสเตรเลียได้คะแนนจากทดสอบการชนระดับ 5 ดาว รวบรวมความปลอดภัยไว้ครบครัน เริ่มจากถุงลมนิรภัย 7 ตำแหน่ง ทั้งคู่หน้า ด้านข้าง ม่านนิรภัย และใต้เข่าคนขับ มีระบบเบรก ABS EBD BA มีระบบไฟฉุกเฉินอัตโนมัติเมื่อเกิดเบรกกะทันหันและกล้องมองหลังในบางรุ่น โดยมีผลงานเด่นในด้านการชนท้ายด้วยการรองรับของพนักพิงศีรษะและการปกป้องคนเดินถนนอยู่ในเกณฑ์น่าพอใจ
     ส่วนโครงสร้างตัวถังแข็งแกร่งไม่เสียรูป พร้อมทั้งปกป้องคนขับและห้องโดยสารอย่างปลอดภัย คะแนนจากการชนด้านหน้า คะแนนเต็ม 16 ได้ 15.22 ชนด้านข้าง ได้ 16 เต็ม 16 และชนเสา ได้ 2 เต็ม 2 คะแนนรวมทำได้ 36.22 เต็ม 37


     มาสด้า บีที-50 และฟอร์ด เรนเจอร์
     สองยี่ห้อนี้ใช้โครงสร้างพื้นฐานเดียวกัน ทำให้ในการทดสอบเหมาว่าเหมือนกัน แม้จะอยู่ในตลาดมานานตั้งแต่ปี 2011 และใกล้จะเปลี่ยนหน้าตาใหม่เร็วๆ นี้ แต่พบว่ารถกระบะทั้งสองยี่ห้อนี้ตัวถังแข็ง จากทดสอบชนพบว่าโครงสร้างตัวถังแข็ง ห้องแข็งแกร่งไม่บิดงอ
     ด้านการปกป้องคนเดินถนนกับการชนด้านท้ายอยู่ในเกณฑ์ใช้ได้ทั้งคู่ ความปลอดภัยประจำรถมีทั้งถุงลมนิรภัยรอบคัน ระบบเบรก ABS EBD ระบบควบคุมการทรงตัว ESC เป็นอุปกรณ์มาตรฐาน สำหรับกระบะทั้งสองยี่ห้อนี้ได้คะแนนจากการชนด้านหน้า คะแนนเต็ม 16 ได้ 15.72 ชนด้านข้าง ได้ 16 เต็ม 16 และชนเสา ได้ 2 เต็ม 2 คะแนนรวมทำได้ 35.72 เต็ม 37
 

     เชฟโรเลต โคโลราโด
     กระบะแกร่งจากค่ายจีเอ็ม ถึงแพลตฟอร์มของบอดี้จะใช้ร่วมกันกับอีซูซุ ดีแมคซ์ แต่ต่างกันที่เครื่องยนต์และระบบเกียร์ พร้อมความปลอดภัยที่รถกระบะทุกยี่ห้อต้องมีกัน ไม่ว่าจะเป็นถุงลมนิรภัยรอบคัน ระบบเบรก ABS EBD ระบบควบคุมการทรงตัว ESC ผลงานทดสอบการชนทำได้ 4 ดาว ถึงโครงสร้างตัวถังโดยเฉพาะเสา A อาจเสียรูปไปบ้าง แต่ด้านการปกป้องคนเดินถนนอยู่ในเกณฑ์ใช้ได้
     โดยคะแนนจากการชนด้านหน้า คะแนนเต็ม 16 ได้ 10.20 ชนด้านข้าง ได้ 16 เต็ม 16 และชนเสา ได้ 2 เต็ม 2 คะแนนรวมทำได้ 29.20 เต็ม 37
 

     ทาทา ซีนอน
     กระบะจากแดนอินเดีย ได้ปรับปรุงระบบความปลอดภัยใหม่ด้วยการเพิ่มถุงลมนิรภัยคู่ ระบบเบรก ABS EBD และระบบควบคุมการทรงตัว ESC เพื่อให้สู้คู่แข่งได้ มีระบบความปลอดภัยทัดเทียมเหมือนคู่แข่ง หลังทดสอบการชนแล้ว กลับทำผลงานได้ดี จากเดิม 2 ดาว กลายมาเป็น 4 ดาว คะแนนจากการชนด้านหน้า คะแนนเต็ม 16 ได้ 11.27 ชนด้านข้าง ได้ 16 เต็ม 16 ชนเสายังไม่มีข้อมูล คะแนนรวมทำได้ 27.27 เต็ม 37
 
 