จากกรณี เฟซบุ๊กโปลิศไทยแลนด์ - Police Thailand News ได้เผยภาพ พล.ต.อ.จักรทิพย์ ชัยจินดา ผบ.ตร. ถือปืนนำเข้าไปปฏิบัติหน้าที่ช่วยเหลือประชาชนด้วยตัวเอง พร้อม ร.ต.อ.ชานันท์ ชัยจินดา ผู้บังคับการกองร้อย (สบ 2) กองกำกับการ 3 กองบังคับการสนับสนุนทางอากาศ กองบัญชาการตำรวจตระเวณชายแดน บุตรชายคนโต ของ พล.ต.อ.จักรทิพย์

โดยคลิปเหตุการณ์​ขณะเจ้าหน้าที่​ยิงปะทะผู้ก่อเหตุกราดยิงประชาชน​ ภายในห้างเทอร์มินอล 21 โคราช ระบุว่ามีเสียงของ พล.ต.อ.จักร​ทิพย์​ ชัย​จินดา​ ผบ.ตร. สั่งการว่า "เป้าหมายอยู่หลังเสา" ทำให้โลกออนไลน์ต่างชื่นชมการทำงานเคียงข้างผู้ใต้บังคับบัญชา​ และสามารถ​ควบคุม​สถานการณ์​ได้สำเร็จ
ล่าสุด เฟซบุ๊ก Army times Thailand ได้เผยภาพอีกมุมหนึ่งระหว่างที่เจ้าหน้าที่นอนหมอบราบกับพื้น เล็งปืนเตรียมพร้อมปะทะกับคนร้าย สังเกตจากรองเท้าคาดว่าน่าจะเป็น พล.ต.อ.สุชาติ ธีระสวัสดิ์ รอง ผบ.ตร.  
พล.ต.อ. สุชาติ ธีระสวัสดิ์ เป็นนักเรียนนายร้อยตำรวจรุ่นที่ 36 เป็นเพื่อนร่วมรุ่นกับ พล.ต.อ. จักรทิพย์ ชัยจินดา ผู้บัญชาการตำรวจแห่งชาติ สำเร็จการศึกษาระดับปริญญาโท สาขาอาชญาวิทยาและงานยุติธรรม จากคณะสังคมศาสตร์และมนุษยศาสตร์ มหาวิทยาลัยมหิดล โดยเริ่มรับราชการเมื่อวันที่ 1 กุมภาพันธ์ พ.ศ. 2526 และในเดือนตุลาคม พ.ศ. 2560 ได้เป็นจเรตำรวจแห่งชาติ รวมถึงผ่านงานสืบสวนและปราบปรามคดีสำคัญเป็นจำนวนมาก
