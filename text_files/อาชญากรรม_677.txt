ตำรวจ สน.โคกคราม ยืนยัน "เวียร์ ศุกลวัฒน์" ขับรถชนคนจริง ย่านลาดปลาเค้า เหตุหลับใน ล่าสุด ลงบันทึกประจำวันแล้ว
หลังจากมีข่าวออกมาว่า นายศุกลวัฒน์ คณารศ หรือ เวียร์ พระเอกชื่อดัง ทางช่อง 7 สี ขับรถยนต์ส่วนตัว ชนผู้ใช้รถใช้ถนน ย่านลาดปลาเค้า จนได้รับบาดเจ็บ เมื่อกลางดึกของวันที่ 30 พ.ย.ที่ผ่านมา ซึ่งในส่วนของผู้ได้รับบาดเจ็บนั้น เจ้าหน้าที่มูลนิธิได้นำส่งโรงพยาบาลใกล้เคียง เพื่อทำการรักษาแล้ว ส่วนผู้ที่เห็นเหตุการณ์ยังสังเกตเห็นว่าพระเอกชื่อดังมีอาการมึนเมาสุราพร้อมกับผลักเจ้าหน้าที่ตำรวจ ที่มาตรวจสอบเหตุการณ์ด้วย
สำหรับเรื่องนี้ยังมีการสอบถามไปยัง พ.ต.อ.มาโนช รัตนโชติ ผู้กำกับการ สน. โคกคาม เจ้าของพื้นที่เกิดเหตุ ได้ให้ข้อมูลว่าพระเอกชื่อดังขับรถชนคนได้รับบาดเจ็บนั้นเกิดขึ้นจริง แต่ถ้าเจ้าหน้าที่ตำรวจที่ไปตรวจสอบยังจุดเกิดเหตุ ทำการตรวจสอบแล้วพบว่า เวียร์ ศุกลวัฒน์ มีอาการหลับใน จนทำให้ขับรถไปชนได้รับบาดเจ็บและ ร้อยเวรสอบสวน สน.โคกคาม ได้มีการลงบันทึกประจำวันไว้เป็นที่เรียบร้อยแล้ว
ทั้งนี้ ผู้จัดการส่วนตัวของเวียร์ ศกุลวัฒน์ เผยว่า ดาราหนุ่มกำลังถ่ายทำละครเรื่องใหม่ มนต์รักแม่น้ำมูล และเงากามเทพ ที่กำลังเร่งถ่ายทำเพื่อเตรียมออกอากาศในเร็ววันนี้ ซึ่งเป็นสาเหตุให้พระเอกชื่อดังพักผ่อนได้ไม่เพียงพอ โดยยืนยันว่าไม่ได้มีอาการมึนเมาอย่างที่ข่าวลือเบื้องต้นได้กล่าว และได้ช่วยเหลือคู่กรณี รวมทั้งเสียค่าปรับตามกฎหมายเรียบร้อยแล้ว
 