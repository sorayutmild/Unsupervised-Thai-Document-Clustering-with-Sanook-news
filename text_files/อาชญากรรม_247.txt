จากกรณีรถเก๋งขับพุ่งชนร้านสเต็กแห่งหนึ่ง เมื่อวันที่ 19 กันยายน 2557 เป็นเหตุทำให้ น้องการ์ตูน เด็กหญิงวัย 5 ขวบ ได้รับบาดเจ็บสาหัส ขณะที่พ่อของเด็กหญิงได้เสียชีวิต กลายเป็นข่าวโด่งดังเมื่อปีก่อน เบื้องต้นคนขับรถเก๋งถูกตั้งข้อหาขับรถโดยประมาท ทำให้ผู้อื่นได้รับบาดเจ็บและถึงแก่ชีวิต
ล่าสุด ศาลชั้นต้น ได้มีคำสั่งพิพากษาในคดีดังกล่าว แบ่งเป็นโทษทางอาญา จำคุก 5 ปี ไม่รอลงอาญา แต่คู่กรณียอมรับสารภาพ ลดโทษให้ครึ่งหนึ่งเป็น 2 ปี 6 เดือน ประกอบกับคู่กรณีไม่เคยทำความผิดมาก่อน ศาลจึงพิจารณาลดโทษอีกเหลือ 1 ปี และปรับ 3,000 บาท
ส่วนโทษทางแพ่ง กรณีที่พ่อของเด็กหญิงเสียชีวิต ศาลมีคำสั่งให้จ่ายค่าชดเชย เป็นเงิน 300,000 บาท โดยคู่กรณีได้มาวางเงินเอาไว้ที่ศาล 200,000 บาทแล้ว ส่วนประเด็นที่ น้องการ์ตูน ได้รับบาดเจ็บ ศาลให้จ่ายค่าชดเชย เป็นเงิน 6,000,000 บาท แบ่งเป็นค่ารักษาพยาบาล ค่าดูแลตลอดชีพ และค่าสูญเสียโอกาสในชีวิต อย่างละ 2,000,000 บาท ซึ่งเงินจำนวนนี้คู่กรณียังไม่ได้ให้ผู้เสียหาย
รวมทั้งยังจะต้องจ่ายค่าเดินทางของแม่น้องการ์ตูน วันละ 200 บาท เป็นจำนวน 180 วัน รวมเป็น 36,000 บาท และรวมค่าชดเชยทั้งสิ้น เป็นเงินประมาณ 10,700,000 บาท
อย่างไรก็ตาม สำหรับการป่วยของน้องการ์ตูน ขณะนี้เริ่มดีขึ้นตามลำดับ หลังจากที่อยู่ในการดูแลของแพทย์มาเกือบ 1 ปีเต็ม แต่สมองทีได้รับความเสียหายจากเหตุดังกล่าวกว่า 60% ต้องใช้ระยะเวลาฟื้นฟู นอกจากนี้ แม่ของน้องการ์ตูนยังเป็นหนี้กับทางโรงพยาบาล ราวๆ 1,900,000 บาท
ขอบคุณเนื้อหาข่าวจาก เรื่องเล่าเช้านี้ ทางช่อง 3 และภาพจาก เฟซบุ๊ก อปพร.เขตบางบอน