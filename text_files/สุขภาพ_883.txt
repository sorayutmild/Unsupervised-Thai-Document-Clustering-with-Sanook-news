ผลข้างเคียงจากการฉีดวัคซีนเป็นเรื่องปกติที่สามารถเกิดขึ้นได้กับทุกคน ไม่ว่าจะเป็นวัคซีนชนิดไหน โดยอาการที่พบได้ทั่วไปมีตั้งแต่ปวดแขนบริเวณที่ฉีด ปวดศีรษะ มีไข้ ปวดเมื่อยเนื้อตัว หรืออ่อนเพลีย และอาจมีอาการไปได้ราว 2-3 วันและจะค่อยๆ หายไปเอง แต่หากคุณไม่อยากมีอาการต่างๆ เหล่านี้ หรืออยากลดความรุนแรงลง ลองกินอาหารที่ช่วยบรรเทาอาการที่มาจากผลข้างเคียงหลังฉีดวัคซีนดู

ขมิ้น

ขมิ้นเป็นเครื่องเทศจากอินเดียที่สามารถหาได้ในบ้านเราเช่นกัน ขมิ้นมีสารต่อต้านแบคทีเรีย ต้านไวรัส ต้านอาการอักเสบ ใช้เป็นยาแก้ปวด และมีคุณสมบัติต้านเชื้อราได้อีกด้วย นอกจากนี้ขมิ้นยังสามารถเพิ่มการทำงานของระบบภูมิคุ้มกัน โดยสารเคอร์คิวมินอยด์ และน้ำมันสกัดจากขมิ้นที่อุดมไปด้วยสารโมโนเทอร์พีน เป็นสารที่ออกฤทธิ์ช่วยรักษาสุขภาพโดยรวมของร่างกายเราได้อีกด้วย

ขิง

ขิงเป็นเครื่องเทศที่ไม่ได้โดดเด่นเพียงแค่เพิ่มรสชาติที่น่าสนใจให้กับอาหารเท่านั้น แต่ยังมีคุณสมบัติทางยาหลายอย่างด้วย ขิงเต็มไปด้วยกรดอะมิโนและเอ็นไซม์ที่สำคัญ ช่วยลดการอักเสบได้เป็นอย่างดี และขิงยังช่วยผ่อนคลายจิตใจ และบรรเทาความเครียด จึงสามารถใช้ขิงเป็นหนึ่งในส่วนผสมของชายามบ่าย เพื่อดื่มให้รู้สึกผ่อนคลายระหว่างวันได้ง่ายๆ อีกด้วย

ผักใบเขียว

ผักใบเขียวประกอบด้วยใยอาหารจำนวนมาก วิตามินซี โปรวิตามินเอ แคโรทีนอยด์ โฟเลต แมงกานีส และที่สำคัญที่สุดคือวิตามินเค สารอาหารเหล่านี้จะช่วยเพิ่มการเผาผลาญพลังงาน และทำให้รู้สึกเหนื่อยน้อยลง ผักใบเขียวจึงอาหารเสริมที่ดีที่สุดในการเร่งบำรุงสุขภาพหลังฉีดวัคซีน

อาหารที่มีปริมาณน้ำสูง

หากได้กินอาหาร หรือผักผลไม้ที่มีปริมาณน้ำสูง ร่างกายคุณจะได้รับน้ำมากพอต่อความต้องการของร่างกายหลังฉีดวัคซีน การที่ร่างกายได้รับน้ำมากพอช่วยให้คุณรักษาอุณหภูมิร่างกาย และสภาพจิตใจโดยรวมได้เช่นกัน นอกจากนี้การได้รับสารอาหารมากมายจากอาหารที่มีส่วนประกอบเป็นน้ำค่อนข้างมาก จะทำให้คุณรู้สึกสดชื่น และสงบ อาหารที่มีน้ำเป็นส่วนประกอบเยอะที่อยากแนะนำ ได้แก่ ส้ม แตง แตงกวา และลูกพีช เป็นต้น

ธัญพืชต่างๆ

การรักษาสุขภาพลำไส้ และระบบย่อยอาหารอยู่ตลอดเวลามีความสำคัญต่อสุขภาพอยู่เสมอ หากลำไส้ และร่างกายมีระบบย่อยอาหารที่ดีขึ้น จะส่งผลให้มีสุขภาพที่ดีขึ้นโดยอัตโนมัติ ดังนั้นเพื่อเพิ่มระดับพลังงานให้กับร่างกายหลังเกิดอาการอ่อนล้าหลังฉีดวัคซีน จึงแนะนำให้กินธัญพืชที่อุดมด้วยไฟเบอร์หลายชนิด ซึ่งจะช่วยให้การดูดซึมสารอาหารในลำไส้ทำงานได้ดีขึ้น และการช่วยแปลงธัญพืชที่กินเข้าไปเป็นพลังงานได้ด้วย