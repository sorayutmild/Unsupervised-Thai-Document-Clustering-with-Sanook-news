นายอนุทิน ชาญวีรกูล หัวหน้าพรรคภูมิใจไทย เผยว่าวันนี้ (25 พ.ค.) หลังจากการประชุมสภาผู้แทนราษฎรว่า พรรคภูมิใจไทย เตรียมสนับสนุนพรรคพลังประชารัฐเป็นแกนนำในการจัดตั้งรัฐบาล แต่ยังมีรายละเอียดเงื่อนไขต่างๆ ที่ยังต้องเจรจา
ท่าทีดังกล่าวเป็นการแสดงความชัดเจนครั้งแรก เพราะหลังจากการเลือกตั้ง พรรคภูมิใจไทยไม่เคยให้ความชัดเจนเลยว่า จะร่วมจัดตั้งรัฐบาลกับพรรคใด แม้เคยกล่าวไว้ว่าจะให้คำตอบเมื่อวันที่ 9 พ.ค. เพื่อรอให้คณะกรรมการการเลือกตั้ง (กกต.) ประกาศรับรองสมาชิกสภาผู้แทนราษฎร (ส.ส.) แต่เมื่อถึงวันดังกล่าวก็ไม่มีท่าทีใดๆ และบอกว่ารอให้ถึงปลายเดือนพฤษภาคม ก่อนการประชุมสภา แต่แล้วก็ยังเงียบ จนกระทั่งวันนี้ ที่มีการเลือกข้างอย่างชัดเจน
อย่างไรก็ตาม นายอนุทินเคยกล่าวในช่วงหาเสียงว่า นายกรัฐมนตรีคนต่อไป จะต้องมาจาก ส.ส. แต่การสนับสนุนพรรคพลังประชารัฐเป็นแกนนำจัดตั้งรัฐบาล เท่ากับว่าต้องสนับสนุน พล.อ.ประยุทธ์ จันทร์โอชา ที่ไม่ได้เป็น ส.ส. ให้เป็นนายกรัฐมนตรีไปโดยปริยาย