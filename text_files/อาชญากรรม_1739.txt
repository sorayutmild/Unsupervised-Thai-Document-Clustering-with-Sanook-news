27 ต.ค. เจ้าหน้าที่ตำรวจ สภ.เมืองพิษณุโลก รับแจ้งเหตุกระจกทับคนงานภายในร้านพิษณุอลูมิเนียม เลขที่ 84/3 ถนนสีหราชเดโชชัย ตำบลบ้านคลอง อำเภอเมือง จังหวัดพิษณุโลก จึงได้แจ้งเจ้าหน้าที่กู้ภัยมูลนิธิประสาทบุญสถานไปตรวจสอบและช่วยเหลือ แต่เมื่อไปถึงคนงานภายในร้านก็ไม่สามารถช่วยเหลือได้ทันเพราะคนงานดังกล่าวได้เสียชีวิตแล้ว
โดยสภาพศพมีกระจกขนาดใหญ่นับร้อยแผ่นทับร่างอยู่ มีเพียงท่อนแขน และมือยื่นออกมา ทราบชื่อภายหลังคือ นายอนุพันธ์ ครุฑแพร อายุ 25 ปี ซึ่งเป็นคนงานใหม่ที่เพิ่งเริ่มทำงานวันนี้เป็นวันแรก เจ้าหน้ากู้ภัยพร้อมด้วยคนงานของร้านเร่งช่วยกันลำเลียงกระจกออกจากที่เกิดเหตุนานกว่าครึ่งชั่วโมงจึงจะสามารถนำร่างผู้เสียชีวิตออกมาได้
นายปณต โพธิ์มน คนงานที่อยู่ในเหตุการณ์ เล่าให้ฟังว่าระหว่างที่กำลังลำเลียงกระจกเพื่อจัดเรียงตามปกติ กระจกก็ได้ล้มทับนายอนุพันธุ์ เสียงดังสนั่นไปทั่วโรงงาน โดยในช่วงแรกยังได้ยินเสียงร้อง แต่ก็เงียบหายไปจนทราบภายหลังว่าได้เสียชีวิตแล้ว
ทั้งนี้บริเวณที่เกิดเหตุกระจกจำนวนมากยังสามารถทำให้เหล็กค้ำยันหักงอได้ และจากการสอบถามคนงานคาดว่ากระจกทั้งหมดที่ล้มทับผู้ตายน่าจะมีน้ำหนักเกือบ 3 ตัน เพราะปกติเวลาเคลื่อนย้ายก็ต้องใช้คนถึง 2 คน ช่วยกันยก ทั้งนี้คงจะเป็นอุทาหรณ์ให้คนงานที่เหลือต้องเพิ่มความระมัดระวังในการทำงานมากขึ้นต่อไป
เบื้องต้น เจ้าหน้าที่ตำรวจ สภ.เมืองพิษณุโลก พร้อมด้วยแพทย์และพยาบาลจากโรงพยาบาลพุทธชินราชได้ลงตรวจสอบและบันทึกไว้เป็นหลักฐานเพื่อสอบสวนหาสาเหตุของอุบัติเหตุในครั้งนี้ต่อไป
 