ความคืบหน้า...กรณีข่าวลือว่าสาว 16 ขับซีวิคหนีออกนอกประเทศไปแล้ว   
ตำรวจยัน สาวซีวิคไฮโซ คู่กรณีรถตู้มรณะ 8 ศพไม่ได้หนีออกนอกประเทศ ยังรักษาตัวในไทย หวั่นถูกทำร้าย หลังโดนมือดีโทรขู่ฆ่า
พ.ต.ท.พิทักษ์ นิยมพฤกษ์ รอง ผกก.สน.วิภาวดี เปิดเผย ความคืบหน้า กรณีกระแสวิพากษ์วิจารณ์ว่า สาวไฮโซขับซีวิคคู่กรณีรถตู้มรณะ 8 ศพ ที่ประสบอุบัติเหตุบนทางยกระดับโทลล์เวย์ หลบหนีไปต่างประเทศว่า ขอยืนยันข้อมูลดังกล่าวไม่เป็นความจริง ขณะนี้คู่กรณียังนอนพักรักษาตัวที่ โรงพยาบาลแห่งหนึ่งใน กทม. แต่ทางญาติไม่ขอเปิดเผยข้อมูล เนื่องจากหวาดกลัวกระแสสังคมอย่างมาก และในเว็บไซต์ ต่าง ๆ ก็มีการตำหนิการกระทำและมีบุคคลลึกลับโทรมาขู่อาฆาต ญาติจึงต้องรักษาตัวอย่างใกล้ชิด
และเจ้าหน้าที่ได้ทำการสอบปากคำญาติและผู้ปกครองของสาวคู่กรณีเรียบร้อยแล้ว และรู้ที่มาที่ไปของวันเกิดเหตุจากปากของคู่กรณีแล้ว โดยเจ้าหน้าที่ยังไม่ได้แจ้งข้อหาอื่น นอกจากไม่มีใบขับขี่ เนื่องจากต้องรอหลักฐานให้แน่ชัดและองค์ประกอบส่วนอื่น ๆ อีก จึงถือว่ายังไม่ได้เป็นบุคคลกระทำผิดจนมีผู้เสียชีวิต แต่หากหลักฐานต่าง ๆ ระบุชัดเจนจะแจ้งข้อหาทันที
อย่างไรก็ตาม พ.ต.ท.พิทักษ์ ยังกล่าว่า จากการสอบถามอาการบาดเจ็บพบว่ามีอาการบาดเจ็บที่สะโพก เนื่องจากถูกกระจกบาด ริมฝีปากแตก และมีบาดแผลฟกช้ำตามร่างกาย
แต่ภาพที่เผยแพร่ทางสื่อมวลชนหลังเกิดเหตุ กลับเห็นสาวคู่กรณีคนดังกล่าว ลงมาแชท บีบี ในสภาพไม่มีร่องรอยคล้ายผู้บาดเจ็บ
 
รอง ผกก.สน.วิภาวดี ยันแจ้งข้อหาไม่มีใบขับขี่ คนขับรถซีวิค อัดรถตู้มรณะ 8 ศพแล้ว ยัน ดำเนินคดีตามกระบวนการ ไม่มีละเว้น
พ.ต.ท.พิทักษ์ นิยมพฤกษ์ รอง ผกก.จร. สน.บางซื่อ กล่าวว่า จากเหตุการณ์รถตู้โดยสาร มธ.รังสิต-อนุสาวรีย์ชัย ถูกรถเก๋งฮอนด้าซีวิค ชนท้ายบนทางด่วนโทลล์เวย์ฝั่งขาเข้า ก่อนเสียหลักพลิกคว่ำพุ่งไปชนขอบปูนข้างทาง จนพังยับ-ประตูเปิดออก เหวี่ยงผู้โดยสารกระเด็นตกลงมาตายบนถนนวิภาวดี-รังสิต 8 ศพ และมีผู้ได้รับบาดเจ็บอีก 7 รายนั้น ทางตำรวจยืนยันว่าในกรณีเปลี่ยนตัวกันคู่กรณีันั้นคงเป็นแค่ข่าวลอย ๆ ตอนนี้ทางตำรวจ กำลังเร่งรวบรวมหลักฐานคาดว่า อีก 1-2 วันจะได้ข้อสรุป ล่าสุดได้ทำการสอบปากคำคนขับรถเก๋งซีวิคคู่กรณีแล้ว
โดยเป็นการสอบปากคำเบื้องต้นและคดีนี้ก็เข้าสู่กระบวนการยุติธรรม ส่วนข้อหานั้นยังไม่สามารถแจ้งกับบุคคลใดได้ แต่สำนวนคดีก่อนจะแจ้งข้อหาบุคคลใดได้ต้องมีพยานแวดล้อมต่าง ๆ ประกอบและยังไม่ได้มีการสอบปากคำผู้บาดเจ็บที่ร่วมอยู่ในเหตุการณ์ และในวันนี้จะมีการประชุมคดีดังกล่าวร่วมกับพนักงานสอบสวนและจะกำหนดแนวทางว่าเป็นเช่นไร
ส่วนกรณีที่หลายฝ่ายกังวลว่าคู่กรณีก่อเหตุเป็นบุคคลนามสกุลดังเจ้าหน้าที่ตำรวจจะไม่กล้าดำเนินการ ขอยืนยันว่าตำรวจทำตามหลักฐานกระบวนการยุติธรรมไม่มีการเข้าข้างฝ่ายใดแน่นอนและได้แจ้งข้อหาไม่มีบัตรขับขี่ไปแล้ว 1 ข้อหา
อย่างไรก็ตาม หลังจากเกิดเหตุดังกล่าวแล้ว ในโลกไซเบอร์ต่างวิจารณ์การกระทำของโดยมีบางกระทู้ นำไปเปรียบเทียบถึงการกระทำของ หมูแฮมที่เคยประสบอุบัติเหตุจนมีผู้เสียชีวิตและบาดเจ็บจำนวนมากเช่นกัน
 