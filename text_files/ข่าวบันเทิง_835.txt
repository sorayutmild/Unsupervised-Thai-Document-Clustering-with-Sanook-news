หลังจากที่ปล่อยให้บรรดาขาเม้าท์จับตาความสัมพันธ์ของคู่รักข้ามช่อง เบลล่า-ราณี แคมเปน และ เวียร์-ศุกลวัฒน์ คณารศ อยู่นาน เนื่องจากเป็นระยะเวลาหลายเดือนแล้ว ที่ไม่ได้เห็นทั้งสองคนมีโมเมนต์พิเศษร่วมกันบนโลกโซเชียลฯ
กระทั่งล่าสุดในรายการ oneบันเทิง ออกอากาศทางช่อง one31 บอย วันบันเทิง ได้ออกมาเปิดเผยข่าวใหญ่ช็อกวงการส่งท้ายปี ด้วยการระบุว่าสถานะ "คนรัก" ระหว่าง  เวียร์ และ เบลล่า ตลอดเวลา 9 ปี ได้สิ้นสุดลงเป็นที่เรียบร้อยแล้ว  
ทั้งนี้ บอย วันบันเทิง ระบุว่าข้อมูลดังกล่าวเป็นการเกาะติดจากแหล่งข่าวคนใกล้ชิด แต่ทั้งนี้ยังไม่ได้รับการยืนยันจาก เวียร์ และ เบลล่า แต่อย่างใด 
โดยเจ้าตัวเล่าว่า ตลอดระยะเวลากว่า 1 เดือนที่ตนเอง รวมถึงทีมงาน พยายามสืบค้นข้อมูลจากหลากหลายแหล่งข่าวคนใกล้ชิด ในที่สุดก็ได้คำตอบว่า ความสัมพันธ์ของทั้ง 2 พระนาง ลดระดับลงแล้วจริงๆ ซึ่งเรื่องนี้ เวียร์ และ เบลล่า ได้มีการพูดคุยกันอย่างเรียบง่ายถึงเส้นทางในอนาคต ก่อนจะตกลงกันว่า ต่างฝ่ายต่างเลือกที่จะลดระดับลง และถอยไปมีชีวิตของตัวเอง โดยไม่มีมือที่ 3 เข้ามาเกี่ยวข้องแต่อย่างใด
ซึ่งภาพถ่ายร่วมเฟรมภาพสุดท้ายที่ทั้งคู่ถ่ายคู่กันนั้น ก็คือภาพบรรยากาศในตอนที่ เบลล่า ราณี เดินทางไปส่ง เวียร์ ศุกลวัฒน์ ที่สนามบิน ก่อนที่ฝ่ายชายจะเดินทางไปถ่ายทำภาพยนตร์ฮอลลีวูด Thirteen Lives ภารกิจกู้ชีวิตหมูป่า ที่ดัดแปลงมาจากเรื่องจริงของเหตุการณ์ทีมฟุตบอลหมูป่าอะคาเดมี และโค้ช ติดอยู่ในถ้ำหลวง
เบลล่า และ เวียร์ กับภาพคู่ภาพสุดท้ายบน instagram
ถึงอย่างนั้นแล้ว แม้ว่าความสัมพันธ์ระหว่างคนทั้งสองจะไม่ได้ใช้คำว่า คนรัก เหมือนก่อน แต่ทั้งคู่ก็ยังคงมีความหวังดีมอบให้แก่กันเสมอ ซึ่งสังเกตได้จากภาพถ่ายหวานๆ ในอดีตที่ยังไม่ถูกลบหายไปไหน รวมถึงหลายๆ โพสต์ตลอดหลายเดือนที่ผ่านมา ก็ยังมีการเข้ามากดไลก์เป็นกำลังใจให้กันอยู่เป็นระยะ
โดยในวันที่ 30 พฤศจิกายน นี้ เบลล่า ราณี จะมีงานอีเวนต์โชว์และเจอกับสื่อมวลชนเป็นครั้งแรกในรอบหลายเดือน ซึ่งถ้าหากมีความคืบหน้าเกี่ยวกับประเด็นนี้เพิ่มเติม ทีมข่าวบันเทิง Sanook.com จะรีบนำมาอัปเดตให้แฟนๆ ได้ทราบกันอย่างแน่นอน

แอบส่องความหล่อ "เวียร์ ศุกลวัฒน์" ในชุดนักศึกษา สมัยเรียนวิศวะ มหาวิทยาลัยขอนแก่น
"เบลล่า ราณี" ส่องความสามารถสมัยเรียน รู้มั้ยเบลล่าจบโทด้วยเกรด 3.5 นะ

