เกมส์ Final Fantasy XV
Square Enix ประกาศ Final Fantasy Versus XIII เปลี่ยนชื่อเป็น Final Fantasy XV อย่างเป็นทางการ ซึ่งนอกจากจะเปลี่ยนชื่อเกมส์แล้ว ยังเปลี่ยนแผนจากเดิมที่จะทำลงเครื่อง PS3 เท่านั้น กลายเป็นทำลงให้ PS4 และ XB1 แทน ซึ่งทางทีมสร้าง Final Fantasy XV ที่นำโดยคุณ Tetsuya Nomura ให้เหตุผลว่าสาเหตุที่เปลี่ยนมาทำลงเครื่องยุคใหม่ ก็เพราะต้องการทำเกมส์ด้วยเอนจิ้น Luminous Engine ตัวใหม่ ซึ่งตัวเกมส์นั้นมีรายละเอียดเยอะเกินกว่าที่เครื่องยุคเก่าจะรองรับได้ นอกจากนี้ Final Fantasy XV ยังสร้างขึ้นจากระบบของเครื่อง PC ที่รองรับ DirectX 11 ได้เป็นอย่างดี จึงยากที่จะนำไปทำลงเครื่องรุ่นเก่าๆได้แล้ว ดังนั้น PS3, XB360 และ Wii U จึงหมดสิทธิ์ทำลงไปเลย ส่วนเวอร์ชั่น PC นั้นแม้จะทำลงได้ แต่คุณ Tetsuya Nomura ยังไม่ตัดสินใจจะทำลง PC ตอนนี้
คุณ Yoshihisa Hashimoto อธิบายเหตุผลถึงการที่ Final Fantasy XV ยังไม่ตัดสินใจทำลง PC ก็เพราะ กราฟฟิกและรายละเอียดของ Final Fantasy XV ที่สร้างขึ้นจาก Luminous Engine เป็นเกมส์ที่ค่อนข้างกินทรัพยากรเครื่องค่อนข้างมาก การที่จะประกาศทำลง PC แล้วนั้นก็ไม่ได้หมายความว่า PC ทุกเครื่องจะเล่นได้ มันต้องเป็น PC ที่มีสเป็กสูงจริงๆเท่านั้นในยุคนี้ที่จะเล่นได้ จึงอยากรอดูกระแสตอบรับและอนาคตของ PC ก่อนว่ามีเรียกร้องมาเยอะแค่ไหน ถ้ากระแสเรียกร้องมากก็อาจจะตัดสินใจทำ

เกมเพลย์ที่คุณเห็นทั้งหมดตอนนี้ ทำขึ้นจากเวอร์ชั่น PC
นอกจากนี้ทีม Final Fantasy XV ยังเผยว่าพวกเขาจะทำระบบให้รองรับการเล่น Remote Play ด้วย ซึ่งถ้าเป็นของ PS4 ก็จะเล่นรีโมทเพลย์ผ่าน PS VITA ส่วนถ้าเป็นเวอร์ชั่น XB1 หรือ PC ก็จะรีโมทเพลย์ได้ในแท็บเล็ทหรืออื่นๆที่มีระบบรองรับต่อไป
เพิ่มเติมส่วนของเกมเพลย์ คุณ Tetsuya Nomura ให้ข้อมูลในนิตยสารฟามิซึฉบับล่าสุดว่า ปาร์ตี้ของ Final Fantasy XV จะมีด้วยกันสามคน ผู้เล่นสามารถสลับเปลี่ยนตัวละครเล่นได้ตามต้องการครั้งละ 1 ตัวเท่านั้น ส่วนตัวที่เหลือ AI จะควบคุมแทน และจะไม่มีการใช้ระบบรอเทิร์น หรือ Active Time Battle ในภาคนี้ เน้นการต่อสู้ที่ไวและต่อเนื่องแบบเกมส์แอคชั่นแทน แถมตัวละครยังปีนป่ายตึกและตัวมอนสเตอร์ได้อิสระ ตามที่เราได้เห็นในคลิป รวมถึงขึ้นขี่ยานพาหนะต่างๆก็ได้
 