พล.ต.ต.อดุลย์ ณรงค์ศักดิ์ รองผบช.น. ในฐานะโฆษกกองบัญชาการตำรวจนครบาลชี้แจงต่อสื่อมวลชนกรณีที่มีการกล่าวบนเวทีชุมนุม กปปส.และมีการโพสต์ภาพในสื่อโซเชียลมีเดียว่า น.ส.ยิ่งลักษณ์ ชินวัตร ปฏิบัติหน้าที่รักษาการณ์นายกรัฐมนตรีและรัฐมนตรีว่าการกระทรวงกลาโหมได้มอบเงินส่วนตัวจำนวน 5 ล้านบาท ให้แก่ครอบครัวของ ด.ต.ณรงค์ ปิติสิทธ์ ผบ.หมู่ สน.ตลาดพลูที่เสียชีวิตขณะปฏิบัติหน้าที่ควบคุมฝูงชนที่บริเวณสนามไทย-ญี่ปุ่นดินแดง ในวันฌาปนกิจ เมื่อวันที่ 2 ม.ค.ที่ผ่านมา
โดยยืนยันว่า ภาพที่แพร่กระจายอยู่ในโซเชียลมีเดียที่เป็นภาพตัดต่อ ซึ่งภาพจริงเป็นภาพที่ทางครอบครัว ด.ต.ณรงค์มอบหนังสือสวดมนต์เป็นของที่ระลึกงานฌาปนกิจศพ ซึ่งผู้ที่มอบเงินให้แก่ครอบครัวของ ด.ต.ณรงค์ จำนวน 5 ล้านบาทคือ พล.ต.อ.อดุลย์ แสงสิงแก้ว ผบ.ตร. เมื่อวันที่ 5 มกราคม 2557