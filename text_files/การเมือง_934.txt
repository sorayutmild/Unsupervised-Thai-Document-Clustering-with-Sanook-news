สถานเอกอัครราชทูตสหรัฐอเมริกา ประจำประเทศไทย ได้ออกแถลงการณ์ชี้แจงกรณีที่มีข่าวว่า นางนลินี ทวีสิน รัฐมนตรีประจำสำนักนายกรัฐมนตรี ติดบัญชีดำของสำนักงานควบคุมทรัพย์สินต่างชาติ ของกระทรวงการคลังของสหรัฐอเมริกา เพราะเป็น 1 ใน 3 นักธุรกิจที่ให้การช่วยเหลือการทุจริตของรัฐบาลของ นายโรเบิร์ต มูกาเบ อดีตประธานาธิบดีของประเทศซิมบับเว โดยนางนลินี ได้ทำธุรกิจร่วมกับ นางเกรซ ภรรยาของ นายมูกาเบ ทั้งการค้าอัญมณี และอสังหาริมทรัพย์
โดยแถลงการณ์ดังกล่าวระบุว่า กระทรวงการคลังของสหรัฐฯ ได้กำหนดให้ นางนลินี จอย ทวีสิน อยู่ในบัญชีรายชื่อของ "ผู้ที่ถูกอายัดทรัพย์สิน อันเนื่องมาจากการเป็นผู้มีส่วนร่วมในบ่อนทำลายกระบวนการหรือสถาบันตามระบอบประชาธิปไตยในประเทศซิมบับเว" ซึ่งผู้อยู่ในบัญชีรายชื่อดังกล่าว ไม่สามารถทำธุรกรรมต่างๆ ทางการเงินกับพลเมืองชาวอเมริกัน อีกทั้ง ทรัพย์สินใดๆ ของผู้ถูกขึ้นบัญชีนี้ที่อยู่ในสหรัฐฯ ก็ต้องถูกอายัดด้วยเช่นกัน
ทั้งนี้ การประกาศขึ้นบัญชีดังกล่าวไม่มีกำหนดวันหมดอายุการบังคับใช้ และการถอนชื่อบุคคลออกจากบัญชีรายชื่อนี้ สามารถทำตามกฎหมายของสหรัฐฯ ว่าด้วยการรายงาน กระบวนการขั้นตอน และบทลงโทษตามระเบียบหลักเกณฑ์
อย่างไรก็ดี แม้ว่าชื่อของนางนลินี จะถูกขึ้นในบัญชีนี้ตั้งแต่ปี 2551 ซึ่งทางการสหรัฐฯได้แจ้งให้เจ้าตัวทราบแล้ว และในบัญชีรายชื่อดังกล่าว ฉบับวันที่ 10 ม.ค. 2555 ก็ยังคงมีชื่อของนางนลินี อยู่ในบัญชีด้วย
ขณะที่ล่าสุด ทางด้าน นางนลินี ทวีสิน ได้ออกมาชี้แจงเกี่ยวกับกรณีดังกล่าวว่า เป็นการห้ามทำธุรกรรมทางการเงินเท่านั้น ไม่ใช่ห้ามเข้าสหรัฐฯ อย่างที่สื่อตีความหมายผิดเพี้ยน เพราะปัจจุบันตัวเองก็ยังถือวีซ่าเข้าสหรัฐฯ ได้ตามปกติ เพียงแต่ยังไม่มีความจำเป็นที่จะเดินทางไปเท่านั้นเอง สำหรับกรณีนี้เกิดขึ้นตั้งแต่ปี 2551 แต่ตัวเองยังไม่มีโอกาสได้ออกมาชี้แจงใดๆ