ถือเป็นอีกหนึ่งเรื่องราวสุดประทับใจนอกสนามของ "หน่อง" ปลื้มจิตร์ ถินขาว นักวอลเลย์บอลสาวทีมชาติไทย ในการแข่งขันวอลเลย์บอลหญิง เนชั่นส์ ลีก 2021 ที่เมืองริมินี่ ประเทศอิตาลี เมื่อ เฮลี่จ์ วอชิงตัน นักตบลูกยางสาวทีมชาติสหรัฐฯ ได้เดินเข้ามาหา ปลื้มจิตร์ ถินขาว พร้อมทั้งสวมกอด ก่อนเผยว่า นักตบลูกยางสาวไทยคือแรงบันดาลใจของเธอในการเล่นวอลเลย์บอล โดย นักตบลูกยางสาววัย 37 ปี ได้เปิดเผยเรื่องราวสุดประทับใจนี้ด้วยการโพสต์คลิปลงในโลกออนไลน์ พร้อมข้อความ "ฉันรู้สึกเป็นเกียรติที่ได้เป็นแรงบันดาลใจของคุณ ขอบคุณมาก""ขอบันทึกเก็บไว้เป็นความทรงจำดีๆ โคตรภูมิใจ นักกีฬาสหรัฐอเมริกา เดินมาขอกอด แล้วบอกว่า เขาดีใจมากที่เห็นเราเล่นอีก ชอบการเล่นของเรา และมีเราเป็นแรงบันดาลใจ โอ้ย! น้ำตาจะไหล หัวใจพองโตเลย"สำหรับ ปลื้มจิตร์ ถินขาว เล่นในตำแหน่งบอลเร็ว (ตัวบล็อกกลาง) ถือเป็นนักวอลเลย์บอลมืออันดับต้นๆ ของประเทศไทย โดยเริ่มเล่นมาตั้งแต่อายุเพียงแค่ 14 ปี ก่อนติดทีมชาติมาอย่างยาวนาน ซึ่งตัวของ เฮลี่จ์ วอชิงตัน นักตบลูกยางสาวสหรัฐฯ วัย 25 ปี ก็เล่นในตำแหน่งเดียวกัน ก่อนยึดเธอเป็นต้นแบบในการเล่น จนสามารถก้าวขึ้นมาเป็นกำลังหลักในทีมชาติ ที่สำคัญเธอได้รับการคัดเลือกจาก สหพันธ์วอลเลย์บอลนานาชาติ (FIVB) ให้ติดทีมยอดเยี่ยมในการแข่งขัน วอลเลย์บอล เนชั่นส์ ลีก 2019 อีกด้วย
