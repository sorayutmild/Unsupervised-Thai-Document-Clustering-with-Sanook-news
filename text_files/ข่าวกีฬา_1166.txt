เอล นูเอโว ดิอาริโอ สื่อในประเทศนิการากัว ตีข่าว "ช็อคโกลาติโต้" โรมัน กอนซาเลซ ยอดกำปั้นชาวนิการากัว ที่เพิ่งจะเสียสถิติแพ้น็อคให้กับ "เจ้าแหลม" ศรีสะเกษ นครหลวงโปรโมชั่น กำปั้นชาวไทย ในยกที่ 4 แบบสุดบอบช้ำ เมื่อสัปดาห์ที่ผ่านมาซึ่งล่าสุดหลังเจ้าตัวเดินทางออกจากโรงพยาบาล ในเมืองคาร์สันซิตี้ แคลิฟอร์เนีย เพื่อตรวจร่างกายอย่างละเอียด ก็ได้เดินทางกลับถึงบ้านเกิด พร้อมทั้งเปิดใจถึงเป้าหมายต่อไปของเจ้าตัวในถนนสายกำปั้นในช่วงปีหน้าอดีตเจ้าของเข็มขัดแชมป์ 4 รุ่น กล่าวว่า "ถึงตอนนี้ผมได้มีการพูดคุยกับทางต้นสังกัด เกี่ยวกับอนาคตของผมในวงการกำปั้น ซึ่งมันมี 2 ทางเลือก คืออาจหวนคืนเวทีด้วยการเจอกับ นักชกในอันดับต้นๆในรุ่นซูเปอร์ฟลายเวต ของสภามวยโลก (WBC) เพื่อโอกาสในการท้าชิงอีกครั้ง""กับอีกเส้นทางที่ง่ายกว่ามาก นั่นก็คือการโยกกลับไปยัง สมาคมมวยโลก (WBA) ที่ซึ่งผมเริ่มต้นความยิ่งใหญ่ที่นั่น (คว้าเข็มขัดแชมป์ 3 เส้น) และทำศึกกับนักมวยในอันดับต้นๆเพื่อคว้าอันดับ ก่อนท้าชิงแชมป์กับ คาห์ลิด ยาไฟ เจ้าของตำแหน่งแชมป์โลกรุ่น 115 ปอนด์ ชาวอังกฤษ"นอกจากนี้ สื่อเจ้าดังยังได้วิเคราะห์ว่าการพ่ายแพ้ต่อ ศรีสะเกษ นครหลวงโปรโมชั่น กำปั้นชาวไทย ถึง 2 ครั้ง แถมไฟต์ล่าสุดเป็นฝ่ายแพ้น็อคแบบหมดสภาพ ทำให้ "ช็อคโกลาติโต้" เสียความมั่นใจไปมากทีเดียว และอาจทำให้เจ้าตัวหันไปท้าชิงแชมป์กับ คาห์ลิด ยาไฟ แทน เนื่องจาก นักชกวัย 30 ปี คงขยาดการเจอกับ แชมป์โลกชาวไทย ที่มีพลังหมัดที่หนักหน่วงซึ่ง โรมัน กอนซาเลซ จะเลือกทางหลังมากกว่า เนื่องจากตัวของแชมป์โลกชาวอังกฤษ ไม่ได้มีพลังกำปั้นที่หนักหน่วง เหมือนแชมป์โลกชาวไทย แต่มีฟุตเวิร์คที่ยอดเยี่ยมเข้ามาทดแทน