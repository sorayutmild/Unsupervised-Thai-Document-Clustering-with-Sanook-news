ผู้สื่อข่าวรายงานว่า (12 ก.ค.) เมื่อเวลา 02.30 น. สภ.บ้านในควน ต.โพรงจระเข้ อ.ย่านตาขาว จ.ตรัง ได้รับแจ้งเหตุมีผู้ถูกยิงเสียชีวิต ที่เกิดเหตุเป็นบ้านสร้างใหม่ ชั้นเดียว บริเวณห้องโถงภายในบ้าน พบศพ นายสมพงษ์ อายุ 23 ปี สภาพศพนอนหงาย จมกองเลือด มีบาดแผลถูกยิงด้วยอาวุธปืนลูกซองยาว ที่ขมับด้านขวา จำนวน 8 แผล
จากการสอบสวน น.ส.วิลาวรรณ อายุ 19 ปี ภรรยาผู้ตาย ให้การว่า ตนและสามีใหม่ได้มาเดินสายไฟฟ้า ภายในบ้านหลังเกิดเหตุ ซึ่งเป็นบ้านพี่ชายของตน พอช่วงหัวค่ำก็มีเพื่อนบ้านมาร่วมวงกินเบียร์กว่า 6 คน ในระหว่างกำลังนั่งคุยกันนั้น ตนได้ยินเสียงปืนดังมาทางหน้าต่างหลังบ้าน จำนวน 1 นัด หลังเสียงปืนดัง หันไปเห็นสามีล้มหงาย นอนราบกับพื้นเสียชีวิตทันที
ก่อนหน้านี้ตนได้เลิกกับสามีเก่านานปีกว่า ก่อนไปอยู่กินกันกับสามีใหม่ที่ อ.หาดสำราญ วันนี้พี่ของตนทำบ้านจึงขอให้สามีมาเดินสายไฟฟ้าให้ โดยตอนเย็นก่อนเกิดเหตุ อดีตแม่สามีได้มาบอกว่าให้กลับไป อ.หาดสำราญ ได้แล้ว แต่ฝนตกไปไม่ได้ จึงค้างคืนที่บ้านพี่ชายต่อ ไม่คิดว่าจะมีคนร้ายมายิงสามี
เบื้องต้น พนักงานสอบสวนคาดว่า คนร้ายน่าจะเป็นสามีเก่าของภรรยาผู้ตาย เนื่องจากยังไม่ยอมเลิกรา ทั้งที่ภรรยาได้ไปอยู่กินกับสามีใหม่นานแล้ว และเมื่อเจ้าหน้าที่ไปตามที่บ้าน ก็พบว่าหายไปพร้อมรถจยย. ทราบว่าออกไปตั้งแต่หัวค่ำ โดยจะติดตามตัวมาสอบสวนต่อไป
ขอขอบคุณภาพและข้อมูลจาก ทีมข่าวประชาสัมพันธ์ มูลนิธิกุศลสถานตรัง