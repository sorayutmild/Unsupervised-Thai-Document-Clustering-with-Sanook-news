
     กรมการขนส่ง ระบุ แพทยสภา เห็นชอบเกณฑ์คุมเข้มใบรับรองแพทย์ผู้ขับขี่ คาด 30 วันรู้ผล เบื้องต้น 3 โรคต้องห้ามทำใบขับขี่คือ หัวใจ เบาหวาน ลมชัก
     นายอัฌษไธค์ รัตนดิลก ณ ภูเก็ต อธิบดีกรมการขนส่งทางบก (ขบ.) เผยภายหลังการประชุมหารือกับตัวแทนแพทยสภาและหน่วยงานที่เกี่ยวข้อง เพื่อหาข้อสรุปเรื่องการปรับเงื่อนไขใบรับรองตรวจสุขภาพสำหรับผู้ที่ยื่นขอใบอนุญาตขับรถว่า เห็นชอบให้ตั้งคณะกรรมการไตรภาคี 3 ฝ่าย โดยมีนายวัฒนา พัทรชนม์ รองอธิบดีฝ่ายวิชาการเป็นประธาน เพื่อให้ได้ข้อสรุปหรือแนวปฏิบัติที่ชัดเจนในเบื้องต้นภายใน 30 วัน จากนั้นจะนำมาพิจารณาว่าจะนำไปสู่การกำหนดแนวปฏิบัติอย่างไร คาดว่าใช้เวลาอีก 1 - 2 เดือน
     ด้านพล.อ.ต.นายแพทย์ อิทธพร คณะเจริญ รองเลขาธิการแพทยสภา เผยว่า ภายใน 30 วัน จะต้องมีแนวปฏิบัติที่ชัดเจน เนื่องจากทางแพทยสภามีข้อเสนอที่ชัดเจน ว่าด้วยกลุ่มโรคที่จะต้องควบคุมเป็นอันดับแรกคือ ผู้ป่วยหัวใจ และโรคเบาหวานขั้นรุนแรง และผู้ป่วยโรคลมชัก เนื่องจากผลการศึกษาในสหรัฐและยุโรป พบว่า สาเหตุที่ทำให้เกิดอุบัติเหตุสูงสุด อันดับแรกคือเมาสุรา อันดับสองคือโรคหัวใจ อันดับสามคือโรมเบาหวานและอันดับสี่คือโรคลมชัก ซึ่งข้อมูลนี้ใกล้เคียงกับประเทศไทยและประเทศอื่นๆ ทั่วโลก โดยเฉพาะผู้ป่วยโรคลมชักในสหรัฐอเมริกาเฉลี่ยที่ 4% เมืองทั้งประเทศ ส่วนไทยอยู่ที่ 2 - 4 % ของพลเมือง 65 ล้านคน หรือมีผู้ป่วยโรคลมชักรวม 1.2 - 2.4 ล้านคน ในจำนวนนี้คาดว่ามีหลายแสนคนที่มีใบอนุญาตขับขี่รถ ซึ่งถือว่ามีความเสี่ยงต่อผู้ใช้รถใช้ถนน
 
9 ข้อต้องรู้! ก่อนไปสอบใบขับขี่เกณฑ์ใหม่ 1 มิ.ย. 2557จัดเต็ม! ข้อสอบใบขับขี่แบบใหม่ล่าสุด
 