กลายเป็นประเด็นข่าวช็อกวงการบันเทิงประจำวันนี้ อ่ำ อัมรินทร์ ประกาศยอมรับมีปัญหาชีวิตคู่กับภรรยาสาว จอย อัจฉริยา หลังจากแต่งงานด้วยกัน 12 ปี ล่าสุดได้ออกมาเปิดใจว่าได้หย่าร้างและแยกทางกัน ตั้งแต่เมื่อช่วงต้นปีที่ผ่านมา แต่ทั้งคู่เลือกที่จะเก็บตัวเงียบและใช้ชีวิตของแต่ละคนไป เนื่องจากเป็นห่วงความรู้สึกของลูกสาว น้องแอลลี่
หนังสือพิมพ์เดลินิวส์ ฉบับเช้าวันนี้ (26 พ.ย.) ได้พาดหัวข่าวขึ้นหน้าหนึ่งว่า "อ่ำ อัมรินทร์ เตียงหัก วอนเห็นใจ น้องแอลลี่ อย่าซ้ำเติม" เปิดเผยข้อมูลว่า นักร้องหนุ่ม อ่ำ อัมรินทร์ นิติพน ได้หย่าร้างกับภรรยา จอย อัจฉริยา หลังจากที่ทั้งคู่แต่งงานใช้ชีวิตคู่ด้วยกันมา 12 ปี และมีลูกสาวด้วยกัน คือ น้องแอลลี่ ด.ญ.อชิรญา อายุ 10 ปี
ตามรายงานข่าวยังระบุว่า อ่ำ อัมรินทร์ กับ จอย อัจฉริยา ได้ตัดสินใจหย่าร้างและแยกกันอยู่ ตั้งแต่เดือนกุมภาพันธ์ที่ผ่านมา ยืนยันว่าไม่ใช่ปัญหาเรื่องมือที่ 3 ที่เข้ามาแทรกระหว่างครอบครัว แต่เป็นปัญหาในครอบครัวที่สะสมมาอย่างต่อเนื่อง จนกระทั่งกลายเป็นความไม่เข้าใจกัน
แต่อย่างไรก็ตาม อ่ำ อัมรินทร์ กับ จอย อัจฉริยา ยอมรับว่า ได้ปิดข่าวหย่าร้างเอาไว้และดำเนินชีวิตต่อไปเงียบๆ เนื่องจากเป็นห่วงความรู้สึกของ น้องแอลลี่ ปัจจุบัน น้องแอลลี่ อาศัยอยู่กับแม่ โดยที่ยังคงติดต่อและพบเจอพ่อได้ตามปกติ ส่วนการปิดฉากความรัก 12 ปีลงครั้งนี้ ทั้งคู่ยืนยันว่าจบและจากกันด้วยดี
ทั้งนี้ ประเด็นความคลุมเครือระหว่างความสัมพันธ์ของ อ่ำ อัมรินทร์ กับ จอย อัจฉริยา เป็นกระแสออกมาเป็นระยะ โดยเฉพาะเมื่อช่วงต้นปีที่ผ่านมา เกิดข่าวลือว่า ทั้งคู่ได้แยกทางกันอยู่ เมื่อโลกออนไลน์จับสังเกตกรณ์ได้ถึงกรณี จอย พา น้องแอลลี่ ไปประเทศอังกฤษ ก่อนที่จะเกิดประเด็นคำถามในเว็บบอร์ดชื่อดัง พันทิป หลังมีผู้บังเอิญไปพบเห็น จอย ไปไหนมาไหนกับผู้ชายอื่น ที่ดูสนิทสนมกว่าเพื่อน และมีผู้เข้ามาชี้แจงว่า ทั้งคู่ได้แยกทางกันแล้วมาสักระยะหนึ่ง