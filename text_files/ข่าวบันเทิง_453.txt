
มีประเด็นให้ต้องอัพเดทเยอะมากๆ สำหรับว่าที่คุณแม่ "แพท ณปภา" หลังสร้างความฮือฮาด้วยการโพสต์ภาพถ่ายรถหรูแลมโบกินี่ ราคาเฉียด 20 ล้านบาท ลงอินสตาแกรม ซึ่งคุณสามีนักบิด "เบนซ์ เรซซิ่ง" เพิ่งจะถอยออกมาซิ่งหมาดๆ โดยสาว แพท เผยว่า เป็นความตั้งใจของหนุ่มเบนซ์ตั้งแต่แรกแล้วที่จะซื้อรถก่อนเป็นคุณพ่อเต็มตัว แต่จะเป็นการจ่ายเงินสดหรือไม่นั้น ตนไม่เคยถามอีกฝ่ายเช่นกัน เพราะมีหน้าที่นั่งอย่างเดียว
ขณะที่แพลนงานแต่ง แพท ได้อัพเดทว่า ตอนนี้ยังตกลงไม่ได้ว่าจะเป็นที่ไหน แต่ฝ่ายชายอยากให้จัดที่สนามแข่งรถบุรีรัมย์เนื่องจากเป็นสถานที่ขอแต่งงาน ส่วนกระแสข่าวหลังอดีตคู่จิ้น "โตโน่ ภาคิน" ออกมาให้สัมภาษณ์เรื่องของรับขวัญหลานโดยระบุสถานะว่าไม่ใช่คนสนิทนั้น!! เจ้าตัวเข้าใจได้และยังยืนยันด้วยว่า ไม่ว่ายังไงอีกฝ่ายก็คือพี่ชายที่ตนสนิทเหมือนเดิม
คุณสามีถอยรถหรูคันใหม่ แฟนๆ ฮือฮามาก ?"คือมันเป็นรถในฝันของเขาค่ะ และเขาคงแพลนไว้แล้วค่ะว่า เขาคงมีเวลาอีกแค่ 4 เดือน ที่เขาจะได้ขับ เพราะถ้าแพทคลอดน้องแล้วเขาคงไม่มีเวลามาทำกิจกรรมอะไรแบบนี้ ดังนั้นเขาก็เลยตัดสินใจประกาศขาย R35 ที่เขาขับอยู่ และมาซื้อคันนี้"
ตอนซื้อเขาได้ปรึกษาเราก่อนไหม ?"ไม่เลยค่ะ ไม่มีอะไรที่เราจะปรึกษากันเลยสักเรื่อง และเขาก็ไม่ได้ซื้อให้แพทนั่งตามที่มาข่าวออกมานะ แพทนั่งไม่ได้เลยลำบาก ยิ่งตอนนี้เป็นคุณแม่ด้วยนะ แต่ถามว่าชอบไหม ชอบค่ะ ได้นั่งบ้างหรือเปล่า ก็นั่งบ้างค่ะแต่ไม่บ่อย"
แสดงว่าไม่ได้ใช้สักเท่าไหร่สำหรับคันนี้ ?"ใช้บ้างค่ะ คือถ้าไปที่ๆ มีที่จอดรถสะดวกหรือไม่ไกลมากเขาก็จะได้ใช้"
ราคาถึง 20 ล้าน จริงหรือเปล่า ?"ไม่ถึงค่ะ ไม่ได้เป็นมือหนึ่งนะคะ ส่วนเรื่องการซื้อเขาก็ซื้อของเขาเอง เขาจัดการเองหมด ถามว่าซื้อสดไหม อันนี้ต้องถามเขาค่ะเราไม่คุยกันเลยจริงๆ พอเห็นรถแพทก็แค่ถ่ายรูปกับนั่งอย่างเดียว"
เห็นว่าพอเราคลอดลูกแล้วก็จะขายรถคันนี้ ?"ก็แพลนไว้อย่างนั้นค่ะ เพราะแพทเองก็อยากให้เราใช้ชีวิตเต็มที่ก่อนที่จะมีตัวเล็กออกมา พูดง่ายๆ คือเราเองก็เป็นพ่อแม่วัยรุ่น ยังมีอะไรๆ หลายๆ อย่างที่อยากทำในความเป็นสายแว้นของเรา"
เวลาเราเดินทางไปทำงานเขาดูแลเรายังไงบ้าง ?"จริงๆ เขาก็อยากมาส่งมารอนะคะ แต่แพทไม่อยากให้เขาต้องมานั่งรอนานๆ แพทอยากให้เขาทำในสิ่งที่เขาอยากทำมากกว่า เอาไว้แพททำเสร็จแล้วค่อยมาเจอกัน แต่ถ้าหากวันไหนงานมันสั้นจริงๆ ก็ค่อยให้เขามารับมาส่ง"
สุขภาพของคุณแม่ตอนนี้เป็นยังไงบ้างโอเคไหม ?"ดีมากค่ะ ไม่แพ้เลย น้องทำดีมาก แต่น้ำหนักก็ขึ้นมาเยอะเหมือนกัน 5 กิโลกรัม ซึ่งแพทบ่นเรื่องนี้บ่อยมาก ก็แบบคนเคยหนัก 44-45 กิโกกรัม มาก่อนเนอะ (ยิ้ม) แต่เขาก็จะคอยให้กำลังใจค่ะตลอด"
แสดงว่าเรานอยด์เหมือนกันเรื่องน้ำหนักตัว ?"ก็น้ำหนักมันขึ้นทุกวันเลย และตัวแพทเองเป็นคนที่ชอบใส่กางเกงขาสั้นเสมอมาก พอต้องเก็บกางเกงตัวนั้นเข้าตู้ แพทก็แบบ เอ่อ...ที่รักพาเขาไปซื้อกางเกงตัวใหม่หน่อยสิ ล่าสุดเขาพาไปซื้อกางเกงยางยืด (หัวเราะ) ทำร้ายจิตใจไปอีก มันถึงเวลาแล้วใช่ไหมคะ"
รองเท้าส้นสูงต้องงดด้วยไหม ?"งดบ้างค่ะ เพราะบางชุดมันก็ใส่ไม่เข้ากันกับร้องเท้าผ้าใบ แต่ว่าใส่แปปเดียวก็พัก เอ่อ...ถามว่าต้องเปลี่ยนการใช้ชีวิตตัวเองเลยไหม ไม่นะ แค่เราอาจจะต้องใส่อะไรที่มันสบายมากขึ้นก็เท่านั้นเอง"
ตอนนี้คู่เรามีแฟนคลับเยอะมากรู้สึกยังไงบ้าง ?"พี่เบนซ์เขายังไม่ชินค่ะ แพทตลกเขามาก (ยิ้ม) คือเขาอาจจะยังไม่ชินมั้งคะที่เวลาไปไหนมาไหนแล้วคนจำเขาได้ บวกกับหัวสีทองของเขาที่มันเด่นกว่าหน้าแพทอีก (หัวเราะ) คือเวลาไปเดินด้วยกันคนอาจจะจำหน้าแพทไม่ได้ แต่คนจำหัวสีทองสามีได้ คนจำแพทได้จากสีผมเขาค่ะ (ยิ้ม)"
งานในวงการของเราจะเริ่มพักเบรกเมื่อไหร่ ?"น่าจะมกราคมค่ะ เพราะว่าเดือนกุมภาพันธ์แพทก็ถึงกำหนดคลอดแล้ว (ยิ้ม) งานละครคงรับไม่ได้ แต่พิธีกรยังไหวอยู่ไม่ได้หนักมาก ส่วนงานอีเว้นท์เขาจองคิวไว้ตั้งแต่ท้องอีก จองยาวไปถึงพฤศจิกายนเลย"
ตั้งใจว่าอยากจะคลอดเองหรือผ่าคลอด ?"ตอนนี้กำลังคิดอยู่ค่ะว่าจะทำยังไงดี ยังตกลงไม่ได้ว่าจะเลือกแบบไหน"
ทุกวันนี้ยังซ้อนมอเตอร์ไซค์อยู่ไหม ?"งดค่ะ แต่งดในที่นี้คือไม่ซ้อนคันแรงๆ แต่จะซ้อนคันที่นั่งสบายๆ เบาะกว้างๆ ซ้อนไปอยุธยาไปกินกุ้ง รถนั่งสบายมากแทบหลับ ซึ่งคุณหมอเองก็เตือนว่าต้องระวัง แต่แพทเป็นคุณแม่แข็งแรงไงคะ บวกกับทางที่ไปมันไม่ขรุขระ ถือว่าสบายค่ะ"
เพื่อนๆ ในวงการเริ่มรับขวัญหลานแล้วหรือยัง ?"มีมาบ้างแล้วค่ะแต่ยังไม่ได้แกะ"
หลายคนก็จับตามองเรื่องที่ โตโน่ ออกมาบอกว่าเราไม่ได้สนิทกันก็เลยไม่ได้ให้ของรับขวัญหลาน ?"ไม่เป็นไรค่ะ แพทยังไงก็ได้ เอาตรงๆ แพทกับพี่เบนซ์ก็เฉยๆ และเราเองก็เข้าใจเขาด้วยเพราะเราไม่ใช่แบบคนที่คุยกันตลอดเวลาเหมือนก่อนหน้านี้ ดังนั้นก็อาจจะเป็นไปได้ที่พี่โตโน่อาจจะรู้สึกว่าแบบ ไม่ได้สนิทกันเหมือนเมื่อก่อนแล้ว"
แต่ในมุมมองของแฟนๆ ที่เขาตามข่าว เขาก็มองว่าเราสองคนสนิทกัน ?"ถ้าถามแพท ก็เอ่อ...แต่ก่อนเราก็สนิทกันจริงๆ แต่พอวันหนึ่งที่แพทมีครอบครัว พี่โน่เขาอาจจะรู้สึกแบบอยากให้แพทไปใช้ชีวิตของแพทมากกว่า แต่สำหรับแพท แพทก็ยังรู้สึกสนิทกับพี่โน่เหมือนเดิม ยังรู้สึกกับพี่โน่เหมือนเดิม ต่อให้พี่โน่มีแฟนหรือมีอะไรแพทก็ยังยินดีสนับสนุนทุกอย่าง"
งานแต่งตอนนี้แผนคืบหน้าไปถึงไหนแล้ว ?"ยังตกลงกันไม่ได้ค่ะ คือพี่เบนซ์เขาอยากไปจัดงานที่สนามบุรีรัมย์ ส่วนแพทอยากจะจัดงานที่โรงแรม บวกกับความอยากแต่งงานของเราทั้งคู่มันไม่มีเลย ดังนั้นในเมื่อยังตกลงกันไม่ได้เราก็เลยเฉยๆ กับมันมาก อีกอย่างแพทเองก็เคยบอกกับเขาด้วยว่า ในวันที่เขาขอแพทแต่งงานแพทก็รู้สึกเหมือนแพทแต่งงานไปแล้ว"
แสดงว่าอาจจะไม่มีพิธี ?"ก็ลุ้นอยู่ค่ะ แต่ว่าแม่พี่เบนซ์ท่านอยากให้มีมาก ท่านถามทุกวัน เราก็เลยบอกกับท่านว่าให้ท่านหาฤกษ์รอก่อน หากคิวเราตรงกับสนามเมื่อไหร่ก็ค่อยว่ากัน"
แบบนี้ก็เป็นไปได้ว่าจะมีการจัดงานที่สนามแข่งรถ ?"ใช่ค่ะ พี่เบนซ์อยากแต่งที่สนามบุรีรัมย์มาก เพราะมันเป็นเหมือนที่ๆ เขาขอเราแต่งงาน"
สมมุติเราได้ฤกษ์แต่งงานที่ชัดเจนแล้วจะเชิญ โตโน่ มาร่วมงานด้วยไหม ?"เชิญค่ะเชิญทุกคนเลย แต่เอาให้ได้ฤกษ์ก่อนนะให้ได้มีงานก่อน"