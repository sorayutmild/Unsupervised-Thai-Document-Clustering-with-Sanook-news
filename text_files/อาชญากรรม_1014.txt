ชาวบ้านเข้าป่าหาเห็ดในป่าชายเขาบางพระ เจอโครงกระดูกมนุษย์กระจัดกระจายเกลื่อนชายป่า
เมื่อเวลา 14.00 น. (15 ก.ย. 62) พ.ต.ท.อมรวัฒน์ ปานดี สารวัตรสอบสวน สถานีตำรวจภูธรศรีราชา  ได้รับแจ้งจากนายสีนวล อายุ 47 ปี ว่าขณะเข้าไปหาเห็ดในป่าได้ไปพบกับโครงกระดูกมนุษย์เกลื่อนกระจัดกระจายบริเวณชายป่าเขาฉลากด้านฝั่งบางพระ หมู่ 4  ตำบลบางพระ อำเภอศรีราชา จังหวัดชลบุรี  หลังรับแจ้งจึงรีบเดินทางไปตรวจสอบพร้อมด้วยหน่วยกู้ภัยสว่างประทีปศรีราชา  
ในที่เกิดเหตุทางเจ้าหน้าที่และกู้ภัยต้องเข้าไปประมาณ 500 เมตร  จึงจะพบจุดที่นายสีนวล ที่ไปหาเห็ดแล้วเจอโครงกระดูก โดยพบว่ากระดูกตามส่วนต่างๆ ได้กระจัดกระจายทั่วบริเวณดังกล่าว  ทางเจ้าหน้าที่จึงได้มีการกั้นบริเวณไว้แล้วตรวจสอบบริเวณโดยรอบ ก่อนเข้าตรวจสอบด้านในป่าที่พบโครงกระดูก ซึ่งพบกระเป๋าสะพายสีดำอยู่ 1 ใบ , หมวกแก๊ปสีดำ 1 ใบ และรองเท้าหนังสีดำ  1 คู่ บริเวณโคนต้นไม้ ใกล้กันยังพบกะโหลกศีรษะและกระดูกช่วงกราม ตกอยู่ และกระดูกส่วนต่างๆ กระจายอยู่ทั่วบริเวณ
โดยจากการตรวจสอบภายในกระเป๋าคาดเอวสีดำที่วางอยู่ใกล้กับกะโหลกศีรษะ พบกระเป๋าเงินสีน้ำตาล 1 ใบ โดยภายในพบบัตรประชาชนและใบขับขี่ ระบุชื่อ นายสุรศักดิ์ พรหนองแสน อายุ 47 ปี ชาวตำบลบ่อวิน อำเภอศรีราชา จังหวัดชลบุรี ทางเจ้าหน้าที่จึงได้เก็บไว้เป็นหลักฐาน
นายสีนวล คนหาเห็ดที่มาพบ เล่าว่า ขณะกำลังเดินเลาะชายป่าเพื่อหาเห็ดอยู่นั้น ได้หันไปเห็นคล้ายกะโหลกศีรษะมนุษย์ จึงได้เดินเข้ามาดูจึงรู้ว่าเป็นศีรษะมนุษย์จริงและมีกระดูกกระจัดกระจายเกลื่อนทั่วบริเวณ จึงรีบเดินออกจากป่าแล้วแจ้งให้ทางเจ้าหน้าที่มาตรวจสอบทันที
 เบื้องต้นคาดว่าโครงกระดูกที่พบน่าจะเสียชีวิตมาแล้วประมาณ 2 เดือน แต่ยังไม่ทราบสาเหตุการเสียชีวิตที่แน่ชัด ซึ่งต้องรอทางเจ้าหน้าที่พิสูจน์หลักฐานจังหวัดชลบุรีเข้าตรวจสอบแล้วจึงจะส่งไปชันสูตรต่อเพื่อหาสาเหตุการเสียชีวิตและพิสูจน์อัตลักษณ์ผู้เสียชีวิตเก็บไว้ เพื่อเป็นแนวทางในการติดตามญาติผู้เสียชีวิตต่อไป  หรือที่ใดมีข้อมูลคนหายก็สามารถมาติดต่อทางเจ้าหน้าที่ตำรวจสถานีตำรวจภูธรศรีราชา
 
 