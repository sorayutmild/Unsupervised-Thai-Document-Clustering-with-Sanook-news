เจ้าหน้าที่ทหาร บุกค้น อพาร์ตเมนต์กลางเมืองขอนแก่น รวบ 23 อพปช. ยึดอาวุธอื้อ พร้อมจับตา 4 จังหวัดหลักภาคอีสาน หวั่นก่อการร้าย
พล.ต.ธวัช สุกปลั่ง รองแม่ทัพภาคที่ 2 พร้อมด้วย พล.ต.ศักดา เปรุนาวิน ผู้บัญชาการกองพลทหารราบที่ 3 เข้าทำการตรวจสอบปากคำกลุ่มอาสาสมัครพิทักษ์ประชาธิปไตยแห่งชาติ หรือ อพปช. ซึ่งถูกชุดเฉพาะกิจ ร.8 สนธิกำลัง สภ.เมืองขอนแก่น เข้าทำการตรวจค้นชลพฤกษ์ อพาร์ตเมนต์ ต.บ้านเป็ด อ.เมือง จ.ขอนแก่น เข้าทำการตรวจค้นจับกุมตัวได้ขณะมาประชุมกันเพื่อเตรียมวางแผนก่อเหตุร้ายในเขต จ.ขอนแก่น
พล.ต.ธวัช สุกปลั่ง ระบุ กำลังทหารและตำรวจจำนวนหนึ่ง ได้เข้าทำการตรวจค้นอพาร์ตเมนต์ดังกล่าว หลังได้รับแจ้งจากพลเมืองดีและข้อมูลทางการข่าวทหารว่ากลุ่ม อพปช.มีการนัดชุมนุมและประชุมร่วมกันเพื่อวางแผนเตรียมก่อเหตุร้ายในเขต จ.ขอนแก่น และหลายจังหวัดของภาคอีสาน
โดยในระหว่างการตรวจค้นตามหลักยุทธวิธีพบว่ากลุ่มผู้ต้องหาทั้ง 23 จึงได้ทำการควบคุมตัวพร้อมของกลางประกอบด้วยลูกระเบิดขว้าง 3 ลูก ระเบิดควัน 1 ลูก กระสุนปืนขนาด 9 ม.ม. 202 นัด 11 ม.ม. 154 นัด ถังแก๊ส 2 ใบ รวมไปถึงมีดสปาต้า วิทยุสื่อสาร โทรศัพท์มือถือ กระสนุปืนลูกซอง กระดาษแผนการทำงานของกลุ่มดังกล่าว รวมไปถึงผ้าพันคอของ อพปช.จำนวนมากขณะเดียวกันยังคงได้ตรวจยึดรถยนต์รวม 10 คัน ซึ่งเป็นพาหนะที่เตรียมไว้ใช้ในการก่อเหตุดังกล่าวทั้งหมด อย่างไรก็ตาม ขณะนี้ผู้ต้องหาทั้งหมดถูกควบคุมตัวตามหลักยุทธวิธี และเป็นไปตามรูปแบบทางทหารแบบสากลที่ ค่าย ร.8 ท่ามกลางการคุมเข้มของทางเจ้าหน้าที่อย่างใกล้ชิด
ในขณะที่ วาสนา นาน่วม โพสต์ในเฟชบุ๊ค Wassana Nanuam ว่า
คสช. ตีปี๊บ "ขอนแก่นโมเดล"
คสช.แถลงจับ 21 คนร้ายเตรียมก่อเหตุ สารภาพหมดเปลือก แกนนำแดงสั่งการ หวังสร้าง "ขอนแก่นโมเดล"
ที่อาคารกำลังเอก พ.อ.วินธัย สุวารี รองโฆษกกองทัพบก พร้อมด้วย พ.อ.หญิง ศิริจันทร์ งาทอง รองโฆษกกองทัพบก และ พ.อ.วีรชน สุคนธปฏิภาค รองโฆษกกองทัพบก กล่าวว่า ที่ประชุม คสช.ได้มีการหารือใน 4 ประเด็น 1.การบังคับใช้กฎหมาย2.การติดตามผู้ที่ยังไม่ได้มารายงานตัวตามคำสั่งของ คสช. 3.อาวุธสงคราม และ 4.การประชุมผู้บริหารทีวีดิจิตอล
ที่ประชุมได้ติดตามเรื่องคำสั่งการเรื่ออาวุธสงคราม ที่ยังพบอยู่จำนวนมาก และขณะนี้กำลังดำเนินการคดีอยู่ ซึ่งการบังคับใช้กฎหมายจะดำเนินการอย่างเด็ดขาด หลังจากมีการจับกุมอาวุธสงครามได้ที่ จ.นครนายก เวทีชุมนุมของทาง นปช. ที่บริเวณหลังเวที และเชื่อมโยงไปถึง จ.ลพบุรี และเชื่อมต่อไปยัง จ.สมุทรสาคร ซึ่งเป็นตัวเลขที่น่าตกใจ เพราะจำนวนอาวุธสงคราม และวัตถุระเบิด มีพบจำนวนมาก
จนกระทั่งที่ จ.ขอนแก่น ซึ่งทุกคดีนี้มีความเชื่อมโยงกัน สำหรับที่ จ.ขอนแก่น ล่าสุด เป็นการจับกุมอาวุธสงคราม ที่จะก่อเหตุรุนแรงในพื้นที่โดยทหารเข้าตรวจพบที่โรงแรมชลพกฤษ์ อ.เมือง จ. ขอนแก่น โดยมีอุปกรณ์เตรียมที่จะก่อเหตุ ทั้ง ระเบิด ถังแก๊ส โดยสามารถจับกุม ได้ 21 คน ซึ่งถือว่ามีจำนวนมากกว่าทุกครั้ง โดย นายมีชัย ม่วงมนตรี แกนนำกองทัพปราบกบฎ และ นายประทิน จันทร์เกตุ เจ้าหน้าที่รักษาความปลอดภัยธนาคารแห่งประเทศไทย โดยผู้ต้องหาได้รับสารภาพว่าได้รับคำสั่งจากแกนนำ นปช. ให้ก่อเหตุในพื้นที่ จ.ขอนแก่น เพื่อเป็น"ขอนแก่นโมเดล"
พ.อ.วินธัย กล่าวว่า การดำเนินการต่อผู้ที่กระทำผิดในเรื่องอาวุธสงครามนั้น เจ้าหน้าที่จะดำเนินการเต็มขีดความสามารถ และจะต้องให้ปัญหาตรงนี้หมดไปให้โดยเร็วที่สุด และจะดำเนินการตามขั้นตอนของกระบวนการยุติธรรมอย่างเด็ดขาด ภายใต้กฎหมายที่ถืออยู่ในปัจจุบัน จะเข้าถึงตัวผู้กระทำผิดได้สะดวกกว่ากฎหมายปกติ ฉะนั้นอยากจะวิงวอนว่าผู้ที่ยังคิดไม่ดี หรือไม่เชื่อในคำสั่งประกาศของ คสช. อาจจะต้องมีการดำเนินการอย่างจริงจัง