(18 มิ.ย.62) ผู้สื่อข่าวรายงานความคืบหน้าการจับกุม ปุ๊กกี้ ปริศนา พรายแสง หรือที่รู้จักกันคือ ปุ๊กกี้ ชาลาล่า อดีตนักร้องดังยุค 90 พร้อมของกลางยาเสพติดจำนวนมาก โดยการเข้าจับกุมครั้งนี้ เนื่องจากตำรวจ ปส.ได้รับแจ้งข่าวสารจาก ว่ามีเครือข่ายชาวไต้หวัน จะเดินทางเข้าประเทศไทยเพื่อเจรจาซื้อยาเสพติดลักลอบลำเลียงกลับไปที่ไต้หวัน จึงได้จัดชุดปฏิบัติการและสืบสวนพฤติการณ์เครือข่ายดังกล่าวเรื่อยมา
>> ปุ๊กกี้ ปริศนา อดีตนักร้องดัง ถูกจับกุมพร้อมยาเค 5.2 กิโลกรัม
โดยมีชุดปฏิบัติการสกัดกั้นยาเสพติดพื้นที่ท่าอากาศยาน หรือ AITF ประกอบด้วย บก.ปส.3 บช.ปส. (นปส.สุวรรณภูมิ) ส่วนสืบสวนปราบปราม 3 สำนักสืบสวนปราบปราม จนจับกุมผู้ต้องหาได้ทั้งหมด 3 ราย ประกอบด้วย  MR.HUNG CHENG YI สัญชาติไต้หวัน อายุ 28 ปี (ผู้ต้องหาที่ 1) เป็นบุคคลในเครือข่าย มีหน้าที่สั่งการและจัดการลำเลียงผ่านบริษัทพัสดุ ซึ่งพักอาศัยอยู่ย่านลาดกระบัง เขต ลาดกระบัง กทม. พร้อมของกลางคีตามีน หรือ ยาเค น้ำหนักรวมสิ่งห่อหุ้มประมาณ 5,170 กรัม บรรจุอยู่ในถุงใส ซุกซ่อนอยู่ในที่เขี่ยบุหรี่จำนวน 39 ชิ้น ใส่กล่องกระดาษ
และขยายผลจับกุม นายชลวิทย์ คีตะตระกูล อายุ 49 ปี (ผู้ต้องหาที่ 2) ทำหน้าที่จัดหายาเสพติด และ ผลิตยาเสพติด และ น.ส.พริสซิลลา จิวเมลลี่ หรือ ปุ๊กกี้ ปริศนา พรายแสง มีหน้าที่จัดหายาเสพติด และร่วมกันผลิตยาเสพติด พร้อมของกลางยาเสพติดที่พบภายในบ้าน ประกอบด้วย ไอซ์ จำนวน 98.3 กรัม ยาบ้า 8 เม็ด ยาอี 10 เม็ด คีตามีน 4 กรัม กัญชาแห้ง 40 กรัม และสารเคมีหลายชนิด พร้อมกับอุปกรณ์ที่เชื่อว่าใช้ผลิตยาเสพติด และตรวจยึดทรัพย์สิน จำนวน 9 รายการ ที่บ้านพักย่าน ซ.รามอินทรา 65 แขวงท่าแร้ง เขตบางเขน กทม.
โดย ปุ๊กกี้ ปริศนา พรายแสง เป็นภรรยาของ นายชลวิทย์ คีตะตระกูล มีบุตรด้วยกัน 1 คน ขณะนี้อยู่ระหว่างสอบปากคำและจัดทำบันทึกจับกุม ที่ สำนักงาน ป.ป.ส. ท่าอากาศยานสุวรรณภูมิ ก่อนจะส่งตัวผู้ต้องหาทั้ง 3 ราย พร้อมของกลาง ให้ พนักงานสอบสวน บช.ปส. เพื่อดำเนินคดีตามกฎหมายต่อไป
>> ประวัติ ปุ๊กกี้ ปริศนา อดีตนักร้องดังยุค 90 กับเส้นทางชีวิตที่เต็มไปด้วยดราม่า