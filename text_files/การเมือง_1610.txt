วันนี้ (4 มิ.ย.) พรรคประชาธิปัตย์มีประชุมระหว่างคณะกรรมการบริหารพรรคและ ส.ส.ของพรรค ว่าจะตัดสินใจเข้าร่วมรัฐบาลกับพรรคพลังประชารัฐ (พปชร.) หรือไม่ ตั้งแต่ช่วงบ่ายเป็นต้นมา
ล่าสุดเมื่อเวลา 19:18 น. มีรายงานว่า พรรคประชาธิปัตย์มีมติเข้าร่วมรัฐบาลกับพรรคพลังประชารัฐ ด้วยคะแนนเสียง 61 ต่อ 16 เสียง มีการงดออกเสียง 2 เสียง และมีบัตรเสีย 1 ใบ

ทั้งนี้ มีรายงานด้วยว่า บรรยากาศในการประชุมดังกล่าวเต็มไปด้วยการแสดงความคิดเห็นกันอย่างเต็มที่ ชนิดที่ไม่มีการเกรงใจกันแต่อย่างใด ในขณะที่นายอภิสิทธิ์ เวชชาชีวะ อดีตหัวหน้าพรรคกล่าวเสนอทางออกให้พรรคด้วยการเป็นฝ่ายค้านอิสระ เพื่อรักษาอุดมการณ์และจุดยืนของพรรคเอาไว้ ก่อนที่ผลการลงมติจะออกมาดังกล่าวข้างต้น
 