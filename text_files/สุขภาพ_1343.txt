“ขนมหวานใส่น้ำแข็ง” น่าจะเป็นอีกทางเลือกหนึ่งของใครหลายๆ คน ที่หาอะไรทานดับร้อน เราเองเป็นมนุษย์ชอบทานของหวาน หลังจากที่มี “บิงซู” หรือน้ำแข็งใสเกาหลี มาตั้งร้านใหม่ใกล้ออฟฟิศ เราก็บ้าเห่อพุ่งตัวไปกินตั้งแต่วันแรกที่ร้านเปิด ดับร้อนได้ใจ แต่ที่เพิ่มขึ้นมาคือ “น้ำหนัก” (ฮา)
ดูๆ ไปนอกจากผลไม้ และนมข้นหวาน ก็ดูจะไม่ได้ให้ประโยชน์อันใดกับร่างกายมากนัก แถมราคายังเหยียบไปเกือบ 400 บาท พี่ที่ทำงานเลยขอเสนอ “เต้าทึงคลายร้อน” ขนมไทยดีๆ ที่นอกจากเย็นชื่นใจแล้ว ยังอุดมไปด้วยประโยชน์จากสารพัดธัญพืชที่อัดมาให้จนแน่น ในราคาสบายกระเป๋าแค่ 25 บาทเท่านั้น
 
เต้าทึง ขนมไทยคลายร้อน เสริมสุขภาพ
ส่วนประกอบของเต้าทึง
เฉาก๊วย
ประโยชน์ : ช่วยแก้ร้อนใน กระหายน้ำ ขับเสมหะ อาการคลื่นไส้ เบื่ออาหาร บรรเทาอาการกล้ามเนื้ออักเสบ ตับอักเสบ ไขข้ออักเสบ และช่วยลดระดับน้ำตาลเลือดได้ด้วย
 
พุทราแห้ง
ประโยชน์ : บำรุงตับ ม้าม สมอง และเลือด บำรุงประสาท ขับปัสสาวะ ช่วยลดคอเลสเตอรอล ป้องกันโรคความดันโลหิตสูง เส้นเลือดในสมองตีบ และแก้โรคนอนไม่หลับ
 
รากบัว
ประโยชน์ : แก้ร้อนใน กระหายน้ำ ลดไข้ บำรุงสายตา ลดอาการของตาแดง ตาอักเสบ แก้ท้องเสีย ท้องร่วง และบำรุงม้าม และกระเพาะอาหาร
 
แปะก๊วย
ประโยชน์ : แก้อาการไอ ขับเสมหะ บำรุงปอด ลดอาการหอบ ลดอาการวงเวียนศีรษะ หูอื้อ หลอดลมอักเสบ แก้ตกขาว หนองใน
 
ลำไย
ประโยชน์ : ช่วยให้ร่างกายสดชื่น มีวิตามินบี และซี บำรุงประสาท เลือด และเพิ่มความแข็งแรงของกระดูก และฟัน ช่วยบำรุงผิวพรรณให้สดใส บำรุงหัวใจ ม้าม และแก้หวัด แต่ทานมากไม่ดี อาจเป็นร้อนในได้
 
ลูกเดือย
ประโยชน์ : ช่วยหล่อลื่นกระเพาะอาหาร และลำไส้ บำรุงปอด ม้าม ตับ ขับปัสสาวะ ขับเสมหะ แก้ไข้ แก้ท้องเสีย แก้เหน็บชา ปวดเข่า ปวดข้อ ช่วยย่อยอาหาร บำรุงเส้นผม และผิวหนัง และลดโอกาสในการเกิดมะเร็ง
 
ถั่วแดง
ประโยชน์ : มีโปรตีนสูง ไขมันต่ำ เหมาะกับผู้ที่ต้องการควบคุมน้ำหนัก นอกจากนี้ยังมีใยอาหารสูง ช่วยให้ระบบขับถ่ายดีขึ้น ลดคอเลสเตอรอล ลดน้ำตาลในเลือด ลดความเสี่ยงของการเป็นโรคหัวใจ และมีสารต้านอนุมูลอิสระ ที่ช่วยลดโอกาสในการเป็นโรคมะเร็งอีกด้วย
 
วุ้นมะพร้าว
ประโยชน์ : มีแคลอรี่ต่ำ เหมาะสำหรับผู้ที่ต้องการควบคุมน้ำหนัก ช่วยให้ระบบขับถ่ายดีขึ้น ป้องกันมะเร็งลำไส้ นอกจากนี้กากใยอาหาร หรือไฟเบอร์ ที่ได้จากวุ้นมะพร้าวจะย่อยง่ายกว่ากากใยอาหารอื่นๆ อีกด้วย
 
ลูกชิด
ประโยชน์ : มีใยอาหารสูง ช่วยให้ระบบขับถ่ายดีขึ้น ลดความเสี่ยงของการเกิดโรคอ้วน นิ่ว หัวใจ และหลอดเลือดมะเร็งลำไส้ใหญ่ และโรคเบาหวาน
 
ถึงแม้ธัญพืชเหล่านี้จะเป็นประโยชน์ แต่ยังไง เต้าทึง ก็ยังเป็นของหวาน เพราะฉะนั้นนานๆ ทานที หรือจะขอแม่ค้าให้ลดน้ำเชื่อมลงสักเล็กน้อย ใส่น้ำแข็งลงไปเพิ่มให้รสชาติจืดลง ก็น่าจะช่วยให้อาหารคลายร้อนชามนี้ปลอดภัยกับร่างกายมากขึ้นอีกนิดนะคะ