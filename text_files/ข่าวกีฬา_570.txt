"พญาเสือ" ไทเกอร์ วู้ดส์ อดีตนักกอล์ฟหมายเลข 1 ของโลก ได้รับการบรรจุชื่อเข้าสู่หอเกียรติยศกอล์ฟโลก หลังสร้างประวัติศาสตร์คว้าแชมป์ พีจีเอ ทัวร์ รวมทั้งหมด 82 รายการ แถมเป็นรายการระดับเมเจอร์ มากถึง 15 ครั้ง โดยในงาน โปรกอล์ฟวัย 46 ปี ได้กล่าวว่า "ถ้าคุณไม่ออกไป และทำงานอย่างหนัก คุณจะไม่ได้ผลลัพธ์อย่างที่ต้องการ ผมไม่ได้มาถึงจุดนี้เพียงลำพัง ผมมีพ่อแม่, และเพื่อนฝูงที่ยอดเยี่ยม พวกเขาสนับสนุนผมในช่วงเวลาตกต่ำที่สุด และร่วมยินดีในช่วงเวลาที่ขึ้นสูงสุด นี่จึงถือเป็นรางวัลของทีม"พร้อมกันนี้ในงานประกาศเกียรติยศ แซม วู้ดส์ ลูกสาวของเจ้าตัวที่ได้รับเชิญให้เป็นผู้ประกาศชื่อของผู้เป็นพ่อเข้าสู่หอเกียรติยศ พร้อมกล่าวถึงพ่อของเธอว่า "เขาเป็นนักสู้ ท้าทายความเสมอภาคทุกครั้ง การเป็นนักกอล์ฟผิวสี และมีเชื้อสายเอเชียคนแรกที่ชนะรายการใหญ่ คว้าแชมป์เดอะมาสเตอร์ สมัยที่ 5 หลังการผ่าตัด กลับมาเดินได้ภายในเวลาไม่กี่เดือนหลังประสบอุบัติเหตุ""ฉันแต่งตั้งให้เขาเป็น คุณพ่อในหอเกียรติยศ มานานแล้ว แต่วันนี้ฉันภูมิใจมากที่เขาได้รับการเสนอชื่อเข้าสู่ หอเกียรติยศกอล์ฟโลก" งานนี้ทำเอา ไทเกอร์ วู้ดส์ ถึงกับกลั้นน้ำตาไว้ไม่อยู่ ร้องไห้ออกมาบนเวทีท่ามกลางแขกที่มาร่วมงานอย่างมากมาและแน่นอนงานนี้จะขาดไม่ได้เด็ดขาดก็คือ คุณแม่กุลธิดา วู้ดส์ (พันธ์สวัสดิ์) ที่เดินทางมาร่วมแสดงความยินดีพร้อมทั้งสวมกอดลูกชายที่สามารถก้าวขึ้นเป็นตำนานในวงการกอล์ฟได้สำเร็จ ถืออีกหนึ่งโมเมนต์ที่สร้างความประทับใจเพราะอย่างที่รู้กันดีว่าตลอดระยะเวลาที่ผ่านมาในช่วงชีวิตที่ยากลำบากจากปัญหาส่วนตัวมากมาย โปรกอล์ฟวัย 46 ปี มีคุณแม่เป็นกำลังใจข้างกายตลอดมาสำหรับ ไทเกอร์ วู้ดส์ ถือเป็นนักกอล์ฟที่ประสบความสำเร็จมากที่สุดในโลก โดยผงาดคว้าแชมป์ เดอะ มาสเตอร์ 5 สมัย ทำได้ในปี 1997, 2001, 2002, 2005 และ 2019 นอกจากนี้ยังสามารถคว้าแชมป์กอล์ฟพีจีเอ ทัวร์ รวมทั้งหมด 82 รายการ

