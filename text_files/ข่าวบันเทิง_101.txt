
วีเจจ๋า ณัฐฐาวีรนุช เผยยังทำใจไม่ได้ น้องจูน กอปรบุญ น้องสาวเพียงคนเดียวจากไปแบบกะทันหัน เผยน้องป่วยเป็นโรคซึมเศร้าอยู่ก่อนแล้ว เนื่องจากเครียดเพราะการผ่าตัดหลัง ไม่เกี่ยวกับปัญหาความรักอย่างที่มีบางสื่อลง เผยความรักของน้องกับแฟนหนุ่มแฮปปี้มาตลอด อีกทั้งวันนี้ฝ่ายชายก็ยังเดินทางมาร่วมงาน
"ก็รู้สึกเหมือนยังไม่คิดว่ามันเป็นเรื่องจริง แต่ก็พยายามทำใจให้มันดีขึ้น เพราะว่าที่บ้านก็ยังมีคุณพ่อคุณแม่อีก เราก็ต้องช่วยๆ กันค่ะ"
มีอะไรเป็นเหตุการณ์ที่บ่งบอกก่อนที่เรื่องนี้จะเกิดไหม ?"จริงๆ คือน้องร่างกายเขาไม่ค่อยแข็งแรงค่ะ และก็เลยมีปัญหาแบบคือเขาจะมีภาวะเครียดอ่ะค่ะ ซึมเศร้า แต่ว่าขอแก้นิดหนึ่งนะคะ เห็นบางที่บอกว่าเขามีปัญหาความรัก จริงๆ ไม่มีเลย น้องกับแฟนน้องรักกันมาก และที่บ้านก็รักเขาทุกคน คือมันเป็นภาวะของความเจ็บปวดทางกายอ่ะค่ะ"
เขาเป็นโรคซึมเศร้ามาก่อนตามที่ออกข่าวหรือเปล่า ?"ก็มีอาการค่ะ มีอาการ"
ทางครอบครัวเคยได้มีการพูดคุยกับน้องถึงเรื่องอาการมาก่อนหน้านี้ไหม ?"จริงๆ รักษาอยู่ค่ะ คือทุกอย่างมันกำลังดีขึ้น มันกำลังดีขึ้นค่ะ แต่ว่าเรื่องบางอย่างเราก็กะเกณฑ์มันไม่ได้นะคะ"
เคยมีสัญญาณอะไรให้เราคิดบ้างหรือเปล่า ?"ไม่อ่ะค่ะ จริงๆ มันเป็นเรื่องของการเจ็บป่วย คือมันต่อเนื่องมาจากเขาผ่าตัดหลัง เพราะหลังเขาเจ็บ มันก็เลยเหมือนมีภาวะเครียดมายาวหลายเดือนอ่ะค่ะ เป็นเรื่องนั้น"
เขาเคยมาปรึกษาเราบ้างไหมช่วงที่ผ่านมา ?"มีค่ะ แต่อย่างที่จ๋าบอกคือมันกำลังดีขึ้น คนผ่าตัดหลังจ๋าว่าทุกคนรู้ว่าต้องใช้เวลาในการฟื้นฟู แต่ในช่วง...ช่วงนั้น จนถึงวันนี้ คือเขาอาจจะรู้สึกว่าเขาอยากทำงาน อยากใช้ชีวิตปกติเหมือนเดิม"
ก็คือสำหรับการรักษาที่เราบอกมันสามารถหายได้ ?"ก็ เราก็เชื่อว่ามันจะหาย"
อย่างเมื่อวานตอนที่เขาออกมาเขาได้พูดอะไรไหม ?"จริงๆ เขายังใช้ชีวิตปกติอ่ะค่ะ คือเราไม่รู้จริงๆ ว่านาทีนั้นน้องคิดอะไร"
ส่วนตัวเราเองได้มีโอกาสอ่านจดหมายที่น้องทิ้งไว้ไหม ?"น้องไม่ได้เขียนจดหมายนะคะ ไม่ได้มีจดหมาย น้องแค่ส่งเป็นข้อความแชทมา"
เราได้อ่านตอนไหนสำหรับข้อความที่เขาส่งมา ?"อ่านตอนนั้นเลย เดี๋ยวนั้นเลย ซึ่งจ๋าก็ไปเดี๋ยวนั้นเลยค่ะ แต่ไม่ทัน"
วันนี้ตั้งใจทำอะไรให้เขาบ้าง ?"วันนี้ก็ทุกคนอ่ะค่ะ ครอบครัว เพื่อน คนที่ทำงาน เพื่อนจ๋า เพื่อนน้อง เพื่อนพ่อ เพื่อนแม่ ก็ตั้งใจมาส่งเขา ก็จะเอาของที่เขาชอบให้เขาไปด้วย แล้วตุ๊กตาก็เป็นของแฟนเขาที่เขาให้ เขารักตุ๊กตาตัวนี้มาก"
อยากบอกอะไรให้เขารับรู้ไหม ?"เมื่อสักครู่นี้ก็บอกน้องนะคะว่าให้น้องไปสบาย ไม่ต้องห่วงอะไร ทางบ้านเราดูแลกันได้อยู่แล้ว เดี๋ยวจ๋าก็ดูแลพ่อแม่ และคืออยากบอกว่าทุกคนก็รักเขามาก แฟนเขาก็รักเขามาก พ่อแม่ จ๋า เพื่อนๆ ทุกคนรักเขามาก ก็จ๋าว่าเขาเองก็คงจะมีความสุขอยู่ในที่ๆ เขาเลือกอ่ะค่ะ"
วันนี้เห็นว่าแฟนเขาเองก็มาด้วย ?"มาด้วยค่ะ ไม่มีปัญหาอะไรเลย"
ในส่วนของรูปคดีทางเราโอเคไหม ?"ก็เป็นไปตามผลค่ะ มีผลชันสูตร"
ด้านพิธีสวดอภิธรรมทางครอบครัววางแผนไว้ยังไงบ้าง ?"สวด 5 วันค่ะ สวดที่วัดพระศรีฯ ก็ศาลา 15 คือสวด 5 วันและเผาวันที่ 6 ค่ะ"
จ๋าได้ให้กำลังใจคุณพ่อคุณแม่ยังไงบ้าง ?"ผลัดกันค่ะ จริงๆ ในระหว่างวันมันก็ต้องมีช่วงหนึ่งที่คนนี้อ่อนแอ ตอนที่เขาอ่อนแอเราก็ต้องพยายามเป็นหลัก แต่ในตอนที่เราเองก็มีฟีลที่เราคิดถึงน้อง เพราะเรามีน้องคนเดียว คุณพ่อคุณแม่ก็ช่วยดูแล และก็คือจ๋าคิดว่ามันกะทันหันอ่ะค่ะ มันก็ต้องค่อยๆ ทำใจ เราก็ยอมรับและทำให้มันดีขึ้น"