จากกรณีที่ข้อความกลุ่มแชทผู้ช่วยนักบินสายการบินนกแอร์หลุด โดยโพสต์ภาพ น.ส.ยิ่งลักษณ์ ชินวัตร อดีตนายกรัฐมนตรี และคณะ ที่สนามบินจังหวัดแพร่ เตรียมเดินทางกลับกรุงเทพฯ โดยมีข้อความระบุว่า 'มีเหยื่อออนบอร์ดหวะ'
จากนั้นมีคนเข้ามาแสดงความคิดเห็นระบุว่า 'CFIT' ซึ่งมีผู้ใช้อินเทอร์เน็ตรายหนึ่งระบุว่า เป็นศัพท์ทางเทคนิค โดยคำว่า CFIT ย่อมาจาก control flight to terrian หมายความว่า 'โหม่งโลก'
อ่านข่าวที่เกี่ยวข้อง : พาที เดือด! กรุ๊ปแชทผู้ช่วยนักบินแซว "ปู" แนะให้ทำCFIT
ล่าสุด (12 มิ.ย.) สายการบินนกแอร์ได้ออกแถลงการณ์ ถึง น.ส.ยิ่งลักษณ์ โดยยอมรับว่าเป็นเรื่องไม่ถูกต้อง ซึ่งนกแอร์ขอยืนยันเป็นสายการบินที่มีธรรมภิบาล และให้บริการทุกท่านอย่างเท่าเทียม ปราศจากการเลือกปฏิบัติ
ดังนั้นข้อความสนทนาที่ปรากฏในสื่อโซเชียลมีเดีย เป็นการแสดงทัศนคติส่วนบุคคล สายการบินนกแอร์ไม่เกี่ยวข้องและไม่เห็นด้วย และอยู่ระหว่างสอบสวนข้อเท็จจริง สายการบินนกแอร์ใคร่กราบขออภัย น.ส.ยิ่งลักษณ์ ชินวัตร เป็นอย่างสูง และเสียใจต่อการกระทำอันไม่ถูกต้องของนักบิน
ด้าน นายภูมิธรรม เวชยชัย รักษาการเลขาธิการพรรคเพื่อไทย ในฐานะ 1 ในผู้ร่วมคณะเดินทางของ น.ส.ยิ่งลักษณ์ ระบุ รู้สึกช็อคอย่างรุนแรง เพราะไม่เพียงเขามองเราซึ่งมีฐานะเป็นลูกค้าของเขา..ว่าเป็น "เหยื่อ" ที่มีคำแนะนำให้ดำเนินการจัดการให้เครื่องบินโหม่งโลก เพื่อทำลายลูกค้าที่กำลังสร้างรายได้ให้กับบริษัท
นายภูมิธรรม ระบุอีกว่า ตนแปลกใจที่ผู้มีอาชีพให้บริการผู้อื่นซึ่งต้องมีจิตใจบริการ และต้องมีความรับผิดชอบต่อชีวิตของผู้โดยสารจำนวนมาก แสดงอาการที่ขาดความรับผิดชอบและเอาเรื่องความปลอดภัย
ซึ่งตามกฎการบินต้องระวังรักษาความลับในข้อมูลการบินของลูกค้าอย่างเคร่งครัด และต้องดูแลชีวิตและทรัพย์สินของลูกค้าอย่างเต็มที่ กลับเอาเรื่องของลูกค้ามาพูดเล่นกันอย่างเป็นเรื่องตลก และมีคำพูดข่มขู่ให้เกิดอันตรายถึงชีวิต ชึ่งถือเป็นการพูดแสดงความคิดเห็นอย่างไร้ความรับผิดชอบ
ขอขอบคุณภาพจาก voicetv และ เฟซบุ๊ก Nok Air

