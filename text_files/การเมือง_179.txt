(ขอบคุณภาพจาก สำนักข่าว EP)
เมื่อเวลา 14.00 น. วันที่ 26 กันยายน ที่สถานีวิทยุโทรทัศน์กองทัพบกช่อง 5 (ททบ.5) พล.อ.ประยุทธ์ จันทร์โอชา ผู้บัญชาการทหารบก (ผบ.ทบ.) ให้สัมภาษณ์กรณีที่มีการนำเสนอข่าวว่าโรงอาหารภายในสำนักงานเลขานุการกองทัพบก (สลก.ทบ.) ติดป้ายห้ามลูกค้าสั่งเมนูผัดกะเพรา เนื่องจากมีกลิ่นฉุนว่า ถ้าอยากรับทานกะเพราร้อนๆ ผัดสดๆ ก็ให้ไปกินของนอก เพราะข้างในกองทัพบก (ทบ.) เป็นอาคารปิดซึ่งเรามีระบบของเรา ร้านค้าก็รู้ แต่คงอยากจะบริการคนที่อยากกิน แต่ต้องเห็นใจคนอื่นบ้าง เพราะไม่ได้ชอบกันทุกคน ต้องเห็นอกเห็นใจข้อตกลงของทุกร้านค้าที่อยู่ในอาคารปิดหรือสถานที่คับแคบ ได้ตกลงกันแล้วว่าจะต้องทำเป็นอาหารสำเร็จรูป ไม่ปรุงสุกใหม่ข้างใน เพราะกลิ่นจะรบกวนคนอื่น ดังนั้น การอยู่ร่วมกันต้องนึกถึงคนอื่น ไม่ใช่ทุกคนเอาแต่ความสุขสบาย ถ้าเป็นแบบนั้นก็ไปอยู่ที่อื่น เพราะทหารมีกฎกติกา ถ้าไม่อย่างนั้นก็ร้องเรียนกันไปเรื่อยๆ อยากได้อะไรก็ร้อง อีกหน่อยไม่ต้องเป็นประเทศไปเป็นโจร
เมื่อถามว่า หากห้ามไม่ให้ทำอาหารปรุงสดใหม่เหตุใดจึงต้องมีเครื่องดูดควัน พล.อ.ประยุทธ์กล่าวว่า เพราะกลิ่นอาหารมันมี เดี๋ยวพรุ่งนี้จะไปถอดเครื่องดูดควันออกให้หมด ทั้งนี้ พอล่ะ อยากอยู่ก็อยู่ ไม่อยากอยู่ก็ไป ทำให้ก็ยังบ่น ทำไมต้องมีเหตุมีผล เครื่องดูดควันมีไว้เพื่อดูดควัน ถ้ามีไว้ไม่ดีกว่าหรอ ไม่อย่างนั้นก็ถอดออกให้หมด หรือไม่ก็ปิดร้านอาหารเท่านั้น ทหารก็เป็นแบบนี้ หรือไม่ก็ไปกินที่อื่น
"ถ้าเครื่องดูดควันใช้งานไม่ได้ก็เปลี่ยน ผมจะไปรู้ทุกเรื่องหรอ เพราะเขายังไม่รายงานขึ้นมา ถ้าสอบสวนแล้วใช้งานไม่ได้ก็เปลี่ยนไม่เห็นยาก เรื่องขี้ผง เรื่องแค่นี้ไม่เห็นต้องไปออกข่าว เรื่องนี้ สลก.ทบ.ต้องไปดู ใครคุมเรื่องร้านค้าต้องไปดู ก็ไม่เห็นมีใครร้องเรียน ไปเอาชื่อคนร้องเรียนมาจะได้สอบสวน เรื่องไม่เป็นเรื่อง ทุกวันนี้ผมมีเรื่องเยอะแยะ แต่ยังมีเรื่องไรสาระให้ผมวุ่นวาย เรื่องแค่นี้ไม่เห็นต้องไปลงสื่อให้ปวดหัว ถ้าอยากทานมากนักมาเอาเงินที่ผมแล้วไปทานข้างนอกจะได้ร้อนๆ" พล.อ.ประยุทธ์ระบุ
ผู้สื่อข่าวรายงานบรรยากาศภายในโรงอาหาร สลก.ทบ. ว่า ภายหลังจากมีการนำเสนอข่าวเรื่องห้ามผัดกะเพราะ ทำให้วันนี้มีการปลดป้ายกระดาษที่ระบุ ห้ามผัดกะเพราออกจากร้านค้า แต่ยังมีการทำอาหารปรุงสดตามปกติ เช่น ข้าวผัด ผัดซีอิ๊ว ราดหน้า ไข่เจียว ซึ่งวันนี้ทางร้านค้าได้ปรุงผัดกะเพรามาจากด้านนอก ทบ.เพื่อให้กำลังพลทหารบริโภค อย่างไรก็ตาม ตลอดทั้งวันยังมีทหารและพลเรือนเดินทางเข้ามารับประทานเป็นปกติ และไม่มีใครสั่งอาหารปรุงสดอย่างผัดกะเพรา
ด้าน พล.อ.ดาว์พงษ์ รัตนสุวรรณ รองผู้บัญชาการทหารบก (รอง ผบ.ทบ.) กล่าวว่า เรื่องนี้ไม่มีอะไร กองทัพบกไม่ได้สั่งห้าม และคงไม่มีปัญหาหากแม่ค้าใช้วิธีบอกลูกค้าทางวาจาว่าไม่สามารถประกอบอาหารเมนูดังกล่าวได้แทนการติดป้ายประกาศ