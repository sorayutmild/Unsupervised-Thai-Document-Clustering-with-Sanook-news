     ระบบทำความเย็นภายในรถยนต์ หรือเรียกสั้นๆ ง่ายๆ ว่า แอร์ ถือว่ามีความสำคัญมากกับอากาศในบ้านเรา เพราะต่างก็รู้ๆ กันอยู่ ว่า อากาศเมืองไทยมันช่างร้อนอบอ้าวซะเหลือเกิน หากขับรถไปไหนมาไหนแบบไม่มีแอร์ คงได้หงุดหงิดอารมณ์เสียเป็นแน่แท้
     ซึ่งนอกจากการดูแลรักษาที่ต้องทำเป็นประจำแล้ว ข้อห้ามต่างๆ ที่ไม่ควรทำก็มีอยู่เช่นกัน และบางคนอาจไม่รู้ตัวเลยว่า ได้กระทำสิ่งต่างๆ ที่อาจจะทำร้ายระบบแอร์ลงไปแล้ว
     เอาเป็นว่ามาเช็กดูกันเลยดีกว่า ว่ามีอะไรบ้างที่ห้ามทำ หรือไม่ควรทำกับระบบแอร์รถยนต์

     1. นำการบูรมาใส่ไว้ในรถ หลายๆ คนใส่ หรือแขวนการบูรไว้ในรถ เพื่อให้ภายในรถมีกลิ่นหอม มีความสดชื่น ซึ่งในความจริงแล้วมันก็มีความหอม ความสดชื่นอยู่จริงๆ แต่บางคนอาจไม่รู้ว่า การบูรมีการระเหย-ระเหิดตลอดเวลา และเพราะแบบนี้มันจึงส่งผลให้ แผงคอยล์เย็นคอยสะสมไอจากการบูรตลอดเวลา อีกทั้งเมื่อรวมเข้ากับสิ่งสกปรก ฝุ่น และความชื้น ก็จะทำให้ระบบแอร์เกิดการอุดตันเร็วขึ้น
     2. ปรับแต่ระดับความแรงความพัดลม ไม่เคยปรับระดับน้ำยาแอร์ จริงๆ แล้วการปรับระดับความเย็นน้อย หรือมาก ทางที่ดีควรปรับน้ำยาแอร์ให้สัมพันธ์กันด้วย เช่น หากคุณเพิ่งขึ้นรถมาแล้วอากาศร้อนมากๆ จะปรับพัดลมเบอร์แรงสุดไปเลยก็ได้ แต่ก็อย่าลืมปรับน้ำยาแอร์ให้เหมาะสมด้วย และเมื่อความเย็นได้ที่แล้ว จึงค่อยปรับความเย็นลดลงมาเป็นปกติ และก็อย่าลืมปรับลดน้ำยาแอร์ลงมาให้พอดีด้วยเช่นกัน มิฉะนั้นหากปรับลดไม่สัมพันธ์กัน จะทำให้เกิดความชื้นขึ้นในระบบ ทำให้แอร์พังไวกว่าปกติ
     3. ไม่เปิดแอร์ก่อนสตาร์ท-ไม่ปิดแอร์ก่อนดับเครื่องยนต์ แม้จะไม่ได้มีปัญหาอะไรกับระบบแอร์โดยตรง แต่การกระทำแบบนี้ ส่งผลต่อไดชาร์จรถยนต์อย่างมาก เนื่องจากกระแสไฟจะกระชากอย่างรุนแรง ทำให้ไดชาร์จเสื่อม หรือชำรุดเร็วขึ้น เก็บไฟไม่อยู่ สุดท้ายไดชาร์จพัง กลับบ้านเก่าก่อนเวลาอันควร
     4. ปิดหน้ากากแอร์ ในส่วนของข้อนี้ อาจเป็นเพราะปรับระดับแอร์จนเย็นเกินไป ทำให้การปิดหน้ากาก หรือช่องแอร์เป็นเรื่องที่ง่ายกว่า ซึ่งจริงๆ แล้วคุณควรที่จะปรับลดระดับพัดลม และปรับลดระดับน้ำยาแอร์มากกว่า เพื่อที่ระบบแอร์จะได้ไม่เกิดความชื้นสะสม
     5. เปิดช่องรับอากาศจากภายนอกเข้ามาภายในห้องโดยสาร การกระทำแบบนี้ เหมือนกับเป็นการปล่อยให้สิ่งสกปรก มลพิษ และฝุ่นละอองที่อยู่ภายนอกเข้ามาสะสมภายในรถ และเมื่อเวลาเปิดแอร์ ก็จะทำให้สิ่งเหล่านี้ฟุ้งกระจายอยู่ภายใน และถูกดูดเข้าไปในระบบ ทำให้แผงแอร์สกปรก นอกจากนี้มันยังอาจส่งผลต่อสุขภาพของคุณอีกด้วย
     หากใครยังทำแบบนี้อยู่ แนะนำว่าให้ปรับเปลี่ยนการกระทำโดยด่วน เพราะนอกจากจะทำให้อายุการใช้งานของระบบทำความเย็นภายในห้องโดยสาร และระบบไฟลดลงแล้ว มันยังส่งผลต่อสุขภาพของคุณด้วยเช่นกัน
 

 