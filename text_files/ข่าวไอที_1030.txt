       หลังจากที่ทีมงาน techmoblog ได้เปรียบเทียบสเปค iPhone 6S vs iPhone 6 ให้ชมกันไปแล้ว คราวนี้ มาถึงรุ่นหน้าจอใหญ่กับ iPhone 6S Plus vs iPhone 6 Plus กันบ้าง


       โดย iPhone 6S Plus นี้ ถึงแม้ว่า จะมาพร้อมกับหน้าจอขนาด 5.5 นิ้ว ความละเอียด 1920 x 1080 พิกเซล เท่า iPhone 6 Plus แต่ฮาร์ดแวร์ภายใน ต้องบอกว่า ถูกอัปเกรดจากรุ่นเดิมมากเลยทีเดียว มาดูกันว่า iPhone 6S Plus จะล้ำหน้ากว่า iPhone 6 Plus ตรงไหนบ้าง

ดีไซน์ และการออกแบบ
       ทั้ง iPhone 6S Plus และ iPhone 6 Plus มาพร้อมกับหน้าจอขนาดกว้าง 5.5 นิ้ว แบบ Retina Display ความละเอียด 1920 x 1080 พิกเซล เหมือนกันทั้ง 2 รุ่น แต่ความแตกต่างระหว่าง 2 รุ่นนี้ก็คือ iPhone 6S Plus นั้น มาพร้อมกับเทคโนโลยีหน้าจอแบบ Force Touch พร้อมฟีเจอร์ 3D Touch ที่ช่วยแยกน้ำหนักของแรงกดบนหน้าจอ แบบเดียวกับ iPhone 6S

       สิ่งที่ต้องพิจารณาสำหรับ iPhone 6S Plus นั่นก็คือ ถึงแม้ตัวเครื่องจะมีขนาดหน้าจอเท่าเดิม แต่ด้วยน้ำหนักที่เพิ่มขึ้น 20 กรัม จากเดิม 172 กรัม บน iPhone 6 Plus เป็น 192 กรัม บน iPhone 6S Plus และตัวเครื่องหนาขึ้นกว่าเดิมเล็กน้อย ทั้งนี้ เป็นเพราะเทคโนโลยี Force Touch และ Taptic Engine ที่ถูกเพิ่มเข้ามานั่นเอง
หน่วยประมวลผล

       iPhone 6S Plus มาพร้อมกับชิปเซ็ต Apple A9 แบบ 64-bit และ M9 หน่วยประมวลผลร่วม ซึ่งอัปเกรดจากชิปเซ็ต Apple A8 บน iPhone 6 Plus ที่ทาง แอปเปิลเผยว่า Apple A9 นั้น เร็วกว่า A8 ถึง 70% ส่วนในด้านการประมวลผลภาพกราฟิก ก็เร็วขึ้นกว่าเดิมถึง 90% เลยทีเดียว
กล้องถ่ายรูป
       เช่นเดียวกับ iPhone 6S เมื่อ iPhone 6S Plus มาพร้อมกับกล้องด้านหลัง ความละเอียด 12 ล้านพิกเซล อัปเกรดจาก 8 ล้านพิกเซลบน iPhone 6 Plus รวมไปถึงกล้องด้านหน้า ที่เพิ่มความละเอียดเป็น 5 ล้านพิกเซลแล้ว อีกทั้งยังมาพร้อมกับไฟแฟลชแบบ Retina Flash ที่ใช้หน้าจอแบบ Retina ที่ปรับปรุงใหม่ สามารถยิงแฟลชได้สว่างกว่าเดิมถึง 3 เท่า หมดปัญหาเรื่องการถ่ายภาพในที่แสงน้อยด้วยกล้องด้านหน้าอีกด้วย
       ความน่าสนใจของกล้องด้านหลังบน iPhone 6S Plus นั่นก็คือ รองรับการถ่ายคลิปวีดีโอความละเอียดสูงสุดถึง 4K และมีระบบกันภาพสั่น หรือ OIS ในตัวอีกด้วย (iPhone 6S ไม่มีฟีเจอร์นี้) นอกจากนี้ ยังเพิ่มฟีเจอร์ Live Photos ด้วยการเปลี่ยนภาพนิ่ง ให้เป็นภาพเคลื่อนไหวพร้อมเสียง สร้างความหลากหลายในการถ่ายภาพให้มากขึ้น

       ส่วนในด้านเครือข่ายนั้น iPhone 6S Plus รองรับเครือข่าย 4G LTE Advanced ซึ่งรองรับสูงสุดถึง 23 ย่านความถี่ LTE อีกทั้ง ยังเชื่อมต่อ Wi-Fi ได้เร็วกว่าเดิมถึง 2 เท่าด้วยเทคโนโลยี MIMO นั่นเอง นอกจากนี้ ยังเพิ่มสีชมพู Rose Gold มาให้เลือกอีก 1 สีด้วย ส่วน iPhone 6S Plus จะวางจำหน่ายในไทยเมื่อใด และราคาจะเริ่มต้นที่เท่าไหร่ แพงกว่าเดิมหรือไม่ ทีมงาน techmoblog จะรายงานให้ทราบกันอีกครั้งครับ
สนับสนุนเนื้อหา  : techmoblog.com
