ถูกเขาหักหลัง! หนุ่มแค้นเดือดสะกดรอยตามเมีย เจออยู่กับชู้ที่เคยเป็นเพื่อนรัก ตามเข้าไปกระหน่ำแทงจนตาย คาท้ายรถเก๋งที่เมียซื้อให้ขับ
(21 ก.พ.) พ.ต.ท.คงคณิน ผดุงกรรณ์ พนักงานสอบสวน สภ.เมืองนครสวรรค์ ว่ามีเหตุทะเลาะวิวาทใช้อาวุธทำร้ายร่างกายกัน บริเวณริมอุทยานสวรรค์ ตรงข้ามปากซอยหิมพานต์ 3 ถนนวงค์สวรรค์ ต.ปากน้ำโพ อ.เมืองนครสวรรค์ จึงรีบเดินทางไปตรวจสอบ
จุดเกิดเหตุพบผู้เสียชีวิตเป็นชาย ถูกทำร้ายด้วยอาวุธมีดแทงเข้าตามร่างกายหลายแห่ง นอนจมกองเลือดอยู่ริมถนน ข้างรถยนต์โตโยต้า รุ่นอัลติส สีดำ ทะเบียน กจ 4894 นครสวรรค์ ทราบชื่อในเวลาต่อมาคือ นายสุทธิพงษ์ อายุ 31 ปี ชาว จ.กำแพงเพชร นอกจากนั้นยังพบมีดปอกผลไม้ ยาวประมาณ 9 นิ้ว ตกอยู่และรถจักยานยนต์ฮอนด้า ทะเบียน ขงธ 318 พิจิตร จึงเก็บหลักฐานไว้ตรวจสอบ นอกจากนี้ยังได้พบตัว นายกฤษฎา อายุ 32 ปี ยืนอยู่ในบริเวณที่เกิดเหตุ ในสภาพมีคราบเลือดเปื้อนตามร่างกาย กำลังรอมอบตัวกับเจ้าหน้าที่ โดยให้การรับสารภาพว่าเป็นผู้ลงมือใช้อาวุธมีดทำร้าย นายสุทธิพงษ์ จนเสียชีวิต เนื่องจากปมปัญหาเรื่องชู้สาว
นายกฤษฎา เล่าว่า ทราบว่าผู้ตายแอบมีความสัมพันธ์อย่างลึกซึ้งกับภรรยาตนเอง ก่อนจะแอบหนีมาอยู่กินด้วยกัน จนกระทั่งได้สะกดรอยตามและผ่านมาพบ นายสุทธิพงษ์ ขับรถเก๋งพาภรรยาตัวเองไปเที่ยวที่สถานบันเทิงแห่งหนึ่งใกล้กับจุดเกิดเหตุ จึงได้ลงมือทำร้าย นายสุทธิพงษ์ จนเสียชีวิตดังกล่าว นายกฤษฎา เล่าเรื่องราวที่เกิดขึ้นทั้งหมดว่า ตนเป็นผู้ก่อเหตุใช้อาวุธมีดทำร้าย นายสุทธิพงษ์ จริง ซึ่งตนกับผู้ตายเป็นเพื่อนสนิทกันมาก่อน แต่ดันมาผิดใจกันเพราะแอบมามีความสัมพันธ์ลึกซึ้งกับภรรยาของตน โดยตนสืบได้ว่า ฝ่ายหญิงถึงกับมีการซื้อรถเก๋งให้ใช้ อีกทั้งยังโกหกว่าไปทำงานอยู่ที่ จ.สระบุรี แต่แอบมาอยู่กินฉันท์สามีภรรยาที่ จ.นครสวรรค์ ทำให้ตนแค้นใจเป็นอย่างมาก
ตนจึงขับขี่รถจักรยานยนต์ออกจากบ้านที่ อ.ชุมแสง เพื่อมาตามหาและบังเอิญผ่านมาพบรถเก๋งคันที่คนรักสุดหัวใจแอบซื้อให้ใช้จอดอยู่ริมถนนฝั่งตรงข้ามสถานบันเทิงพอดี จึงตัดสินใจมุ่งตรงที่รถเก๋งคันดังกล่าว แล้วจึงปล่อยลมยางทั้ง 4 ล้อ ก่อนจะเดินไปซื้อมีดปลายแหลมร้านสะดวกซื้อ
หลังจากนั้น ตนก็ยืนรอให้ผู้ตายเดินออกมาที่รถ ตนจึงเปิดฉากเดินเข้าไปพูดคุยและมีปากเสียงทะเลาะวิวาทด้วยทันที และเพราะความแค้นจึงใช้อาวุธมีดที่ซื้อมาจ้วงแทงผู้ตายแบบไม่ยั้ง กระทั่งล้มลงไปนอนจมกองเลือด และเสียชีวิตในเวลาต่อมา ทางเจ้าหน้าที่จึงได้ควบคุมตัว นายนายกฤษฎา พร้อมหลักฐานอาวุธมีดที่ตกอยู่ในที่เกิดเหตุ ไปสอบสวนอย่างละเอียดเพื่อนำประกอบสำนวนคดีก่อน จะดำเนินการแจ้งข้อกล่าวหาฐานเจตนาฆ่าผู้อื่นฯ ตามกฎหมายในขั้นตอนต่อไป