ความเคลื่อนไหวของทีมวอลเลย์บอลสาวไทย หลังจากเสร็จสิ้นการแข่งขันวอลเลย์บอล เวิลด์กรังด์ปรีซ์ 2015 จนสามารถคว้าอันดับ 9 มาครองนั้นล่าสุด เมื่อวันที่ 19 กรกฎาคม ที่ผ่านมา ผู้เล่นและผู้ฝึกสอนทั้งหมด ก็เดินทางกลับถึงไทยแล้ว นำโดย "โค้ชอ๊อต" เกียรติพงษ์ รัชตเกรียงไกร ตามด้วย พรพรรณ เกิดปราชญ์, ฐาปไพพรรณ ไชยศรี, จรัสพร บรรดาศักดิ์, พิมพิชญา ก๊กรัมย์, ชัชชุอร โมกศรี หลังจากที่ผู้เล่นคนอื่นๆ อย่าง วิลาวัณย์ อภิญญาพงศ์, นุศรา ต้อมคำ, ปลื้มจิตร์ ถินขาว, อรอุมา สิทธิรักษ์ ฯลฯ เดินทางกลับไทยตั้งแต่วันที่ 18 กรกฎาคม ที่ผ่านมาแล้ว ขณะที่ "ปู" มลิกา กันทอง ก็เดินทางกลับพร้อมกับโค้ชอ๊อตเช่นกัน แต่พอมาถึงสนามบิน ก็แยกไปขึ้นรถที่โรงพยาบาลกรุงเทพมารอรับ เพื่อไปรักษาอาการป่วยต่อ"น้องบุ๋มบิ๋ม" ชัชชุอร โมกศรี ผู้เล่นดาวรุ่งวัยแค่ 15 ปี ของไทย ที่ได้รับโอกาสลงสนามในรายการระดับโลกอย่างเวิลด์กรังด์ปรีซ์ เผยว่า สำหรับรายการนี้ได้ประสบการณ์จากทีมชั้นนำของโลก เรื่องการตีการบล็อกทักษะต่างๆ ขณะที่เสียงวิจารณ์ในโลกออนไลน์นั้น พอทราบเรื่องก็ไม่ได้รู้สึกเสียใจ และอยากเก็บคำตำหนิไว้เพื่อมาปรับแก้ไขจุดบกพร่องตามที่เขาวิจารณ์มาสำหรับตนนั้นเพิ่งจะติดทีมชาติเป็นปีแรก อย่างไรก็ตามขอได้พิสูจน์ตัวเองในโอกาสต่อไป ส่วน "น้องบีม" พิมพิชญา ก๊กรัมย์ ดาวรุ่งวัย 17 ปี เผยว่า ขอบคุณสำหรับคำวิจารณ์ เพราะจะได้เอาไปปรับปรุงแก้ไขต่อไป และขอฝากเชียร์พวกเราทั้ง 2 คนด้วย