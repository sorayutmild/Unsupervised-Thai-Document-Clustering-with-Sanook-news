(23 ม.ค.) จากกรณี นายขวัญชัย สาราคำ หรือไพรพนา อายุ 61 ปี ประธานชมรมคนรักอุดร ถูกคนร้ายยิงถล่ม ขณะนั่งอ่านหนังสือพิมพ์ที่ระเบียงหน้าบ้านพัก จากนอกรั้วริมถนนอุดรธานี-สามพร้าว รวมกว่า 42 นัด ระยะทางกว่า 118 เมตร ทำให้นายขวัญชัยได้รับบาดเจ็บ ที่แขนและขาขวานอนพักรักษาตัวอยู่ที่ รพ.เอกอุดร ถนนโพศรี เทศบาลนครอุดรธานี โดยมีกำลังเจ้าหน้าที่ตำรวจ พร้อมอาวุธครบมือ 4 นาย ยืนเฝ้าหน้าห้องฯ ไม่ให้บุคคลที่ไม่เกี่ยวข้องเข้าไปข้างใน รวมถึงมีการตั้งจุดตรวจบริเวณทางเข้าโรงพยาบาลฯ เพื่อป้องกันกลุ่มคนร้าย เข้ามาก่อเหตุซ้ำอีกครั้ง
ผู้สื่อข่าวมติชนออนไลน์ รายงานว่า ขณะนี้อาการของนายขวัญชัยฯดีขึ้น สามารถพูดจาตอบโต้ได้ แต่ยังคงมีอาการอ่อนเพลีย เนื่องจากฤทธิ์ยาสลบ มีนายสุเทพ สุวรรณประดิษฐ์ เจ้าของสุเทพโปรโมชั่น และนายกรวีร์ สาราคำ บุตรชายนายขวัญชัย ดูแลอยู่ภายในห้องไอซียู
นายขวัญชัย เปิดเผยว่า คนร้ายใช้ปืนเข้าใส่ทีละนัดรวม 5 ครั้ง โดยนัดแรกรู้สึกเจ็บที่แขนขวา จากนั้นกระสุนก็มาถูกที่ขาทำให้ล้มลง จึงกลิ้งหลบกระสุนไปใต้โต๊ะในบ้าน จากนั้นก็ถูกยิงถล่มติดต่อกันหลายชุด มือปืนคงคิดว่ายิงตนตายแล้วจึงขับรถหนีไป ซึ่งตนดูแล้วมือปืนเป็นมืออาชีพ ที่ถูกส่งมาลอบฆ่าตนแน่นอน แต่ยืนยันว่า ตนยังพร้อมจะสู้ต่อไป และที่ตนรอดมาได้ เพราะเป็นลูกหลานหลวงปู่เสือดำ (หลวงพ่อทวีศักดิ์ ชุตินธโร วัดศรีนวลธรรมวิมล) ไม่เคยทำผิดศีลธรรม ไม่เคยผิดลูกผิดเมียใคร
" ภรรยาของผมบอกว่า ท่านอดีตนายกทักษิณ (พ.ต.ท.ทักษิณ ชินวัตร อดีตนายกรัฐมนตรี) โทรมา พร้อมจะให้ผมไปรักษาตัวที่ รพ.พระราม 9 กรุงเทพฯ ที่มีแพทย์เชี่ยวชาญระบบประสาทและกระดูก แต่ผมขอรักษาตัวที่อุดรธานี ที่เป็นบ้านของผม เพราะคิดว่าหากไปรักษาตัวที่กรุงเทพฯ คงถูกพวก กปปส.มาล้อมโรงพยาบาลแน่นอน ขนาด สตช.ที่มีตำรวจอยู่ยังถูกล้อม ผมจึงขอรักษาตัวอยู่ที่นี่ เพราะหากมีอะไร คนเสื้อแดงพร้อมจะออกมาปกป้องผมที่โรงพยาบาลได้ทันที หากถึงช่วงที่จะรักษาเรื่องระบบประสาท คงจะให้แพทย์ที่นั่น เดินทางมารักษาที่อุดรธานีแทน "