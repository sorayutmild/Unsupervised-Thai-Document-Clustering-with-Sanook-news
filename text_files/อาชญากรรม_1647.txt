ผู้สื่อข่าวรายงานว่า (7 ธ.ค.) เมื่อเวลา 22.22 น. ที่บริเวณแยกยูเทิร์น หน้าปั๊มแก๊ส แอลพีจี บ้านตะเคียน หมู่ 3 ต.ตะเคียน อ.เมือง จ.สุรินทร์ ช่วงหลักกิโลเมตรที่ 5 ถนนสายสุรินทร์-บุรีรัมย์ เจ้าหน้าที่ตำรวจ สภ.เมืองสุรินทร์ ได้รับแจ้งเกิดอุบัติเหตุ รถเก๋งชนท้ายรถเทรลเลอร์ 6 ล้อ บรรทุกรถเกี่ยวข้าว ทำให้มีผู้เสียชีวิตติดในซากรถ 1 ราย 
ที่เกิดเหตุพบรถเทรลเลอร์ 6 ล้อ ยี่ห้ออีซูซุ สีขาว ทะเบียน 82-4506 สุรินทร์ บรรทุกรถเกี่ยวข้าวแบบอุ้ม อยู่บนรถเทรลเลอร์ จอดในลักษณะยูเทิร์น หันหน้ารถกลับไปยังถนนสายบุรีรัมย์ มี นายแคต อายุ 33 ปี เป็นคนขับ
 ขณะที่ท้ายรถเทรลเลอร์ 6 ล้อ พบรถเก๋ง ยี่ห้อโตโยต้า วีออส สีดำทะเบียน กฉ 1990 สุรินทร์ สภาพด้านหน้ารถและหลังคารถยุบ ยับเยิน หลังคารถเปิดเกือบทั้งคัน เนื่องจากแรงพุ่งชน ท้ายรถเทรลเลอร์ ภายในรถเก๋งมี นายเซน อายุ 41 ปี อาชีพขายประกัน เป็นคนขับ เสียชีวิตคาที่
จากการสอบสวน คนขับรถเทรลเลอร์ 6 ล้อ ทราบว่า ขณะยูเทิร์นรถเพื่อจะกลับเข้าบ้าน มีรถเก๋งพุงชนท้ายดังสนั่น รถสั่นไปทั้งคัน ทีแรกนึกว่ารถปีนฟุตปาต มารู้ตอนจอดรถลงมาดู จึงรู้ว่ารถถูกชนท้าย และยืนยันว่าตนเองได้เปิดไฟเลี้ยวขวา มาไกลกว่า 20 เมตร เพื่อจะกลับรถเข้าไปในหมู่บ้าน 
หลังเกิดเหตุ บัวขาว บัญชาเมฆ นักชกมวยไทยชื่อดัง ได้นั่งรถตู้ผ่านมาจากทำธุระในพื้นที่ จ.สุรินทร์ เมื่อพบว่าเกิดอุบัติเหตุ จึงได้ลงจากรถ เพื่อแสดงตัวเป็นพลเมืองดีเข้าช่วยเหลือคนขับรถเก๋งซึ่งติดภายใน แต่เมื่อทราบว่าผู้ประสบเหตุเสียชีวิตคาที่แล้ว จึงได้สอบถามถึงสาเหตุ พร้อมแสดงความเสียใจกับเหตุการณ์ที่เกิดขึ้น ก่อนจะเดินทางกลับเข้ากรุงเทพฯ ต่อไป
เบื้องต้น อาสาสมัครกู้ภัยและกู้ชีพได้นำ ร่างผู้เสียชีวิตออกจากซากรถ และแพทย์ รพ.สุรินทร์ พร้อมด้วยเจ้าหน้าที่ตำรวจ ได้ตรวจสภาพศพในเบื้องต้น ก่อนจะนำร่างผู้เสียชีวิต ไปชันสูตรที่ รพ.สุรินทร์ โดยละเอียดต่อไป