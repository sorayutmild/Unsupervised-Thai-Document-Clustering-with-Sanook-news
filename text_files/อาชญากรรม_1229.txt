เจ้าหน้าที่ตำรวจ สน.สมเด็จเจ้าพระยา ได้แถลงข่าวจับกุมตัว นายเอก (นามสมมติ) อายุ 41 ปี ผู้ต้องหาตามหมายจับศาลอาญาธนบุรี เลขที่ 249/2555 เมื่อวานนี้ (4 พ.ค.) ในข้อหาข่มขืนกระทำชำเราเด็กหญิงอายุไม่เกิน 13 ปี อีกทั้งยังเป็นลูกสาวในไส้
นายเอก ได้ก่อเหตุข่มขืน ด.ญ.ก้อย (นามสมมติ) อายุ 11 ปี ซึ่งเป็นลูกสาวแท้ๆ ของนางเอก โดยเริ่มกระทำชำเรามาตั้งแต่เด็กหญิงอายุเพียง 7 ปี ขณะที่ยังพักอยู่ที่ จ.พระนครศรีอยุธยา ภายหลังนายเอกได้ย้ายเข้ามาอยู่ที่ห้องเช่าในกรุงเทพมหานคร โดยนำ ด.ญ.ก้อย มาด้วย และได้ข่มขืนกระทำชำเราลูกสาวแบบนี้อีกหลายครั้ง
จนกระทั่งเมื่อช่วงเทศกาลสงกรานต์ที่ผ่านมา ด.ญ.ก้อย ถูก นายเอก ข่มขืนและทุบตีทำร้ายร่างกายจนได้รับบาดเจ็บ พร้อมกับกักขังเอาไว้ภายในห้องเช่า แต่ ด.ญ.ก้อย สามารถหลบหนีออกมาได้ และได้เล่าเรื่องราวให้กับเพื่อนบ้านฟัง จึงได้พามาแจ้งความดำเนินคดี ขณะที่ นายเอก เกิดไหวตัวทันและหนีไปที่บ้านเกิด จ.พระนครศรีอยุธยา และถูกเจ้าหน้าที่ตำรวจตามจับกุมตัวมาได้ในที่สุด
นายเอก ให้การรับสารภาพว่า ด.ญ.ก้อย เป็นลูกสาวแท้ๆ เลี้ยงดูมาเพียงลำพัง หลังจากภรรยาหนีจากไปกับชายอื่น ทำให้ตัวเองรู้สึกเครียดแค้นภรรยา และได้ข่มขืนกระทำชำเรากับลูกสาวเพื่อระบายความแค้น ต่อมาเมื่อย้ายเข้ามาอยู่ในเมือง ลูกสาวเริ่มโตเป็นสาว มีหนุ่มๆ เข้ามาพัวพัน ตัวเองเกิดรู้สึกหึงหวง จึงทำร้ายร่างกายลูกสาวและจับขังเอาไว้ในบ้านไม่ให้ออกไปไหน
เบื้องต้นเจ้าหน้าที่ตำรวจได้ดำเนินจับกุมตัว นายเอก ตามหมายจับ และนำตัวส่งดำเนินคดีตามกฎหมายแล้ว ส่วน ด.ญ.ก้อย ได้นำตัวส่งให้แพทย์ได้ตรวจสภาพร่างกายและจิตใจต่อไป