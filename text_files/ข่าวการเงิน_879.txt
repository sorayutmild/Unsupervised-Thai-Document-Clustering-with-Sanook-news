กระทรวงแรงงาน ประกาศปรับขึ้นอัตราค่าจ้าง 20 สาขาอาชีพ เป็น 410-550 บาทต่อวัน มีผล 10 ส.ค. นี้
หม่อมหลวงปุณฑริก สมิติ ปลัดกระทรวงแรงงาน เปิดเผยว่า สำหรับการประกาศกำหนดอัตราค่าจ้างตามมาตรฐานฝีมือฉบับที่ 5 ตามแผนพัฒนามาตรฐานฝีมือแรงงานแห่งชาติ ซึ่งจะเริ่มในวันที่ 10 สิงหาคมนี้ จะบังคับใช้เพิ่มอีก 20 สาขาอาชีพ จากเดิมที่บังคับใช้ไปแล้ว 35 สาขาอาชีพ ในสาขาอาชีพ กลุ่มอุตสาหกรรมไฟฟ้าและอิเล็กทรอนิกส์ กลุ่มชิ้นส่วนรถยนต์และอะไหล่ กลุ่มยานยนต์ กลุ่มอัญมนี และกลุ่มโลจิสติกส์ จากเดิมที่อัตราค่าจ้างระดับที่ 1 จะอยู่ที่ 360 ถึง 420 บาทต่อวัน เป็น 410 ถึง 550 บาทต่อวัน ของอัตราค่าจ้างระดับที่ 2 ซึ่งจะเป็นการสร้างแรงจูงใจให้ผู้ใช้แรงงานได้มีการพัฒนาทักษะฝีมือแรงงาน โดยผู้ใช้แรงงานที่ผ่านการพัฒนาฝีมือแรงงานจะได้รับใบประกาศเพื่อนำไปประกอบการปรับขึ้นค่าจ้างจากนายจ้างตามประกาศของกระทรวงแรงงานทั้งนี้ ที่ผ่านมาพบว่า กระทรวงแรงงาน ได้มีการพัฒนาทักษะฝีมือแรงงานไปแล้วจำนวน 70,000 ราย จาก 55 กลุ่มสาขาอาชีพ