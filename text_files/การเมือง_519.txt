
โหรวารินทร์ชี้ดวงยิ่งลักษณ์อยู่ต่างแดนนานนับ 10 ปี ปิดฉากอำนาจเก่า แกนนำเริ่มตาสว่าง ชี้ไม่กระทบเลือกตั้ง 2561
(24 ส.ค.) นายวารินทร์ บัววิรัตน์เลิศ โหราศาสตร์ชื่อดังฉายา "โหร คมช." ได้ให้สัมภาษณ์กับสื่อมวลชนหลังนางสาวยิ่งลักษณ์ ชินวัตร อดีตนายกรัฐมนตรี ไม่มาปรากฏตัวที่ศาลในวันอ่านคำพิพากษาคดีจำนำข้าว โดยระบุว่าเป็นไปตามที่ตนเองได้ทำนายไว้เมื่อ 2 ปีก่อน ว่าผู้ที่กระทำความผิดจะต้องได้รับโทษและนางสาวยิ่งลักษณ์จะต้องเดินทางออกนอกประเทศตาม พ.ต.ท.ทักษิณ ชินวัตร อดีตนายกรัฐมนตรี ผู้เป็นพี่ชาย
โดยนางสาวยิ่งลักษณ์จะใช้ชีวิตในต่างแดนเป็นเวลาประมาณ 5-10 ปี ส่วนดวงประเทศหลังจากนี้ แม้จะเกิดแรงกระเพื่อมทางการเมือง แต่จะไม่เกิดความวุ่นวายขึ้นอีก เพราะหมดเวลาแห่งความแตกแยกไปแล้ว ทั้งนี้ โหรวารินทร์ ยังบอกด้วยว่า ดวงชะตาของสองพี่น้องอดีตนายกรัฐมนตรี หมดโอกาสที่จะได้กลับมามีอำนาจทางการเมืองอีกต่อไป อำนาจเก่าจะหมดไปเหมือนสายน้ำที่ไม่ไหลกลับ
เช่นเดียวกับกลุ่มแกนนำที่เคยให้การสนับสนุนก็จะค่อยๆ ลดบทบาทไปทีละคน โดยที่คนที่ชะตาน่าเป็นห่วงในขณะนี้ก็คือ นายวัฒนา เมืองสุข ที่มีโอกาสถูกลงโทษทางกฏหมายมากกว่า 1 เดือน สิ่งที่เกิดขึ้นในวันนี้จะไม่มีผลกับโรดแมพของรัฐบาลที่กำหนดไว้ โดยจะมีการเลือกตั้งในปี 2561
ส่วน พล.อ.ประยุทธ์ ที่ยังไม่หมดหน้าที่ในการดูแลประเทศ เชื่อว่าจะต้องอยู่บริหารประเทศไปอีกกว่า 10 ปี จนกว่าจะหมดเวลาของท่านไปเอง คล้ายกับ พล.อ.เปรม ติณสูลานนท์
หลังจากปี 2561 บรรยากาศของประเทศไทยจะดีมากขึ้นตามลำดับ เพราะหลายคนเริ่มรู้ความจริงในสาเหตุของเรื่องราวความวุ่นวายที่เกิดขึ้นตลอดช่วง 10 ปีที่ผ่านมากันแล้ว