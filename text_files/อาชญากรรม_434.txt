(6 ก.พ.) เจ้าหน้าที่ตำรวจภูธร จ.ชลบุรี ได้นำตัว นายวรพันธ์ โรจนสัตตรัตน์ หรือ เบิร์ด อายุ 30 ปี มาแถลงข่าวกับสื่อมวลชน หลังผู้เป็นพ่อพาเข้ามอบตัว พร้อมกับยอมรับว่าเป็นเจ้าของเงินล้านที่ถูกฉีกขาดและนำไปทิ้งในถังขยะ
นายวรพันธ์ ลูกชายเจ้าของร้านทองห้างรุ่งเจริญ ที่ตลาดหัวกุญแจ ให้การยอมรับว่า เงินล้านที่ถูกพบนถังขยะเป็นของตนเอง โดยเป็นฝีมือของนายวรพันธุ์ ลูกชาย ที่เกิดไม่พอใจและน้อยอกน้อยใจที่แบ่งเงินให้ลูก 3 คนไม่เท่ากัน จึงได้ทำการขโมยเงินขายทองออกมาสะสมทุกๆ วัน จำนวนละ 20,000 - 30,000 บาท เป็นเวลา 2 ปี ก่อนจะใช้กรรไกรตัดและเผาทำลายเงินไปบางส่วน และใส่ถุงกระดาษนำไปทิ้งถังขยะ ซึ่งอยู่ห่างจากบ้านพักเพียง 30 เมตร
นายวรพงษ์ โรจน์สัตตรัตน์ ผู้เป็นพ่อ เปิดเผยว่า ไม่เคยรู้สึกโกรธเกลียดลูก แม้ลูกจะถามอยู่ตลอดว่าทำไมพ่อไม่ยอมปล่อยให้ดูแลร้านทองสาขาพัทยา เหตุการณ์ครั้งนี้จึงถือเป็นความผิดของตัวเอง ทำให้ลูกเกิดอาการน้อยใจและกระทำการเช่นนี้
ขณะที่ในส่วนของรูปคดี ถือเป็นการกระทำที่ไม่ผิดกฎหมาย เนื่องจากไม่ใช่การลักทรัพย์ สามารถยอมความกันได้ภายในครอบครัว แต่อย่างไรก็ตาม เจ้าหน้าที่ตำรวจจะดำเนินการส่งเงินที่ถูกพบดังกล่าวไปพิสูจน์หาหลักฐานทางวิทยาศาสตร์เสียก่อน
อ่านข่าวที่เกี่ยวข้อง: พบธนบัตรกว่า 1.3 ล้านบาทถูกฉีกทิ้งขยะที่ชลบุรี