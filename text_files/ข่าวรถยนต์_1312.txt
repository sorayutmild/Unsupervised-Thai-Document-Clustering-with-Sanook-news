                เมื่อพูดถึงรถยนต์นั่งในกลุ่มซับคอมแพ็คคาร์แล้ว รถแฮทช์แบ็คยอดนิยมของคนไทยคงไม่ใช่ใครหรือเจ้าไหนที่จะครองใจไปมากกว่า รถยนต์จากค่ายเจ้าตลาด  Toyota ที่แม้  Toyota Yaris  จะเป็นรถที่ต้องฝ่าฟันกับคู่แข่งเจ้าประจำ ที่เข้ามาทำตลาดในกลุ่มนี้เช่นกัน  แต่ด้วยความง่ายในการจับจองเป็นเจ้าของและทรวดทรงที่โดนใจ มันก็เป็นหนึ่งในรถยนต์ที่คนไทยยังนึกถึงอยู่
                Toyota Yaris  อาจจะเป็นรถที่ยังไม่มีการเปิดเผยโฉมใหม่ออกมาหลังจากต่างประเทศวางจำหน่ายไปแล้ว ซึ่งมีกระแสข่าวที่ไม่แน่ไม่นอนที่ลือหนาหูในประเทศไทยว่า จริงหรือไม่ที่รถรุ่นนี้จะไม่เข้ามาทำตลาดต่อไปในอนาคตนั้น แต่ทว่าถ้าวันนี้ใครยังรักและชอบ Toyota Yaris  ในแบบสปอร์ต คงจะต้องถูกใจกับ Toyota Yaris RS เกียร์อัตโนมัติ ใหม่ ที่เพิ่มความสปอร์ต ล้ำสมัย ปราดเปรียวในทุกสภาวะการขับขี่
Toyota Yaris RS
ภายนอกสปอร์ตเข้ม เต็มอารมณ์รอบคัน 
 
                Toyota Yaris RS  เป็นการกลับมาอีกครั้งของการสรรสร้างซิตี้คาร์แฮทช์แบ็คยอดนิยมให้ถูกใจลูกค้ามากยิ่งขึ้น ด้วยการจับเอาความสปอร์ตมายัดใส่ลงเต็มทุกระเบียดนิ้ว ด้วยทรวดทรง 5 ประตู ที่คุ้นเคย ถูกปรับให้ดูดียิ่งขึ้น ด้วยกันชนหน้าใหม่ ในสไตล์  RS รับกับกระจังหน้าที่ลงตัวกับ สัญลักษณ์ รุ่น RS พร้อม โคมไฟหน้าใหม่ แบบรมดำ สวยงาม เพิ่มความดุดัน และ ไฟตัดหมอกหน้า ส่องสว่าง เพิ่มวิสัยทัศน์ในการขับขี่
                ด้านท้ายกันชนหลังถูกปรับเปลี่ยนให้สปอร์ตยิ่งขึ้นในสไตล์  RS  เร้าใจในเสน่ห์พร้อมรีเฟล็กเตอร์ ทั้ง 2 ข้าง รับกับ    โคมไฟหลังดีไซน์ใหม่ทันสมัยด้วยชุดไฟ  LED ประกบกับท่อไอเสียดีไซน์ใหม่ ใหญ่ขึ้นกว่าเดิม ท้ายสุด ปิดบัญชีของแต่งจัดเต็มกับล้ออัลลอยใหม่ ลาย 6 ก้านขนาด 16 นิ้ว พร้อมยางขนาด 195/50R 16
 
ภายในสุดล้ำ เน้นความทันสมัย 
 
                ในห้องโดยสาร Toyota Yaris RS มาพร้อมความสปอร์ตที่เริ่มจากเบาะนั่งหุ้มผ้า ให้ความสปอร์ตเต็มอารมณ์ กลมกลืนเสน่ห์ความเร้าใจ กับพวงมาลัย 3 ก้านทรงสปอร์ต พร้อมสวิตช์ควบคุมเครื่องเสียงบนพวงมาลัย แถมยังขับง่ายคล่องตัวด้วยระบบ พวงมาลัยพาวเวอร์ไฟฟ้า (EPS)
Toyota Yaris RS
                ความบันเทิงในห้องโดยสารเติมเสน่ห์ความทันสมัยด้วยเครื่องเล่น DVD หน้าจอสัมผัส ขนาด 5.8 นิ้ว พร้อมช่องต่ออุปกรณ์ AUX, USB และ SD Card  ในขณะที่เบาะนั่งด้านหลังปรับพับแยกส่วน แบบ 60 : 40 ปรับเปลี่ยนพื้นที่โดยสาร เพื่อรองรับสัมภาระได้หลากหลาย และเพิ่มความจุของพื้นที่เก็บสัมภาระด้านหลังอีก 48 ลิตร ที่ตอบโจทย์ที่ลงตัวในการใช้งาน
 
เครื่องยนต์ทรงสมรรถนะ เน้นปรับช่วงล่าง
 
                ตั้งแต่ Toyota Yaris  เข้ามาจำหน่ายในบ้านเรา เครื่องยนต์ขนาด 1.5 ลิตร จากขุมพลังรหัส 1NZ-FE  ถือเป็นตัวชูโรงสำคัญ ด้วยกำลังสูงสุด 109 แรงม้า (80 กิโลวัตต์) ที่ 6,000 รอบต่อนาที ให้แรงบิดสูงสุด 141 นิวตันเมตร ที่ 4,200 รอบต่อนาที ทั้งยังรองรับเบนซิน E20 ขับขี่ลื่นไหลทุกจังหวะ ด้วยเกียร์อัตโนมัติ Super ECT พร้อมเปลี่ยนตำแหน่งง่ายไม่หลง ด้วยคันเกียร์แบบ Gate Type
                ช่วงล่างถือเป็นไฮไลท์สำคัญ ของ  Toyota Yaris RS  ด้วยการนำเสนอระบบกันสะเทือนแบบสปอร์ต ปรับแต่งเสร็จสรรพทั้งโช้คอัพและสปริงปรับแต่งพิเศษทำให้เข้าโค้งได้อย่างมั่นใจยิ่งขึ้น
 
ความปลอดภัยเพียบพร้อม อัดแน่นด้วยมาตรฐานระดับโลก
 
                สมรรถนะที่มั่นใจอาจะช่วยให้การขับขี่ดีขึ้น แต่ Toyota Yaris RS  ก็ไม่ลืมที่จะปกป้องคนขับและผู้โดยสารด้านหน้า จากการชนด้านหน้าด้วยถุงลมนิรภัย SRS มาพร้อมเข็มขัดนิรภัย ELR แบบ 3 จุด ทุกที่นั่ง พร้อมกลไกดึงกลับ และผ่อนแรงดึงอัตโนมัติที่เบาะนั่งแบบ WIL Concept ช่วยดูดซับแรงกระแทกจากการชนด้านหลัง ลดอาการบาดเจ็บบริเวณต้นคอ และแผ่นหลังตอนบนและยังมั่นใจได้ยิ่งขึ้น จากโครงสร้างตัวถังนิรภัย GOA ดูดซับแรงกระแทก ลดความรุนแรงจากการชนด้วยการกระจายแรงสู่ตัวถัง
Toyota Yaris RS
                ระบบความปลอดภัยที่เพียบพร้อมรองรับเรื่องไม่คาดฝันนี้อาจจะไม่ได้ใช้เลยแม้แต่น้อย จากระบบเบรคที่มั่นใจได้ในทุกสภาวะการของขับขี่ใน Toyota Yaris RS  ที่มากับเบรค ABS ที่ทำงานผสานกันกับระบบ EBD ปรับแรงดันน้ำมันเบรคแบบอิสระ 4 ล้อ แปรผันตามน้ำหนักที่กดลงแต่ละล้อในขณะนั้นๆ และยังมีกุญแจรีโมท Immobilizer ช่วยป้องกันโจรกรรมอีกด้วย
 
            Toyota Yaris RS มาพร้อม 6 สี สะท้อนความโดดเด่น ได้แก่  Super White II, Silver Metallic,    Medium Silver Metallic, Super Red, Grey Metallic (สีใหม่) และ Attitude Black Mica  (สีใหม่) โดยมีราคาจำหน่าย ดังนี้ 
 
    รุ่น RS                 A/T         เกียร์อัตโนมัติ        ราคา    734,000 บาท
    รุ่น G                   A/           เกียร์อัตโนมัติ        ราคา    684,000 บาท
    รุ่น E                    A/T         เกียร์อัตโนมัติ        ราคา    644,000 บาท
    รุ่น E                    M/T       เกียร์ธรรมดา         ราคา    609,000 บาท
    รุ่น J                     A/T         เกียร์อัตโนมัติ        ราคา    589,000 บาท
    รุ่น J     มาตรฐาน A/T      เกียร์อัตโนมัติ        ราคา    579,000 บาท
    รุ่น J     มาตรฐาน M/T     เกียร์ธรรมดา         ราคา    544,000 บาท
 
 