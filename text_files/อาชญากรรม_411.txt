ด่วน! ศาลฎีกาจำคุก 2 พิธีกรดัง "บ๊วย-เอ๋" หมิ่น "ไผ่ วันพอยท์"คนละ 2 เดือน ปรับ 2 หมื่น รอลงอาญา 1 ปี
เมื่อวันที่ 25 พฤศจิกายน ที่ศาลอาญารัชดา ศาลอาญา อ่านคำพิพากษาของศาลฎีกาคดีนายไผ่ ลิกค์ นักแข่งรถยนต์ชื่อดังกลุ่ม ′′วันพ้อยท์′′ และผู้ช่วย อดีต ส.ส.กำแพงเพชร พรรคพลังประชาชน เป็นโจทก์ ยื่นฟ้อง นายเชษฐวุฒิ วัชรคุณ หรือ บ๊วย และ นางพรทิพย์ วงศ์กิจจานนท์ หรือ เอ๋ ในความผิดฐานหมิ่นประมาทด้วยการโฆษณา กรณีเมื่อวันที่ 22 พฤษภาคม และวันที่ 27 พฤษภาคม 2552 ทั้งสองซึ่งเป็นผู้ดำเนินรายการ "คันปาก" ทางโทรทัศน์สีกองทัพบกช่อง 7 ได้กล่าวหาทำนองว่าไผ่ วันพอยท์ พาดาราสาวรายหนึ่งไปเสพยาเสพติดที่บ้านพัก ซึ่งเป็นความเท็จ ทำให้โจทก์ได้รับความเสียหาย เสื่อมเสียชื่อเสียง
โดยศาลชั้นต้น พิพากษาให้จำคุกบ๊วย กับเอ๋ คนละ 3 เดือน และปรับคนละ 30,000 บาท แต่คำเบิกความเป็นประโยชน์แก่การพิจารณาลดโทษให้ 1 ใน 3 คงจำคุกทั้งสองคนละ 2 เดือน ปรับคนละ 20,000 บาท แต่เห็นควรให้โอกาสจำเลยโทษจำคุกจึงให้รอลงอาญาไว้ 1 ปี ต่อมาศาลอุทธรณ์กลับให้ยกฟ้อง
ขณะที่ศาลฎีกาพิเคราะห์แล้วเห็นว่า นายไผ่ ลิกค์ เบิกความยืนยันว่า ไผ่ วันพอยท์ คือสมญาณามของตน เป็นที่รู้จักของบุคคลทั่วไป ขณะที่ บ๊วย และ เอ๋ ไม่ได้นำสืบโต้แย้งว่า ไผ่ วันพอยซ์ ที่กล่าวถึง ไม่ได้หมายถึงโจทก์ ส่วนคำว่าอัพยา ที่ทั้งสองกล่าวถึงในรายการย่อมทำให้ผู้ฟังเข้าใจได้ว่า โจทก์ใช้ยาเสพติด ถือเป็นเรื่องรุนแรงในสังคม และ บ๊วย เอ๋ ได้พูดผ่านรายการโทรทัศน์ มีผู้ชมทั่วประเทศ แม้จะอ้างว่าเป็นการพูดตามบทที่ถูกจัดไว้ และไม่มีเจตนาหมิ่น ก็เป็นเพียงข้ออ้าง การกระทำของจำเลยทั้งสอง เป็นความผิดฐานหมิ่นประมาทโดยโฆษณา ที่ศาลอุทธรณ์ พิพากษามานั้น ศาลฎีกาไม่เห็นด้วย ฎีกาของโจทก์ฟังขึ้น พิพากษา ให้จำคุก บ๊วย-เอ๋ คนละ 2 เดือน ปรับคนละ 20,000 บาท แต่โทษจำคุกจึงให้รอลงอาญาไว้ 1 ปี ตามคำพิพากษาศาลชั้นต้น
ภายหลังบ๊วยกล่าวสั้นๆ ว่าพอใจกับผลคำพิพากษาของศาลฎีกา เพราะถือว่าคดีสิ้นสุดแล้ว