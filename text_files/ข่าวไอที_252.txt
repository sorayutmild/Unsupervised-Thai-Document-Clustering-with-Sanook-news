เพิ่งจะปั่นบทความว่าด้วย 9 เหตุผลที่ว่ากันว่า iPhone ดีกว่ามือถือ Android จริงจริ๊ง !! ไปเมื่อเช้านี้ (5 กุมภาพันธ์ 2558) แต่เพื่อไม่ให้ Android น้อยหน้า จึงขอหยิบอีกหนึ่งประเด็นจากเว็บไซต์ Business Insider ด้วย “15 เหตุผลที่ว่ากันว่ามือถือ Android ดี๊ดีกว่า iPhone !! ” มาลองดูกันซิว่าเหตุผลที่นำมาแย้งนั้นจะเป็นอย่างไร ไปติดตามกันครับ
1. เติมพื้นที่เก็บข้อมูลด้วย micro SD

แม้ iPhone พี่แกจะจัดสรรปันส่วนพื้นที่เก็บข้อมูลมาเป็นอย่างดี แต่สำหรับผู้ที่ชอบโหลดแอพฯ เยอะๆ มีไฟล์หนังไว้ดูยามว่างแบบ 24 ชั่วโมง พื้นที่เก็บข้อมูลในเครื่อง iPhone อาจไม่เพียงพอ ถ้าหันมาใช้มือถือ Android ส่วนใหญ่จะสนับสนุนให้ผู้ใช้สามารถเพิ่มพื้นที่เก็บข้อมูลได้ด้วย microSD Card ซึ่ง iPhone ไม่มีนะจ๊ะ !
2. แบตเตอรี่ถอดเปลี่ยนได้

แบตเตอรี่ย่อมมีอายุการใช้งานของมัน ซึ่งหากผู้ใช้ยังพอใจกับมือถือ Android ที่ใช้อยู่ แม้มันจะตกรุ่นไปแล้วก็ยังสามารถถอดเปลี่ยนแบตเตอรี่ เพื่อการใช้งานได้หลายชั่วโมงเหมือนช่วงซื้อเครื่องมาใหม่ๆ หรือในบางกรณีที่้เชื่อว่าผู้ใช้หลายท่านน่าจะเคยทำในเวลาที่มือถือ Android ค้างไปดื้อๆ ไม่รู้จะทำอย่างไร ก็ใช้วิธีถอด-ใส่แบตและเปิดเครื่องใหม่ซะเลย (แต่แนะนำว่าวิธีนี้ไม่ควรทำนะครับ ! )
3. มือถือ Android ใช้เป็นรีโมททีวีได้

มือถือ Android หลายแบรนด์ในปัจจุบันมักใส่ฟีเจอร์การใช้เป็นรีโมททีวีได้ ซึ่งในกรณีที่หารีโมททีวีไม่เจอ การใช้มือถือ Android แทนก็นับเป็นทางเลือกที่ช่วยแก้ปัญหาได้ แต่อาจใช้กับทีวีได้บางรุ่นเท่านั้น
4. แยกโฟลเดอร์ภาพให้โดยอัตโนมัติ

ข้อดีที่หลายท่านน่าจะชื่นชอบในกรณีดาวน์โหลดรูปภาพมาจากแหล่งต่างๆ ไม่ว่าจะเป็น LINE, Google, Twitter, IG หรือแม้กระทั่งภาพ Screenshot ในระบบ Android จะทำการตั้งโฟลเดอร์ภาพขึ้นมาโดยอัตโนมัติ เพื่อให้ผู้ใช้สามารถค้นหาภาพในแกลอรี่ได้อย่างสะดวก
5. มือถือ Android จะลงเพลงหรือคัดลอกไฟล์ภาพลงคอมพิวเตอร์ก็ทำได้ง่ายๆ

เป็นอีกหนึ่งเรื่องง่ายสำหรับผู้ใช้มือถือ Android ที่ต้องการนำเพลงจากในคอมพิวเตอร์หรือคัดลอกภาพในมือถือมาเก็บไว้ใน คอมพิวเตอร์ เพียงเสียบ USB เข้ากับมือถือและคอมพิวเตอร์ก็สามารถลากและวางไฟล์ต่างๆ ได้ง่ายๆแล้ว ผิดกับ iPhone ที่ต้องพึ่งพา iTunes
6. micro-USB สายเดียวใช้ได้กับมือถือ Android ได้เพียบ

ต่อให้มือถือ Android จะมีความหลากหลายของแบรนด์และรุ่น แต่ข้อดีในปัจจุบันอย่างหนึ่งคือการใช้สาย micro-USB สามารถใช้ร่วมกับมือถือ Android ได้เป็นจำนวนมาก
7. ติดตั้งแอพฯ ลงมือถือ Android ได้จากหน้าเว็บบราวเซอร์

หากยูสเซอร์และพาสเวิร์ดของ Google ที่ใช้ในเครื่องคอมพิวเตอร์เป็นอันเดียวกับที่ใช้ในมือถือ Android ท่านสามารถเปิดหน้าเพจ Google Play Stroe จากคอมพิวเตอร์และทำการติดตั้งแอพฯ ลงในมือถือ Android ได้
8. สร้างแอคเคาท์เพิ่มได้ ในกรณีที่มีผู้ใช้มือถือหลายคน

ในกรณีที่มือถือ Android มีลูกๆ ของคุณหยิบไปเล่นบ่อยๆ คุณสามารถตั้งแอคเคาท์เพิ่มเพื่อแยกออกจากแอคเคาท์หลักได้ เพื่อป้องกันการเข้าถึงแอพฯ บางประเภท หรืออาจใช้ป้องกันข้อมูลส่วนตัวที่คุณอาจไม่ต้องการให้ใครล่วงรู้ได้
 9. Google Maps ยังเหนือว่า Apple Maps

ต้องยอมรับว่า Google Maps กลายเป็นแผนที่นำทางที่ได้รับความนิยมมากจากผู้ใช้มือถือ Android หรือแม้กระทั่งในผู้ใช้ iPhone บางส่วนด้วย จากการพัฒนาระบบแผนที่อย่างต่อเนื่องทำให้เกิดความคลาดเคลื่อนในการนำทาง ค่อนข้างน้อย ตลอดจนมีคุณสมบัติของการรายงานสภาพการจราจรในแต่ละเส้นทางที่คุณต้องการเดิน ทาง แม้ Apple จะมีระบบแผนที่นำทางที่เรียกว่า Apple Maps แต่คุณสมบัติด้านการใช้งานที่ครอบคลุมดังเช่น Google Maps ยังนับว่าเป็นรองอยู่พอสมควร
10. ล็อคหน้าจอมือถือ Android ด้วยการลากจุดต่อจุด

ในข้อนี้อาจเป็นเรื่องยากที่จะบอกว่าระบบการล็อคหน้าจอของมือถือ Androdi กับ iPhone ของใครเจ๋งกว่ากัน เพราะมือถือ Android สามารถล็อคหน้าจอด้วยการใส่รหัสที่ใช้การลากจุดต่อจุดก่อนเข้าถึงหน้าโฮมสกรีน ส่วน iPhone 5s/ 6/ 6 Plus มีสแกนลายนิ้วมือหรือ Touch ID ซึ่งนับว่าเป็นคุณสมบัติเพื่อความปลอดภัยที่มีดีแตกต่างกัน
11. ปรับแต่งหน้าจอไม่รู้เบื่อด้วยวิตเจ็ตและ Launcher
 
เหล่าผู้ใช้ iPhone อาจอิจฉาตาร้อนกันบ้าง ในเมื่อทำได้แค่เปลี่ยนพื้นหลังของโฮมสกรีนและล็อคสกรีน แต่มือถือ Android สามารถเพิ่มลูกเล่นบนหน้าจอด้วยวิตเจ็ต หรือปรับแต่งรูปแบบการแสดงผลได้อย่างหลากหลายด้วย Launcher มีให้ดาวน์โหลดเพียบใน Google Play Store
12. เคลียร์แอพฯ ที่ไม่ต้องการจากโฮมสกรีนให้โล่งได้ง่ายๆ

สำหรับการติดตั้งแอพฯ บนมือถือ Android หลายท่านคงจะเห็นว่าไอคอนของแอพฯ จะปรากฎในโฮมสกรีนด้วยนอกเหนือจากในเมนูแอพส์ โดยหลายท่านอาจชอบที่จะให้โฮมสกรีนดูโล่งสะอาดตา ซึ่งใน Android สามารถจัดการแอพฯ ต่างๆ ไม่ให้แสดงบนโฮมสกรีนได้
13. เปิดหลายหน้าจอพร้อมกันได้

ฟีเจอร์เปิดหลายหน้าจอพร้อมกันหรือเรียกว่ามัลติวินโดว์ อาจเป็นฟังก์ชันบนอุปกรณ์ Android บางรุ่นเท่านั้น ให้ความสะดวกสำหรับท่านที่ต้องการเปิดใช้งานหลายหน้าจอไปพร้อมกันในคราว เดียว อาทิ เปิด Facebook ไปพร้อมกับเปิด YouTube ไปด้วย
14. แสดงไอคอนของแต่ละแอพฯ ที่แจ้งเตือนเข้ามา

ระบบการแจ้งเตือนของทั้ง Android และ iPhone จะแสดงหน้าป็อบอัพขึ้นมาคล้ายกัน แต่สำหรับมือถือ Android แถบด้านบนของโฮมสกรีนจะปรากฎไอคอนของแต่ละแอพฯ เพื่อแจ้งให้ทราบว่ามีการแจ้งเตือนมาจากแอพฯ ใดบ้าง
15. คำนวณเวลานอน หลังจากตั้งนาฬิกาปลุกในมือถือ Android

เป็นการแสดงผลเล็กๆ ที่หลายท่านอาจไม่เคยสังเกต เมื่อตั้งเวลาปลุกจากมือถือ Android จะปรากฎป็อบอัพแสดงเวลาที่เหลือในการนอนหลับให้ทราบได้ด้วย
ทั้ง 15 ข้อที่กล่าวไปเป็นการหยิบมาจากเว็บไซต์ Business Insider อีกเช่นกัน ส่วนใครจะเห็นด้วยกับทั้ง 15 ข้อหรือไม่ ลองส่งความคิดเห็นมากันได้นะครับ
