      อาการผิดปกติของรถยนต์ ส่วนใหญ่จะมีสัญญาณเตือนขึ้นโชว์ที่หน้าปัดเสมอ ซึ่งสาเหตุที่เกิดขึ้นก็แตกต่างกันไป แต่หากเข็มความร้อนขึ้นสูงผิดปกติ คนส่วนใหญ่มักเข้าใจว่า หม้อน้ำมีปัญหาแน่ๆ ซึ่งจริงๆ แล้ว มันก็ถูกต้องส่วนหนึ่ง แต่ก็ใช่ว่ามันจะมีอยู่เพียงแค่สาเหตุเดียว
      เดิมทีเข็มความร้อนจะอยู่กึ่งกลางของมาตรวัดอุณหภูมิ หรืออาจบวกลบมากน้อยนิดหน่อย (รถบางรุ่นอาจไม่มีมาตรวัดตรงนี้มาให้ เมื่อรถมีปัญหาจะมีสัญญาณไฟเตือนรูปกาน้ำขึ้นมาแทน) เมื่อคุณขับขี่ ก็คอยหมั่นตรวจดูด้วยว่า มันมีอาการผิดปกติ หรือสัญญาณแจ้งเตือนขึ้นมาหรือไม่
      สำหรับสาเหตุของอาการเข็มความร้อนขึ้นสูงผิดปกติ จริงๆ แล้วมันยังมีอยู่หลายข้อ ดังนี้
   1. หม้อน้ำ สังเกตดูว่าน้ำในหม้อน้ำลดลงเร็วกว่าเดิมหรือไม่ เพราะมันอาจมีการรั่วซึมภายในระบบระบายความร้อน   2. พัดลมหม้อน้ำ, เทอร์โมสวิตช์ และรีเลย์พัดลม หากเข็มความร้อนขึ้นในขณะที่รถติด และลดลงในขณะที่รถวิ่ง แปลว่ามีอย่างใดอย่างหนึ่งเสีย หรือถ้าซวยสุดๆ ก็เสียทั้งหมด   3. หม้อน้ำอุดตัน เข็มความร้อนจะขึ้นสูงในขณะที่รถวิ่งใช้งานอยู่   4. เข็มความร้อนขึ้นสูงตลอดเวลา ทั้งขณะวิ่ง และหยุดรถ มีความเป็นได้จากหลายสาเหตุ เช่น วาล์วน้ำไม่ทำงาน น้ำในระบบหล่อเย็นไม่เพียงพอ หม้อน้ำรั่ว ฯลฯ   5. เข็มความร้อนเสีย หรือเพี้ยน หากตรวจสอบทุกอย่างจนแน่ใจแล้วว่าไม่พัง หรือหาสาเหตุไม่เจอ อาจเป็นไปได้ว่า ตัวเข็มอาจมีปัญหาเองก็ได้
      หากไม่อยากจิตตกระหว่างเดินทาง คุณก็ควรจะรีบนำรถเข้าไปซ่อมที่อู่ หรือศูนย์บริการโดยเร็วที่สุด เพราะหากอาการหนักมากๆ มันจะส่งผลร้ายแรงขึ้นกว่าเดิม จนอาจทำให้เครื่องยนต์พังเลยก็ได้ และสำหรับคนที่ต้องเดินทางไกลบ่อยๆ อย่าลืมตรวจดูน้ำในหม้อน้ำอย่างน้อยอาทิตย์ละครั้งด้วย นอกจากนี้ควรหมั่นดูเข็มความร้อนระหว่างเดินทางให้ดี ไม่งั้นรถอาจเสียกลางทางได้
 

 