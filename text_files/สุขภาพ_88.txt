ไม่ว่าจะผู้หญิง และผู้ชาย อาการปวดท้องเกิดขึ้นได้ทุกเพศทุกวัย และตำแหน่งของอาการปวดท้องก็บอกถึงโรค หรืออาการผิดปกติของอวัยวะที่ต่างกันด้วย รวมไปถึงวิธีการรักษาที่แตกต่างกันโดยสิ้นเชิงเช่นกัน ดังนั้นเรามาลองเช็คดูกันดีกว่าว่าที่ๆ เราเคยปวดท้องอยู่บ่อยๆ เรากำลังเป็นโรคอะไรอยู่หรือเปล่า?
1. ปวดท้อง ตรงกลางท้อง ใต้ลิ้นปี่
ตำแหน่งอวัยวะ : กระเพาะอาหาร ตับอ่อน ตับ และกระดูกลิ้นปี่
ตำแหน่งนี้อาจเกี่ยวข้องกับอวัยวะหลายส่วน ดังนั้นต้องสำรวจที่อาการเบื้องต้นอีกเล็กน้อย
-           หากปวดเป็นประจำเมื่อหิว หรืออิ่ม อาจเป็นโรคกระเพาะอาหารอักเสบ
-           หากปวดท้องรุนแรง ควบคู่ไปกับอาการคลื่นไส้อาเจียน อาจเป็นโรคตับอ่อนอักเสบ
-           หากปวดท้อง แล้วกดเบาๆ เจอเป็นก้อนๆ ที่มีขนาดใหญ่ และแข็ง อาจเป็นโรคตับโต
 
2. ปวดท้องรอบสะดือ
ตำแหน่งอวัยวะ : ลำไส้เล็ก
อาจเป็นอาการเริ่มต้นของโรคท้องเดิน (ท้องเสีย) หรืออาการเริ่มต้นของไส้ติ่งอักเสบ (ก่อนที่จะย้ายข้างไปปวดท้องที่ด้านขวา) แต่หากรู้สึกเหมือนมีลมในท้องควบคู่ไปด้วย อาจหมายถึงกระเพาะอาหาร และลำไส้ทำงานผิดปกติ
 
3. ปวดท้อง บริเวณบั้นเอว ทั้งซ้าย และขวา
ตำแหน่งอวัยวะ : ท่อไต ไต และลำไส้ใหญ่
-           หากปวดท้องร่วมกับอาการถ่ายเป็นเลือด อาจจะเป็นลำไส้ใหญ่อักเสบ
-           หากปวดท้องที่บั้นเอว ยาวลามไปถึงต้นขา อาจเป็นนิ่วในท่อไต
-           หากปวดลามไปถึงด้านหลัง พร้อมมีไข้ และปัสสาวะขุ่น อาจเป็นกรวยไตอักเสบ
-           หากคลำเจอก้อนเนื้อ อาจเป็นไตโต หรือเป็นเนื้องอกในลำไส้ใหญ่
 
4. ปวดท้องน้อย ตรงกลาง
ตำแหน่งอวัยวะ ; กระเพาะปัสสาวะ หรือมดลูก
-           หากปวดท้อง พร้อมอาการปัสสาวะกะปริบกะปรอย หรือปัสสาวะขัด อาจเป็นกระเพาะปัสสาวะอักเสบ หรือนิ่วในกระเพาะปัสสาวะ
-           หากปวดท้องในช่วงที่มีประจำเดือน ปวดเกร็งๆ แต่ปวดนานเรื้อรัง และยังไม่มีบุตรอาจเป็นเนื้องอกในมดลูก
 
5. ปวดท้องน้อย ด้านซ้าย
ตำแหน่งอวัยวะ ; ปีกมดลูก และท่อไต
-           หากมีอาการปวดลามไปถึงต้นขา อาจเป็นนิ่วในท่อไต
-           หากปวดๆ หายๆ บ่อยๆ หรือปวดมากจนทนไม่ไหว อาจมีเนื้องอกที่ปีกมดลูก หรือซีสต์ที่ปีกมดลูกอักเสบ
-           หากปวดท้องร่วมกับถ่ายอุจจาระผิดปกติ อาจเป็นลำไส้ใหญ่อักเสบ หรือเนื้องอกในลำไส้
 
6. ปวดท้องน้อย ด้านขวา
ตำแหน่งอวัยวะ : ไส้ติ่ง ท่อไต และปีกมดลูก
-           หากมีอาการปวดลามไปถึงต้นขา อาจเป็นนิ่วในท่อไต
-           หากมีอาการปวด กดท้องแล้วเจ็บ อาจเป็นไส้ติ่งอักเสบ
-           หากปวดๆ หายๆ บ่อยๆ หรือปวดมากจนทนไม่ไหว อาจมีเนื้องอกที่ปีกมดลูก หรือซีสต์ที่ปีกมดลูกอักเสบ
-           หากคลำเจอก้อนเนื้อ อาจเป็นก้อนไส้ติ่ง หรือรังไข่ผิดปกติ
 
 
7. ปวดท้อง ชายโครงขวา
ตำแหน่งอวัยวะ : ม้าม
อาจมีความผิดปกติของม้าม เช่น ม้ามอักเสบ หรือคนที่ออกกำลังกายหนัก ถูกซ้อม ถูกทำร้าย ตกจากที่สูง อาจมีปัญหากระดูกชายโครงทิ่มม้าม
 
8. ปวดท้องที่ใต้ชายโครง ด้านขวา
ตำแหน่งอวัยวะ : ตับ และถุงน้ำดี
อาจจะเป็นบริเวณที่ไม่ค่อยมีใครปวดกันบ่อยๆ แต่หากมีอาการขึ้นมา ให้ลองกดเบาๆ หากเจอเหมือนก้อนแข็งๆ ประกอบกับมีอาการอื่น เช่น ตัวเหลือง ตาเหลือง อาจสันนิษฐานได้ว่าเป็นโรคที่เกี่ยวกับตับ และถุงน้ำดี เช่น ตับอักเสบ ฝีในตับ และถุงน้ำดีอักเสบ
 
อย่างไรก็ตาม หากมีอาการปวดท้องมากผิดปกติ หรือไม่แน่ใจว่าตัวเองเป็นอะไรกันแน่ ให้รีบพบแพทย์ เพื่อตรวจเช็คอย่างละเอียดจะดีที่สุดค่ะ
 
ขอบคุณข้อมูลจาก สสส. ภาพประกอบจาก istockphoto