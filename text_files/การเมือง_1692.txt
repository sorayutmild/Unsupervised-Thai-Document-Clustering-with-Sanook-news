2 นักศึกษาวางหรีดดำ อาลัยประธานสภาผู้แทนราษฎร ด้านหน้าประตู ส่งผลคนเสื้อแดง ไม่พอใจ กรูเข้าขับไล่ ทำร้าย
เมื่อสักครู่ที่ผ่านมา บริเวณด้านหน้าอาคารรัฐสภา เกิดความวุ่นวายเล็กน้อยเ มื่อ 2 นักศึกษาชาย ตัวแทนกลุ่มนักศึกษารักประชาธิปไตย เดินทางด้วยรถแท็กซี่มาที่อาคารรัฐสภา และนำพวงหรีด เขียนถึง นายสมศักดิ์ เกียรติสุรนนท์ ประธานสภาผู้แทนราษฎร มาวางไว้บริเวณด้านหน้าประตูทางเข้าอาคารรัฐสภา
ส่งผลให้ กลุ่มคนเสื้อแดงที่มาชุมนุมอยู่ในบริเวณใกล้เคียง ซึ่งได้มาให้กำลังใจในการแถลงนโยบายของรัฐบาลต่อรัฐสภานั้นเกิดความไม่พอใจและได้เข้ามาขับไล่นักศึกษาทั้ง 2 คนออกจากพื้นที่
หลังจากนั้น 2 นักศึกษา ได้เข้ามาพบกับสื่อมวลชนภายในอาคารรัฐสภา โดย นายยุทธภูมิ ปั้นแล่ง อายุ 34 ปี ตัวแทนนักศึกษารักประชาธิปไตย กล่าวถึง ความจำเป็นต้องนำพวงหรีดมาวางด้านทางเข้าอาคารรัฐสภาว่าเป็นการแสดงออกถึงสิทธิทางการเมือง เพื่อเรียกร้องให้ นายสมศักดิ์ เกียรติสุรนนท์ ประธานสภาผู้แทนราษฎร ทำหน้าที่ฝ่ายนิติบัญญัติ ด้วยความเป็นกลาง เพื่อความเรียบร้อยในการประชุมสภาผู้แทนราษฎร หรือ การประชุมรัฐสภา และหากยังไม่มีความเป็นกลาง ก็จะกลับมาเรียกร้องอีกครั้ง
ส่วนกรณีที่ถูกกลุ่มผู้สนับสนุน พรรคเพื่อไทยกว่า 10 คน รุมทำร้ายร่างกายจะไม่ติดใจเอาความ เนื่องจากเห็นว่าเป็นการแสดงออกของการเรียกร้องทางการเมืองด้วยเช่นกัน
 