ผู้สื่อข่าวรายงานว่า นายวรวิทย์ ชัยลิมปมนตรี ผู้อำนวยการธนาคารออมสิน แถลงข่าว วันนี้มีผู้มาถอนเงินออกจากธนาคารกว่า 30,000 ล้านบาท จากปกติ 7,000 ล้าน อย่างไรก็ตามมีผู้มาฝากเงินเพิ่มเช่นกัน โดยมีจำนวน 10,000 ล้านบาท
ทั้งนี้ นายวรวิทย์ ยืนยันว่าการที่มีประชาชนมาถอนเงินจำนวนมากไม่กระทบกับสภาพคล่องของธนาคาร เพราะยังมีสภาพคล่องสูงถึง 2.3 แสนล้านบาท และยังไม่มีแผนที่จะให้ ธ.ก.ส. กู้เงินเพิ่มแต่อย่างใด 
ด้าน นายธวัชชัย ยงกิตติกุล เลขาธิการสมาคมธนาคารไทย กล่าวถึงกรณีที่ธนาคารออมสินปล่อยสินเชื่อระหว่างธนาคารให้ ธ.ก.ส.ว่า เป็นเรื่องที่ฝ่ายกฎหมายของธนาคารต้องพิจารณาให้รอบคอบ เพราะมีความเสี่ยงมาก ธนาคารพาณิชย์ทั่วไปจึงไม่กล้าปล่อยกู้ครั้งนี้ และ หาก ธ.ก.ส.กู้เงินออมสินแล้วไปปล่อยต่อให้เอกชนที่มาประมูลข้าวในโครงการรับจำนำนั้นสามารถทำได้ เพราะเมื่อรัฐบาลขายข้าวให้เอกชนได้แล้วค่อยนำเงินมาจ่ายชาวนา แต่ถ้า ธ.ก.ส.กู้มาแล้วนำไปปล่อยกู้ต่อให้รัฐบาล เพื่อไปจ่ายเงินคืนชาวนาจะผิดตามมาตรฐานการบัญชีทันที ซึ่งทางสมาคมฯ มีความเป็นห่วงในเรื่องนี้มาก ขณะเดียวกันก็เป็นห่วงกรณีที่ประชาชนแห่ไปถอนเงินจากธนาคารออมสินด้วย เพราะเรื่องนี้เป็นเรื่องใหญ่ที่ผู้บริหารธนาคาร และรัฐบาล ต้องออกมาชี้แจงและให้ข้อมูลที่ถูกต้อง เพื่อให้สังคมคลายความสับสน