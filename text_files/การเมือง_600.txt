วันนี้ (19 ก.ย. 61) ผู้สื่อข่าวรายงานว่า เฟซบุ๊กของ วาสนา นาน่วม ผู้สื่อข่าวอาวุโสสายทหารและความมั่นคงโพสต์ข้อความอธิบายเรื่องราวความเป็นมาระหว่าง พล.อ.ประวิตร วงษ์สุวรรณ กับ นายทักษิณ ชินวัตร โดยมีรายละเอียดดังนี้
ทำไม “ทักษิณ” ถึง ย้อนเกล็ด “บิ๊กป้อม” ได้ถึงขนาดนี้!!!
ก็ตอนนั้น ในยุคที่ “ทักษิณ ชินวัตร” ยังเป็นนายกฯ ใครๆ ก็วิ่งเข้าหา บิ๊กทหารหลายคนตอนนั้น เรียก “พี่ทักษิณ” เพราะจบเตรียมทหาร 10
ทหารตบเท้าที่ บ้านจันทร์ส่องหล้า กันบ่อยครั้ง และมีก๊วนประจำบ้านจันทร์ส่องหล้า และใกล้ชิด "คุณหญิงอ้อ-พจมาน ชินวัตร" มีก๊วนหน้าบ้าน และหลังบ้าน รวมทั้งสาวใหญ่ เลขาฯ คนใกล้ชิดคุณหญิงอ้อ สมัยนั้นมีการจับคู่ เป็นแม่สื่อให้ บิ๊กทหาร กับคนใกล้ชิดคุณหญิงอ้อ แต่ที่สำเร็จ คือ คู่ของ บิ๊กบิ๊ก-พล.อ.อ.คงศักดิ์ วันทนา ผบ.ทอ. ที่ภริยาเสียชีวิตพอดี จากนั้นมาแต่งงานกับคุณลูกน้ำ สลิลลาวัลย์ คนสนิทคุณหญิงอ้อ จนถูกมองว่าเป็นกลยุทธ์ เครือญาติ เครือเพื่อน เพื่อสร้างสายสัมพันธ์ความไว้วางใจ และมีอีกหลายคู่ ที่พยายามเป็นแม่สื่อ แต่ไม่สำเร็จ
พลเอก ประวิตร เป็นนายทหารโสดจากแดนบูรพาพยัคฆ์ สระแก้ว ก็เป็นอีกหนึ่งคนที่ตกอยู่ในเป้าหมาย บิ๊กป้อม ถือเป็นดาวรุ่งคนเก่งใน ทบ. คนหนึ่ง ที่โตมาในไลน์ แต่เสียจังหวะเพราะโดน พลเอก สุรยุทธ์ จุลานนท์ ผบ.ทบ.ในขณะนั้นจับดอง
เรื่องราวมากมายเกิดขึ้นระหว่างทาง จนในที่สุด “ทักษิณ” ไฟเขียวให้เด้ง บิ๊กตุ้ย-พลเอก ชัยสิทธิ์ ชินวัตร ญาติผู้พี่ที่เป็น ผบ.ทบ. มา 1 ปี มาแขวนเป็น ผบ.สส. แล้ว เปิดทางให้ บิ๊กป้อม ขึ้นเป็น ผบ.ทบ. 1 ปี ก่อนเกษียณ ครั้งนั้นทำให้ พลเอก ชัยสิทธิ์ รุ่นพี่ ตท.5 กับ พลเอก ประวิตร ตท.6 ไม่มองหน้ากันเลย และมีเรื่องคาใจกันมาจนทุกวันนี้
นี่จึงเป็นส่วนหนึ่งที่ทำให้ นายทักษิณ แม้จะเป็น ตท.10 รุ่นน้อง จึงสวนกลับ พลเอก ประวิตร รุ่นพี่ ตท.6 ในทวิตเตอร์ Thaksinlive ว่า “ท่าทีและน้ำเสียงขึงขังน่ากลัวจัง ไม่นุ่มนวลอ่อนหวานเหมือนตอนมาเกาะโต๊ะขอเป็น ผบ.ทบ. เลย” หลัง พลเอก ประวิตร ถามกลับ “บ้านเมือง มันยุ่งอยู่นี่ เพราะใครล่ะ?" ตอบโต้ที่นายทักษิณโพสต์เฟซบุ๊กย้อนรำลึกในโอกาสครบรอบ 12 ปีรัฐประหาร 19 กันยายน 2549
โดย พล.อ.ประวิตร ยืนยันว่าการรัฐประหารครั้งนั้น "ไม่ใช่พวกเรา พวกเราไม่เกี่ยวนะ"
ส่วนการที่ นายทักษิณ โพสต์ข้อความในทำนองพร้อมปรองดองนั้น พลเอก ประวิตร กล่าวว่า “เอาเรื่องกฎหมายที่เขาผิด ให้เขาเคลียร์ให้ได้ซะก่อนเถอะ แล้วค่อยว่ากัน”

>> ช้ำกันพอหรือยัง? "ทักษิณ" โพสต์รำลึกครบรอบ 12 ปีรัฐประหาร 19 กันยา
>> "ทักษิณ" ปล่อยหมัดเด็ด! แซว "บิ๊กป้อม" ไม่เห็นอ่อนหวานเหมือนตอนขอเป็น ผบ.ทบ.
ถือว่าเป็นควันหลงในแวดวงการเมืองในวาระครบรอบ 12 ปีของการรัฐประหาร 19 กันยายน 2549 ที่เจ็บๆ คันๆ มันส์ๆ ถูกใจคอการเมืองนักแล