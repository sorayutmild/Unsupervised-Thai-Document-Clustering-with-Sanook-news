สาวฝรั่งฟ้อง รพ.ยันฮี หลังศัลยกรรมจมูกแล้วเสียรูป เรียกค่าเสียหาย 8.4 ล้านบาท จ่อร้องเีรียนแพทยสภา
(21 ก.พ.) วานนี้ (20 ก.พ.) ผู้สื่อข่าวรายงานว่า ที่ศาลนัดพร้อมคดีหมายเลขดำ ผบ.4043/2554 ที่ นางสาวเฮเลน่า เกรสซ์ ผู้ร้อง ยื่นฟ้องโรงพยาบาลยันฮี นพ.สุทัศน์ คุณวโรตม์ แพทย์เจ้าของไข้ และ นางธัญญลักษณ์ หรือ ป้าวุ้นเส้น เลิศปิยะ ผู้แนะนำให้ทำศัลยกรรม เป็นผู้ถูกร้องที่ 1-3 ตามลำดับ เรื่องละเมิด ผิดสัญญา เรียกค่าเสียหายจำนวน 8,432,400 บาท กรณีเข้าทำศัลยกรรมจมูกและคาง กับโรงพยาบาลยันฮี แต่ผลปรากฏว่าจมูกเสียรูป
เมื่อถึงเวลาตามนัดหมายทนายผู้ร้องและทนายผู้ถูกร้องมาศาล โดยทนายผู้ร้องแถลงต่อศาลว่า จำเลยเพิ่งยื่นคำให้การต่อศาล จึงยังไม่ทราบว่าจะยื่นบัญชีพยานกี่ปาก ขอให้ศาลอนุญาตเลื่อนนัดใหม่
เมื่อศาลพิเคราะห์แล้ว เห็นว่าทนายผู้ร้องแถลงต่อศาลว่าทนายผู้ถูกร้องเพิ่งยื่นคำให้การวันนี้ จึงขอเวลาตรวจสอบคำให้การ เพื่อประโยชน์ในการสืบพยานผู้ร้อง เพื่อจะทราบว่าต้องสืบพยานผู้ร้องปากใดบ้าง สอบถามทนายผู้ร้องไม่คัดค้าน จึงอนุญาตให้เลื่อนนัดพร้อม และกำหนดวันนัดพิจารณาคดีไปวันที่ 23 เม.ย.2555 เวลา 09.00 น. ด้านนางสาวเอเลน่า กล่าวว่าหลังจากเกิดเหตุก็ได้ขอไกล่เกลี่ยกับทางโรงพยาบาลหลายครั้ง เพื่อให้รับผิดชอบการรักษาจมูกตามจำนวนเงินจริง แต่ได้รับคำตอบว่าจะคืนเงินค่าทำศัลยกรรมให้ ซึ่งไม่เพียงพอต่อค่ารักษา จึงนำเรื่องมาฟ้องเรียกค่าเสียหาย โดยวันนี้ศาลก็ได้สอบถามอีกครั้ง ตนก็พร้อมที่จะไกล่เกลี่ย แต่ทางฝ่ายผู้ถูกร้องยืนยันจะขอสู้คดี อย่างไรก็ตาม ตนได้นำเรื่องนี้ไปร้องต่อแพทยสภาอีกด้วย
 