ความคืบหน้าล่าสุด
ค้นบ้านพัก ซ.ปรีดีฯ 31 พบระเบิดแสวงเครื่องอีก 2 ลูก
มีรายงานว่า จากการตรวจค้นบ้านพัก เลขที่ 66 ซอยปรีดีพนมยงค์ 31 ซึ่งเป็นจุดแรกที่เกิดเหตุระเบิดขึ้น จนทำให้มีผู้เสียชีวิต 1 คน และบาดเจ็บอีก 3 คนนั้น มีการพบระเบิดแสวงเครื่องพร้อมต่อวงจรเรียบร้อยถึง 2 ลูกด้วยกัน ซึ่งขณะนี้ เจ้าหน้าที่กำลังเข้าเก็บกู้วัตถุระเบิดดังกล่าว
พบแล้วบ้านผู้ต้องสงสัย ซุกระเบิด ซ.ปรีดีฯ 31
เจ้าหน้าที่ตำรวจเข้าตรวจค้นบ้านนายแซยิด โมราบิ  ผู้ต้องสงสัยชาวอิหร่าน ตำรวจพบบ้านหลังดังกล่าว เป็นบ้านชั้นเดียว สีขาว ในซอยปรีดีพนมยงค์31 (ซอยเจริญใจ) โดยตำรวจพบร่องรอยการเกิดระเบิดในบ้าน และคาดว่ามีระเบิดอยู่ในบ้านอยู่อีกจำนวนหนึ่ง นอกจากนั้นยังพบรถแท็กซี่ซึ่งโดนระเบิดพังยับทั้งคัน อยู่บริเวณหน้าบ้าน ขณะนี้เจ้าหน้าที่ตำรวจยังกันไม่ให้เข้าพื้นที่บริเวณดังกล่าว
รองผบช.น. เผยคนร้ายก่อเหตุปาระเบิด3จุด
พล.ต.ต.พิสิฏฐ์ พิสุทธิ์ศักดิ์ รองผู้บัญชาการตำรวจนครบาล เปิดเผยภายหลังลงพื้นที่ตรวจสอบที่เกิดเหตุว่า เหตุดังกล่าวนั้น เกิดขึ้นเมื่อเวลา 15.00 น. ได้เกิดเสียงระเบิดขึ้น 1 ครั้ง ที่บริเวณห้องพักของผู้ต้องหา ภายในซอยปรีดีพนมยงค์ 12 จากนั้นคนร้ายก็ได้ลงมาเรียกรถแท็กซี่ แต่แท็กซี่คันดังกล่าวไม่จอดรับ จึงปาระเบิดใส่แท็กซี่ ทะเบียน ทร1419 ที่บริเวณปากซอยปรีดีพนมยงค์ 31 ทำให้คนขับแท็กซี่ได้รับบาดเจ็บ
ต่อมาเจ้าหน้าที่สายตรวจ สน.คลองตัน ได้มาพบคนร้าย ที่บริเวณด้านหน้าโรงเรียนเกษมพิทยา คนร้ายจึงพยายามปาระเบิดใส่เจ้าหน้าที่ แต่ระเบิดเกิดหล่นลง จึงทำให้เกิดระเบิดใส่ตัวเองได้รับบาดเจ็บแขนขาขาดดังกล่าว
สยองรับวาเลนไทน์ เกิดเหตุระเบิด 3 ครั้ง ที่ ซ.ปรีดีพมนมยงค์ 31-42 ส่งผลให้เบื้องต้นมีผู้ได้รับบาดเจ็บขาขาด 1 ราย บาดเจ็บสาหัสอีก 2 ราย ตำรวจชุดเก็บกู้เร่งรุดตรวจสอบแล้ว
(14 ก.พ.) เมื่อสักครูที่ผ่านมา ได้เกิดเหตุระเบิดขึ้น 3 ครั้ง ใน 3 จุด  ที่ ระหว่าง ซ.ปรีดีพนมยงค์ 31-42 ซ.สุขุมวิท 71 ท้องที่ สน.คลองตัน ที่เกิดเหตุทราบว่าเป็นโทรศัพท์เรียงกันอยู่หลายตู้ สอบถามจากประชาชนในบริเวณนั้นทราบว่า คนร้ายมีลักษณะเหมือนแขกขาว หิ้วเป้สะพายมา และวางไว้ที่บริเวณดังกล่าว และมีพลเมืองดีได้ยกกระเป๋าดังกล่าวจะตามไปคืนให้ แต่เกิดระเบิดขึ้นเสียงดังสนั่น ทำให้ชายไม่ทราบชื่อ ขาขาดทั้งสองข้าง 1 ราย และถูกสะเก็ดระเบิดบาดเจ็บสาหัสอีก 2 ราย ถูกนำส่ง โรงพยาบาลกล้วยน้ำไทแล้ว
ที่บริเวณหน้าโรงเรียนเกษมวิทยา ล่าสุดทาง ตร.สน.คลองตัน ปิดกั้นบริเวณที่เกิดเหตุแล้ว และตำรวจหน่วยเก็บกู้วัตถุระเบิด หรือ อีโอดี รุดไปที่เกิดเหตุแล้ว ส่วนส่าเหตุจะเป็นการก่อวินาศกรรมหรือไม่นั้นอยู่ระหว่างการสอบสวน ส่วนความคืบหน้าจะนำเสนอต่อไป
ด้าน นพ.สุวินัย บุศราคัมวงษ์ แพทย์ประจำโรงพยาบาลกล้วยน้ำไท1 กล่าวว่า มีผู้บาดเจ็บมาทำการรักษาอาการทั้งหมด 4 ราย ประกอบด้วย
คุณสุธาทิพย์ สัจจะดำรงค์คุณขันชัย บุญสูงเนินคุณอภิชาติ (ไม่ทราบนามสกุล)คุณกังวาน หอประสาททอง
โดยผู้บาดเจ็บทั้งหมดแพทย์ได้ทำการรักษาอาการจนปลอดภัยแล้ว คาดว่า ในช่วงเย็นๆ ก็สามารถกลับบ้านได้
ขอขอบคุณภาพจาก ทวิตเตอร์ @motorcyrubjang