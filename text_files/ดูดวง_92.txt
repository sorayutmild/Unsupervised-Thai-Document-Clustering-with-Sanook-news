คนปีกุนเป็นคนง่ายๆ สบายๆ เอามากๆ  พวกเขามักโทษตัวเองและมองเป็นความรับผิดชอบ หากทำสิ่งใดผิดพลาด รวมถึงจะให้ความสำคัญอย่างสูงในการทำให้ผู้คนรอบข้างรู้สึกสะดวกสบาย คนปีกุนเป็นคนฉลาดมากในบางเรื่อง เป็นคนอยากรู้อยากเห็น และจะไม่ยอมปล่อยให้บทสนทนาผ่านไป หากยังไม่เข้าใจถึงเรื่องที่คุยกันอยู่ รวมถึงยังตรวจสอบทุกเรื่องที่ไม่รู้ เพื่อจะได้นำไปสู่การหาคำตอบ อย่างน้อยๆ ก็โดยเบื้องต้นของเรื่องนั้นๆ แต่เนื่องจากคนราศีกุนไม่ชอบขุดค้นหาคำตอบทีละหัวข้อ จึงมักเป็นคนรู้กว้างหลายเรื่อง มากกว่ารู้ลึกเพียงเรื่องเดียว
ผู้ที่เกิดในปีกุนเชื่อว่าเนื้อแท้ภายในของทุกคนนั้นดีงาม ส่วนคนที่แสดงลักษณะนิสัยเลวทราม เป็นเพราะมีจิตใจสับสน จึงแสดงออกมาในทางลบ เนื่องจากคุณสมบัติที่น่าชื่นชมในด้านความเข้าอกเข้าใจและความมีเมตตานี่เอง ทำให้คนราศีกุนรับมือกับสิ่งต่างๆ ได้ง่าย นอกจากนี้ยังเป็นคนซื่อๆ และมักหลีกเลี่ยงปัญหาปวดหัว รวมถึงการสูญเสียทรัพย์สิน ด้วยการไม่ไว้วางใจคนอื่น แต่วิธีนี้ก็อาจทำลายโอกาสทำสิ่งดีๆ ต่อผู้อื่นไปก็เป็นได้ คนราศีกุนเข้าใจในสิ่งเหล่านี้อย่างถ่องแท้ แต่ก็เลือกรักษาเสน่ห์ในแบบวัยเยาว์นี้ไว้ แม้ว่ามันจะทำให้พวกเขาอ่อนแอก็ตาม
ถ้าคุณเกิดในปีนักษัตรกุน โดยธรรมชาติของคุณเป็นคนค่อนข้างปิดกั้น หรือปกป้องตัวเองสูง ช่วยให้เป็นอิสระจากความคิดจำกัดตัวเอง นอกจากนี้ คนราศีกุนยังมีโชคหนุนนำทั้งด้านชีวิตและความรัก มีแนวโน้มจะเป็นเต่าในนิทานอีสปเรื่องกระต่ายกับเต่า นั่นคือ ช้า แต่อดทน มีแบบแผน ซึ่งช่วยให้สามารถเผชิญทุกสิ่งในชีวิตได้ด้วยความสงบและอดทน กระทั่งสามารถประสบผลสำเร็จได้อย่างสวยงาม เกินหน้าใครๆ ที่อยู่รอบข้าง หากคุณมีเพื่อนเป็นคนราศีกุน พวกเขาไม่ต้องการใครให้มาแนะนำเรื่องการใช้ชีวิต จึงอาจไม่ฟังคุณในเรื่องนี้ก็เป็นได้ รวมถึงการให้ความช่วยเหลือต่างๆ กับคนราศีนี้ ก็ควรจะพิจารณาให้ดี และช่วยเหลืออย่างเงียบๆ ไม่เอิกเกริก รวมถึงไม่ตีขลุมเอาเองว่า คนราศีกุนต้องการความช่วยเหลือ
คนปีกุนก็มักถูกเพื่อนและครอบครัวประเมินศักยภาพต่ำกว่าความเป็นจริง ทั้งที่จริงๆ แล้ว คนปีกุนมีความสามารถไม่ต่างจากคนอื่นในการทำฝันให้เป็นจริง และมีปลายทางแห่งความสุขตามที่ต้องการ ขอเพียงแต่ให้พวกเขาได้มีโอกาสทำมันในรูปแบบและวิถีทางของตัวเอง
คนราศีกุนชอบความหรูหราฟุ่มเฟือยไม่ต่างจากคนทั่วไป แต่จะมีความสุขเป็นพิเศษหากได้แบ่งปันสิ่งเหล่านั้นให้คู่รัก เพื่อนสนิท หรือคนในครอบครัว สำหรับด้านความรัก ราศีนี้อาจจะอยู่บนเส้นทางที่ขลุกขลักไปบ้าง แต่ก็มีแนวโน้มจะได้คู่ครองที่ตรงใจ และช่วยเสริมสร้างคุณลักษณะซึ่งกันและกันได้เป็นอย่างดี
 
ปีนี้ชาวหมูจะวางท่าโดยยังไม่รู้ตัวว่าจะเจอกับอะไร เจ้าแม่สุนัขไม่เคยให้อะไรใครโดยไม่คาดหวังการทำเต็มที่จากคนคนนั้น ซึ่งชาวหมูไม่เข้าใจ และยังเฝ้าสับสนงุนงงว่าทำไมชีวิตตัวเองไม่เคยเข้าท่าเหมือนใครเขา ทุกอย่างขึ้นอยู่กับตัวคุณทั้งนั้น แทนที่จะโยนความผิดให้ใครต่อใคร ชาวหมูควรจะตั้งต้นเอาจริงเอาจังกับอนาคตเสียที
มันจะดีแน่ถ้าครึ่งปีแรกนี้คุณเลิกนิสัยทำตัวเป็นเด็ก เริ่มวางแผนในสิ่งที่คุณอยากทำ และยอมรับอย่างจริงใจว่าที่ผ่านมาคุณปล่อยปละละเลยมาตลอด แน่นอนว่าคุณมีสิทธิ์จะล่องเรือในทะเลแล้วเฝ้าภาวนาไม่ให้เจอพายุ แต่คุณก็สามารถจะหาทางป้องกันตัวเองจากพายุได้เช่นกัน ด้วยการเลิกใช้อารมณ์และเลิกทำตัวแบบเด็กๆ นี่ล่ะ
การเลิกนิสัยนี้ไม่ต้องใช้อะไรมาก เริ่มด้วยการบันทึกสิ่งที่คุณยังไม่ได้ทำหรือทำไม่สำเร็จลงไป จากนั้นแงะตัวเองออกจากโซฟานุ่มนิ่มแล้วลงมือทำ ตั้งต้นเมื่อไหร่ สุนัขจะสนับสนุนคุณทันที อาจได้โบนัสเป็นการพบปะคนใหม่ๆ ที่คุณคาดไม่ถึง ซึ่งจะช่วยต่อยอดความคิดของคุณได้ ชาวหมูเป็นคนเปิดเผยและเป็นมิตร แต่คนรอบข้างออกจะหวานเย็นไปหน่อย ปีนี้จะเป็นเวลาของการทบทวนและบอกลาคนที่คอยถ่วง คอยขัดขวางการพัฒนาตัวเองของคุณ ทำเถอะ แล้วจะรู้สึกปลอดโปร่ง โล่ง สบายใจ
แน่นอนว่าการปรับเปลี่ยนทั้งหมดนี้ภายในสองสามเดือนไม่ใช่เรื่องง่าย โดยเฉพาะถ้ามันไม่ใช่นิสัยของคุณมาแต่เก่าก่อน เรื่องการงานก็เช่นกัน เมื่อตั้งใจจะปรับปรุงเรื่องงานแล้ว ต้องลงทุนลงแรงกันหน่อย อยู่เย็นก็ได้ ทำงานเสาร์อาทิตย์เพื่อให้ทันเดดไลน์ก็ดี อย่าได้แคร์หากใครจะนินทาว่าคุณบ้างาน ไปให้สุดและอย่าหยุดอยู่แค่ปีนี้ แล้วทั้งการงานการเงินของคุณจะแข็งแรงขึ้นแบบเห็นๆ
เมื่อพูดถึงเรื่องเงิน ชาวหมูไม่ค่อยวางแผนอะไรนัก คุณใช้เงินไม่ชนเดือนอยู่บ่อยๆ ปีนี้จะไม่เป็นแบบนั้นแล้ว สุนัขผู้ปราดเปรื่องจะกระซิบบอกให้คุณฉลาดขึ้น ใช้เงินอย่างมีต้นสายปลายเหตุ ไม่ใช้ไปกับข้าวของไร้สาระ ถ้าทำได้ คุณจะได้ครอบครองของที่มีมูลค่าสูงอย่างภาพเขียน หรือเสื้อผ้าแบรนด์เนมที่เป็นชิ้นเป็นอัน แต่ไม่ว่าจะเป็นอะไรก็ควรคิดหน้าคิดหลังด้วย
โดยรวมแล้ว ภายใต้อิทธิพลของสุนัขเหลือง เรื่องส่วนตัวของชาวหมูก็จะดีงามเช่นกัน คุณที่ยังโสดและเคยผิดหวังกับความรักจะหยุดโทษตัวเองซ้ำซากอย่างที่ผ่านมา คุณจะเข้าใจว่าการเก็บความผิดพลาดเหล่านั้นไว้ก็เท่ากับทำร้ายตัวเอง เมื่อถึงจุดนี้คุณจะกระจ่าง ไม่ว่าจะถูกทิ้งหรือจะทิ้งใครก็ไม่ใช่เรื่องสำคัญ บาดแผลที่คุณเคยทุกข์ใจนั้นเป็นแค่ความคิด คุณจะพิสูจน์ให้โลกเห็นว่าคุณทำได้ด้วยการเริ่มต้นความรักครั้งใหม่ พร้อมกับแก้ไขเปลี่ยนแปลงทุกอย่างที่เคยผิดพลาด คนรักของคุณจะไม่ได้ยินถ้อยคำทำร้ายจิตใจจากปากของคุณอีก ความเคารพและผูกพันซึ่งกันและกันจะเกิดขึ้น
ชาวหมูที่แต่งงานแล้วจะทำสิ่งใหม่ๆ สองสามอย่างในปีนี้ แผนการสำหรับอนาคตของคุณนั้นเรียบง่าย ทำงาน เก็บเงิน และหาเวลาเพลิดเพลินบ้าง ชาวหมูรู้ว่าจะพักร้อนแบบแจ่มๆ ได้อย่างไร ซึ่งเพื่อนฝูงของคุณก็ยกนิ้วให้ในเรื่องนี้ ไม่ว่าจะเป็นการใช้เวลาเย็นย่ำวางแผนอนาคตแบบชิลล์ๆ หรือการไปเที่ยวชมสถานที่ใหม่ๆ แล้วคุณกับคนรักจะมีช่วงเวลาพิเศษสุดด้วยกันอย่างแน่นอน
 