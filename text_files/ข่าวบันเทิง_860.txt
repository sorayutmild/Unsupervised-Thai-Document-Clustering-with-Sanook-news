โอปอล์ ทวิตถึงคนที่นินทาอย่าแค่สนุกปาก ย้ำต้องจับมือกันให้แน่นขึ้นเพื่อปกป้องลูกที่ต้องเผชิญกับคำใส่ร้าย
หลังครอบครัวน่ารักอย่าง "โอปอล์" และ "หมอโอ๊ค" กำลังจะมีสมาชิกใหม่เพิ่มเข้ามาทำให้บ้านครื้นเครง ต้องบอกว่ายิงปืนนัดเดียวของ "หมอโอ๊ค" เสกเด็กแฝดเข้าท้องภรรยาได้สมใจ เหล่าบรรดาผองเพื่อนของพ่อโอ๊คและแม่ปอล์ ต่างนั่งนับวันรอหลานตัวน้อยจะลืมตาดูโลก เรียกว่าตื่นเต้นกันสุดๆ 
ซึ่งข่าวคราวการตั้งครรภ์ของ "โอปอล์" ดูเหมือนจะถูกขาเม้าท์จิกกัดกันอย่างสนุกปาก เป็นเหตุให้เจ้าตัวถึงขั้นต้องทวิตข้อความเพื่อสร้างกำลังใจให้ครอบครัวตนเอง 
โดยข้อความดังกล่าวระบุว่า "ช่วงเดือนก่อนหน้านี้ แพ้ท้องมาก ตอนนี้ดีขึ้นแล้วค่ะ ไม่ค่อยเวียนหัว หรือคลื่นไส้แล้ว สามีก็ดูแลปอล์ดีมาก รู้สึกจริงๆว่าตัวเองโชคดีที่สุด"
"เราอยู่ด้วยกันตลอดเวลาค่ะ ไม่นับเมื่อวานที่ต้องสละรถคนละคันเพราะการจราจร ที่อัพเดทเพราะหลายคนถามมา ขอบคุณที่เป็นห่วงและเป็นกำลังใจให้นะคะ"
"หนักเหมือนกันค่ะ กว่าจะจับมือกันเดินฝ่าคำครหานินทามาได้ และอีกไม่กี่เดือนข้างหน้า เราคงต้องจับมือกันให้แน่นยิ่งขึ้น เพื่อปกป้องลูกของเรา"
"หลายคนไม่รู้เลยว่าการแค่สนุกปากของคุณทำร้ายชีวิตของคนอื่นแค่ไหน... เป็นกำลังใจให้ครอบครัวปอล์ด้วยนะคะ"
เป็นกำลังใจให้กับครอบครัวน่ารักครอบครัวนี้นะคะ  (เครดิตภาพจาก IG: oak_smith และ ทวิตเตอร์ opalpanisara) 