"ชีวิตคนเรามีขึ้นก็ต้องมีลง" เชื่อว่าประโยคนี้หลายคนต้องเคยได้ยินกันมาบ้างไม่มากก็น้อย ยิ่งสำหรับคนบันเทิงด้วยแล้วประโยคนี้อาจเป็นอะไรที่ทำให้รู้สึกเสียวสันหลังวาบ...กันเลยก็คงได้ เพราะซุป'ตาร์ บางคนจากชีวิตที่เคยพุ่งสู่จุดสูงสุดมีงานมีเงินเข้าหาไม่ขาดสายกลับต้องนั่งเฉาอยู่กับบ้านชะเง้อหน้าจนคอยืดก็ยังไม่มีใครสนใจ แต่ขณะเดียวกันบางคนที่ชีวิตเคยเงียบเหงาหรือไม่เคยเป็นที่รู้จักกลับรุ่งเอา...รุ่งเอา เดินไปทางไหนก็มีแต่คนล้อมหน้าล้อมหลัง ชนิดที่ว่าชีวิตพลิกเป็นหน้ามือหลังมือกันเลยทีเดียว
ซึ่งตลอดทั้งปี 2557 ที่ผ่านมานั้น ก็มีคนบันเทิงบ้านเราจำนวนไม่น้อยที่ตกอยู่ในสถานะการณ์ดังกล่าว แต่จะมีใครบ้างมาแรงแซงหลุดโค้ง และ ใครบ้างที่เครื่องกระตุกหยุดชะงัก วันนี้ทีมข่าว Sanook! News ก็ได้รวบรวมมาให้ได้แซบกันถึงที่แล้วกับ 10 อันดับ "ดาวรุ่ง & ดาวร่วง ปีจำปี 2557"...
ดาวรุ่ง แห่งปี 2557
เมญ่า นนธวรรณ ทองเหล็ง
 
ปีนี้ต้องยกให้เธอเลยจริง ๆ สำหรับ "เมญ่า นนธวรรณ ทองเหล็ง" สาวงามจากเวทีการประกวด "มิสไทยแลนด์เวิลด์ 2014" ที่มีเอกลักษณ์โดดเด่น ทั้งใบหน้า สีผิว รูปร่าง ความมั่นใจ รวมไปถึง ทักษะพิเศษเฉพาะตัว และถึงแม้สุดท้ายแล้วเจ้าตัวจะไม่สามารถคว้ามงกุฏนางงามบนเวทีโลกมาได้ตามความตั้งใจ แต่รางวัล Miss people's choice ที่สาวเมญ่าได้รับนั้น ก็ช่วยการันตีให้เธอแล้วว่า เธอคือสาวงามที่อยู่ในใจของคนทั้งโลกจริง ๆ

บิ๊กเอ็ม ลิขิต บุตรพรม
 
ขึ้นแท่น ซุป'ตาร์ ม้ามืด ประจำปีนี้ไปเป็นที่เรียบร้อยแล้ว สำหรับดาวร้ายหน้าหนวด "บิ๊กเอ็ม ลิขิต บุตรพรม" จากวิกหมอชิต ที่แจ้งเกิดให้กับตัวเองด้วยบทบาทสุดแซ่บในละคร "คีตโลกา" จนใครหลายคนเผลอยกใจให้แบบไม่รู้ตัว และด้วยความฮอตที่ดูเหมือนว่าจะทวีความแรงเพิ่มขึ้นเรื่อย ๆ นั้น ก็ได้ส่งผลให้เจ้าตัวขึ้นแท่นพระเอกซุป'ตาร์ที่มีละครจ่อคิวรอเปิดกล้องแบบรัว ๆ กันเลยทีเดียว
พุฒิ พุฒิชัย เกษตรสิน
 
จากดีเจหนุ่มสู่บทบาทการเป็นพระเอกเต็มตัว ส่งผลให้วันนี้ชื่อของ "พุฒิ พุฒิชัย เกษตรสิน" หรือ "ดีเจพุฒิ" กลายเป็นที่รู้จักของคนไทยทั่วประเทศไปแบบไม่มีข้อกังขา เพราะเจ้าตัวได้พิสูจน์ให้เห็นแล้วว่า ตนเองนั้นไม่ดีมีดีแค่เฉพาะรูปร่างหน้าตาเพียงอย่างเดียว แต่ฝีมือการแสดงก็อยู่ในระดับดีเยี่ยมไม่เป็นสองรองใคร เท่านั้นไม่พอด้วยบุคลิกและนิสัยที่ไม่เย่อหยิ่งถือตัว ก็ยังส่งผลให้หนุ่มพุฒสามารถพาตัวเองเข้าไปอยู่ในใจของใครหลายคนได้แบบสบาย ๆ อีกด้วย
 
แอน มิตรชัย
 
ถือเป็นอีกหนึ่งความภาคภูมิใจของคนไทยทั่วทั้งประเทศเลยก็ว่าได้ สำหรับลิเกสาวชื่อดัง "แอน มิตรชัย" ที่ใช้ความสามารถของตัวเองคว้าโอกาสทองในอาชีพบนเส้นทางสายบอลลีวูด จนกลายเป็นศิลปินที่คนทั่วโลกให้การยอมรับ ซึ่งในปีนี้นอกจากสาว แอน มิตรชัย จะมีผลงานเป็นอัลบั้มเพลงสากลกับค่ายยักษ์ใหญ่อย่าง ยูนิเวอร์แซล มิวสิค ออกมาให้แฟน ๆ ได้ฟังกันแล้วนั้น คาดว่าในปีหน้าที่จะถึงนี้เราจะมีโอกาสได้เห็นเธอเฉิดฉายบนจอเงินประกบคู่กับสุดยอดซุปเปอร์สตาร์ของบอลลีวูดกันเลยทีเดียว
 
เลิฟซิก เดอะ ซีรี่ย์ Lovesick the Series
 
กลายเป็นกระแสที่ตอกย้ำคลื่นความจิ้น ชาย - ชาย ในเมืองไทยได้เป็นอย่างดี สำหรับปรากฏการณ์ Lovesick Fever จากนิยายวัยรุ่นชื่อดังในโลกออนไลน์ สู่ทีวีซีรี่ย์ที่ทำให้ 4 หนุ่ม "ไวท์", "กัปตัน", "เงิน", และ "ออกัส" แจ้งเกิดภายชั่วข้ามคืน ก่อนที่จะเดินสายรับรางวัลดาวรุ่งหน้าใหม่จากทุกสถาบัน และดูเหมือนว่าจนถึงตอนนี้กระแสความฮอตจะยังไม่หมดลงง่าย ๆ เพราะตอนนี้ในต่างประเทศ โดยเฉพาะประเทศจีน ก็เริ่มมีการพูดถึงซีรี่ย์เลิฟซิกแล้ว และคาดว่างานนี้เส้นทางสายโกอินเตอร์ของทั้ง 4 หนุ่มคงอยู่ไม่ไกลเกินเอื้อมอย่างแน่นอน
 
ดาวร่วง แห่งปี 2557
เสก โลโซ
 
ใครจะคิดว่าในปีนี้ร็อคเกอร์ชื่อดังของเมืองไทย "เสก โลโซ" หรือ "เสกสรรค์ ศุขพิมาย" จะต้องตกเป็นข่าวฉาวครองหน้าหนังสือพิมพ์อีกครั้ง ด้วยวิธีการแฉแบบไม่มีกั๊กของภรรยา "กานต์ วิภากร" ที่ออกมาเปิดเผยว่าช่วงหลังมานี้ เสก โลโซ มีพฤติกรรมเปลี่ยนไปมากทั้งก้าวร้าวและชอบใช้ความรุนแรง จนเรื่องดังกล่าวกลายเป็นที่วิพากษ์วิจารณ์อย่างต่อเนื่องในสังคม และถึงแม้ท้ายที่สุดแล้วทั้งคู่จะตัดสินใจจดทะเบียนหย่าเพื่อยุติปัญหาดังกล่าว แต่ก็ดูเหมือนว่าข่าวฉาวที่เกิดขึ้นจะส่งผลกระทบต่อชีวิตและการทำงานของร็อคเกอร์ชื่อดังเป็นอย่างมาก ซึ่งพิสูจน์ได้จากความล้มเหลวของคอนเสิร์ตใหญ่ฉลองครบรอบ 40 ปี ของเจ้าต้วที่เพิ่งจะผ่านพ้นไป
 
วาววา ณิชารีย์ โชคประจักษ์ชัด
 
"วาววา ณิชารีย์ โชคประจักษ์ชัด" นางเอกน้องใหม่ที่หลายคนพูดเป็นเสียงเดียวกันว่า เธอคือลูกรักของผู้ใหญ่ในวงการ และมีแววฉายแสงมาที่สุดในหมู่เพื่อนร่วมรุ่น แต่จู่ ๆ ปีนี้ชีวิตของเธอกลับดิ่งลงแบบสุดขั้ว เมื่อบรรดาผู้ใหญ่ที่เคยเอ็นดูต่างพร้อมใจกันออกมาแฉพฤติกรรมสุดทนขณะได้มีโอกาสร่วมงานเจ้าตัวจนลายเป็นเรื่องช็อควงการ ก่อนตบท้ายวีรกรรมฉาวตลอดทั้งปีที่ผ่านมาด้วยฉายา "ดาว...เทียมไม่เจียมตัว" ที่หลายคนเชื่อว่าเหมาะสมกับเธอมากที่สุด!!
 
ใบเตย สุธีวัน ทวีสิน
 
เป็นอีกหนึ่งสาวสวยมากความสามารถที่ต้องขอใช้คำว่า "แค่หายใจก็ผิดแล้ว" สำหรับลูกทุ่งนุ่งสั้น "ใบเตย สุธีวัน ทวีสิน" หรือ "ใบเตย อาร์สยาม" เพราะตลอดทั้งปีที่ผ่านมาเจ้าตัวต้องเผชิญกับมรสุมข่าวฉาวจากทุกช่องทาง ไม่ว่าจะเป็นกรณีเกาเหลากับรุ่นพี่ในวงการ ข่าวลือต่าง ๆ ที่เกิดขึ้น ไปจนถึงกระแสโจมตีจากเพจแอนตี้ในโลกโซเชียล เรียกได้ว่าตลอดทั้งปีนี้สาวใบเตยเธอมีแต่ประเด็นนักหนาสาหัสออกมาให้เห็นอยู่เรื่อย ๆ จนใครที่ได้ชื่อยินเป็นต้องพากันส่ายหน้าหนีเลยทีเดียว
 
บอม ธนิน มนูญศิลป์
 
จากคุณชายหน้าหล่อที่สาว ๆ ทั่วประเทศพากันรุมกรี๊ด กลายมาเป็นผู้ชายไม้เลื้อยที่ใครหลายคนพากันยี้ใส่ ปีนี้เลยต้องถือเป็นปีที่ไม่ค่อยจะแฮปปี้มากนักสำหรับ "บอม ธนิน มนูญศิลป์" เพราะตั้งแต่นางเอกสาว "โฟกัส จีระกุล" ออกมาอัดคลิปแฉพฤติกรรมเจ้าชู้ถึงขนาดคบผู้หญิงซ้อนกันทีเดียว 5 คน ก็ดูเหมือนว่าคะแนนความนิยมของหนุ่มคนนี้จะดิ่งลงเหวแบบฉุดไม่อยู่ เท่านั้นไม่พอผลงานละครที่ทยอยออกมาตลอดทั้งปีก็ยังถูกวิพากษ์วิจารณ์อย่างหนักจากบรรดาแฟน ๆ เนื่องจากฝีมือการแสดงที่ยังไม่มีความเป็นธรรมชาติ บวกกับใบหน้าที่ไร้ซึ่งอารมณ์ จึงทำให้ใครหลายต้องยกตำแหน่ง พระเอกหินแกรนิต ให้เจ้าตัวไปครอง...
 
กัสจัง จิรันธนิน พิทักษ์พรตระกูล
 
ถือเป็นอีกหนึ่งสาวแบ๊วที่เจอกับข่าวแรงตลอดทั้งปีเช่นเดียวกัน สำหรับ "กัสจัง จิรันธนิน พิทักษ์พรตระกูล" เพราะตั้งแต่สะบั้นรักซุป'ตาร์ หล่อขั้นเทพ "โดม ปกรณ์ ลัม" ก็ดูเหมือนว่าจะมีประเด็นฉาวของเจ้าตัวออกมาให้ได้เคลียร์กันอยู่ตลอด...ตลอด นับตั้งแต่กรณีแชทไลน์แขวะนางเอกพันล้าน "ใหม่ ดาวิกา" และผู้จัดการส่วนตัวในร้านอาหาร ไปจนถึงคลิปเสียงแฉพฤติกรรมระราน "เมทัล สุขขาว" แฟนสาวคนใหม่ของอดีตคนรักแบบสุดโต่ง ซึ่งต้องขอบอกเลยว่าวีรกรรมของสาวกัสจังตลอดทั้งปีนี้นั้น เล่าเอาใครหลายคนถึงกับอึ้งกันทีเดียว...