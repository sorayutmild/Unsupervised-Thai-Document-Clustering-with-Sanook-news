โธ่ๆ ความรักครั้งเก่าก็จบไม่สวย ตีจากเลิกกับ "หล่อขั้นเทพ" ทุกวันนี้ก็แทบจะมองหน้ากันไม่ติด ยิ่งเห็นฝ่ายนู้นได้ฤกษ์เปิดตัวคนดามหัวใจคนใหม่ พลอยทำให้ "สก๊อยอินเตอร์" เกิดอาการยุกยิก อยากมีโมเมนท์แบบนั้นกับเขาบ้าง แต่คนใหม่..รักใหม่ มันต้องแอดวานซ์!! แม่สก๊อยอินเตอร์จึงคิดการณ์ไกล จ้องคว้า "เทพบุตรสองชาติ" บินไปบินมา หวังจะได้ทาน "กิมจิ" กับ "ข้าวหอมมะลิ" อั้ยยะ!
ความหิวโหยของ แม่สก๊อยอินเตอร์ เริ่มต้นตั้งแต่ช่วงที่กำลังร่อแร่กับรักเก่า ฉันที่ผู้หญิงสาวสวย..แบ๊วพอนิยม ถึงขนาดมั่นอกมั่นใจ ว่า "หล่อระดับประเทศก็โดนฉันมาแล้ว หล่อระดับเอเชีย..ก็ไม่น่าพลาด!"
คุณน้องสก๊อยอินเตอร์ จึงเริ่มปฏิบัติการ 'แอ๊ว' พ่อเทพบุตรสองชาติ ผ่านทุกช่องทางของเทคโนโลยีกับภาษาอังกฤษที่ร่ำเรียนมา จนฝ่ายชายรำคาญและไม่เล่นด้วย ถึงขั้นประกาศ"เตือน"ออกสื่อ และบอกตรงๆ ว่า "ไม่เคยรู้จัก"
แต่เตือนแล้ว..ก็ใช่ว่าจะหยุด น้องสก๊อยอินเตอร์ ยังคงเดินหน้าแบ๊ว เก๊กสวยบินไปมาแทบทุกเดือน ก็แค่ไปหาความใกล้ชิด เพื่อฟลุคได้เจอได้สานสัมพันธ์ ลงทุนทุกวิถีทาง ไม่ว่าผู้ชายจะโพสต์จะทำอะไร นางก็คล้องจองเขาไปหมด เล่นเอาบรรดาแฟนคลับจ้องเขมือบหัวนางกันยกใหญ่!
งานนี้..ไม่ขอสนับสนุนนะคะ ทำแบบนี้นอกจากจะทำให้คนอื่นรำคาญใจ ทั้งจะได้ "คนเกลียดเพิ่ม" มาเป็นของแถมอีก รักใคร..ชอบใคร วิธีอื่นมีถมเถ เพราะแบบนี้ "มันไม่มีอะไรดีกับใครเลย" ก็จริงอย่างที่ผู้ชายเขาได้บอกเอาไว้...
คุณนายแคมบริด