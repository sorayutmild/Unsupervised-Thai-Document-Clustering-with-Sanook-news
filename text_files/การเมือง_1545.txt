ตม.ลาว ห้ามชมรมคนอุดรใส่เสื้อสีแดงเข้าประเทศ หลังมีแพลนเข้าพบทักษิณ แจงหวั่นกระทบความสัมพันธ์ระหว่างประเทศ
( 31 ส.ค. ) ผู้สื่อข่าวรายงานว่า นายขวัญชัย ไพรพนา ประธานชมรมคนรักอุดร พร้อมกลุ่มคนเสื้อแดงของชมรมคนรักอุดร  จำนวน กว่า 500 คน โดยสารรถบัส 10 คัน ข้ามสะพานมิตรภาพไทย-ลาว ที่ จ.หนองคาย ข้ามไปยังนครหลวงเวียงจันทร์  สปป.ลาว เพื่อพบกับ พ.ต.ท.ทักษิณ ชินวัตร อดีตนายกรัฐมนตรี  แต่เมื่อไปถึงด่านตรวจคนเข้าเมือง ทางสปป.ลาว ไม่อนุญาตให้ชมรมคนรักอุดร ใส่เสื้อแดงเดินทางเข้าไปในประเทศ เพราะจะกระทบกับความสัมพันธ์ระหว่างประเทศ  หากจะเข้าไปต้องเปลี่ยนเป็นเสื้อสีอื่นแทน ทำให้นายขวัญชัย ต้องสั่งให้ทีมงานจัดหาเสื้อมาเปลี่ยน ก่อนที่จะเดินทางข้ามประเทศได้
นายขวัญชัย  กล่าวว่า ชาวบ้านเขาเข้าใจเพราะการเข้า สปป.ลาว มีอุปสรรคเยอะ ต้องเสียเวลาไป 3-4 ชม.เพราะ ตม.ลาวไม่อยากให้เราใส่เสื้อแดงเข้ามา ซึ่งชมรมคนรักอุดรเรามีความภาคภูมิใจในเสื้อแดงที่เขาเลือกตั้งชนะไปอย่างถล่มทลาย เขามีความภูมิใจในความเป็นคนเสื้อแดงของเขา จึงต้องใส่มา แต่เมื่อด่าน ตม.ลาว ไม่ยอมให้เราจึงต้องหาเสื้อมาเปลี่ยนอีก 500 กว่าตัว
นายขวัญชัย กล่าวอีกว่า ตั้งใจอยากพาชมรมคนรักอุดรมาเที่ยวฝั่งลาว โดยเสียค่าจ่ายคนละ 1,000 บาท อีกทั้งยังได้รับการติดต่อจาก พ.ต.ท.ทักษิณ ว่าจะมาพบปะมวลชนคนเสื้อแดง แต่ก่อนเดินทางมา 1 วันก็มีกระแสข่าวมากมายจึงทำให้คิดว่าไม่สมควรจะพบกัน ตนจึงโทรศัพท์แจ้งพ.ต.ท.ทักษิณ ว่าให้ระงับการเดินทางมาที่ สปป.ลาว เพราะหวั่นกระทบความความสัมพันธ์ไทย-ลาว และเกรงว่าจะโดนโจมตีจากฝ่ายตรงข้าม วันนี้จึงเป็นการพาคนเสื้อแดงเข้ามาเที่ยวในฝั่งลาวเพียงอย่างเดียว
 