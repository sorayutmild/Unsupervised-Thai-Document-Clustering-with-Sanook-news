ใกล้ถึงเวลาแล้วล่ะครับ ที่เครื่อง PlayStation 4 และ XBOXOne จะ เปิดขายให้แฟนๆ ได้ซื้อกัน โดยเครื่อง PlayStation 4 เปิดขายในวันที่ 15  พฤศจิกายนนี้ ส่วน XBOXOne ก็จะเปิดขายในวันที่ 22 พฤศจิกายนนี้เช่นกัน
PS4 XB1
สำหรับเกมเมอร์แล้ว  หลายคนคงมีเหตุผลที่อยากซื้อเครื่อง Next-Gen  นี้กันอยู่มากมาย แต่ทว่าควรจะรีบซื้อมาเล่นกันเลยดีไหม  วันนี้ผมเลยรวบรวมเหตุผลที่เรายังไม่ควรรีบซื้อเจ้าเครื่อง Next-Gen  เหล่านี้ มาให้ลองตัดสินใจกันดูนะครับ
1.เครื่องออกใหม่ราคามันแรง
PS4 XB1
เป็นอะไรที่เราๆ ก็รู้กันดี ไม่ใช่แค่เครื่องอย่างเดียวครับ  รวมไปถึงเกมต่างๆ ด้วย เปิดขายช่วงแรกๆ จะแพงมาก เป็นพิเศษโดยเฉพาะ Day1  ที่ของอาจขาดตลาด ร้านค้าก็โก่งราคากันสุดๆ ยิ่งของไทยยังไม่มีจำหน่าย  มีแต่เป็นเครื่องหิ้วเข้ามา รับรองโดนฟันราคาหัวแบะแน่นอน ราคาพื้นฐานของ  PlayStation4 ที่ตั้งไว้ที่ $399 หรือราวๆ 13,000 บาท อาจพุ่งทะลุ 20,000 - 30,000 บาท ได้เลยทีเดียว รออีกหน่อยน่าจะหาซื้อได้ถูกลงนะครับ
2.ล็อตแรก ใช่ว่าจะเวิร์ค
PS4 XB1
ถ้าเพื่อนๆ ยังจำกันได้ดี ช่วงที่ XBOX360 ออกมาใหม่ๆ เกิดปรากฎการณ์ Red Ring of the Death แก่ผู้ซื้อไปกันเป็นจำนวนมาก บางเครื่องมีอายุไม่ถึงปีด้วยซ้ำ ใครที่ล็อตแรกเครื่องยังไม่แดงก็นั่งลุ้นกันต่อไป ส่วน PS3 ก็มีปัญหา Yellow Light of the Death อีกเช่นกัน กว่าจะแก้ปัญหากันได้จริงๆ ก็เป็นเครื่องรุ่นกลางๆ Gen  โน่นแน่ะ ดังนั้น ชั่งใจให้ดีก่อนนะครับ เพราะล็อตแรกของ Gen นี้  ก็มีโอกาสมีปัญหาได้เช่นกัน
3.เกมซีรี่ส์เด่นของเครื่องยังไม่ออกในเร็วๆ นี้
PS4 XB1
ในที่นี้ ผมหมายถึงเกมซีรี่ส์ดังจาก Gen ปัจจุบันที่จะมีภาคต่อไปยัง Next - Gen นะครับ ถ้าพูดถึง PlayStation เกมเด่นๆ ก็คงจะเป็น Killzone, Uncharted, inFamous, God of War บลาๆ ส่วน XBOX ล่ะ? ก็คงเป็น Halo, Forza, Gears of War บลาๆ  แต่เกม Launch Title  ทั้งหลายไม่มีเกมเหล่านี้อยู่ในลิสต์รายชื่อที่จะออกเร็วๆ นี้เลยด้วยซ้ำ  ถึงแม้จะมีบางตัวเปิดตัวในงาน E3 พร้อมเครื่องไปบ้างแล้วก็ตาม
PS4 XB1
จริงอยู่ที่ว่าเกมซีรี่ส์ดังอย่าง Assassin's Creed, Call of Duty เริ่ม มีวางจำหน่ายบ้างแล้ว แต่ก็ยังหาเล่นในเครื่อง Gen ปกติ หรือใน PC  ได้อยู่ดี (ถ้าไม่ซีเรียสเรื่อง Resolution)  ซึ่งผมคาดว่ากว่าเกมซีรี่ส์เด่นประจำเครื่องจะเริ่มมีการเปิดตัวกันจริงๆ  จังๆ ก็คงปาไปงาน E3 ปีหน้าโน่นแหละครับ
4.ยังไม่มีหนูทดลองเกมหรือระบบต่างๆ
PS4 XB1
อันนี้เหมือนเอาข้อมารวม 2 กับ 3 ครับ  นอกจากมีความเป็นไปได้ที่จะเกิดปัญหาเครื่องเจ๊งในล็อตแรกๆ แล้ว  ยังมีความเสี่ยงต่างๆ ที่เรายังต้องเจออีกก็คือเกม Launch Title ที่เป็น Exclusive ของเครื่องนั้นๆ ซึ่งส่วนใหญ่เป็นเกมซีรี่ส์ใหม่ที่เราไม่ค่อยคุ้นเคยกันเท่าไรนัก ซึ่งถ้ารอดูกระแสตอบรับก่อนก็น่าจะช่วยตัดสินใจได้ในระดับหนึ่งครับ
5.ยังมีเกมใน Gen นี้ให้เล่นอีกเพียบ
PS4 XB1
ว่ากันตามตรงแล้ว สำหรับคนที่ยังมีเครื่อง PlayStation3 หรือ XBOX360  อยู่ วางใจก่อนเลยครับ เพราะว่าเครื่องที่เรามีนี้จะยังมีอายุไปได้อีกประมาณ 2-3 ปี ถึงจะสิ้นอายุขัยของ Gen นี้ จาก การประกาศของ Sony ว่าเครื่อง PS3 จะมีอายุยืนถึง 10 ปี (แต่ PS2  ยังยืดอายุไปได้ถึง 12 ปี) และมีเกมดีๆ ป้อนมาให้เล่นอยู่เรื่อยๆ กว่าจะถึงเวลานั้น เครื่อง Next - Gen ราคาก็เริ่มตกลงบ้างแล้วล่ะครับ
บทความนี้ไม่ได้มีจุดประสงจะห้ามซื้อเครื่อง Next - Gen นะครับ  ผมอยากเขียนไปในแบบที่ว่าอยากให้เพื่อนๆ  ลองตัดสินใจก่อนที่จะเปลี่ยนเข้าสู่เกม Next - Gen จริงๆ  เพื่อให้ได้ความคุ้มค่าที่สุดครับ ^^
 