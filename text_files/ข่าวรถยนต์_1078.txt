     ถึงแม้เวลาจะล่วงเลยมาถึงเดือนกันยายนแล้ว แต่ในช่วงก่อนสิ้นปี 2013 นี้ บรรดาค่ายรถยนต์ต่างๆ มีแผนเตรียมปล่อยรถยนต์รุ่นใหม่ๆ เข้ามาเรียกส่วนแบ่งการตลาดในบ้านเรา กันอย่างร้อนแรงเลยทีเดียวครับ

     เริ่มจากรถยนต์ที่กำลังเป็นที่พูดถึงที่สุดในตอนนี้ คงหนีไม่พ้น อีโคคาร์จากค่ายญี่ปุ่นยักษ์ใหญ่ Toyota Yaris Eco Car ซึ่งผู้คนต่างให้ความสนใจติดตามเป็นจำนวนมาก เนื่องจากเป็นรถอีโคคาร์ รุ่นแรกในตลาด ที่มาจากค่ายโตโยต้านั่นเอง ถึงแม้ว่าจะใช้พื้นฐานเดียวกับ Toyota Vios ที่กำลังวางจำหน่ายอยู่ แต่รายละเอียดทางเทคนิคต่างๆ ก็ถูกปรับให้สอดคล้องกับหลักเกณฑ์รถอีโคคาร์ ทำให้ผู้คนสนใจราคาค่าตัวของยาริสรุ่นใหม่นี้เป็นพิเศษ
     โดยคร่าวแล้วจะใช้เครื่องยนต์ DOHC ขนาด 1.2 ลิตร VVT-i พร้อมเกียร์อัตโนมัติ CVT มีอัตราสิ้นเปลือง 20 กิโลเมตร/ลิตร ภายในถูกยกมาจากวีออสรุ่นปัจจุบัน ใส่อ็อพชั่นแน่นเอี๊ยด เพื่อปราบเจ้าตลาดรายอื่นๆในเซ็กเมนต์นี้โดยเฉพาะ
    
     ต่อมาเป็นค่าย Nissan ที่เตรียมออกรุ่นใหม่ถึง 3 รุ่นด้วยกัน เริ่มจาก Nissan Teana ที่ปัจจุบันเร่งเคลียร์สต็อคเก่าเต็มที่ เพื่อรอการมาถึงของโมเดลใหม่ โดยจุดเปลี่ยนสำคัญคือ การเปลี่ยนเครื่องยนต์จาก 6 สูบ ตระกูล VQ ที่ถูกใช้มาอย่างยาวนาน มาเป็นแบบ 4 สูบ เน้นความประหยัดที่มากขึ้น แต่ให้สมรรถนะดีกว่าเดิม

      อีกรุ่นหนึ่งที่แฟนนิสสันลุ้นกันเต็มที่ นั่นคือ Nissan Juke ที่จากเดิมถูกนำเข้าโดยผู้จำหน่ายอิสระเท่านั้น นิสสันจึงได้เห็นถึงกลุ่มเป้าหมายในเมืองไทย ที่มีจำนวนไม่น้อย เลยเตรียมจับ Juke ประกบเครื่องยนต์ 1.6 ลิตรและเกียร์แบบเดียวกับที่พบใน Sylphy เพื่อให้สามารถทำราคาต่ำได้ โดยคาดว่าอาจไม่เกิน 1 ล้านบาท
      นอกจากนั้น นิสสันยังคงไม่ถอดใจกับรถ SUV ของตน อย่าง Nissan X-trail เพราะแม้ว่าที่ผ่านมา จะทำตลาดได้อย่างเอื่อยๆ แต่ก็มีแผนส่งรุ่นใหม่มา ภายในปีนี้หรือช้าสุดต้นปีหน้า
      
     พูดถึงรถ SUV แล้ว Mazda ก็เป็นอีกค่ายหนึ่ง ที่เตรียมส่ง CX5 เข้ามากระตุ้นยอดขายรวมของมาสด้า ถึงแม้ว่าในต่างประเทศ เปิดตัวไปนานพอสมควรแล้ว แต่ CX5 ใหม่ จะมาพร้อมเทคโนโลยีสุดล้ำอย่าง SkyActiv ที่ทั้งแรงและประหยัดน้ำมัน และจะมาเป็นเทคโนโลยีมาตรฐานในมาสด้ารุ่นต่อๆไปอีกด้วย

      Ford เป็นอีกค่ายหนึ่ง ที่หลายคนจับตามอง เพราะเตรียมส่ง Fiesta Minorchage ซิตี้คาร์คันงาม ที่นอกจากหน้าตาจะเปลี่ยนไปจากเดิมพอสมควรแล้ว ยังมาพร้อมกับเครื่องยนต์ EcoBoost ขนาด 1.0 ลิตร อันเลื่องชื่อของฟอร์ดในตลาดโลก เนื่องจากเป็นเครื่องยนต์ที่ให้สมรรถนะเทียบเท่าเครื่องยนต์ 1.6 ลิตร แต่ยังให้อัตราการสิ้นเปลืองที่ดีเยี่ยมอีกด้วย

     สุดท้าย มีเสียงแว่วมาจากค่ายยักษ์อีกค่ายอย่าง Honda ถึงการเปิดตัว Honda City 2014 ใหม่เช่นกัน แต่รายละเอียดยังคงถูกเก็บเป็นความลับสุดยอด จึงยังไม่มีรายละเอียดมากนัก แต่คาดว่าจะมาภายในปี 2013 นี้
     และทั้งหมดที่กล่าวมานี้ เป็นรถยนต์ที่คาดว่าน่าจะโกยเงิน จากกระเป๋าผู้บริโภคชาวไทย ก่อนสิ้นปี 2013 ได้เป็นจำนวนไม่น้อยเลยทีเดียว Sanook!Auto จะคอยติดตาม การเปิดตัวรถยนต์รุ่นใหม่ๆ มาอัพเดทให้ผู้อ่านทราบกันต่อไปครับ
 
 
 
 
 