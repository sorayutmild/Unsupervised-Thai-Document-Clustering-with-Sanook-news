     All-new Honda Accord 2019 (Gen 10) ใหม่ เปิดตัวอย่างเป็นทางการแล้วในไทย แม้ว่าจะยังไม่ประกาศราคาจำหน่ายที่แน่ชัด แต่ก่อนอื่นเราไปดูกันว่าหากเทียบกับ Toyota Camry 2019 คันไหนจะสวยลงตัวกว่ากัน

ดีไซน์ด้านหน้า


     ดีไซน์ด้านหน้าของทั้ง Accord และ Camry ถูกออกแบบเน้นความสปอร์ตทั้งคู่ โดย Accord ยังคงรักษาเอกลักษณ์ Solid Wing Face ไว้อย่างเหนียวแน่น ขณะที่ Camry จะเน้นความโฉบเฉี่ยวมากกว่าด้วยไฟหน้าดีไซน์เรียวเล็ก และติดตั้งขายึดกระจกมองข้างไว้กับประตูที่ดูทันสมัยมากกว่า
 

ดีไซน์ด้านหลัง


     ด้านท้ายของ Accord ดูมีเอกลักษณ์มากกว่าด้วยดีไซน์ไฟท้ายที่ออกแบบให้เป็นรูปตัว C ดูแปลกตา พร้อมทั้งแนวหลังคาจรดกระโปรงท้ายที่ดูลาดเทคล้ายรถคูเป้ ขณะที่ Camry มีดีไซน์ที่ดูเรียบง่ายมากกว่า พร้อมกันชนด้านท้ายที่ถูกตกแต่งด้วยสีดำ
 

ดีไซน์ด้านข้าง


     Honda Accord 2019 ถูกออกแบบแนวประตูให้มีกระจกโอเปร่า ทำให้ตัวรถดูมีความยาวมากกว่า ประกอบกับแนวหลังคาที่ดูลาดเทไปทางด้านหลัง เกิดเป็นเส้นสายที่ดูสะอาดตา ขณะที่ Camry ถูกออกแบบให้เสา C-pillar มีความตั้งชันมากกว่า ขณะที่เส้นสายตัวถังถูกเน้นความโค้งมนตลอดทั้งคัน
 

ภายในห้องโดยสาร


     Honda Accord ถูกติดตั้งหน้าจออินโฟเทนเม้นท์แบบลอยตัวเหนือแผงคอนโซลตามสมัยนิยม ขณะที่การตกแต่งดูเรียบง่ายสะอาดตาขึ้นกว่าโฉมที่แล้ว (Gen 9) อย่างเห็นได้ชัด ส่วน Camry เน้นความโฉบเฉี่ยวทันสมัยมากกว่า โดยออกแบบให้หน้าจออินโฟเทนเม้นท์กลืนไปกับแผงคอนโซล
 

แผงสวิตช์ควบคุมต่างๆ


     Accord ถูกออกแบบให้หน้าจออินโฟเทนเม้นท์ลอยตัวอยู่เหนือคอนโซล ช่วยให้เกิดความสะดวกในการมองเห็นขณะขับขี่ แผงสวิตช์ระบบปรับอากาศถูกตกแต่งด้วยสีเงินเพิ่มความหรูหรา ขณะที่ Camry ถูกออกแบบให้หน้าจออินโฟเทนเม้นท์อยู่ต่ำกว่าช่องปรับอากาศ ซึ่งอาจมีผลให้มองหน้าจอได้ลำบากกว่า Accord เล็กน้อย ขณะที่สวิตช์ควบคุมต่างๆ ถูกตกแต่งให้มีสีดำกลืนไปกับคอนโซล
     ทั้งนี้ Honda Accord 2019 ใหม่ จะเริ่มวางจำหน่ายในช่วงเดือนพฤษภาคม 2562 นี้ โดยมีราคาจำหน่ายเบื้องต้นอยู่ที่ 1,4xx - 1,7xx ล้านบาท แล้วคุณผู้อ่านมีความคิดเห็นระหว่างสองรุ่นนี้อย่างไรบ้าง มาบอกกล่าวกันได้เลยครับ
 