จากกรณี นายอัสนีชัยพล อายุ 30 ปี ถูกเจ้าหน้าที่ตำรวจ สภ.ประตูน้ำจุฬาลงกรณ์ อ.ธัญบุรี จ.ปทุมธานี ยิงเสียชีวิต หลังจากถือมีดเข้ามาในโรงพัก และจะทำร้ายเจ้าหน้าที่ตำรวจ (อ่านข่าวที่เกี่ยวข้อง : พ่อร่ำไห้ ตร.ยิงลูกชายดับ เหตุถือมีดบุกโรงพัก)
ล่าสุด ผู้สื่อข่าวรายงานว่า (7 มิ.ย.) เฟซบุ๊กสถานีโทรทัศน์สำนักงานตำรวจแห่งชาติ ได้โพสต์ข้อความเกี่ยวกับกรณีดังกล่าวว่า
"สภ.ประตูน้ำจุฬาลงกรณ์ วันนี้(7 มิ.ย.58) เวลาประมาณ 6.00 น. ขณะที่เจ้าหน้าที่ตำรวจสายตรวจกำลังบันทึกการจับกุม ผู้ต้องหาต่างด้าวจำนวน 6 คน ในความผิดฐาน มียาไอซ์ จำนวน 14 กิโลกรัม ไว้ในความครอบครองเพื่อจำหน่าย อยู่ในห้องปฎิบัติการสายตรวจ
ปรากฏว่าได้มีนายอัสนีชัยพล (ทราบชื่อภายหลัง) อายุ 30 ปี ถืออาวุธมีดยาวทั้งด้ามประมาณ 1 ฟุต ลักษณะคล้ายคนเมายาเสพติด จะเข้าไปภายในห้องปฎิบัติการสายตรวจ เจ้าหน้าที่ตำรวจที่อยู่ในห้องได้สอบถาม นายอัสนีชัยพลฯ ได้บอกเจ้าหน้าที่ตำรวจว่า "จะมาฆ่าคน"
เจ้าหน้าที่ตำรวจ 3 นาย ที่อยู่ภายในห้องปฎิบัติการช่วยกันทำท่าจะวิ่งเข้าใส่ ทำให้นาย อัสนีชัยพลฯ กลัวและถอยออกมาจากประตูห้อง จากนั้นเจ้าหน้าที่ตำรวจจำนวน 3 นายจึงออกมาหน้าห้อง นายอัสนีชัยพลฯ ได้ตะโกนท้าทายเจ้าหน้าที่ตำรวจว่า " ใครเก๋าออกมา"
ระหว่างนั้น ว่าที่พันตำรวจโท ไพรรัตน์ วรรณี พนักงานสอบสวนเวร ได้ยินเสียงตะโกน จึงแง้มประตูด้านข้างของห้องพนักงานสอบสวนออกไปดู พบเห็นนายอัสนีชัยพลฯ ยืนถืออาวุธมีดอยู่ จึงสอบถามว่า มาทำอะไร นายอัสนีชัยพลฯตอบว่า "จะมาหาเรื่อง"
ว่าที่พันตำรวจโทไพรรัตน์ฯ เห็นท่าไม่ดี จึงบอกให้เจ้าหน้าที่สายตรวจคอยดูไว้ พร้อมทั้งเรียกกำลังเจ้าหน้าที่ตำรวจมาเสริม ระหว่างนั้นว่าที่พันตำรวจโทไพรรัตน์ฯ กำลังจะเดินออกไปช่วยดูเหตุการณ์ทางด้านหน้าโรงพัก ทางด้านประตูหน้าโรงพัก ได้เห็นนาย อัสนีชัยพลฯ ถืออาวุธมีด วิ่งเข้าจะแทง ส.ต.ต.ไพสิฐ อ่อนสองชั้น
ขณะนั้น ส.ต.ต.ไพสิฐฯ ได้ใช้อาวุธปืนประจำกาย(อาวุธปืนหลวง แบบลูกโม่ ขนาด.38 มม) ยิงขู่จำนวน 2 นัด แต่นายอัสนีชัยพลฯไม่ยอมหยุดได้ถืออาวุธมีดไล่เข้าแทง ส.ต.ต.ไพสิฐ ฯ ในระยะกระชั้นชิด ส.ต.ต.ไพสิฐฯ จึงใช้อาวุธปืนดังกล่าวจึงไปทาง นายอัสนีชัยพลฯ จำนวน 1 นัด ถูกลำตัวบริเวณหน้าอกข้างขวา นายอัสนีชัยพล ฯ ล้มลง
จากนั้นจึงไปเรียกเจ้าหน้าที่พยาบาล รพ.ประชาธิปัตย์ มารับตัวนายอัสนีชัยพล ฯ ไปรับการรักษาที่โรงพยาบาล ต่อมาเวลาประมาณ 7.00 น. ของวันเดียวกัน ทราบจากแพทย์ รพ.ประชาธิปัตย์ ว่า นายอัสนีชัยพลฯ ได้เสียชีวิตระหว่างรับการรักษาที่โรงพยาบาลดังกล่าว จึงเรียนมาเพื่อโปรดทราบ"
ขอขอบคุณภาพและข้อมูลจาก เฟซบุ๊กสถานีโทรทัศน์สำนักงานตำรวจแห่งชาติ