วิน จยย.-ชาวบ้าน ร่วมใจทำบุญอุทิศส่วนกุศลให้9เหยื่อรถซีวิค หลังเฮี้ยนหนัก หลังลูกค้าและผู้ขับขี่วินรถต่างพบเหตุการณ์ประหลาด    ผู้สื่อข่าวรายงานว่า ที่บริเวณวินรถจยย.รับจ้าง ศาลาริมถนนวิภาวดีรังสิต ใกล้ประตูทางเข้ามหาวิทยาลัยเกษตรศาสตร์ วิทยาเขตบางเขน ซึ่งอยู่ใกล้กับจุดเกิดเหตุที่ สาววัย 17 ขับรถเก๋งฮอนด้าซีวิค พุ่งชนท้ายรถตู้โดยสารบนทางด่วนโทลล์เวย์ ทำมีผู้เสียชีวิต 9 รายนั้น โดยนายสุนทร แก่นแก้ว อายุ 50 ปี หัวหน้าวินจยย.รับจ้าง ได้นิมนต์พระสงฆ์จากวัดพระศรีมหาธาตุ บางเขน จำนวน 9 รูป มาประกอบพิธีทำบุญเพื่ออุทิศส่วนกุศลให้ผู้เสียชีวิตทั้ง 9 ราย     นายสุนทร กล่าวว่า หลังจากเกิดเหตุดังกล่าวขึ้น ก็ให้ผู้ขับขี่รถ จยย.รับจ้างในวินนี้ รวมทั้งประชาชนผู้ที่สัญจรไปมาในเส้นทางดังกล่าวต่างรู้สึกขวัญเสีย มีผู้โดยสารรายหนึ่งที่นั่งรถจยย.ของตนบอกว่า เมื่ออาทิตย์ที่แล้ว ได้เดินข้ามสะพานลอยคนข้ามมาจากฝั่งตรงข้าม เพื่อมาขึ้นรถประจำทางเดินทางไปทำงานตั้งแต่เข้ามืด โดยช่วงที่เดินลงมาจากสะพานลอยนั้น ก็สังเกตุเห็นมีชายคนหนึ่งนั่งรอรถอยู่ในศาลา แต่เมื่อเดินเข้าไปใกล้ชายคนนั้นก็หันหน้าในสภาพที่มีเลือดอาบเต็มใบหน้า แต่พอหันกลับไปมองอีกทีก็ไม่พบแล้ว  "ยังมีเหตุการณ์แปลกๆ เกิดขึ้นอีกมากมาย จนทำให้ลูกน้องในวินและชาวบ้านที่สัญจรผ่านไปมาต่างก็รู้สึกไม่สบายใจ กับเหตุการณ์ดังกล่าว ในวันนี้จึงร่วมกันจัดทำบุญเพื่ออุทิศส่วนกุศลให้กับผู้ที่เสียชีวิต รวมทั้งทำบุญช่วงปีใหม่ไปด้วยพร้อมกันเลยเพื่อความเป็นสิริมงคลกับทุกคน" หัวหน้าวินจยย.รับจ้าง กล่าว