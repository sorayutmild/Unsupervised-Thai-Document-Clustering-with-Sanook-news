คนร้ายปาขวดน้ำมันจุดไฟเข้าบ้าน "ตั๊น จิตภัสร์" ไร้คนเจ็บ แต่รถตู้เสียหาย คาดปมการเมือง
ผู้สื่อข่าวรายงานว่า (19 ธ.ค.) เมื่อเวลา 03.37 น. สภ.หัวหมาก รับแจ้งเหตุคนร้ายใช้น้ำมันบรรจุขวดจุดไฟโยนเข้าไปภายในบ้าน เลขที่ 171 ซอยรามคำแหง 12 ซึ่งเป็นบ้านพักของ น.ส.จิตภัสร์ ภิรมย์ภักดี อดีตผู้สมัคร ส.ส.พรรคประชาธิปปัตย์ และหนึ่งในแกนนำ กปปส. โดยในที่เกิดเหตุ พบรถตู้ยี่ห้อโฟล์ค สีขาว หมายเลขทะเบียน 6787 กทม. ได้รับความเสียหายถูกไฟไหม้ด้านหน้ารถเล็กน้อย และที่ไม่มีผู้ได้รับบาดเจ็บแต่อย่างได
ขณะที่ จากการสอบถาม รปภ.ของบ้าน เล่าว่า ก่อนเกิดเหตุพบคนร้ายจำนวน 4 คน สวมหมวกกันน็อกเต็มใบ ขับขี่รถจักรยานยนต์เข้ามาแล้ววนรถออกไป ก่อนจะปาระเบิดขวดเข้ามาภายในบ้านดังกล่าว หลังจาก ที่ น.ส.จิตภัสร์ เดินทางกลับเข้าบ้านเพียง 1 ชั่วโมง
ทั้งนี้ ตำรวจคาดว่าสาเหตุอาจเนื่องจากการเมือง โดยจะมีการตรวจสอบกล้องวงจรปิด ซึ่งสามารถบันทึกภาพคนร้ายเอาไว้ได้