     DFSK Glory i-Auto 2022 ใหม่ เอสยูวี 7 ที่นั่งสัญชาติจีนโผล่เข้ามาทำตลาดในประเทศไทยแบบเงียบๆ เคาะราคาจำหน่ายเพียง 899,000 บาทเท่านั้น

     เพจเฟซบุ๊ก DFSK Thepnakorn ซึ่งเป็นตัวแทนจำหน่ายรถยนต์ตงฟง (DFM) ใน จ.นครราชสีมา เผยข้อมูล DFSK Glory i-Auto 2022 ใหม่ ซึ่งเป็นรถเอสยูวีสัญชาติจีนขนาด 7 ที่นั่ง ทำตลาดแทนที่ Glory 580 เดิม (ซึ่งหลายคนก็ไม่เคยรู้ว่ามีวางจำหน่ายในไทยด้วยเช่นกัน) พร้อมทั้งระบุราคาจำหน่ายเอาไว้ที่ 899,000 บาท โดยจะเริ่มส่งมอบให้กับลูกค้าชาวไทยเร็วๆ นี้

     ตัวถังภายนอกของ DFSK Glory i-Auto มีขนาดความยาว 4,700 มม. ซึ่งถือว่ายาวกว่า MG HS และ Haval H6 ที่เพิ่งเปิดตัวไปก่อนหน้านี้ ส่วนความกว้างอยู่ที่ 1,845 มม. และความสูง 1,715 มม. ติดตั้งอุปกรณ์มาตรฐาน เช่น ไฟหน้าแบบ Full LED พร้อมไฟส่องสว่างเวลากลางวัน, กระจังหน้าแบบ Infinite Starlight Design, ไฟท้ายแบบ Full LED พร้อมไฟเลี้ยวแบบ Sequential, หลังคาพาโนรามิกซันรูฟ, ประตูท้ายไฟฟ้าพร้อมเซ็นเซอร์เท้า และล้ออัลลอยแบบสปอร์ตขนาด 18 นิ้ว เป็นต้น (อ้างอิงตามเวอร์ชันอินโดนีเซีย อุปกรณ์มาตรฐานที่วางจำหน่ายจริงในไทยอาจแตกต่างไปจากนี้)

     ภายในห้องโดยสารติดตั้งเบาะนั่งแบบ 3 แถว 7 ที่นั่ง สามารถปรับเปลี่ยนรูปแบบได้หลากหลายตามการใช้งาน พร้อมเบาะนั่งปรับไฟฟ้า 6 ทิศทางฝั่งผู้ขับขี่ พร้อมด้วยหน้าจออินโฟเทนเมนท์แบบสัมผัสขนาด 9 นิ้ว พร้อมปุ่มสั่งงานบริเวณแผงคอนโซลลักษณะคล้ายกับ iDrive ของ BMW, ปุ่มควบคุมเครื่องเสียงที่พวงมาลัย, ระบบเบรกมือไฟฟ้า, ระบบปรับอากาศอัตโนมัติพร้อมช่องแอร์หลัง, ระบบ Cruise Control และกล้องบันทึกภาพ Vehicle Running Recorder เป็นต้น
     ขณะที่อุปกรณ์มาตรฐานก็ไม่น้อยหน้าแบรนด์เจ้าตลาด ไม่ว่าจะเป็นระบบควบคุมเสถียรภาพ ESP, ระบบเบรก ABS/EBD/EBA, ระบบช่วยออกตัวบนทางลาดชัน Hill Hold Control, ถุงลมนิรภัย 4 ใบ, กล้องมองภาพรอบทิศทาง และเซ็นเซอร์กะระยะท้าย เป็นต้น

     ส่วนราคาจำหน่ายของ DFSK Glory i-Auto 2022 ใหม่ ในประเทศไทยเริ่มต้นที่ 899,000 บาท
 