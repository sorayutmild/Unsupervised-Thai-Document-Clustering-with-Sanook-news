      เทียบสเป็ค Toyota C-HR 2018 และ Honda HR-V 2018 รุ่นท็อปทั้งคู่ ในราคาต่างกัน 60,000 บาท อ็อพชั่นใครแน่นกว่ากัน?


      รถทั้งสองรุ่นที่ Sanook! Auto นำมาเปรียบเทียบกันในครั้งนี้ ถือเป็นคู่แข่งที่หลายคนจับตามอง ซึ่ง Toyota C-HR ก็ได้เปรียบเรื่องความสดใหม่มากกว่า ขณะที่ Honda HR-V ก็มีการปรับอ็อพชั่นในแต่ละรุ่นย่อยมาแล้วครั้งหนึ่ง โดยเรานำเอารุ่นท็อปสุดของแต่ละรุ่น นั่นคือ Toyota C-HR HV Hi และ Honda HR-V 1.8 EL ที่มีราคาจำหน่ายต่างกันประมาณ 60,000 บาท มาเทียบกันได้ดังนี้
 
เครื่องยนต์และมิติตัวถัง

      Toyota C-HR 2018 รุ่น HV Hi ชูจุดเด่นด้วยเครื่องยนต์เบนซินไฮบริดที่เน้นความประหยัดมากกว่า ซึ่งกำลังสูงสุดรวมของระบบไฮบริดอยู่ที่ 122 แรงม้า (PS) ขณะที่เครื่องยนต์เบนซิน 1.8 ลิตร ของ HR-V 1.8 EL มีกำลังสูงสุดอยู่ที่ 141 แรงม้า ขณะที่แรงบิดรวมสูงสุดของ C-HR ไม่ได้ระบุเอาไว้ จึงยังไม่สามารถนำมาเปรียบเทียบได้ ทั้งคู่ถูกติดตั้งระบบเกียร์อัตโนมัติแบบ CVT และล้ออัลลอยขนาด 17 นิ้ว
      ขณะที่ C-HR มีมิติตัวถังใหญ่กว่า HR-V อย่างชัดเจนทั้งความยาวและความกว้าง รวมถึงความยาวฐานล้อที่มากกว่า 30 มิลลิเมตร แต่ในแง่การใช้งานจริงคงต้องไปดูกันเอาเอง
 
อุปกรณ์ภายนอก

      C-HR รุ่น HV Hi มาพร้อมไฟส่องสว่างภายนอกแบบ Full LED ทั้งไฟหน้าและไฟท้าย เพิ่มด้วยไฟตัดหมอกด้านหลังตามมาตรฐานแบบยุโรป ทั้งคู่มีระบบเปิด-ปิดอัตโนมัติ, ไฟส่องสว่างเวลากลางวันแบบ LED, ระบบปรับไฟสูง-ต่ำอัตโนมัติตามน้ำหนักบรรทุก ฯลฯ ขณะที่ HR-V ยังเอาใจคนสมัยใหม่ด้วยหลังคาแบบพาโนรามิคซันรูฟให้ด้วย
 
อุปกรณ์ภายใน

      อุปกรณ์ภายในห้องโดยสารไม่หนีกันเท่าไหร่นัก โดย HR-V มีเบาะนั่งไฟฟ้าฝั่งคนขับมาให้ เพิ่มความสะดวกสบายของผู้โดยสารตอนหลังด้วยระบบปรับเอน 1 ระดับ รวมถึงแป้นเปลี่ยนเกียร์ที่พวงมาลัย Paddle Shift มาให้
      ส่วน C-HR ถูกเสริมด้วยระบบ Dynamic Radar Cruise Control ที่สามารถปรับความเร็วตามรถคันหน้าได้อัตโนมัติ พร้อมระบบปรับอากาศภายในห้องโดยสารแบบแยกฝั่งซ้าย-ขวาได้
 
เครื่องเสียง

      เครื่องเสียงของ C-HR ติดตั้งหน้าจอสัมผัสขนาด 7 นิ้ว พร้อมช่องใส่แผ่น DVD/MP3 มีระบบนำทางให้ในตัว ขณะที่หน้าจอของ HR-V มีขนาดเล็กกว่าอยู่ที่ 6.1 นิ้ว ไม่สามารถใส่แผ่นซีดีได้ และไม่มีระบบนำทางมาให้
 
ระบบความปลอดภัย

      Toyota C-HR เพิ่มถุงลมนิรภัยหัวเข่าผู้ขับขี่มาให้ ทำให้มีถุงลมนิรภัยทั้งหมด 7 ใบ ขณะที่ HR-V มีให้ทั้งหมด 6 ใบ ขณะที่ระบบเบรก ABS และระบบควบคุมเสถียรภาพถูกติดตั้งเป็นอุปกรณ์มาตรฐานทั้งหมด
      แต่จุดเด่นของ C-HR อยู่ที่ระบบความปลอดภัยขั้นสูง เช่น ระบบป้องกันการชน Pre-collision System, ระบบเตือนมุมอับสายตา, ระบบเตือนรถเคลื่อนผ่านขณะถอยหลัง, ระบบไฟสูงอัตโนมัติ, ระบบแจ้งเตือนลมยาง รวมถึงเซ็นเซอร์ช่วยจอดทั้งหน้าและหลัง เป็นต้น
 
ราคาจำหน่ายทั้ง 2 รุ่น มีดังนี้
- Toyota C-HR HV Hi ราคา 1,159,000 บาท- Honda HR-V 1.8 EL ราคา 1,099,000 บาท
 