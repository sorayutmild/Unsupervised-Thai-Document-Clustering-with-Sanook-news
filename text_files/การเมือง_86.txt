ตัวแทนพรรคไทยรักษาชาติ เดินทางไปยื่นรายชื่อตัวแทนชิงตำแหน่งนายกรัฐมนตรีแก่คณะกรรมการการเลือกตั้ง (กกต.) เมื่อช่วงเช้าวันนี้ (8 ก.พ.) โดยมีพระนามของ ทูลกระหม่อมหญิงอุบลรัตนราชกัญญา สิริวัฒนาพรรณวดี เป็นตัวแทนอันดับ 1 ของพรรค
การเคลื่อนไหวนี้สร้างความฮือฮาอย่างมาก และถือเป็นประวัติศาสตร์หน้าใหม่ของวงการการเมืองไทย เนื่องจากทำให้ทูลกระหม่อมหญิงฯ ทรงเป็นพระบรมวงศานุวงศ์พระองค์แรกที่ลงมาเล่นการเมืองตั้งแต่หลังการปฏิวัติสยาม ปี 2475
ร.ท.ปรีชาพล พงษ์พานิช หัวหน้าพรรคไทยรักษาชาติ แถลงว่า กรรมการบริหารพรรคเห็นพ้องต้องกันว่า ทูลกระหม่อมหญิงฯ ทรงมีความรู้ความสามารถที่จะเป็นนายกรัฐมนตรี และทรงมีพระเมตตาตอบรับเป็นตัวแทนของพรรค
ทรงเหมาะสมที่สุด!
หัวหน้าพรรคไทยรักษาชาติ กล่าวต่อไปว่า นอกจากทรงมีพระอัจฉริยภาพแล้ว ยังทรงงานเพื่อสังคมมาโดยตลอด อย่างเช่น โครงการทูบีนัมเบอร์วัน และตัวแทนการท่องเที่ยวแห่งประเทศไทยมาโดยตลอด และการที่ทรงตอบรับถือเป็นเกียรติอย่างยิ่ง
ทุกขั้นตอนเป็นไปตามกฎหมาย
นอกจากนี้ ร.ท.ปรีชาพล บอกต่อไปว่า ทุกอย่างที่เกิดขึ้นเป็นไปตามรัฐธรรมนูญและกฎหมายทุกประการ แต่หลังจากนี้ต้องรอให้ กกต. พิจารณาคุณสมบัติและประกาศอย่างเป็นทางการเช่นกัน
ยึดมั่นประชาธิปไตย
อย่างไรก็ตาม การเคลื่อนไหวนี้ทำให้หลายฝ่ายในฝั่งประชาธิปไตยมองว่าอาจลดทอนหลักการลง แต่ ร.ท.ปรีชาพล ระบุว่า พรรคยังคงยึดมั่นในระบอบประชาธิปไตยเช่นเคย ทั้งยังมองว่าประชาธิปไตยเป็นสิ่งสวยงาม และสุดท้ายผลตอบรับจะขึ้นอยู่เสียงของประชาชนในการเลือกตั้ง
ปฏิเสธ "รัฐบาลแห่งชาติ"
การที่สมาชิกราชวงศ์ลงมาเล่นการเมืองเช่นนี้ ทำให้เกิดกระแสอาจมีการจัดตั้งรัฐบาลแห่งชาติ หัวหน้าพรรคไทยรักษาชาติมองประเด็นนี้ว่า ยังห่างไกลจากความเป็นจริง
การเคลื่อนไหวนี้ทำให้ผู้ใช้อินเทอร์เน็ตจำนวนมากต่างโพสต์สรรเสริญทูลกระหม่อมหญิงฯ ด้วยคำว่า "ทรงพระสเลนเดอร์" กันอย่างยกใหญ่ จนทำให้คำนี้ขึ้นมาติดเทรนด์อันดับ 1 ของเว็บไซต์ทวิตเตอร์เมื่อช่วงเช้าวันนี้ ขณะที่คำว่า "ไทยรักษาชาติ" ติดเทรนด์เป็นอันดับ 2 
>> เปิดพระประวัติ "ทูลกระหม่อมหญิงอุบลรัตนฯ" ในวันทรงรับเป็นตัวแทน "ไทยรักษาชาติ" ชิงนายกฯ