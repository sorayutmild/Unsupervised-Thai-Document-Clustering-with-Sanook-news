เป็นอีกหนึ่งครอบครัว ที่ดูเหมือนว่าจะขยับตัวไปไหนก็เป็นข่าวในด้านลบไปเสียหมด สำหรับ ศรราม เทพพิทักษ์ และคนสวย ติ๊ก กนิษฐรินทร์ ตั้งแต่ท้องยันคลอด ไม่ว่าจะเป็นวิธีการเลี้ยงดูลูก คอมเม้นท์ถึงหน้าตาลูกของเขาอีก ยังไม่พอหุ่นของคุณแม่หลังคลอดยังถูกวิจารณ์อีกจนเจ้าตัวบอกว่าร้อยเปอร์เซนต์ของคอมเม้นท์ในโลกโซเชี่ยลด่าไปเกินครึ่ง 
ครั้งนี้มีโอกาสมาพูดคุยกันทั้งครอบครัวใน รายการตีสิบเดย์ ขอพื้นที่ระบายความรู้สึก หนุ่ม ศรราม ยอมรับว่าตนพยายามที่จะสร้างครอบครัวเล็กๆ อยู่กันแบบเงียบๆ แต่สังคมภายนอก โดยเฉพาะโซเชียลมีเดียก็เข้ามามีอิทธิพลในชีวิตเป็นอย่างมาก ทำเอาทุกย่างก้าวชีวิต กลายเป็นประเด็นดราม่าไปเสียหมด
"ถ้าใครได้ดูไอจีของผม ก็จะรู้เลยว่าผมฟอลโลแค่ 4 คน เราฟอลโลว์กันเองเท่านั้น เราไม่เคยไปยุ่งเรื่องของใครเลย มันก็มีดราม่ามาตั้งแต่ติ๊กท้อง ทำอะไรก็โดนไปหมด ออกกำลังกายตอนท้องก็โดนด่า พอลูกคลอด เราก็พาลูกไปใส่บาตร เหมือนที่เราเคยใส่ เราอยากให้เขาซึมซับบรรยากาศ ก็โดนคอมเม้นท์อีก แต่ก็มีบางคนที่เข้ามาแก้ต่างให้ อันนี้ก็ต้องขอบคุณเขา" 
"มีอยู่รูปนึง คือผมแค่เอามือไปแตะตัวลูกเบาๆ ตอนลูกหลับ ก็โดนอีก คอมเม้นท์ว่ามือหนักไปมั้ยวางบนเด็กทารก ซึ่งตอนนั้นคือเราเพิ่งตื่นแล้วเอื้อมมือไปแตะเขาเบาๆ ติ๊กเขาก็ถ่ายไว้ จบเรื่องนี้เรื่องใหม่ก็มาอีกเรื่อยๆ คือรูปบางรูปเราอยากจะถ่ายไว้เป็นความทรงจำ ให้ลูกมาดูตอนโต แต่กลับว่าผมต้องลบออกไป เพราะไม่อยากเห็นคอมเม้นท์แรงๆ" 
นอกจากจะโดนติเรื่องการเลี้ยงลูก ยังลามไปถึงหน้าตาของ น้องวีจิ ที่ใครได้อ่านคงต้องเอามือทาบอก รวมไปถึงคอมเม้นท์แรงๆ แบบสบประมาท ไล่ให้ไปตรวจ DNA บ้าง ลูกใครไม่รู้บ้าง จน หนุ่ม ศรราม สุดทนมีคอมเม้นท์ตอบโต้กลับไป ทำเอาเจ้าตัวถึงกับคิดมาก เพราะกลัวว่าคำพูดจะดูรุนแรงไป และส่งผลไม่ดีกับตน
เจอมาหนักขนาดนี้ หนุ่ม ศรราม และ ติ๊ก กนิษฐรินทร์ จะมีวิธีรับมืออย่างไร ติดตามชมได้ในรายการตีสิบเดย์ วันเสาร์ที่ 30 พฤศจิกายน 2562 ทางช่อง 3HD เวลา บ่ายสามโมงตรง
