ทยา ทีปสุวรรณ หนึ่งในแกนนำกปปส. ที่ถูก คสช. เรียกรายงานตัว และถูกนำไปใช้ชีวิตในค่ายทหาร ล่าสุด ทยา โพสต์เฟชบุ๊คส่วนตัว บอกเล่าประสบการณ์ 4 วันในค่ายทหาร ซึ่งทยาบอกว่าเป็นประสบการณ์ชีวิตที่มีค่าอีกครั้งหนึ่ง โดยข้อความทั้งหมดคือ
"ชีวิตในค่ายทหาร"
ได้รับการประกันแล้ว กลับถึงบ้านเรียบร้อยหลังไปอยู่ในค่ายทหารมา 4 วัน ทุกคนกลับมาปลอดภัยและสบายดี ถือเป็นประสบการณ์ชีวิตที่มีค่าอีกครั้งหนึ่ง เรียกว่ามาแบบไม่ทันตั้งตัว หลังจากถูกควบคุมตัวไปยังค่ายทหารแห่งหนึ่งโดยไม่มีอะไรติดมือไปซักชิ้นเดียว (นอกจากลิปมัน 1 แท่ง!) และอยู่อย่างไม่รู้กำหนดเวลากลับ ในบ้านพักที่ทางทหารเตรียมให้
โดยแจกมุ้ง ขัน สบู่ แปรงสีฟันให้เท่านั้น ห้ามใช้เครื่องมือสื่อสารทุกชนิด ไม่มีทีวี ไม่มีแอร์ ก็ถือเป็นการฝึกจิตใจและร่างกายให้พร้อมที่จะอยู่ในที่แปลกใหม่โดยไม่ต้องบอกล่วงหน้า ที่สำคัญต้องอยู่ร่วมกับบ้านข้างๆ และบ้านตรงข้ามที่เป็นฝ่ายรบ.ทั้งหมด
แต่ยังโชคดีที่เราไปเป็นคณะกับพี่ๆ ที่ร่วมอุดมการณ์กันมาอย่าง อ.เสรี, พี่ปอง, พี่บี, ลูกหมี, พี่นกเขา, พี่สุริยะใส, พล.อ.ปรีชา และสาละมีพี่ตั้น ได้เรียนรู้หลายๆ อย่างจากทุกคน พวกเราเรียกภารกิจนี้ว่า "การบำเพ็ญเพียรขั้นสุดท้าย" และก็ผ่านมาได้ด้วยดี เพราะทุกวิกฤตที่เข้ามาถือเป็นโอกาสในการเรียนรู้ เป็นความทรงจำโดยบังเอิญที่หาไม่ได้
ขอบคุณอีกครั้งสำหรับกำลังใจและความห่วงใยจากทุกคนนะคะ คิดถึงมวลมหาประชาชนเสมอ