     ผู้สื่อข่าว "ประชาชาติธุรกิจ" รายงานยอดขายรถยนต์ในปี 2556  ที่ผ่านมาว่าจะทำได้ประมาณ 1.3 ล้านคัน และมียอดผลิต 2.5 ล้านคัน ส่วนปี  2557 คาดยอดผลิตจะใกล้เคียงปีที่แล้วแต่ยอดขายวูบแน่หลายค่าย  ประเมินว่าลดลงจากปีที่แล้วอย่างน้อย 8-10% หรือมียอดขายประมาณ 1.2 ล้านคัน      ทั้งนี้ ในปี 2556 ที่ผ่านมาจะเห็นได้ว่าตลาดรถยนต์ในอยู่ในภาวะอึมครึม  โดยเฉพาะบรรดาค่ายรถยนต์ต่างปรับแผนการผลิต การทำตลาดกันอุตลุด  รวมทั้งแผนส่งรถยนต์รุ่นใหม่ ๆ ออกสู่ตลาดด้วย  "ตรงนี้เป็นผลกระทบจากนโยบายโครงการรถยนต์คันแรก ซึ่งสิ้นสุดลงเมื่อวันที่  31 ธ.ค. 2555 ที่ผ่านมา แต่ยังคงขยายวงกว้าง  ซึ่งสะท้อนภาพความบิดเบือนตลาดมาจนถึงปัจจุบันได้อย่างชัดเจน"  แหล่งข่าวในวงการรถยนต์กล่าว

     โตโยต้า
     โดยในปี 2557  เชื่อว่าค่ายรถยนต์จะทยอยส่งรถรุ่นใหม่ออกสู่ตลาดกันตั้งแต่ต้นปี  เริ่มต้นกันที่ค่ายโตโยต้า พร้อมส่งรถยนต์นั่งยอดนิยม อัลติสใหม่ ลงตลาดโดยมีแผนเปิดตัววันที่ 14 ม.ค.ที่จะถึงนี้
     โตโยต้า อัลติส ใหม่  มาพร้อมกับเครื่องยนต์ 2 รุ่น 1.6 ลิตร และ 1.8 ลิตร เกียร์ธรรมดา 6 สปีด  และอัตโนมัติ CVT รุ่นใหม่ ห้องโดยสารรุ่น 1.6 ลิตร และ 1.8 ลิตร E  จะเป็นโทนสีเบจ ขณะที่รุ่น 1.8 G และ 1.8 V เนวี่ จะเป็นโทนสีดำ      นอกจากนี้ ยังมีรุ่นซีเอ็นจี มาพร้อมกับเครื่องยนต์รหัสใหม่ Bi-Fuel Type  1ZR-FE 4 แบบ 4 สูบแถวเรียง DOHC Dual VVT-i  ซึ่งถูกพัฒนาขึ้นเพื่อรองรับพลังงานทางเลือกโดยเฉพาะ     ขณะที่ ไฮลักซ์ วีโก้ ซึ่งได้รอบการเปลี่ยนโมเดลใหม่ เดิมคาดว่าน่าจะได้เห็นการเปลี่ยนแปลงต้นปี  น่าจะขยับไปราวเดือนสิงหาคม แต่จากสถานการณ์ล่าสุดอาจจะชะลอไปถึงต้นปี  2558
 

     ฮอนด้า
     ขณะที่ค่ายฮอนด้า เตรียมรถรุ่นใหม่ ทั้งโมเดลเชนจ์และไมเนอร์เชนจ์รวม ๆ กันถึง 12 รุ่น ประเดิมต้นปีด้วยรถยนต์นั่งสุดฮอต ฮอนด้า ซิตี้ กับเครื่องยนต์ 1.5 ลิตร และหลังจากนั้นอีกไม่เกิน 6 เดือน ฮอนด้าน่าจะส่งซิตี้ ซีเอ็นจี ใหม่ ออกสู่ตลาดด้วยเช่นกัน ตามมาด้วยรถคู่แฝด ฮอนด้า แจ๊ซ ราวช่วงเดือนมีนาคม หรือในงานมอเตอร์โชว์     แต่ที่เซอร์ไพรส์สุดๆ คือ ฮอนด้าเตรียมนำ "วีเซล" รถอเนกประสงค์แบบเอสยูวีขนาดเล็ก (บี-เอสยูวี) เข้ามาทำตลาด  โดยพัฒนาจากโครงสร้างตัวถังของฮอนด้า แจ๊ซ โฉมใหม่  มีพื้นที่กว้างขวางเช่นเดียวกับมินิแวน     อีกรุ่นที่ได้รอบการเปลี่ยนโมเดลคือ อีโคคาร์ บริโอ้ ซึ่งคงต้องจับตาดูว่าฮอนด้าจะปรับแผนการทำตลาดและตัวสินค้าอย่างไร  หลังจากที่ก่อนหน้านี้เริ่มทยอยลดกำลังการผลิต  หลังจากไม่ได้รับการตอบสนองจากตลาดเท่าที่ควร ขณะที่เก๋งใหญ่ ฮอนด้า  แอคคอร์ด ก็มีลุ้นว่าเครื่องยนต์ไฮบริดจะถูกนำมาใส่  เพื่อตอบสนองความต้องการของลูกค้าชาวไทย
 

     มิตซูบิชิ     ผู้สื่อข่าวรายงานเพิ่มเติมว่า สำหรับค่ายมิตซูบิชิ มีการเปลี่ยนแปลงใหญ่คือ มิตซูบิชิ ไทรทัน โมเดลเชนจ์ ซึ่งเป็นตัวความหวังของค่ายนี้อีกรุ่น ว่ากันว่ามีรถต้นแบบอย่าง จีอาร์ เอชอีวี เป็นพื้นฐาน     ส่วนรถขายดี ปาเจโรสปอร์ต, มิราจ, แอททราจ และแลนเซอร์นั้น มีการปรับปรุงโฉมไมเนอร์เชนจ์เล็กๆ กับโมเดล 2014 ส่วนผู้ที่รอ ปาเจโรสปอร์ต โมเดลเชนจ์ ตามระยะเวลาต้องได้เห็นในปี 2015
 

     นิสสัน     ค่ายนิสสัน หลังจากส่งสปอร์ตครอสโอเวอร์ นิสสัน จู๊ค มากวาดยอดขายชนิดหักปากกาเซียนไปเมื่อช่วงปลายปี 2556 ไปแล้ว ต้นปีนี้ประเดิมด้วยรถปิกอัพพันธุ์แกร่งอย่าง นิสสัน นาวารา ชิงความได้เปรียบวีโก้ที่เลื่อนเวลาเปิดตัวออกไป พร้อมส่งนิสสัน  เอ็กซ์เทรลใหม่  ซึ่งคาดว่าน่าจะได้รับการตอบรับอย่างล้นหลามด้วยรูปโฉมที่ค่อนข้างล้ำสมัย  และดูดี ราว ๆ ปลายไตรมาสที่ 3 หรือต้นไตรมาสที่ 4     นิสสัน นาวารา มาพร้อมเครื่องยนต์ใหม่มาตรฐานยูโร 4  และที่ต้องจับตาคืออีโคคาร์คันแรกของเมืองไทยและของโลก นิสสัน มาร์ช  ที่ได้รอบระยะเวลาปรับเปลี่ยนรุ่น     คงต้องรอลุ้นว่า นิสสันจะตัดสินใจส่ง มาร์ชโมเดลเชนจ์ ออก สู่ตลาดเลยหรือไม่ หรือจะรอดูความชัดเจนของนโยบายอีโคคาร์โครงการ 2  ว่าบริษัทแม่จะตัดสินใจอย่างไร แต่สำหรับอีโคคาร์ ซีดาน 4  ประตูรุ่นแรกอย่าง นิสสัน อัลเมร่า ก็ได้เวลาไมเนอร์เชนจ์พอดี
 

     มาสด้า
     ขณะที่ค่ายซูมซูม มาสด้า ปี 2556 ที่ผ่านมา  ได้แนะนำรถยนต์รุ่นใหม่ที่มาพร้อมกับเทคโนโลยีใหม่ "สกายแอคทีฟ"  และเป็นที่แน่นอนว่ามาสด้าจะลงเครื่องยนต์สกายแอคทีฟในรถรุ่นอื่น ๆ  ของมาสด้าในประเทศไทย ทั้งมาสด้า 2, มาสด้า 3 หรือแม้แต่บีที-50     ประกอบกับรถยนต์ไซซ์เล็กอย่าง มาสด้า 2 เอง ก็ได้เวลาของการเปลี่ยนแปลงโมเดลเชนจ์ งานนี้ต้องจับตาเช่นเดียวกันว่า  มาสด้าจะปรับเปลี่ยนมาสด้า 2 ในปีนี้เลย  หรือรอความชัดเจนจากการตัดสินใจเข้าร่วมอีโคคาร์ เฟส 2
 

     ซูซูกิ
     ด้านซูซูกิ หลังจากอวดโฉม "เอ-วินด์ คอนเซ็ปต์" เครื่องยนต์ ขนาด 1 ลิตร ก็พร้อมเปิดตลาดรถยนต์นั่งเครื่องยนต์เล็กทำตลาดอีกรุ่น  หลังจากประสบความสำเร็จกับรถอีโคคาร์สุดฮอตจากซูซูกิ สวิฟท์ ไปแล้ว
 

     ฟอร์ด
     ฝั่งค่าย ฟอร์ด หลังจากแนะนำเครื่องยนต์เทคโนโลยี อีโคบูสต์ ลงในรถไซซ์บี-คาร์อย่าง ฟอร์ด เฟียสต้า ไปแล้ว ว่ากันว่า ฟอร์ดเตรียมส่งรถไซซ์มินิเอสยูวีอย่าง ฟอร์ด เอคโคสปอร์ต ที่เปิดรับจองไปในงานมหกรรมยานยนต์ที่ผ่านมา เชื่อว่าทั้ง 2 รุ่นน่าจะได้รับความนิยมมากขึ้น
 

     เมอเซเดสเบนซ์ และ บีเอ็มดับบลิว
     ขณะที่ค่ายรถหรู เมอร์เซเดส-เบนซ์ จะประเดิมแนะนำรถอเนกประสงค์ จีแอลเอ ที่มานำแพลตฟอร์มของเอ-คลาสกันตั้งแต่ต้นปี รวมทั้งซี-คลาส ที่เตรียมเปิดตัวอย่างเป็นทางการในงาน ดีทรอยต์ มอเตอร์โชว์ช่วงเดือนนี้  ขณะที่ค่ายบีเอ็มดับเบิลยูก็พร้อมส่งรถเอสยูวีไซน์กลางอย่าง เอ็กซ์-5 ลุยตลาดอย่างแน่นอน

     งานนี้สงครามรถยนต์ระอุแน่นอน
 
 