
นางแบบชื่อดัง "เชอรี่ สามโคก "เดินทางเข้ามอบตัวกับเจ้าหน้าที่ตำรวจ สภ.ปากเกร็ด ถูกแจ้งข้อหา-ปรับไม่เกิน 5,000 บาท บอกไม่ได้ตั้งใจ เห็นเป็นเพียงศิลปะการแสดงเท่านั้น
(26 มี.ค.) เมื่อเวลาประมาณ 11.00 น. ที่ผ่านมา ผู้สื่อข่าวรายงานว่า น.ส.ลฏาภา รัชตะอมรโชติ หรือ เชอรรี่ สามโคก พริตตี้และนางแบบสาวชื่อดัง พร้อมด้วย นายอภิสิทธิ์ แซ่อึ้ง นักแสดงคู่ และ น.ส.ประณยา เปลี่ยนกิม เจ้าหน้าที่ในส่วนออแกไนซ์ กับ นายกฤตธัช ปิยะวุฒิโภชน์ ผู้ดูแลบูธเครื่องเสียงมิราจ ภายในงานมอเตอร์โชว์ 2016 เมืองทองธานี ได้เดินทางเข้ามอบตัวกับเจ้าหน้าที่ตำรวจ สภ.ปากเกร็ด เพื่อรับทราบข้อกล่าวหา
โดยเจ้าหน้าที่ตำรวจแจ้งข้อหากับ เชอรี่ สามโคก และ นายอภิสิทธิ์ ว่า ร่วมกันกระทำการอันควรขายหน้าต่อธารกำนัล มีโทษปรับไม่เกิน 5,000 บาท ส่วน น.ส.ประณยา เปลี่ยนกิม ออแกไนซ์ กับนายกฤตธัช คนดูแลบูธ ถูกแจ้งข้อหาเป็นผู้จ้างวานให้ผู้อื่นกระทำการอันควรขายหน้าต่อธารกำนัล มีโทษปรับไม่เกิน 5,000 บาท เช่นกัน โดยหลังสอบปากคำทั้งสี่คนเรียบร้อยแล้วได้คุมตัวส่งศาลแขวงจังหวัดนนทบุรีทันที
ทั้งนี้ก่อนเดินทางเข้ารับทราบข้อกล่าวหา เมื่อวันที่ 24 มีนาคมที่ผ่านมา เชอรรี่ สามโคก พร้อมด้วย นายอภิสิทธิ์ นักแสดงหนุ่มคู่ขาได้ออกมาแสดงท่าเต้นยั่วยวน หวาบหวิว ต่อหน้าผู้มาเที่ยวงานมอเตอร์โชว์ 2016 เมืองทองธานี บริเวณบูธเครื่องเสียงดังกล่าว
เชอรี่ สามโคก ซึ่งอยู่ในชุดทูพีช พร้อมกับ นายอภิสิทธิ์  โชว์ลีลาท่าเต้นแบบเร้าใจ ก่อนจบการแสดง นายอภิสิทธิ์ ได้ถอดเสื้อแสดงท่าจุมพิตทรวงอกของเชอรี่ สร้างความฮือฮาให้กับผู้มาเที่ยวชมงาน จนกระทั่งมีผู้นำคลิปมาเผยแพร่ในโลกออนไลน์ และมีการวิพากษ์วิจารณ์เกี่ยวกับความเหมาะสม
ในเวลาต่อมา เจ้าหน้าที่ตำรวจได้ติดต่อให้ผู้ดูแลบูธและออแกไนซ์ รวมทั้งนักแสดงสาว เชอรี่ สามโคก และ นายอภิสิทธิ์ มารับทราบข้อกล่าวหา ก่อนส่งตัวฟ้องศาลแขวงจังหวัดนนทบุรี เพื่อดำเนินคดีตามกฎหมายทันที  โดยก่อนเดินทางไปศาลทั้งสี่คนได้กล่าวขอโทษสังคมที่กระทำการลงไปโดยไม่คิดว่าจะเป็นการไม่เหมาะสม เพราะมองว่าเป็นศิลปะการแสดงเพื่อสร้างสีสันในงานมากกว่า
