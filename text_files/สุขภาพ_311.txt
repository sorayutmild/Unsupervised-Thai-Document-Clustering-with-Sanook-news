หากใครเคยชมรายการหมอพบชาวบ้านของฝรั่ง อย่างรายการโชว์ของ ด็อกเตอร์ออซ ( Doctor Oz) อาจจะเคยเห็นเคล็ดลับสุขภาพดีๆ ของรายการนี้กันมาบ้าง ว่าน่าเชื่อถือ และทำได้จริง Sanook! Health จึงขออนุญาตหยิบเอาประเด็นที่น่าสนใจสำหรับคนไทย อย่าง “อาหารลดไขมัน” มาให้สาวๆ หนุ่มๆ ที่รักสุขภาพได้ลองทานตามกันดูค่ะ
 
8 อาหารช่วยลดไขมันหน้าท้อง
1. มะนาว
มะนาวแบ่งออกเป็น 2 ประเภทใหญ่ๆ คือ มะนาวเขียว ลูกเล็กๆ แบบที่บ้านเราทานกัน ฝรั่งเรียกว่า ไลม์ (Lime) กับมะนาวเหลือง หรือที่ฝรั่งเรียกว่า เลมอน (Lemon) มะนาวที่ด๊อกเตอร์ออซแนะนำให้ทานเพื่อช่วยเบิร์นไขมันในร่างกาย หรือ มะนาวเขียวของบ้านเรานี่แหละค่ะ (แน่นอนว่ารสชาติก็เปรี้ยวแหลมกว่ามะนาวเหลือง ที่จะมีรสชาติอมหวานนิดๆ แต่จะให้น้ำมากกว่า เพราะผลใหญ่กว่า)
วิธีทานก็ง่ายๆ แค่บีบมะนาวลงไปในน้ำดื่มเปล่าๆ นี่แหละค่ะ แล้วดื่ม จะดื่มตอนไหนของวันก็ได้ หรือจะลองบีบมะนาวลงไปในผักสลัดที่คุณทาน (อาหารประจำตัวของคนไดเอ็ตอยู่แล้วนี่ ใช่ไหม) นอกจากนี้ยังสามารถใส่มะนาวลงไปในการปรุงอาหารต่างๆ ได้อีกสารพัด ถ้าเป็นอาหารไทยบ้านเราก็ไม่พ้นยำรสเด็ด แต่ปรุงรสเบาๆ มือหน่อยนะคะ
 
2. มะเขือเทศ
มะเขือเทศก็เป็นอีกหนึ่งอย่างที่เป็นอาหารประจำตัวของคนที่กำลังลดความอ้วน ทานสดๆ เหมือนที่เราทาน (เราชอบจิ้มเกลือนิดนึง) หรือจะใส่ลงไปในสลัด ผลมลงไปในซอสต่างๆ หรือหั่นใส่ผัดต่างๆ ก็ได้ค่ะ แล้วเราอยากจะบอกว่า มะเขือเทศมีประโยชน์ทั้งทานสด และผ่านความร้อน เพราะฉะนั้นชอบแบบไหนก็ทานแบบนั้นได้เลย
อ่านต่อ >> มะเขือเทศสด VS น้ำมะเขือเทศกล่อง อันไหนมีประโยชน์มากกว่ากัน
 
3. บลูเบอร์รี่
อาจจะหาทานยากสักนิดสำหรับคนไทย แต่เราจะพบบลูเบอร์รี่ตามอาหารฝรั่งอยู่บ่อยๆ ถ้าเจอบลูเบอร์รี่แช่แข็งเป็นถุงๆ ลองซื้อมาทานดูก็ได้นะ เพราะนอกจากบลูเบอร์รี่จะช่วยสลายไขมันหน้าท้องของเราได้แล้ว ยังมีคอเลสเตอรอลต่ำ และรสชาติหวานจากธรรมชาติดีอีกด้วย ใส่ลงไปในโยเกิร์ตถ้วยโต หรือจับปั่นเข้ากับผลไม้อื่นๆ เช่น อโวคาโด หรือบดแล้วทาขนมปังแทนเนยหรือแยมอื่นๆ ไปเลยก็ได้ (เลือกขนมปังโฮลวีทด้วยนะ)
 
4. หอยนางรม
นอกจากจะช่วยเพิ่มสนรรถภาพทางเพศได้เป็นอย่างดีแล้ว หอยนางรมยังช่วยสลายไขมันหน้าท้องได้ดีอีกด้วย แนะนำให้บีบมะนาวลงไปเล็กน้อยก่อนที่จะกระดกเข้าปากทานสดๆ ไปเลย แต่อย่าทานมากเกินไปนะ เพราะมีคอเลสเตอรอลอยู่พอสมควรเหมือนกัน
 
5. กุ้ง
ไม่เชื่อก็ต้องเชื่อว่ากุ้งช่วยลดไขมันหน้าท้องได้ เลือกทานเฉพาะส่วนตัว หัวไม่ต้องเพราะคอเลสเตอรอลเยอะ วิธีทานก็ให้เลือกแบบต้ม หรือผัดแบบเร็วๆ กับผักต่างๆ ในน้ำมันมะกอก รับรองว่านอกจากจะช่วยลดไขมันหน้าท้องที่ไม่ดีออกไปได้แล้ว ยังช่วยเพิ่มไขมันดีให้กับร่างกายอีกด้วย
 
6. กรีกโยเกิร์ต
ด๊อกเตอร์ออซแนะนำกรีกโยเกิร์ต เพราะกรีกโยเกิร์ตช่วยเพิ่มภูมิต้านทานโรคให้กับร่างกาย รักษาสมดุลของระบบย่อยอาหาร และช่วยลดน้ำหนักได้เป็นอย่างดี นอกจากนี้กรีกโยเกิร์ตยังมีเนื้อแน่น ทานแล้วอิ่มท้องมากกว่าโยเกิร์ตทั่วไป สามารถผสมลงไปในซอสทำอาหารต่างๆ หรือผสมมายองเนส (ฝรั่งเรียก เมโยเนส หรือเมโย) ใช้เป็นน้ำสลัด หรือทำไอศกรีมโยเกิร์ตรสผลไม้ทานก็ยังได้
 
7. ซอสศรีราชา
ใครที่ชอบดูรายการทำอาหารของฝรั่ง จะเห็นเจ้าซอสขวดสีส้มนี้ถูกหยิบนำมาใช้ทำอาหารเมนูฝรั่งบ่อยมาก บ้านเราอาจจะแค่หยิบมาราดไข่เจียว ไข่ดาวทาน แต่สำหรับซอสศรีราชาของชาวอเมริกันแล้ว นอกจากจะช่วยเพิ่มรสชาติเผ็ดร้อน ตัดกับความเลี่ยนของเนยในอาหารบ้านเขาได้เป็นอย่างดีแล้ว ซอสศรีราชายังช่วยเผาผลาญไขมัน เหมาะสำหรับคนที่อยากลดความอ้วนอีกด้วย จะราดไปบนไข่ต้ม ผสมในซอส หรือผสมในน้ำสลัดก็ได้
 
8. พริก
จริงๆ แล้วด๊อกเตอร์ออซแนะนำเมนู Pico de Gallo ที่เป็นเมนูเม็กซิกัน แต่ส่วนประกอบสำคัญของเมนูนี้ คือมะเขือเทศ หอม พริก มะนาว ผักชี และเครื่องปรุงอื่นๆ เช่น เกลือ พริกไทย ฯลฯ แต่เราขอแนะนำเป็นพริกแทนดีกว่า เพราะสำหรับชาวไทยแล้ว พรอกเป็นอะไรที่คุ้นเคยกับลิ้นของพวกเรามาก โดยเฉพาะพริกขี้หนู พริกชี้ฟ้า รวมไปถึงพริกฝรั่งอย่างพริกหยวก คงไม่ต้องบอกว่าเราจะปรุงพริกทานกันยังไง เพียงแต่ใครที่หมอสั่งห้ามทานอาหารรสจัด ก็เพลาๆ มือหน่อยเท่านั้นค่ะ
 
ว่าแล้วก็เข้าครัวทำอาหารทานกันเลยดีกว่า ใช้ส่วนผสมเหล่านี้ได้หมดทั้งอาหารคาว อาหารหวาน ทานตามนี้แล้วก็อย่าลืมออกกำลังกายกันด้วยนะคะ เพราะถ้าอยากหุ่นดี แค่ทานดีๆ ยังไม่พอ ต้องออกกำลังกายด้วย