บ้านไหนที่ชอบยาไทยๆ โบราณๆ โดยเฉพาะบ้านที่มีเด็กเล็ก ต้องรู้จักยา “มหาหิงค์” แน่นอน เพราะมีสรรพคุณช่วยขับลม แก้ท้องอืดท้องเฟ้อ เพียงแค่ทาที่หน้าท้องของเด็กเล็กเท่านั้น
มหาหิงค์ เป็นยางที่ได้จากต้นไม้ เป็นพืชในวงศ์เดียวกับผักชี ผักชีลาว มีต้นกำเนิดในประเทศแถบเอเชียกลาง ปัจจุบันมหาหิงค์จะมีปลูกอยู่ในประเทศอิหร่านและอัฟกานิสถานเท่านั้น และถูกส่งออกไปขายทั่วโลก ส่วนที่นิยมนำมาใช้เป็นยา หรืออาหารคือส่วนของลำต้นใต้ดิน
มหาหิงค์ถูกนำมาใช้เป็นยาช่วยย่อย ในบางประเทศหมอพื้นบ้านนำมหาหิงค์มาทำเป็นยาแก้พิษ ถอนพิษของฝิ่น และยังมีงานวิจัยว่าสามารถนำมหาหิงค์มารักษาโรคมะเร็ง รักษาภาวะต่างๆ ของสตรี ใช้คุมกำเนิดในสตรี รักษาโรคที่เกี่ยวข้องกับระบบเลือดและหลอดเลือด และเสริมภูมิคุ้มกันให้แก่ร่างกายอีกด้วย แต่ปัจจุบันนิยมนำมาใช้ทาท้องเด็กแก้ท้องอืดท้องเฟ้อมากกว่า เพราะสำหรับอาการอื่นๆ ผลงานวิจัยยังไม่แน่ชัดนัก 
ยามหาหิงค์อยู่กับคนไทยมานาน และใช้กันอย่างแพร่หลาย แต่หากใช้ยามหาหิงค์ไม่ถูกวิธี อาจเกิดอันตรายต่อร่างกายได้ โดยเฉพาะเด็กเล็กยิ่งต้องระมัดระวังมากเป็นพิเศษ ใช้มหาหิงค์อย่างไรให้ถูกวิธี มาดูกันค่ะ
 

อย่าทาน หรือผสมน้ำทาน เพราะมหาหิงค์มีแอลกอฮอล์ ไม่ดีต่อร่างกายของเด็กเล็ก
อย่าให้มหาหิงค์เข้าตา บริเวณเนื้อเยื่ออ่อน แผล หรือรอยถลอกของเด็ก
หมั่นดูวันหมดอายุที่ข้างบรรจุภัณฑ์ก่อนใช้เสมอ
เก็บไว้ให้ไกลมือเด็ก และอย่าวางรวมกับยาทั่วไป
ทามหาหิงค์ให้ห้องที่อากาศถ่ายเทดี

 
ง่ายๆ แค่นี้ก็ใช้ยามหาหิงค์ได้อย่างปลอดภัยแล้วค่ะ แต่ถ้าใช้มหาหิงค์แล้วอาการท้องอืดท้องเฟ้อยังไม่ดีขึ้น ไปพบแพทย์น่าจะดีกว่าค่ะ