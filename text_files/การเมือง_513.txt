นายกรัฐมนตรี ปฏิเสธ ไม่รู้ ครม. ผ่าน พ.ร.ฎ.อภัยโทษ ช่วย "พ.ต.ท.ทักษิณ" โยนถาม "ร.ต.อ.เฉลิม" 
(16 พ.ย.) วานนี้ (15 พ.ย.) น.ส.ยิ่งลักษณ์ ชินวัตร นายกรัฐมนตรี กล่าวภายหลังการประชุมร่วมรัฐสภา เพื่อพิจารณาการดำเนินการปฏิบัติตามคำสั่งมาตรการชั่วคราวของศาลยุติธรรมระหว่างประเทศ (ศาลโลก) กรณีปราสาทพระวิหาร เกี่ยวกับกระแสข่าวที่ว่า คณะรัฐมนตรี (ครม.) มีวาระลับในการประชุม ครม. เพื่อผ่านร่าง พ.ร.ฎ.อภัยโทษ โดยตัดคำแนบท้าย ฉบับที่เขียนโดยรัฐบาลพรรคประชาธิปัตย์ ที่มีเนื้อหาระบุว่า ผู้ที่เข้าข่ายการได้รับอภัยโทษ จะต้องเป็นโทษที่ไม่เกี่ยวข้องกับยาเสพติด และเกี่ยวกับการทุจริตคอร์รัปชั่น ออกไป และไม่มีการระบุถึงระยะเวลาของการเข้ารับโทษ ซึ่งเป็นการเอื้อประโยชน์ให้กับ พ.ต.ท.ทักษิณ ชินวัตร อดีตนายกรัฐมนตรี ว่า ตนไม่ทราบในเรื่องดังกล่าวโดยขอให้ ร.ต.อ.เฉลิม อยู่บำรุง รองนายกรัฐมนตรี เป็นผู้ชี้แจงในรายละเอียด
 