วันที่ 26 กุมภาพันธ์ 2561 นายพร (นามสมมติ) และนางแดง (นามสมมติ) พ่อและแม่ของน้องเอ (นามสมมติ) อายุ 14 ปี นักเรียนชั้นมัธยมศึกษาปีที่ 3 โรงเรียนแห่งหนึ่งใน จ.บุรีรัมย์ ได้ร้องขอความช่วยเหลือ และค่าใช้จ่ายจำเลยในคดีอาญาที่สำนักงานยุติธรรม จ.บุรีรัมย์
หลังจาก น้องเอ ได้ถูกนายบี (นามสมมติ) ครูโรงเรียนประถมแห่งหนึ่งใน อ.นางรอง จ.บุรีรัมย์ บังคับล่วงละเมิดทางเพศ ขณะที่น้องเอ เข้าไปใช้บริการอินเทอร์เน็ตในโรงเรียน เมื่อวันที่ 15 พ.ค.2559 และได้บังคับล่วงละเมิดมาต่อเนื่องเป็นระยะเวลานานเกือบ 2 ปี
นายบี ครูคนดังกล่าวจะข่มขู่ น้องเอว่า ห้ามนำเรื่องไปบอกใคร ไม่เช่นนั้นจะนำคลิปที่ถูกล่วงละเมิดไปเผยแพร่ในโลกออนไลน์ สร้างความหวาดกลัวให้กับน้องเอ จนต้องยอมถูกครูบังคับล่วงละเมิดทางเพศมาโดยตลอด กระทั่งระยะหลัง นางแดง แม่ของน้องเอ เห็นลูกมีความผิดปกติคือ เก็บตัวไม่พูดจากับใคร เก็บกด มีพฤติกรรมก้าวร้าว เมื่อสอบถามลูกสาวจึงทราบว่า ลูกถูกครูบังคับล่วงละเมิดทางเพศ
จากนั้นวันที่ 12 ก.พ.2561 ที่ผ่านมา ทางครอบครัวจึงได้เข้าแจ้งความที่ สภ.นางรอง ซึ่งทางเจ้าหน้าที่ตำรวจได้ซ้อนแผนเข้าจับกุม นายบี ครูคนดังกล่าว ที่ได้โทรศัพท์มานัดให้ น้องเอ ออกไปหาเพื่อทำการล่วงละเมิดที่รีสอร์ตแห่งหนึ่ง เมื่อเจ้าหน้าที่ตำรวจเข้าไปในห้องตามที่ได้รับแจ้งจากผู้ปกครอง
เมื่อเข้าไปภายในรีสอร์ต จึงพบว่า นายบี อยู่ในสภาพท่อนบน และนุ่งผ้าขนหนูเพียงผืนเดียว โดยมีชุดข้าราชการแขวนอยู่ข้างห้อง เจ้าหน้าที่จึงได้ทำการจับกุมตัว และนำไปสอบสวนที่ สภ.นางรอง ก่อนจะได้รับการประกันตัวออกไป แต่ขณะนี้ นายบี ก็ยังไปสอนในโรงเรียนตามปกติ
ขณะที่ น้องเอ ผู้เสียหาย เปิดเผยว่า เมื่อวันที่ 15 พ.ค.2559 ได้ไปใช้บริการอินเทอร์เน็ตภายในโรงเรียน ที่อยู่ใกล้บ้านที่เปิดให้ใช้บริการฟรี แต่จู่ๆ ครูคนดังกล่าวได้เข้ามาล็อกคอ แล้วลากเข้าไปล่วงละเมิดทางเพศในห้องเรียน น้องเอ พยายามต่อสู้ขัดขืน แต่ก็ไม่สามารถสู้แรงของครูได้ และตนก็เจอ นายบี ครูคนดังกล่าวข่มขู่ว่าได้ถ่ายคลิปเก็บไว้ แล้วถ้านำเรื่องที่เกิดขึ้นไปบอกใคร จะนำคลิปมาประจาน
ด้วยความกลัว น้องเอ จึงไม่กล้าที่จะไปบอกให้ใครทราบ และอายกับเรื่องราวที่เกิดขึ้น และได้ถูก นายบี บังคับล่วงละเมิดทางเพศ ส่วนตัวรู้สึกเสียใจที่ถูกครูกระทำเช่นนี้ จึงอยากให้เอาผิดกับครูคนดังกล่าวจนถึงที่สุด
ด้านนางแดง  ผู้เป็นแม่  กล่าวว่า ตนเองรับไม่ได้ที่ ลูกสาว ถูกครูกระทำเช่นนี้ ทั้งที่ลูกของตนเองมีลักษณะท่าทางเป็นทอมบอยเสียด้วยซ้ำ แต่ทำไมถึงมาทำกับลูกตนเช่นนี้ ที่สำคัญครูคนดังกล่าวเคยสอนมาตั้งแต่รุ่นพ่อกับแม่ เป็นที่เคารพนับถือของผู้ปกครอง
ทั้งนี้ ครูคนดังกล่าวพยายามขอไกล่เกลี่ย พร้อมยื่นข้อเสนอว่าจะรับผิดด้วยการแต่งงานกับลูกสาว แต่ทางครอบครัวปฏิเสธและยืนยันว่าจะดำเนินการเอาผิดกับครูให้ถึงที่สุด