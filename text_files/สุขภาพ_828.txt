ถึงแม้ว่ามนุษย์เราสมัยก่อนนู้นที่ยังไม่มีไฟใช้ จะเริ่มต้นจากการบริโภคเนื้อสดๆ แต่ในเมื่อสมัยนี้เรามีพร้อมทุกอย่างทั้งไฟแก๊ส ไฟฟ้า เราก็ไม่ควรทานอาหารดิบ เพราะทางการแพทย์พิสูจน์ได้ว่า อาหารดิบเต็มไปด้วยเชื้อโรค พยาธิ และอันตรายต่างๆ นานา ที่ทำให้ร่างกายของเราเป็นโรค และเกิดอาการผิดปกติ จนอาจถึงขั้นเสียชีวิตได้
เฟซบุ๊กเพจ ความรู้สนุกๆ แบบหมอแมว จึงพูดถึงอันตรายจากการทานอาหารดิบเอาไว้ ตามรายละเอียดด้านล่างค่ะ
____________________
ควายไม่มีโรค เป็นลาบอันประเสริฐ
ประโยคนี้เป็นประโยคที่หลายคนคงจะเคยได้ยินกันตั้งแต่เด็กๆ ซึ่งมันไม่ใช่แค่คำพังเพยล้อเลียน หากแต่เป็นคำพังเพยที่ใช้ได้จริง
ลาบ เป็นอาหารที่นำอวัยวะของสัตว์นำมาสับละเอียดก่อนนำไปทำเป็นอาหาร มีทั้งแบบทำสุก และแบบทำดิบ (ทั้งดิบจริงๆและแบบคั่วรวน) แบบดิบอาจจะมีการเติมเลือดลงไปเพื่อเพิ่มความอร่อย เป็นการกินอาหารที่ทำกันมาแต่โบราณในหลายพื้นที่ของโลก
ปัญหาคือ การกินลาบในแบบดิบซึ่งนิยมกันมาตั้งแต่รุ่นปู่ย่าตาทวดนี้ สามารถนำโรคจากสัตว์มาสู่คนได้ และการติดโรคจากอาหารก็เป็นหนึ่งในสาเหตุสำคัญที่ทำให้อายุขัยของคนโบราณต่ำกว่าในปัจจุบัน
โรคที่ติดต่อจากเนื้อดิบๆของสัตว์พวกวัวควายสู่มนุษย์ได้ มีหลายโรคได้กัน ได้แก่
1. แอนแทรกซ์ หากกินเนื้อที่มีเชื้อนี้เข้าไป จะเกิดการติดแอนแทรกซ์ในทางเดินอาหาร เกิดอาการอ้วกเป็นเลือด ถ่ายท้องรุนแรง ในรายที่เป็นมากก็ติดเชื้อในกระแสเลือดถึงแก่ความตายได้
2. ไข้สมองอักเสบหูดับ จากเชื้อสเตรปโตคอคคัส ซูอีส เมื่อกินเข้าไปและเชื้อเข้าสู่ร่างกาย จะขึ้นไปที่เยื่อหุ้มสมองและติดเชื้อแถวนั้น ทำให้เกิดไข้สูง เพ้อ สับสน ถ้ารักษาไม่ทันก็ถึงแก่ความตายได้ หรือในรายที่รักษาทัน ก็มักจะมีอาการหูหนวกถาวรตามมาจากการอักเสบของเส้นประสาทการได้ยิน
3. พยาธิทริคิโนซีส พอบอกว่าเป็นพยาธิคนอาจจะเฉยๆ แต่พยาธิชนิดนี้เมื่อเรากินเข้าไปมันจะฟักตัวออกมาแล้วไชไปที่กล้ามเนื้อต่างๆของร่างกายจนปวดรุนแรงทั่วตัว และในกรณีที่มันไปที่กล้ามเนื้อกะบังลม ก็อาจจะทำให้เกิดอาการหายใจไม่ได้ เสียชีวิตได้
4. โรคติดเชื้อทางเดินอาหาร ท้องเสีย อาเจียน บางรายถ่ายเป็นเลือด ซึ่งถ้าโชคไม่ดีอาการเป็นเยอะ เชื้อเข้ากระแสเลือดได้ก็ตาย
5. พยาธิตัวตืด อันนี้ไม่น่ากลัวมาก ข้ามไป
6. โรคพิษสุนัขบ้า หากนำเนื้อวัวควายที่ตายแบบไม่ทราบสาเหตุมากิน แล้วไปเจอวัวควายที่ตายจากโรคพิษสุนัขบ้า ทั้งคนแล่เนื้อ คนทำอาหาร ไปจนถึงคนกินดิบๆ อาจจะเสี่ยงต่อการติดเชื้อนี้ได้ ซึ่งถ้าเป็นและมีอาการ ตายลูกเดียว
7. บรูเซลโลซิส โรคแท้งติดต่อ เป็นโรคที่สำคัญในสัตว์เพราะทำให้แท้งแบบไม่ทราบเหตุ ในคนพบไม่บ่อยนักแต่เวลาเป็นจะลำบากเพราะอาการจะเป็นไข้ที่หาเหตุไม่เจอ มีไข้ ปวดตามตัว ปวดข้อ น้ำหนักลด เป็นฝีในตับในม้าม คือกว่าจะหาเจอและรักษาได้ ก็อาจจะต้องนอนป่วยหลายเดือน
ดังนั้น หากอยากจะกินลาบสดลาบดิบลาบเลือด ของวัวควาย ก็ต้องเลือกควายไม่มีโรค ซึ่งทางเดียวที่จะทำได้คือการเลี้ยงควายเองในระบบปิด ให้ยาปฏิชีวนะเป็นระยะ ฉีดวัคซีนป้องกันโรค ให้กินอาหารที่ดี แล้วค่อยล้มควายเอามาทำลาบสด
แต่ถ้าจะให้ง่ายกว่านั้น กินลาบสุก ผ่านความร้อนจัดให้เนื้อสุกเสมอทั่วกัน แล้วค่อยกินจะดีกว่า ปลอดภัยกว่าเยอะ
ปล. สำหรับคนที่บอกว่าถ้าให้กินลาบสุกๆ มันไม่มีความสุขหรอก ต้องกินดิบ อร่อย คุ้มค่าความเสี่ยง เป็นการใช้ชีวิต ผู้ป่วยรายหนึ่งที่เสียอนาคตไปตลอดชีวิตจากหนึ่งในโรคข้างบนนี้บอกว่ามันไม่คุ้มกัน