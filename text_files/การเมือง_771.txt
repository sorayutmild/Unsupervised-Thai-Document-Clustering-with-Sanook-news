เมื่อวันที่ 7 พฤศจิกายน รายงานจากกระทรวงกลาโหม (กห.) แจ้งว่า จากกรณีที่ พล.อ.อ.สุกำพล สุวรรณทัต รัฐมนตรีว่าการกระทรวงกลาโหม ได้แต่งตั้งคณะกรรมการรวบรวมข้อมูลเพื่อดำเนินการถอนยศ และเรียกเบี้ยหวัดคืนจากนายอภิสิทธิ์ เวชชาชีวะ หัวหน้าพรรคประชาธิปัตย์ ใช้หลักฐานไม่ถูกต้องสมัครเข้ารับราชการทหาร ที่ประกอบด้วย พล.อ.ม.ล.ประสบชัย เกษมสันต์ รองปลัดกระทรวงกลาโหม เป็นประธาน พล.อ.ชาญ โกมลหิรัญ เจ้ากรมเสมียนตรา พล.อ.ชัยรัตน์ ชีระพันธุ์ เจ้ากรมพระธรรมนูญ พล.ท.พอพล มณีรินทร์ ผบ.รร.นายร้อย จปร.
ทั้งนี้ เมื่อวันที่ 6 พฤศจิกายนที่ผ่านมา ทางคณะกรรมการทั้งหมดได้ประชุมเพื่อตรวจสอบทางกฎหมาย และกฎระเบียบของกระทรวงกลาโหม พบว่า 1.นายอภิสิทธิ์ ไม่ได้มารายงานตัวเพื่อตรวจเลือกการเกณฑ์ทหาร 2.ไม่ได้มีการขอผ่อนผันตามระเบียบ 3.การเข้ารับราชการเป็นอาจารย์โรงเรียนนายร้อย จปร.ไม่ถูกต้อง
"ทางคณะกรรมการได้ข้อสรุปว่านายอภิสิทธิ์ ใช้เอกสารไม่ถูกต้องสมัครเข้ารับราชการทหาร ดังนั้นคณะกรรมการมีมติให้ใช้กฎกระทรวงกลาโหม ดำเนินการถอดยศนายอภิสิทธิ์ ซึ่งได้ส่งเรื่องทั้งหมดไปให้ พล.อ.อ.สุกำพล แล้ว รอเพียงลงนามเท่านั้น ทั้งนี้การดำเนินการต่างๆ ที่ดูเหมือนทิ้งช่วงนั้น เพราะต้องส่งหนังสือไปถึงผู้ถูกร้องคือนายอภิสิทธิ์ โดยให้เวลา 2 สัปดาห์ในการนำเอกสารหลักฐานมาชี้แจง แต่นายอภิสิทธิ์ ก็ไม่ได้เข้ามาชี้แจง หรือส่งเอกสารมาตามระยะเวลาที่กำหนด ซึ่งพล.อ.อ.สุกำพล จะแถลงข่าวในเรื่องนี้อีกครั้ง" แหล่งข่าวกลาโหมระบุ
รองปลัดกระทรวงกลาโหม "พล.อ.ม.ล.ประสบชัย" ฉุนสื่อตีข่าวมั่ว ยันยังไม่ได้ส่งรายงานสรุปถอดยศ "อภิสิทธิ์" ให้ "พล.อ.อ.สุกำพล"
(8 พ.ย.) พล.อ.ม.ล.ประสบชัย เกษมสันต์ รองปลัดกระทรวงกลาโหม ในฐานะประธานคณะกรรมการรวบรวมข้อมูลเพื่อดำเนินการถอดยศ เปิดเผยกับสำนักข่าว ไอ.เอ็น.เอ็น. ว่า รู้สึกงงกับกระแสข่าวที่ออกมาบอกว่า คณะกรรมการกระทรวงกลาโหม ได้สรุปเรื่องการถอดยศนายอภิสิทธิ์ กรณีใช้หลักฐานไม่ถูกต้อง สมัครเข้ารับราชการทหารเรียบร้อยแล้ว ซึ่งส่วนตัวยอมรับว่า มีนักข่าวเข้ามาสอบถามจริง แต่ได้ตอบคำถามไปว่าจะพยายามดำเนินการให้เร็วที่สุด ซึ่งอาจจะเสร็จภายในอาทิตย์นี้หรือไม่ก็ได้ แต่ขณะนี้อยู่ในขั้นตอนของทางราชการ พร้อมยืนยันยังไม่ได้ส่งรายงานให้ พล.อ.อ.สุกำพล รวมถึงไม่มีการนัดแถลงข่าวใดๆ ทั้งสิ้น
"ไม่มีข่าวเช่นนั้นเลย ผมไม่เคยออกข่าวเลย ผมงงว่าใครไปเขียนอย่างนั้น แต่มีนักข่าวโทรมาถามผม ผมบอกว่ายัง แต่ว่าขณะนี้จะรีบดำเนินการให้เสร็จโดยเร็วที่สุด" พล.อ.ม.ล.ประสบชัย กล่าว
นอกจากนี้ พล.อ.ม.ล.ประสบชัย ยังกล่าวว่า ไม่ทราบว่าเรื่องดังกล่าวจะเสร็จภายในระยะเวลาใด และการแถลงข่าว ต้องขึ้นอยู่กับผู้บังคับบัญชา เนื่องจากตนเองไม่มีหน้าที่ในเรื่องนี้