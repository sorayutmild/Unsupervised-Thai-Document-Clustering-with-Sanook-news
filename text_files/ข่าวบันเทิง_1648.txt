เป็นเรื่องเศร้าที่ไม่มีใครอยากให้เกิดขึ้น สำหรับการสูญเสียของ ดีเจป๊อป-กิตติพงศ์ ตันติชินานนท์ ที่ล่าสุดเพิ่งสูญเสียลูกคนที่สองที่อยู่ในครรภ์ภรรยาสาวไป โดยมีชาวทวิตเตอร์คนหนึ่งได้โพสต์ภาพขณะหนุ่มป๊อบจัดรายการวิทยุคลื่นที่เจ้าตัวเป็นดีเจอยู่ และบอกว่าจะเปิดเพลง "ขอเป็นคนหนึ่ง" ให้ผู้หญิงคนหนึ่งที่เพิ่งเสียลูกไปและคนนั้นคือภรรยาของดีเจป๊อปเอง และเจ้าตัวได้ปล่อยโฮออกมาขณะจัดรายการ ทำให้ทุกคนได้ทราบเรื่องราวที่เกิดขึ้น
และล่าสุด ก้อย ภรรยาสาวของหนุ่มป๊อป ได้โพสต์อินสตาแกรมภาพสามี และเขียนข้อความว่า "พ่อเอ้ยย เอาแต่คอยให้กำลังใจน้อง แต่ตัวเองก็แทบไม่ไหวเหมือนกัน ขอบคุณมากๆ จริงๆ นะคะที่คอยดูแลทั้งกายและใจน้องอย่างดี ถึงพี่ไม่ได้อุ้มท้องเองแต่เวลาเกิดเรื่องไม่คาดคิดแบบนี้ขึ้นมาพี่ก็เสียใจไม่แพ้น้องเลยเพราะพี่อยากมีลูกมาก เผลอๆ มากกว่าน้องซะอีก แต่น้องก็อยากให้จิตใจพี่แข็งแรงเหมือนที่พี่คอยบอกน้อง คอยปลอบน้องนะคะ เราจะผ่านเรื่องนี้ไปด้วยกันแล้วเนาะ เราจะเก็บประสบการณ์นี้ไว้สอนเราเสมอ ในเรื่องเศร้าที่สุดมันยังมีเรื่องดีเกิดขึ้นมากกว่าสิบเรื่องให้เราได้จดจำ 
ตั้งแต่เมื่อสองอาทิตย์ที่แล้วที่พบว่ามีเลือดออกสีแดงสดเราก็รีบไปหาหมอพบว่าเลือดออกจากตัวเด็ก คุณหมอได้ให้ยาฉีดและยาทานและสั่งให้นอนติดเตียง 3 วัน อาการเลือดออกหายไปทันทีหลังได้รับยา หลังจากนั้น 1 อาทิตย์กลับไปเช็ค คุณหมอก็บอกว่าดีขึ้นเยอะแล้วให้เดินได้บ้าง แต่อย่าหักโหม แต่ไม่ทันไร 2 วันถัดมาเลือดก็ออกอีก รอบนี้เลือดออกเยอะมาก ตอนอัลตร้าซาวด์เราสองคนก็ใจไม่ค่อยดี เพราะเห็นว่าเลือดออกเยอะมากๆ รอบตัวเด็ก คุณหมอจ่ายยาแบบเดิมและสั่งติดเตียง กลับบ้านรอบนี้อาการไม่ได้ดีไวเหมือนรอบที่แล้ว มีการท้องแข็งเป็นลูกบ่อยมากๆต่ อวัน พอผ่านไป 2 วันเลือดหยุดไหลแต่อาการท้องแข็งก็ยังมีอยู่เรื่อยๆ จนทำให้แม่รู้สึกกังวลตลอด จนครบอาทิตย์นึงตามที่หมอนัดเมื่อวานนี้เท่ากับ 13สัปดาห์ของการตั้งครรภ์
หลังจากที่เมื่อวานเราได้ไปพบคุณหมอ คุณหมอได้อัลตร้าซาวด์ให้ พบว่าเด็กในครรภ์หัวใจหยุดเต้นไปประมาณ 24 ชม.แล้วทั้งนี้เกิดจากความไม่สมบูรณ์ในตัวเด็ก หมอคอยบอกเราว่าดีกว่าเจอเดือนหน้าแล้วต้องตัดสินใจว่าจะเอาเค้าออกรึปล่าว หรือ ดีกว่าคลอดออกมาแล้วพบว่าเค้าไม่สมบูรณ์ ครั้งนี้ร่างกายเลือกให้เราไม่ต้องเจอเรื่องที่เสียใจและยากไปมากกว่านี้ ตอนนี้ต้องรอให้ร่างกายขับเลือดออกมาเองให้หมดเท่ากับแท้งโดยสมบูรณ์ ถ้าไม่หมดต้องไปขูดออก กลับมาบ้าน เรานั่งคุย นั่งพิจารณากันถึงว่าเราได้ทำอะไรพลาดกันไปบ้าง คอยคุยคอยปลอบกัน และเข้าใจว่า ทุกอย่างที่เกิดขึ้นมันมีเหตุผลในตัวมันและเชื่อว่าทุกเรื่องแย่ที่เราต้องผ่านมันไปเราเชื่อว่ามันกำลังนำพาให้เราไปอยู่ในจุดที่ดีที่สุดเสมอ วันนี้เราอาจจะยังอ่อนแอมากอยู่แต่อีกด้านที่แข็งแรงมากๆคือความรักระหว่างเรา เราจับมือกันแน่นมากกว่าเดิม เราดูแลใจกันมากกว่าเดิม จะคอยเลี้ยงความรู้สึกพวกนี้ไว้กับครอบครัวเราเรื่อยๆ นะคะพ่อพ่อ รักพี่น้าา
ขอบคุณทุกๆ กำลังใจทุกๆความห่วงใยช่วงนี้นะคะ ไม่ว่าจะจากครอบครัว เพื่อนๆ แฟนคลับพ่อหนวดทุกคน พี่ๆ ทุกๆคนที่ GreenWave พี่ๆ ดีเจคลื่นอื่นๆ ที่ส่งกำลังใจผ่านพี่ป๊อปมานะคะ ก้อยได้รับและรู้สึกถึงมันจริงๆนะคะ"
 
หลังจากนั้นแฟนๆ และเพื่อนพ้องต่างพากันเข้ามาให้กำลังใจทั้งคู่กันอย่างล้นหลาม sanook ขอแสดงความเสียใจและเป็นกำลังใจให้ทั้งคู่ผ่านช่วงเวลานี้ไปให้ได้