เมื่อเวลา 01.00 น. (14 ก.ค.62) ร.ต.ท.กอบโชค พันธ์แก้ว รองสว.(สอบสวน) สน.มีนบุรี รับแจ้งเหตุผู้ถูกกระถางต้นไม้ทุบหน้าใกล้กับบ้านเลขที่ 41/39 ซอยนิมิตใหม่ 14 แขวงทรายกองดิน เขตคลองสามวา กรุงเทพฯ จึงติดต่อแพทย์เวร รพ.ตำรวจ เจ้าหน้าที่กองพิสูจน์หลักฐาน และเจ้าหน้าที่อาสาสมัครป่อเต็กตึ๊ง มาร่วมตรวจสอบ
ที่เกิดเหตุอยู่หน้าบ้านของ แจ๊ส ชวนชื่น นักแสดงตลกชื่อดัง ส่วนผู้ตายชื่อ นายพรชัย ดีเสือ อายุ 35 ปี เป็นคนงานในบ้านแจ๊ส
สภาพศพสวมเสื้อยืดสีขาว กางเกงสีครีม ไม่สวมรองเท้า นอนตายอยู่ข้างล้อรถฮุนไดสีดำ ทะเบียน ฮร 474 กรุงเทพฯ ซึ่งเป็นรถของตลกชื่อดัง โดยรถมีรอยกระจกร้าวที่ด้านหน้าฝั่งคนขับ
ส่วนที่หน้าบ้านหลังติดกันกับบ้านของแจ๊ส พบร่องรอยทะเลาะวิวาท กระถางต้นไม้แตก มีรอยเลือด รองเท้าแตะกระเด็นกระจุยกระจาย อีกทั้งพบปืนบีบีกันดัดแปลงตกอยู่ในจุดเกิดเหตุ ส่วนผู้ก่อเหตุทราบว่าชื่อนายเสฎฐวุฒิ อายุ 36 ปี เจ้าของบ้านเลขที่หลังติดกัน ซึ่งได้หลบหนีไปหลังเกิดเหตุ
สอบสวนพยานให้การว่า นายเสฎฐวุฒิขับรถมิตซูบิชิ แลนด์เซอร์ สีบรอนซ์เงิน ไปชนท้ายรถเพื่อนคนตายที่ใกล้กับปากซอยจุดเกิดเหตุ ก่อนจะขับหนีเข้าบ้าน โดยมีกันชนท้ายรถคู่กรณีติดมาด้วย ต่อมาผู้เสียหายและผู้ตายขับตามกันมาที่บ้านหลังเกิดเหตุเพื่อจะเคลียร์คดีกัน แต่นายเสฎฐวุฒิถือปืนดัดแปลงมาทะเลาะวิวาทกันที่หน้าบ้าน จังหวะนั้นเมื่อยิงปืน กระสุนไม่ออก จึงเอากระถางต้นไม้ทุบใส่ศีรษะผู้ตาย พร้อมเอาไม้ตีจนผู้ตายไปกระเสือกกระสนเสียชีวิตที่จุดเกิดเหตุ จากนั้นผู้ก่อเหตุได้หลบหนีไปทันที
เบื้องต้นเจ้าหน้าที่เรียกรถยกมายกรถเก๋งยี่ห้อมิตซูบิชิ สีบรอนซ์ของผู้ก่อเหตุไปตรวจสอบ และสอบปากคำพยานพร้อมเร่งติดตามตัวคนก่อเหตุมาดำเนินคดีตามกฎหมายต่อไป
 
