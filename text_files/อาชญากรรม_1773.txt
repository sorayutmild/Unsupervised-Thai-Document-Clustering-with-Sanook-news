ลูกชาย "เทียรี่ เมฆวัฒนา" วงคาราบาว ขับรถเก๋งชน รถจักรยานยนต์ หญิงชาวลำปาง วัย 37 ปี ดับคาที่ 
(19 ส.ค.) เมื่อเวลา 14.30 น. ร.ต.ต.อธิวิทย์ ปัญญาอุทัย พนักงานสอบสวน สน.คันนายาว ได้รับแจ้งเหตุรถชนคน มีผู้เสียชีวิต เหตุเกิดที่บริเวณถนนสุขาภิบาล 5 แขวงท่าแร้ง เขตบางเขน กทม. หลังรับแจ้งจึงเดินทางไปตรวจสอบยังที่เกิดเหตุ พบรถยนต์เก๋งฮอนด้า รุ่นซิตี้ สีดำ ทะเบียน ฎภ-4176 กรุงเทพมหานคร สภาพรถกระโปรงหน้าพังยับเยิน ด้านหน้ารถพบศพ นางนัยนันท์ วุฒิธรรมาภรณ์ อายุ 37 ปี อยู่บ้านเลขที่ 126 หมู่ 4 ต.แม่กัวะ อ.สบปราบ จ.ลำปาง สภาพศพคอหัก กระดูกแขนขาหัก เสียชีวิตคาที่ ห่างออกไปประมาน 10 เมตร พบรถจักรยานยนต์ฮอนด้า เวฟ สีน้ำเงิน ทะเบียน ฬธง 407 กรุงเทพฯ สภาพพังยับเยิน โดยมีนายบอย(นามสมมติ) อายุ 17 ปี ซึ่งเป็นผู้ขับรถเก๋งคันดังกล่าว ยืนรอให้ปากคำกับเจ้าหน้าที่
จากการสอบสวนผู้ที่เห็นเหตุการณ์ทราบว่า รถจักรยานยนต์ขับมาทางถนนสุขาภิบาล 5 ขาออก เมื่อมาถึงจุดเกิดเหตุ ได้แซงขวาล้ำเลนไปทางอีกฝั่ง จนชนเข้ากับรถยนต์เก๋งอย่างแรง เป็นเหตุให้เสียชีวิตคาที่ เบื้องต้นทางเจ้าหน้าที่จะเรียกทางคนขับรถเก๋งมาให้ปากคำ โดยจะรอทางญาติคนตายจัดการเรื่องศพก่อน เพื่อหาข้อเท็จจริงต่อไป ทั้งนี้ผู้สื่อข่าวรายงานว่าผู้ที่ขับขี่รถยนต์เก๋งคันเกิดเหตุนั้น เป็นบุตรชายของนายเทียรี่ เมฆวัฒนา นักร้อง นักดนตรีชื่อดังวงคาราบาว อีกด้วย
 