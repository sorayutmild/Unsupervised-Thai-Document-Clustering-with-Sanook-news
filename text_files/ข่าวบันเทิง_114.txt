ถึงแม้จะออกมาประกาศยุติความสัมพันธ์ได้ระยะหนึ่งแล้ว แต่ก็ดูเหมือนว่าความรู้สึกดีๆ ที่นางเอกสาว "แพท ณปภา ตันตระกูล" มีให้กับ "เตอร์" อดีตหนุ่มคนรักยังคงมีอยู่อย่างต่อเนื่อง เพราะล่าสุดถึงแม้ฝ่ายชายจะถูกเจ้าหน้าที่ตำรวจจับกุมในข้อหาพยายามฆ่าและถูกฝากขังไว้ที่เรือนจำคลองเปรม เจ้าตัวก็ยังคงเดินทางไปเยี่ยมเยียนและพูดคุยเพื่อปรับทุกข์อยู่ด้วยเสมอ ก่อนออกปากอีกว่าสำหรับเหตุการณ์นี้กำลังใจคือสิ่งที่สำคัญที่สุดสำหรับทุกคน...
เห็นว่าเราเดินทางไปเยี่ยมแฟนเก่าที่เรือนจำ ?"ใช่ค่ะ คือแพทไม่ได้ปิดบังนะ แต่แพทรู้สึกว่ามันไม่ใช่เรื่องที่ควรพูดถึงก็เท่านั้นเอง คือเราเป็นคนไปเยี่ยม แต่คนที่โดนอ่ะแพทถือว่าสภาพจิตใจเขาคงแย่ที่สุดในชีวิตแล้ว ดังนั้นมันจึงไม่มีเหตุจำเป็นอะไรเลยที่แพทจะต้องมานั่งพูดถึงเขา ใครไม่โดนจะไม่รู้ ใครไม่ได้อยู่ในนั้นจะไม่รู้ แล้วแพทไม่เคยถือตัวอยู่แล้วค่ะ แพทไปเยี่ยมไปให้กำลังใจเขาอย่างน้อยๆ หนึ่งเดือนต้องมีสักครั้งหรือสองครั้ง เพราะแพทเชื่อว่าสำหรับคนที่อยู่ในนั้นแล้วกำลังใจคือสิ่งที่เขาต้องการมากที่สุด และสำหรับเหตุการณ์นี้ก็ถือว่าเขาได้บทเรียนครั้งใหญ่แล้วด้วย"
ตอนเราไปเยี่ยมเขาพูดอะไรกับเราบ้าง ?"เขาดีใจค่ะ และเขาขอแพทแค่อย่างเดียวเลยคืออย่าทิ้งเขา ซึ่งทิ้งในที่นี้ไม่ได้หมายความว่าเป็นแฟนนะ แค่มาในฐานะเพื่อนก็โอเคแล้ว เพราะเขาต้องการแค่กำลังใจจริงๆ"
เราให้ความช่วยเหลือเขายังไงบ้าง ?"ทุกอย่างค่ะ แต่สำหรับเรื่องอื่นๆ แพทอาจช่วยไมไ่ด้เยอะ สิ่งหนึ่งที่แพทให้ได้ก็คงมีแค่ไปพูดคุยกับเขาครั้งละ 20 - 40 นาที ต่อเดือน ให้เขารู้สึกว่ายังมีคนข้างนอกนับเขาเป็นเพื่อนอยู่ไม่ได้มีใครทิ้งเขา"
เรารู้ข่าวได้ยังไงใครเป็นคนติดต่อมา ?"คุณพ่อเขาค่ะ เพราะแพทไม่เคยรู้เรื่องมาก่อน มารู้ก็คือตอนที่มันสายไปแล้ว"
ตกใจหรือเปล่า ?"ตกใจค่ะ ตอนนั้นไม่รู้จะพูดอะไรจริงๆ ไม่รู้จะพูดอะไรเลย นอกจากว่าไม่ทิ้งเขาหรอก และจะไปเยี่ยม ไปคอยเป็นกำลังใจให้บ่อยที่สุดเท่าที่แพทจะทำได้"
เขาโดนจับในข้อหาอะไรพอจะบอกได้ไหม ?"น่าจะพยายามฆ่ามั้งคะ คือมันเป็นเรื่องแบบวัยรุ่นทะเลาะกัน ซึ่งแพทไม่ทราบรายละเอียดสักเท่าไหร่"
ตอนที่เขาอยู่กับเราเขามีปัญหาแบบนี้ให้เห็นบ้างหรือเปล่า ?"ไม่มีค่ะ พี่เตอร์เป็นคนดี"
ระยะเวลาที่เขาต้องอยู่ในนั้นนานแค่ไหน ?"ตอนนี้ยังไม่ตัดสินเลยค่ะ ยังอยู่ในขั้นตอนของการรวบรวมพยานหลักฐาน แต่ถ้าถามว่าเขาเข้าไปอยู่ในนั้นนานแค่ไหนแล้ว ก็สักประมาณ 2 เดือนแล้วมั้ง แพทไม่ได้นับเลยรู้แค่ว่าถ้าเราว่างก็จะไปหา"
สภาพจิตใจของครอบครัวเขาเป็นยังไงบ้าง ?"แพทสงสารทางครอบครัวเขามากกว่า เพราะเขาเป็นลูกชายคนเดียว หลานชายคนโต แต่ที่บ้านเขาก็เข้มแข็งมากๆ นะ"
จากนี้ไปเรากับเขาจะเป็นยังไง ?"จริงๆ แพทกับเขาเราเลิกกันไปตั้งแต่เกิดเรื่องอยู่แล้วค่ะ ณ ตอนนี้ถึงจะมีเรื่องแพทก็บอกแล้วว่าแพทไม่ทิ้ง"
แสดงว่าสถานะตอนนี้เราก็คือเพื่อนไปเยี่ยมเพื่อน ?"ใช่ค่ะ ไปทุกครั้งเขาก็ตลกนะ เขาก็จะเล่าตลอดว่าได้ดูรายการอะไรของแพทบ้าง คนข้างในเขาก็จะตื่นเต้นไปด้วย แบบว่า... นี่ไงๆ แพทมาแล้ว"
เครดิตภาพประกอบจาก Instagram @pat_napapa