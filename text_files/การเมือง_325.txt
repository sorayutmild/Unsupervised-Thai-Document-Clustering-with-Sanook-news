เสื้อแดงพัทยากร้าว รวมตัวขับไล่ตามด่ายับ "ตั๊ก บงกช" หลังเดินทางมาถ่ายทำหนัง จนกองถ่ายล่มกลางคัน แค้นโพสต์ข้อความซ้ำเติม "อากง"
(13 พ.ค.)ผู้สื่อข่าวรายงานว่าเมื่อช่วงดึกที่ผ่านมา กลุ่มคนเสื้อแดงในเมืองพัทยาจำนวนกว่า 30 คน ได้มารวมตัวกันที่บริเวณปากซอยพัทยา 6 ถนนเลียบสายชายหาด หมู่ 9 ต.หนองปรือ อ.บางละมุง จ.ชลบุรี เพื่อช่วยกันขับไล่นางเอกสาว ตั้ก บงกช คงมาลัย ที่จะเดินทางมาถ่ายทำหนังภายในซอยพัทยา 6 เนื่องจากไม่พอใจ ตั๊ก บงกช หลังจากที่ได้โพสต์ข้อความแสดงความคิดเห็นเกี่ยวกับการเสียชีวิตของ นายอำพล ตั้งนพคุณ หรือ อากง เอสเอ็มเอส
โดยในขณะที่ ตั๊ก บงกช และทีมงานกำลังทำการถ่ายหนังกันอยู่นั้น เป็นฉากที่ ตั๊ก บงกช ต้องนั่งอยู่ภายในรถกับนักแสดงชายต่างชาติ กลุ่มคนเสื้อแดงที่มาดักรออยู่ตามริมทางก็ได้แสดงตัวพากันออกมาตะโกนต่อว่า พร้อมทั้งชูป้ายข้อความซึ่งเขียนต่อว่า ด้วยถ้อยคำรุนแรงทำให้การถ่ายหนังต้องล่มลงกลางคัน ทางทีมงานกองถ่ายและตั๊ก บงกช จึงรีบพากันขับรถหลบหนีออกมาจากบริเวณดังกล่าว โดยมีกลุ่มคนเสื้อแดงพากันขับขี่รถจักรยานยนต์ไล่ติดตามพร้อมทั้งตะโกนด่า และขับไล่ไปตลอดทางด้วยความโกรธแค้น
ก่อนที่ ตั๊ก บงกช และทีมงานกองถ่ายนั้นจะสามารถหลบหนีกลุ่มคนเสื้อแดง ออกมาจากเขตเมืองพัทยาได้อย่างปลอดภัย โดย ตั๊ก บงกช และทีมงานได้แวะจอดรถที่ปั้มแก๊สสุดเขตเมืองพัทยาจากนั้น ตั๊ก บงกช จึงเปลี่ยนไปนั่งรถตู้ของทีมงานที่ขับติดตามมาก่อนจะรีบขับหลบหนีมุ่งหน้าไปทางสัตหีบด้วยความเร็วทันที

 คลิกอ่านข่าวที่เกี่ยวข้อง
โด่ง อรรถชัย เขียนจดหมายสอน ตั๊ก ปม อากง
อ.ธรรมศาสตร์ โพสต์เฟซบุ๊กถึง ตั๊ก บงกช ปมอากง
ตั๊ก บงกช แรง! โพสต์เฟซบุ๊ค พวกเชียร์อากงตกนรกแน่