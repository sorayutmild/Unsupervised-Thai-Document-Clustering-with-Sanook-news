(2 ก.พ.) ผู้สื่อข่าวรายงานว่า เมื่อเวลาประมาณ 08.45 น. ที่ผ่านมา เกิดเหตุชุลมุนวุ่นวายบริเวณหน่วยเลือกตั้ง ซอยรัชดาภิเษก 3 ย่านดินแดง ขณะที่ นายชูวิทย์ กมลวิศิษฏ์ หัวหน้าพรรครักประเทศไทย กำลังเดินทางมาที่หน่วยเลือกตั้ง มีชายฉกรรจ์บุกเข้ามาทำร้ายร่างกาย
ตามรายงานระบุว่า กลุ่มชายฉกรรจ์ 4 คน ได้บุกเข้ามาพยายามทำร้ายร่างกาย นายชูวิทย์ กมลวิศิษฏ์ ขณะกำลังเดินเท้าไปใช้สิทธิ์เลือกตั้งที่หน่วยเลือกตั้งที่ 84 เขตดินแดง ทำให้เกิดเหตุชุลมุนวุ่นวาย ระหว่างชายฉกรรจ์กับการ์ดผู้คุ้มกันของนายชูวิทย์ เบื้องต้น นายชูวิทย์ ได้รับบาดเจ็บเล็กน้อย และไม่เข้าแจ้งความกับเจ้าหน้าที่ตำรวจแต่อย่างใด
อย่างไรก็ตาม เหตุดังกล่าวเกิดขึ้นภายหลังจากที่ นายชูวิทย์ ได้เผยแพร่คลิปแสดงจุดยืนจะไปใช้สิทธิ์เลือกตั้ง พร้อมจะใช้ทุกวิถีทางฝ่าผู้ที่ขัดขวางเข้าไปใช้สิทธิ์ให้ได้ ทั้งนี้ นายชูวิทย์ ยังไม่สามารถใช้สิทธิ์เลือกตั้งได้ เนื่องจากพื้นที่เขตดินแดงไม่สามารถจัดการเลือกตั้ง เพราะมีกลุ่ม กปปส. ปิดล้อมสถานที่เก็บอุปกรณ์การเลือกตั้งเอาไว้อยู่
ขอบคุณคลิปภาพจาก สำนักข่าวไทย