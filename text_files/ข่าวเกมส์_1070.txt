PS VITA TV
ในงาน Sony Press conference ที่ญี่ปุ่นวันนี่ 9 กันยายน 2013 ทางโซนี่ประกาศเปิดตัวผลงานใหม่ๆ เกี่ยวกับเครื่องพกพาอย่างเต็มที่ อย่างแรกก็คือเครื่อง PlayStation Vita รุ่นโมเดลใหม่ที่มีชื่อว่า PCH-2000 หรือเรียกง่ายๆว่า PSVITA 2000 เป็นรุ่นที่เบาบางลง กินไฟน้อยลง และขายราคาถูกลง เพราะมีการปรับเปลี่ยนจอและวัสดุบางอย่างให้ถูกลงนั่นเอง แต่ว่าพระเอกของงานนี้ไม่ได้มีเพียง PSVITA 2000 เท่านั้นครับ โซนี่ยังเปิดตัวเครื่องเกมส์รุ่นจิ๋วที่มีชื่อว่า PlayStation Vita TV อีกตัวด้วย โดยมีเป้าหมายแข่งกับทาง Apple TV นั่นเอง
PS VITA TV
อย่างที่ทราบกันว่า ปัจจุบันนี้ความนิยมในการเล่นเกมส์ แบบ App บนสมาร์ทโฟนหรือแท็บเล็ทนั้นได้รับความนิยมมากขึ้นเรื่อยๆ อันเนื่องมาจากจำนวนผู้ใช้สมาร์ทโฟนและแท็บเล็ทมากนั่นเอง และ PlayStation Vita ที่เป็นเครื่องพกพารุ่นใหม่นั้น ก็ใช้หลักการแบบเดียวกับสมาร์ทโฟน โดยมีการรองรับการใช้งาน App ต่างๆในเครื่อง PS VITA ด้วย นอกเหนือจากการเล่นเกมส์ ด้วยเหตุนี้ทางโซนี่เคยประกาศไปแล้วว่า PS VITA ของพวกเขาทำมาแข่งกับสมาร์ทโฟน ไม่ได้แข่งกับ 3DS จากนินเทนโด ที่เป็นเครื่องเกมส์พกพาเหมือนกัน
PS VITA TV
และเมื่อไม่นานมานี้ทาง Apple ได้ปล่อยตัว Apple TV มาออกมา เป็นอุปกรณ์ที่ทำให้คุณสามารถใช้งาน Application ดังๆหลายอย่างจาก Apple ได้บน HDTV ของคุณ ไม่ว่าจะเป็น  iTunes, Netflix, YouTube และอื่นๆ คือแทนที่จะดูกับจอเล็กๆใน iPhone ก็เอามาเปิดดูกับ HDTV จอใหญ่ๆแทน แถมยังได้ภาพคมชัดระดับ HD ด้วย แม้จะย้ายจากจอเล็กมาสู่จอใหญ่ก็ตาม นอกจากนี้ก็ยังมี AirPlay ที่ทำให้คุณเล่นเกมส์ของ iOS หรือดูหนังได้บน HDTV ด้วย โดยการส่งข้อมูลจากเครื่อง iOS เข้าสู่ HDTV ของคุณโดยที่คุณภาพของภาพและเสียงไม่ดรอปลง
PS VITA TV
ด้วยการมาของ Apple TV นี้จึงเป็นแรงจูงใจให้ทางโซนี่ทำ PlayStation Vita TV ออกมาแข่งนั่นเอง โดยมีหลักการทำงานคล้ายกับ Apple TV คือการนำคอนเท้นต์ต่างๆของ PS VITA ไปเล่นกับ HDTV ของคุณได้โดยตรง แบบภาพและเสียงคมชัด ไม่ว่าจะเล่นเกมส์ ดูหนัง ฟังเพลง โดยเกมส์ที่เล่นได้ก็มีทั้งเกมส์ของ PS VITA เอง เกมส์จาก PSP และเกมส์จาก PS1 นอกจากนี้ก็ยังใช้เป็นตัว remote play ผ่านเครื่อง PlayStation 4 ที่กำลังตามมาได้ด้วย โดย PS Vita TV ใช้ชิปเซตเหมือนกับ PS VITA ปกติทุกอย่าง แค่ไม่มีจอภาพ ปุ่ม ลำโพง ตัวแสดงผลเท่านั้น ต้องเชื่อมต่อกับทีวีและคอนโทรลเลอร์ของ PS3 เอา เกมส์ที่รองรับตอนนี้ทางโซนี่เตรียมไว้ทั้งหมด 1,300 เกมส์ รวมหมดทั้งจาก PS VITA, PSP และ PS1 ซึ่งทุกเกมส์ใช้วิธีโหลดเอาใน PSN
PS VITA TV
พอร์ทของ PS VITA TV ก็เสียบได้ทั้ง USB, LAN, HDMI และช่องซ้ายสุดเอาไว้ใส่ Memory Card ของ VITA
นอกจากใช้เล่นเกมส์แล้ว PS Vita TV มีระบบเซอร์วิสสื่อบันเทิงครบครัน อาทิเช่น บริการสตรีมมิ่งภาพยนต์ ซีรีย์   อีบุ๊ค เพลง และคาราโอเกะผ่านอินเตอร์เน็ต แถมราคาเครื่องก็ถูกมากเพียง $95 เท่านั้น (ประมาณ 3,000 บาท) และถ้าซื้อแบบครบชุด Value Pack เครื่อง PS Vita TV รวม DualShock 3 และ  PS Vita memory ขนาด 8 GB จะราคา $143 หรือประมาณ 4,500 บาท เป็นอีกตัวเลือกให้ผู้ที่มี HDTV อยู่แล้ว และอยากเล่นเกมส์ PS VITA แบบจอภาพใหญ่ๆ กำหนดคลอด PS Vita TV คือวันที่ 14 พฤศจิกายน 2013
แม้ว่าบอกว่าทำมาแข่งกับ Apple TV เพราะคุณสมบัติเหมือนกัน แต่ตัวเกมส์ก็นับว่าต่างกันอย่างสิ้นเชิงอยู่ดี อย่างไรซะเกมเมอร์ก็คงเลือกเกมส์ที่จะเล่นเป็นหลักอยู่ดีแหละครับ ว่าจะซื้อเครื่องไหนเล่น





