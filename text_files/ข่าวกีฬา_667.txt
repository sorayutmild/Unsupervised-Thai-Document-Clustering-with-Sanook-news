กลายเป็นที่พูดถึงในหมู่แฟนบอลทันที สำหรับจังหวะหลอกคู่แข่งของ ชนาธิป สรงกระสินธ์ เพลย์เมกเกอร์ร่างเล็กทีมชาติไทย ในนัดล่าสุดที่เจ้าตัวเหมาสองประตูให้ทัพช้างศึกเอาชนะ ทีมชาติเวียดนาม 2-0 ในเกมเอเอฟเอฟ ซูซูกิ คัพ 2020 รอบรองชนะเลิศ นัดแรกและไม่ต้องให้เสียเวลานานข้ามวัน ล่าสุด แชนแนลทางยูทูบของ AFF Suzuki Cup ก็ได้ตัดจังหวะดังกล่าวมาเป็นรางวัล Skill of the Day หรือ ทักษะยอดเยี่ยมประจำวัน ในทันทีโดยเหตุการณ์นี้เกิดขึ้นในนาทีที่ 75 ของเกม ดาวเตะวัย 28 ปีได้บอลทางริมเส้นด้านขวา ก่อนจะใช้ความว่องไวของเท้าทั้งสองข้างเล่นงาน ฟาน วาน ดุ๊ก แข้งทีมชาติเวียดนามจนเสียเหลี่ยม โดนพาบอลผ่านไปอย่างหน้าตาเฉย เรียกเสียงฮือฮาจากทั้งกองเชียร์ในสนามและผู้บรรยายเกมเลยทีเดียวสำหรับโปรแกรมนัดต่อไป ไทย จะพบกับ เวียดนาม ในรอบรองชนะเลิศ นัดที่สอง แข่งขันวันที่ 26 ธันวาคม 2564 เวลา 19:30 น. ถ่ายทอดสดทาง CH7 HD และ AIS Play
