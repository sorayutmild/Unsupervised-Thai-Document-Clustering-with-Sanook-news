(24 เม.ย.) เจ้าหน้าที่ตำรวจ สภ.เมืองศรีสะเกษ เปิดเผยความคืบหน้าคดีฆาตกรรมสะเทือนขวัญ ก่อนเทศกาลวันสงกรานต์ คู่หมั้นหนุ่มเกิดอาการคลุ้มคลั่งก่อเหตุฆ่าว่าที่เจ้าสาวอย่างโหดเหี้ยม โดยมีกระแสจากโลกออนไลน์ระบุว่า ผู้ก่อเหตุเป็นคนมีของและอาคมทางด้านไสยศาสตร์ เนื่องจากหลังก่อเหตุได้หายตัวอย่างไร้ร่องรอย
คดีฆาตกรรมโหดเหี้ยมดังกล่าว เกิดขึ้นเมื่อวันที่ 11 เมษายนที่ผ่านมา น.ส.เดือน (ขอสงวนนามสกุล) อายุ 21 ปี ถูกคู่หมั้นหนุ่ม นายสมเกียรติ อุทัยอินทร์ หรือ แหน่ง อายุ 24 ปี ก่อเหตุใช้อาวุธของมีคมทำร้ายร่างกายว่าที่เจ้าสาวอย่างสยดสยองและเสียชีวิตในที่สุด
ญาติของผู้เสียชีวิต เปิดเผยว่า น.ส.เดือน กับ นายสมเกียรติ เพิ่งหมั้นหมายกันเมื่อเดือนกุมภาพันธ์ที่ผ่านมา ช่วงเวลาเกิดเหตุ น.ส.เดือน ได้วิ่งเข้าไปหลบอยู่ภายในห้องแม่ นายสมเกียรติ ได้เดินมาเคาะประตูเรียกให้ออกไป จนกระทั่งมีการบุกเข้ามาใช้กำลังลากตัวออกไปนอกบ้าน แม่ของ น.ส.เดือน วิ่งตามเพื่อนบ้านให้มาช่วย ท่ามกลางเสียงร้องขอความช่วยเหลือของลูกสาว แต่เมื่อกลับมาก็พบว่า น.ส.เดือน นอนจมกองเลือดอยู่ ส่วน นายสมเกียรติ ก็หนีหายตัวไป
ล่าสุดผลชันสูตรศพ น.ส.เดือน แพทย์พบบาดแผลฉกรรจ์หลายแห่งจากการถูกอาวุธของมีคมฟันแทง ทั้งที่บริเวณลำคอ ใต้คาง ขมับทั้ง 2 ข้าง ต้นคอใต้กกหู และเข่าข้างซ้าย ซึ่งอาวุธที่ใช้่ก่อเหตุน่าจะเป็นเสี้ยวไม้ไผ่เหลาที่ใช้ดักหนู ส่วนทางรูปคดีทางเจ้าหน้าที่ตำรวจเร่งสอบพยานและรวบรวมหลักฐาน เพื่อจับกุมตัว นายสมเกียรติ โดยศาลจังหวัดศรีสะเกษได้อนุมัติออกหมายจับ ตั้งแต่วันที่ 12 เมษายนที่ผ่านมา
ทั้งนี้ คดีฆาตกรรมดังกล่าวยังเกิดกระแสข่าวลือในโลกออนไลน์ ซึ่งระบุว่า นายสมเกียรติ เป็นคนมีคาถาอาคมด้านไสยศาสตร์ เนื่องจากลักษณะบาดแผลที่เกิดขึ้นกับ น.ส.เดือน ผู้เสียชีวิตนั้น โดยเฉพาะบริเวณขมับทั้ง 2 ข้าง มีการแทงในรูปแบบไม้ไขว้กัน เชื่อว่าอาจจะเป็นการสะกดดวงวิญญาณ อีกทั้งยังลือกันอีกว่า นายสมเกียรติ คลั่งวิชาไสยศาสตร์และสามารถล่องหนได้ ซึ่งทางเจ้าหน้าที่ตำรวจไม่เชื่อว่าจะเป็นจริงตามที่กล่าวอ้าง
อย่างไรก็ตาม คดีดังกล่างทางเจ้าหน้าที่ยืนยันว่าจะดำเนินสอบสวนติดตามหาผู้ก่อเหตุให้ได้โดยเร็ว เนื่องจากเป็นคดีที่สะเทือนขวัญในพื้นที่ ทั้งนี้ในโซเชียลเน็ตเวิร์กยังมีการแชร์ภาพและข้อมูลของ นายสมเกียรติ ผู้ต้องหาตามหมายจับคดีฆ่าคู่หมั้นตัวเองอย่างแพร่หลายอีกด้วย