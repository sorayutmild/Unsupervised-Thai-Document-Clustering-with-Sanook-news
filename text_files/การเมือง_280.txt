โซเชียลเน็ตเวิร์ควิจารณ์หนัก "นามบัตรยิ่งลักษณ์" ประทับตราสำนักนายกฯ พ่วงชื่อสามี ด้านคนใกล้ชิดรับทำแจกงานสันนิบาต ฟื้นฟูหลังน้ำลด
ผู้สื่อข่าวรายงานว่า สังคมโซเชียลเน็ตเวิร์ค ได้ฟอร์เวิร์ดเมลล์ภาพนามบัตรของ น.ส.ยิ่งลักษณ์ ชินวัตร นายกรัฐมนตรี เป็นที่แพร่หลาย ซึ่งมีข้อความเป็นภาษาอังกฤษระบุว่า “Yingluck Chinawatra Prime Minister Of The Kingdom Of Thailand And Anusorn Amornchat” โดยมีตราสัญลักษณ์ของสำนักนายกรัฐมนตรีประทับตราอยู่ด้านบนของนามบัตรด้วย โดยมีการวิพากษณ์วิจารณ์กันถึงความไม่เหมาะสม เพราะนายอนุสรณ์ อมรฉัตร คู่สมรสนอกกฎหมายของนายกรัฐมนตรี ไม่มีตำแหน่งใดๆ ที่เกี่ยวข้องในสำนายกรัฐมนตรี โดยมีการตั้งข้อสังเกตว่านามบัตรดังกล่าวมีอาจมีการปลอมแปลงขึ้นเพื่อให้นายกรัฐมนตรีเกิดความเสียหาย
ด้านแหล่งข่าวใกล้ชิดนายกรัฐมนตรี เปิดเผยว่า นามบัตรดังกล่าวที่แพร่หลายอยู่ในขณะนี้นั้นเป็นของจริง ซึ่งจัดทำโดยสำนักนายกรัฐมนตรี เพื่อให้นายกรัฐมนตรีและคู่สมรสใช้แจกให้กับแขกที่มาร่วมงานสโมสรสันนิบาต ที่ทำเนียบรัฐบาล เมื่อวันที่ 7 ธันวาคม 2554 ที่ผ่านมา และมอบให้คู่สมรสใช้เมื่อครั้งที่ลงพื้นที่ฟื้นฟูน้ำท่วมในหลายๆ จุด ยืนยันว่านายกรัฐมนตรีไม่ได้เป็นคนทำนามบัตรดังกล่าวขึ้นมาเอง ทั้งนี้ นายกรัฐมนตรีก็ทราบเรื่องนี้แล้ว แต่ก็ไม่ได้พูดอะไร