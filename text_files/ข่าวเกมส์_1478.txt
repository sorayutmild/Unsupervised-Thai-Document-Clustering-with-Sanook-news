โปเกมอนจัดภาคใหม่ลงมือถือ Pokemon Go
Pokemon Go
ช่วงหลังทุกท่านอาจสังเกตเห็นว่า Pokemon Company นำเกมโปเกมอนมาลงมือถือมากขึ้น จากปกติที่เน้นลงเครื่องเกมนินเทนโดเป็นหลัก นั่นก็เพราะทางบริษัท Pokemon Company มีนโยบายเปลี่ยนแนวการตลาดใหม่ที่เน้นทำเกมลงมือถือมากขึ้นนั่นเอง โดยล่าสุดก็ได้จัดภาคใหม่ Pokemon Go ลงมือถือในปี 2016 ทั้งระบบ iOS และ Android
จริงๆแล้ว Pokemon Go เป็นโปรเจคที่วางแผนสร้างมาเป็นเวลาถึง 2 ปีแล้ว เพื่อต้องการสร้างเกมโลกของโปเกมอนที่ดูสมจริงเหมือนโลกจริง ด้วยการใช้สถานที่จริงต่างๆบนโลกมาไว้ในเกมภาคนี้ โดยได้ร่วมมือกับทาง Niantic Labs ที่เป็นองค์กรภายในของ Google มาช่วยในการพัฒนา และระบบการเล่นของเกมภาคนี้ก็จะขึ้นกับสถานที่จริงของผู้เล่นด้วย ผู้เล่นอาจจะพบโปเกมอนหายากซ่อนตัวอยู่ตามจุดแลนด์มาร์กต่างๆ อย่างหอไอเฟล หรือสถานีรถไฟชินจูกุ ที่ผู้เล่นสามารถสำรวจฉากต่างๆทั่วโลกได้อิสระ
Pokemon Go
นอกจากนี้ ทางนินเทนโดก็มีส่วนร่วมในการพัฒนาภาคนี้ด้วยการสร้าง Pokemon Go Plus อุปกรณ์เสริมที่คล้ายๆหมุดปักแผนที่ ใช้สวมใส่ที่ข้อมือ และมันจะแจ้งเตือนด้วยไฟ LED หรือระบบสั่น เวลาที่เจออะไรต่างๆ และผู้เล่นยังกดไฟที่อุปกรณ์ทำเป็นเหมือนการขว้าง Pokeball ได้ด้วย
