ผู้สื่อข่าวรายงานว่า (12 มิ.ย.) เมื่อเวลา 21.00 น. เจ้าหน้าที่ตรวจคนเข้าเมือง ประจำสนามบินสุวรรรณภูมิ จ.สมุทรปราการ เข้าควบคุมตัว น.ส.ชุมพิชา พัฒนาหิรัญ หรือ แนน น้องสาวหนิง ปณิตา ธรรมวัฒนะ ดาราชื่อดัง ที่สนามบินสุวรรณภูมิ ตามหมายศาลแขวงพระนครใต้ วันที่ 26 พ.ค.2558 ข้อหาทำร้ายร่างกายผู้อื่นเป็นเหตุให้ผู้อื่นนั้นได้รับอันตราย
โดย น.ส.ชุมพิชา หรือ แนน กำลังจะบินออกต่างประเทศ และพบว่ามีหมายจับศาลแขวงพระนครใต้ ที่ น.ส.ชุมพิชา ยังไม่ไปรับทราบข้อกล่าวหา ทางเจ้าหน้าที่จึงกักตัวไว้ และเรียกฝ่ายสืบสวน สน.ทองหล่อ มารับตัวไป
เบื้องต้น จากการสอบสวน เจ้าตัวให้การปฏิเสธ และจะขอสู้คดีในชั้นศาลต่อไป หลังสอบปากคำเจ้าหน้าที่ให้ประกันตัวด้วยเงิน 3 หมื่นบาท
ทั้งนี้ คดีดังกล่าวเกิดขึ้นมาตั้งแต่ปี 2556 โดยทางไฮโซน้ำหวาน วรพรรณ พันธุ์คงชื่น ส่งทนายความเข้าแจ้งความ กับพนักงานสอบสวน สน.ทองหล่อ ว่าถูกรุมทำร้ายร่างกายที่ร้านฮาวีย์ ซอยทองหล่อ 9 เมื่อวันที่ 21 ก.ย. 2556 โดยมีแนน ชุมพิชา พัฒนหิรัญ น้องสาวหนิง ปณิตา เป็นคู่กรณี
ทางพนักงานสอบสวน ได้ออกมาหมายเรียกตัวเพื่อมาให้ปากคำแล้ว 2 ครั้ง รวมทั้งครั้งล่าสุดซึ่งเป็นครั้งที่ 3 ผู้ต้องหาได้นัดจะมาพบในวันที่ 20 พ.ค.58 ที่ผ่านมา แต่ไม่มา พนักงานสอบสวน จึงขออนุมัติศาลออกหมายจับ
ขอขอบคุณภาพประกอบจากอินสตาแกรม @nan_pattanahirun