พรรคประชาธิปัตย์ เผย คลิปเสียงฉบับเต็ม "สมศักดิ์ เกียรติสุรนนท์" ยาว 20 นาที ระบุ ถึง "พ.ต.ท.ทักษิณ" และ "สมชาย"
ล่าสุด ทางพรรคประชาธิปัตย์ มีการเปิดเผยคลิปเสียงที่อ้างว่าเป็นเสียงของ นายสมศักดิ์ เกียรติสุรนนท์ ประธานสภาผู้แทนราษฎร ออกมาประมาณกว่า 20 นาที เพิ่มเติมจากเมื่อวานที่มีการปล่อยเสียงออกมาแล้วส่วนหนึ่งผ่านทางรายการสายล่อฟ้า ทาง Bluesky Channel ที่มี นายเทพไท เสนพงศ์ ส.ส.พรรคประชาธิปัตย์ และ นายชวนนท์ อินทรโกมาลย์สุต โฆษกพรรคประชาธิปัตย์ ดำเนินรายการ
โดยภายในคลิปเสียง นายสมศักดิ์ กล่าวว่า ภูมิใจ ที่ในขณะนี้ยุทธศาสตร์การเมืองของประเทศ เดินตามสิ่งที่ตนเคยพูดไว้ทั้งหมด นอกจากนี้มีเนื้อหารายละเอียดเพิ่มเติมขึ้นมา เช่น บอกชื่อของบุคคลที่เข้าร่วมประชุมคณะกรรมการบริหารยุทธศาสตร์พรรคเพื่อไทย ในวันที่มีการอธิบาย ว่า ทำไมไม่ควรลงมติแก้ไขรัฐธรรมนูญวาระ 3 ซึ่งมีอดีตกรรมการบริหารพรรคไทยรักไทยเข้าร่วม อาทิ นายโภคิน พลกุล นายจาตุรนต์ ฉายแสง และ นายวันมูหะมัดนอร์ มะทา
นอกจากนี้ นายสมศักดิ์ ยังกล่าวว่าเคยคุยกับ นายสมชาย วงศ์สวัสดิ์ อดีตนายกรัฐมนตรี และ นายสมชาย บอกว่าตนเป็นโรคแพ้ทักษิณ พูดอะไรไม่ออก หากมีเรื่องอะไรก็ดีแล้ว ที่จะให้ท่านประธานสมศักดิ์ เป็นคนพูด
ทั้งนี้ ในคลิปเสียงที่อ้างว่าเป็นเสียงของ นายสมศักดิ์ ยังกล่าวอีกว่าหัวใจสำคัญของพรรคเพื่อไทย คือ การบริหารชัยชนะ ให้เป็นชัยชนะที่ยั่งยืน รักษาอำนาจรัฐเอาไว้
