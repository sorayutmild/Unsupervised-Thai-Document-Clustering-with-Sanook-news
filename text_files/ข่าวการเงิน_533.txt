นางญาณี แสงศรีจันทร์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง ระบุว่า ตั้งแต่เดือนกุมภาพันธ์ – เมษายน 2562 กรมบัญชีกลางจะเริ่มปรับการเติมเงินรายเดือนเข้าบัตรสวัสดิการแห่งรัฐ ในส่วนของกระเป๋าวงเงินสำหรับซื้อสินค้าอุปโภคบริโภคที่ร้านธงฟ้าประชารัฐ (200/300 บาทต่อเดือน) โดยจะแบ่งไปเติมเข้ากระเป๋าเงินอิเล็กทรอนิกส์ (e-Money) โดยมีรายละเอียด ดังนี้

วงเงิน 200 บาทต่อคนต่อเดือน จะเติมให้ในกระเป๋าวงเงิน 100 บาท และกระเป๋า e-Money 100 บาท
วงเงิน 300 บาทต่อคนต่อเดือน จะเติมให้ในกระเป๋าวงเงิน 100 บาท และกระเป๋า e-Money 200 บาท

เพื่อเพิ่มทางเลือกในการใช้จ่ายให้กับผู้มีสิทธิ ซึ่งในส่วนของกระเป๋า e-Money โดยผู้มีสิทธิสามารถสะสมไว้ใช้จ่ายเมื่อจำเป็น สะสมไว้เป็นเงินออมในบัตร หรือนำไปใช้ซื้อสินค้าอุปโภคบริโภคที่ร้านธงฟ้าประชารัฐ ร้านค้าประชารัฐของกองทุนหมู่บ้านและชุมชนเมือง ที่รับชำระเงินผ่านเครื่องรับชำระเงินอิเล็กทรอนิกส์ (EDC) และ Mobile Application ถุงเงินประชารัฐ
นอกจากนี้ ยังสามารถนำไปใช้ซื้อสินค้ากับร้านค้าที่ร่วมมาตรการชดเชยภาษีมูลค่าเพิ่ม เพื่อรับเงินคืน 5% รวมทั้งเงินออม 1% โดยสังเกตสัญลักษณ์สติ๊กเกอร์ “จ่ายด้วยบัตรสวัสดิการแห่งรัฐ จากกระเป๋าเงินอิเล็กทรอนิกส์ (e-Money PromptCard)” ได้อีกด้วย
 
โฆษกกรมบัญชีกลาง กล่าวย้ำว่า ตั้งแต่เดือนกุมภาพันธ์ – เมษายน 2562 วงเงินค่าซื้อสินค้าอุปโภคบริโภคในบัตรสวัสดิการแห่งรัฐของผู้มีบัตรทุกราย จะลดลงเหลือ 100 บาทต่อเดือน แต่เงินในกระเป๋าเงิน e-Money จะเพิ่มขึ้น 100/200 บาทต่อเดือนแทน เมื่อรวมทั้ง 2 ส่วนแล้ว ผู้มีบัตรยังคงได้รับวงเงินรวมตามสิทธิเดิม
>> เว็บตรวจผลลงทะเบียนบัตรคนจน 3 เว็บ แค่พิมพ์เลขบัตรประชาชน 13 หลัก