กำลังคิดๆอยู่ว่าเขียนบทความตัวนี้ขึ้นมาแล้วจะโดนแฟนบอยของทางฝั่งปู่นินเทนโดเพ่งเล็งเอาหรือเปล่า เพราะวันนี้เราจะมาพูดถึงเกมส์ที่ใช้มุกเดิมๆซ้ำๆซากๆ ใช้แล้วใช้อีกใช้บ่อยยิ่งกว่าขยะ Recycle นั่นก็คือมุกช่วยเหลือเจ้าหญิงนั่นเอง ซึ่งจริงๆแล้วเกมส์จะใช้มุกเดิมๆนี้บ่อยๆก็ไม่ได้หมายความว่าเกมส์ๆนั้นจะไม่สนุก ดังจะเห็นได้จากเกมส์ของฝั่งนินเทนโด ที่รู้สึกว่าจะใช้มุกนี้เยอะกว่าค่ายอื่นเป็นพิเศษ แต่ถึงกระนั้นเกมส์ของนินเทนโดเขาก็ยังได้รับความนิยมอยู่เสมอๆ ก็เพราะแม้ว่าเกมส์จะใช้มุกเนื้อเรื่องเดิมๆ แต่ก็สอดแทรกความสนุกแบบใหม่ปนแบบคลาสสิคเก่าๆ ที่ทำให้แฟนๆเกมส์นินเทนโดชื่นชอบมาตลอด และวันนี้เกมส์ช่วยเจ้าหญิงที่เราจะมาพูดถึงก็ไม่ได้มีแต่เกมส์ของนินเทนโดทั้งหมด เกมส์ของค่ายอื่นๆที่ใช้มุกช่วยเจ้าหญิงก็มีอยู่ไม่น้อย งั้นเรามาดูกันเลยว่ามีเกมส์อะไรมั่งนะ
อันดับ 1 Super Mario Bros.
เกมส์ Super Mario
Mario: ถูกจับอีกแล้วเหรอเนี่ย!
จะเป็นเกมส์อื่นใดไปไม่ได้เลยที่ใช้มุกช่วยเจ้าหญิงบ่อยมากที่สุด นับตั้งแต่เครื่องแฟมิคอม ซุเปอร์แฟมิคอม N64 เกมบอย GameCube Wii ฯลฯ ไม่ว่าจะเป็นเกมส์มาริโอของเครื่องไหนๆ งานหลักของมาริโอก็คือการช่วยเหลือเจ้าหญิงพีชจากเจ้า Bowser ซึ่งเมื่อได้ลองนับดูประวัติของเจ้าหญิงพีชจาก Wkipedia ดูแล้วพบว่าเจ้าหญิงพีชถูกจับตัวไปถึงประมาณ 14 ครั้งด้วยกัน จากเกมส์ Super Mario ทั้งหมด แถมเจ้า Bowser ยังมีมุกเด็ดวิธีลักพาตัวเจ้าหญิงพีชในแต่ละภาคไม่เหมือนกันอีกด้วยนะ จริงๆไปช่วยเจ้าหญิงได้บ่อยขนาดนี้มาริโอน่าจะเป็นเจ้าชายของอาณาจักรเห็ดได้แล้วนะเนี่ย แต่ไม่ได้สิ! เดี๋ยวนินเทนโดเค้าไม่ทำมาริโอภาคต่อ สำหรับใครที่เบื่อๆกับการพามาริโอไปช่วยเจ้าหญิงพีช ก็ลองหา Super Princess Peach 1, 2 ขอเครื่อง NDS, 3DS หรือของ Wii มาเล่นแทนบ้างก็ได้ เพราะเราจะเล่นเป็นเจ้าหญิงไปช่วยเหลือพวกคิโนพิโอแทน ไม่ต้องกลัวว่าจะโดนจับแน่นอน
เกมส์ Super Princess Peach
อันดับ 2 The Legend of Zelda
เกมส์ Zelda
อันดับสองก็ยังคงเป็นเกมส์จากปู่นินเทนโดอยู่ กับภารกิจช่วยเหลืออาณาจักร Hyrule จากจอมวายร้าย Ganon และแน่นอนว่าเป็นการช่วยเหลือเจ้าหญิงเซลด้าไปในตัว ภารกิจช่วยเหลือเจ้าหญิงเซลด้า ของพ่อหนุ่มเอลฟ์รูปหล่อ Link ของเีราก็ไม่น้อยหน้าไปกว่ามาริโอช่วยเจ้าหญิงพีชเลย แม้ว่าจะมีบางภาคที่ Link ไม่ต้องไปช่วยเหลือเจ้าหญิงเซลด้า แต่รวมๆแล้วก็เยอะเกือบสิบภาคอยู่ แม้แต่คนที่เล่นเกมส์ Zelda บางคนยังอดสงสัยไม่ได้เลยว่า จริงอยู่ที่เนื้อเรื่องของเกมส์กล่าวถึง Zelda และ Hyrule แต่คนที่มีบทบาทมากที่สุดในเกมส์กลับเป็น Link จนมันน่าจะเปลี่ยนชื่อเกมส์เป็น The Legend of Link มากกว่านะเนี่ย
เกมส์ Zelda
แม้แต่ Link ยังต้องกุมขมับ
อันดับ 3 Makaimura หรือ Ghosts 'n Goblins
เกมส์ Makaimura
เกมส์มหาโหดที่ติด 1 ใน 10 เกมส์ที่โคตรยากที่สุดตลอดกาลของวงการวีดีโอเกมส์ เรื่องราวของอัศวินกางเกงใน Arthur ที่ต้องบุกตะลุยฉากมหาโหดจากฉากแรกไล่ไปจนถึงฉากปราสาทซาตานฉากสุดท้าย เพื่อช่วยเหลือเจ้าหญิง Prin Prin ที่ถูกจับตัวไป ซึ่งบทของเจ้าหญิงก็ไม่ต่างจากเจ้าหญิงพีชในมาริโอเลย คือแทบไม่มีบทอะไรนอกจากฉากโดนจับไปและฉากจบตอนพระเอกของเราช่วยเหลือได้แล้วเท่านั้น แถมด้วยความยากของ Makaimura นี้คงไม่ต้องบอกว่า Arthur ต้องก็อปปี้ตัวเองมาใช้กี่ตัวกว่าจะเล่นผ่านไปถึงฉากจบได้ เพราะเกราะแตกตัวแตกเป็นโครงกระดูกนับครั้งไม่ถ้วนเลยล่ะ
เกมส์ Makaimura
เจ้าหญิง Prin Prin ที่แทบจะไม่ได้เห็นในเกมส์
อันดับ 4 The Legend of Kage
เกมส์ The Legend of Kage
เกมส์นินจาชุดแดง ที่เกมเมอร์เก่าแก่ที่เล่นเกมส์มาตั้งแต่สมัยแฟมิคอมคงต้องรู้จักกันอย่างแน่นอน เป็นเกมส์แอคชั่นแบบอาเขตตั้งแต่สมัยปี 1985 และมีการทำภาค 2 ลงเครื่อง NDS ด้วย แต่ว่าเนื้อเรื่องก็ยังเหมือนเดิมคือ Kage จะต้องไปช่วยเจ้าหญิงคิริฮิเมะ จากวายร้ายโยชิโระ ถ้าเป็นภาคสองจะมีตัวละครเป็นนินจาหญิงจิฮิโระ จากอิงะมาเป็นอีกหนึ่งตัวเลือกเล่น สิ่งที่น่าเซ็งของเกมส์ The Legend of Kage ก็คือเมื่อคุณสามารถปราบบอสของเกมส์และช่วยเจ้าหญิงได้แล้ว เกมส์มันกลับยังไม่จบ ระหว่างที่วิ่งพาเจ้าหญิงกลับไปนั้นคุณเธอก็ถูกลักพาตัวไปอีกรอบ กระชากไปจากมือของ Kage เองเลย ไม่รู้จูงมือกันอิท่าไหน และมันจะวนลูปแบบนี้ไปเรื่อยๆ และเกมส์ก็จะยากขึ้นเรื่อยๆ สำหรับใครที่อยากดูฉากจบเกมส์จริงๆก็ต้องเล่น The Legend of Kage 2 ของ NDS แทน
เกมส์ The Legend of Kage
อันดับ 5 Fat Princess
เกมส์ The Legend of Kage
เจ้าหญิงธิดาช้าง เกมส์แคสชวลสุดฮาจากโซนี่ที่ไม่เน้นเนื้อเรื่องแต่เน้นความสนุกในโหมด Multiplayer มากกว่า ในเกมส์นี้เจ้าหญิงตัวปัญหาของเราก็โดนจับ (อีกแล้ว) ไปโดยกองทัพของฝ่ายตรงข้าม แต่ไม่รู้ทำอิท่าไหนฝ่ายเราก็จับตัวเจ้าหญิงของฝ่ายตรงข้ามมาได้เหมือนกัน (อ้าวไหงงั้น) เป้าหมายของเกมส์คือเราจะต้องป้องกันเจ้าหญิงที่เราจับมาไม่ให้ฝ่ายตรงข้ามมาช่วยไปได้ ขณะเดียวกันเราก็ต้องไปช่วยเจ้าหญิงของเรากลับคืนมาด้วย และกลยุทธที่จะทำให้ฝ่ายตรงข้ามมาช่วยเจ้าหญิงได้ยากก็คือ ต้องขุน!เจ้าหญิงให้อ้วนที่สุดเท่าที่จะทำได้ โดนการนำขนมนมเนยมาให้เจ้าหญิงเสวยซะ เมื่อตัวอ้วนใหญ่ขึ้น ฝ่ายตรงข้ามก็แบกกลับไปได้ยาก เราก็ขัดขวางได้ง่ายขึ้น แต่เจ้าหญิงฝ่ายเราก็โดนขุนให้อ้วนเหมือนกัน ก็ต้องใช้สมองและกลยุทธในการต่อสู้และช่วยเหลือเจ้าหญิงกลับมาให้ได้ ใครช่วยได้ก่อนก็ชนะ
อันดับ 6 ICO
เกมส์ The Legend of Kage
เกมนี้แีรกๆอาจจะเบื่อ แต่ถ้าเล่นจนจบคุณจะประัทับใจ
เกมส์แอคชั่นที่อาจจะเป็นหนึ่งเกมส์ในดวงใจของหลายคนในยุค PS2 เรื่องราวการผจญภัยของ Ico อิโค เด็กหนุ่มมีเขา ที่ถูกคนในหมู่บ้านขับไล่เพราะคิดว่าเป็นตัวโชคร้าย เขาถูกพายังมาขังที่ปราสาทแห่งหนึ่งแต่ก็สามารถหลบหนีออกมาได้ ระหว่างที่กำลังหาทางหนีเขาก็ได้พบกับ Yorda หญิงปริศนาที่พูดภาษาที่เขาฟังไม่ออก Ico รู้แต่ว่าเธอกำลังถูกเงาปริศนาตามล่าตัวอยู่ เขาจึงไม่สามารถทิ้งเธอไปได้ จึงต้องพาหนีไปด้วยกัน และตอนหลังจะได้รู้ว่าจริงๆแล้วเธอก็คือเจ้าหญิงของปราสาท คนที่เล่นเกมส์ ICO นี้อาจจะเหนื่อยกับการต้องช่วย Yorda อยู่ตลอดเวลา แต่เมื่อคุณเล่นไปเรื่อยๆจนรับรู้ถึงเนื้อเรื่องของเกมส์แล้วคุณจะเริ่มสนุกไปกับมัน
นอกจากเกมส์ช่วยเหลือเจ้าหญิงแบบติดลูปที่นำเสนอมาในนี้แล้ว ก็ยังมีเกมส์ที่ใช้มุกช่วยเหลือเจ้าหญิงอีกมากมาย ใครมีเกมส์อื่นๆก็แชร์กันได้นะครับ