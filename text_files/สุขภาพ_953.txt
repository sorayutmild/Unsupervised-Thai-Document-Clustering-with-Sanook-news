แม้ว่ากัญชาจะมีประโยชน์ในการรักษาโรคได้จริง ๆ แต่เฉพาะบางส่วนเท่านั้น และต้องใช้อย่างระมัดระวัง
กัญชา ถูกนำมาใช้ทางการแพทย์มานานแล้ว แต่คนส่วนใหญ่อาจยังไม่ทราบรายละเอียดว่า ส่วนประกอบไหนของกัญชาที่สามารถนำมาใช้รักษาโรคได้ รวมถึงการใช้อย่างถูกวิธีเพื่อไม่ให้เกิดโทษ หรือผลข้างเคียงต่อร่างกาย เนื่องจากกัญชายังถูกมองว่าเป็นยาเสพติดได้เช่นกัน
สารใน “กัญชา” ที่ใช้ในทางการแพทย์
ผศ. นพ. สหภูมิ ศรีสุมะ  ศูนย์พิษวิทยารามาธิบดี และภาควิชาอายุรศาสตร์ คณะแพทยศาสตร์โรงพยาบาลรามาธิบดี มหาวิทยาลัยมหิดล ระบุว่า สารสกัดจากกัญชามี 2 ชนิดหลัก คือ THC และ CBD พืชกัญชาส่วนใหญ่มี THC สูงกว่า CBD สามารถสกัดแยกด้วยกระบวนการในห้องปฏิบัติการเท่านั้น นอกจากนี้ยังย้ำอีกว่า การใช้กัญชาเองโดยไม่อยู่ภายใต้การควบคุมดูแล และคำแนะนำของแพทย์ เสี่ยงเกิดโทษต่อร่างกายมากกว่าเป็นผลดี
สาร THC (Tetrahydrocannabinol)
สารสกัดจากกัญชาชนิด THC สามารถนำมาใช้ประโยชน์ทางการแพทย์ได้ ดังนี้

ลดอาการคลื่นไส้จากยาเคมีบำบัดมะเร็ง
ลดอาการปวดเรื้อรัง
ลดอาการเบื่ออาหาร เฉพาะในผู้ป่วยบางกลุ่ม ภายใต้การดูแลของแพทย์
ลดอาการเกร็ง ในผู้ป่วยโรคระบบประสาทจำเพาะบางชนิด (Multiple Sclerosis)

โทษของสาร THC
หากมีการนำสาร THC จากกัญชามาใช้ในทางที่ไม่ถูกต้อง หรือไม่ระมัดระวังในการใช้ อาจทำให้เกิดโทษต่อร่างกายได้ ดังนี้

เมา หลอนประสาท
เสพติด และอาจเพิ่มอัตราการฆ่าตัวตาย
เพิ่มอุบัติเหตุ
หากได้รับในปริมาณสูง อาจเกิดภาวะเป็นพิษ และอาการผิดปกติได้

สาร CBD (Cannabidiol)
สารสกัดจาดกัญชาชนิด CBD ช่วยรักษาโรคลมชักในเด็ก เฉพาะกลุ่มอาการ Lennox-Gastaut, Dravet
ประโยชน์ และสรรพคุณจากกัญชา ที่ยังไม่ได้ข้อสรุปแน่ชัด
หลายสรรพคุณจากกัญชาที่ยังหาข้อสรุปที่ชัดเจนไม่ได้ และยังไม่ควรใช้ในปัจจุบัน เพราะยังอยู่ในขั้นตอนของการวิจัย ได้แก่

ลดความกังวล
ควบคุมอาการสั่น ในผู้ป่วยพาร์กินสัน
สมองเสื่อม
ต้อหิน
อาจจะรักษามะเร็งได้

กล่าวโดยสรุป พืช และผลิตภัณฑ์จากกัญชาแต่ละชนิด มีปริมาณสารแตกต่างกัน การนำกัญชามาใช้ในทางการแพทย์ เพื่อรักษาโรค หรืออาการบางอย่าง ต้องควบคุมให้พืชที่นำมาใช้มีมาตรฐาน มีปริมาณสารคงที่ ไม่มีสาร THC สูงจนเกินไป ไม่มีสารปนเปื้อน และยังไม่มีข้อสรุปแน่ชัดถึงผลของกัญชาต่อการรักษาในอีกหลายโรค ควรพิจารณา และขอคำปรึกษาจากแพทย์ผู้เชี่ยวชาญก่อนเลือกใช้กัญชาเพื่อรักษาโรคทุกครั้ง