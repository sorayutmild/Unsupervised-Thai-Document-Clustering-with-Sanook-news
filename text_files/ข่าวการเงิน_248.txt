การผ่อนของ ถือเป็นเรื่องที่ใกล้ตัวมากๆ หรือเรียกได้ว่าแทบจะไม่มีใครไม่รู้จัก แต่ใครจะรู้ไหมว่ามีบางคนที่รู้จักคำนี้ แต่ไม่รู้ว่าวิธีการผ่อนของนั้น มีขั้นตอนหรือเงื่อนไขอย่างไรบ้าง เพราะว่าบางคนใช้จ่ายแต่เงินสด งั้นเรามาดูข้อดีและข้อเสียของการผ่อนของ ไปจนถึงเรื่องควรรู้เกี่ยวกับการผ่อนกันครับ
ข้อดีของการผ่อน
- ไม่จำเป็นต้องจ่ายเงินสดให้ครบตามราคาของสินค้าก็สามารถซื้อสินค้าได้
- สามารถแบ่งจ่ายค่าสินค้าเป็นงวดๆ เป็นรายเดือนได้
- มีโปรโมชั่นผ่อน 0% ทำให้เราไม่ต้องเสียดอกเบี้ย
- กรณีใช้บัตรเครดิตผ่อน จะได้รับแต้มสะสมไว้แลกของรางวัลหรือได้รับเครดิตเงินคืน (ส่วนนี้แล้วแต่สิทธิประโยชน์ของบัตรแต่ละใบ)
ข้อเสียของการผ่อน
- จำเป็นต้องมีบัตรเครดิต บัตรกดเงินสด บัตรผ่อนสินค้า หรือบัตรอื่นๆ ที่เกี่ยวข้องในการผ่อนสินค้า
- หากผ่อนสินค้าที่ไม่ได้อยู่ในโปรโมชั่น ผ่อน 0% ก็จะมีการเรียกเก็บดอกเบี้ยด้วย
- หากเราจ่ายคืนสถาบันการเงินในแต่ละเดือนเกินกำหนดเวลาที่ตั้งไว้เราก็จะโดนค่าปรับ
- แต่ละร้านค้ามีเงื่อนไขในการผ่อนของไม่เหมือนกัน ต้องตรวจสอบให้ดีก่อนการตัดสินใจเสมอ เช่น รับบัตรอะไรบ้าง ไม่รับบัตรอะไรบ้าง เป็นต้น
พื้นฐานข้อจำกัดในการผ่อนของ
- สินค้าที่จะผ่อนนั้นต้องอยู่ในโปรแกรมการผ่อนชำระได้ของทางร้านค้า หากไม่อยู่ก็จะไม่สามารถผ่อนได้ (ส่วนนี้มีข้อเพิ่มเติมจากสถาบันการเงินเกี่ยวกับการขอผ่อนกับทางสถาบันการเงินอยู่ ซึ่งสามารถสอบถามข้อมูลจากสถาบันการเงินเจ้าของบัตรที่เรามีได้เลย)
- ราคาของสินค้าต้องไม่เกินวงเงินในบัตรที่เราจะใช้ซื้อสินค้า
- เมื่อมีการรูดเพื่อผ่อนสินค้า ทางธนาคารจะตัดวงเงินในบัตรออกไปตามราคาของสินค้าที่เรารูดผ่อนไปนั้น หลังจากนั้นสถาบันการเงินจะทำการคืนวงเงินเข้าบัญชีบัตรที่เรารูดซื้อสินค้า เมื่อเรามีการผ่อนชำระคืนให้กับสถาบันการเงินในแต่ละเดือน
ขั้นตอนการผ่อน
1.ต้องมีบัตรเครดิต บัตรกดเงินสด หรือบัตรผ่อนของอื่นๆ
- เริ่มต้นที่เราต้องบัตรเครดิต บัตรกดเงินสด หรือบัตรผ่อนของอื่นๆ เสียก่อนเราจึงจะผ่อนของได้ โดยบัตรแต่ละใบก็มีเงื่อนไขในสมัครที่แตกต่างกันไป รวมถึงเงื่อนไขในการผ่อนกับทางร้านค้าด้วย เพราะว่าแต่ละร้านนั้น บัตรที่สามารถผ่อนสินค้าได้นั้นจะไม่เหมือนกัน ซึ่งเราต้องสอบถามทางร้านที่เราจะซื้อด้วย หากบัตรที่เรามีนั้นอยู่ในโปรแกรมผ่อนชำระของทางร้าน เราก็สามารถผ่อนได้นั่นเอง
2.ซื้อสินค้าด้วยบัตรที่เรามี
- เมื่อเราต้องการจะผ่อนสินค้า เราจำเป็นที่จะต้องจ่ายค่าสินค้าด้วยบัตรต่างๆ ตามที่ข้อ 1. ได้บอกไว้ และอย่างที่ว่าไปในข้อ 1. ว่าแต่ละร้านนั้นมีเงื่อนไขการผ่อนสินค้าไม่เหมือนกัน ก็ให้เราเช็คให้ดีก่อนการซื้อด้วย ไม่อย่างนั้นเราอาจจะอดผ่อนก็ได้ แต่ส่วนใหญ่เงื่อนไขการผ่อนก็ถือได้ว่าคล้ายกันในเกือบทุกร้านค้า
3.ชำระเงินตามงวดให้ครบจำนวน
- เมื่อเราซื้อสินค้าด้วยการผ่อนมาแล้ว หลังจากนั้นเราก็ต้องผ่อนชำระกับทางสถาบันการเงินเป็นงวดๆ รายเดือนให้ครบตามที่กำหนดเวลาไว้ ข้อสำคัญเราห้ามจ่ายคืนเกินเวลาเด็ดขาดเพราะจะโดนค่าปรับได้
ตัวอย่าง
- เราต้องการจะซื้อทีวี ราคา 5,000 บาท และมีโปรโมชั่นผ่อน 0% ระยะเวลา 5 เดือน ก็คือ หากว่าเราซื้อที่โปรโมชั่นนี้ เราจะต้องผ่อนชำระเดือน 1,000 บาท เป็นเวลา 5 เดือนให้กับสถาบันการเงินเจ้าของบัตรที่เราใช้งาน โดยไม่เสียดอกเบี้ย เพราะอยู่ในเงื่อนไขการผ่อนที่มีอัตราดอกเบี้ย 0% นั่นเอง
ข้อควรระวังในการผ่อนของ
- ถือว่าเป็นข้อเสียเลยก็ว่าได้ เพราะการรูดบัตรเพื่อผ่อนของนี้ เราอาจจะลืมหรือไม่ได้คิดให้ดีว่า เราจะสามารถหาเงินมาคืนได้ครบตามที่กำหนดหรือไม่ ซึ่งหากไม่สามารถใช้คืนได้การเป็นหนี้บัตรก็จะตามมาในเร็ววัน แบบเราไม่เต็มใจก็ได้
การผ่อนของนั้นถือได้ว่าเป็นเรื่องง่ายๆ ที่ใครๆ ก็รู้ แต่ว่าด้วยความที่เป็นเรื่องง่ายนี่แหล่ะ ที่ทำให้หลายๆ คนพลาดท่าเป็นหนี้บัตรกันมาแล้ว ดังนั้นเราจึงควรคิดหรือวางแผนให้ดีก่อนการผ่อนของทุกครั้ง เพื่อที่เราจะได้ไม่ต้องเป็นหนี้ หวังว่าเป็นประโยชน์กับมือใหม่ที่กำลังจะผ่อนของนะครับ และสำหรับมือเก่าที่เคยผ่อนของ หากว่าบทความนี้ขาดเหลืออะไรไปก็สามารถแนะนำเพิ่มเติมกันได้เลยครับ