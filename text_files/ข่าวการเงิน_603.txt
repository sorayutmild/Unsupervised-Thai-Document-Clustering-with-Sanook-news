เคยฟังคุณตัน ภาสกรนที เจ้าของอิชิตัน พูดในทอล์คโชว์ว่า “คนฉลาดหรือจะสู้นักเดินทาง” เพราะอะไรนั่นเหรอครับ ก็เพราะคนฉลาด แม้จะเก่งแค่ไหนก็ตาม แต่ถ้าอยู่แต่ที่เดิมๆ ไม่ได้ออกไปไหน เขาก็ไม่ได้เรียนรู้อะไรเพิ่ม มีแต่ความรู้เดิมๆ แต่สำหรับนักเดินทาง แม้จะเก่งน้อยกว่าคนฉลาด แต่เมื่อเขาออกเดินทาง เขาก็จะได้เรียนรู้ประสบการณ์ใหม่ๆ จากสิ่งแวดล้อมรอบตัวอยู่เสมอ ได้ลองผิดลองถูก ได้ฝึกฝนประสบการณ์ใหม่ๆ ซึ่งส่งผลให้เขาเก่งขึ้นทุกวันๆ
เช่นเดียวกับเจ้าของธุรกิจที่เราจะแนะนำให้ชาว สนุก!  มันนี่ รู้จักในวันนี้ “คุณ จา”เจ้าของร้านขนมจีบกุ้ง-ปู กำแพงเพชร (ตั้งอยู่ตรงข้ามโรงเรียนอนุบาลวาริน) ที่เปิดขายร้านซาลาเปาลูกยักษ์ และขนมจีบสุดอร่อยในกำแพงเพชรเมื่อปลายปีที่ผ่านมา ซึ่งจากการพูดคุยกับคุณจา ทำให้เราได้ทราบว่า ก่อนเริ่มต้นเปิดร้านขายซาลาเปาแห่งนี้ เธอเป็นนักเดินทางและเป็นนักชิมตัวยงมาก่อน จนวันหนึ่งเมื่อเธอวางแผนทำธุรกิจร้านค้า เธอก็ได้นำประสบการณ์จากการเดินทางมาเป็นช่องทางสำหรับแสวงหาสินค้าคุณภาพดีมาขาย แม้จะไม่มีความรู้หรือเชี่ยวชาญเกี่ยวกับสินค้านั้นๆ มาก่อน
โดยซาลาเปา คุณจารับมาจากแหล่งผลิต อ.แม่สอด จ. ตาก ซึ่งเธอเคยกินมาแล้วและเคยติดใจความอร่อยส่วนขนมจีบนั้นก็สั่งมาจาก อ. ตะพานหิน จ. พิจิตร และนำมานึ่งขายแบบสดใหม่วันต่อวัน ซึ่งความแตกต่างที่นำให้ขนมจีบและซาลาเปาขายดิบขายดี ก็คือ ซาลาเปา ลูกใหญ่ ไส้เยอะ ขายลูกละ 25 บาท  มีไส้หมูแดง หมูสับ ไส้หวาน ส่วนขนมจีบ มีส่วนผสมของ เนื้อกุ้ง เนื้อไก่ และเนื้อปู ราคาลูกละ 5 บาท

เธอบอกว่าลงทุนครั้งแรกพร้อมอุปกรณ์ประมาณ 20,000 บาท และขายได้กำไรวันละประมาณ 2,000 บาทต่อเดือน เดือนๆหนึ่งกำไรเฉลี่ยประมาณ 60,000 บาท ซึ่งก็ถือว่าเป็นอาชีพที่มั่นคงสำหรับเธอทีเดียว หากเพื่อนๆ มีโอกาสไปเที่ยวกำแพงเพชร ก็แวะไปอุดหนุนร้านเธอได้ ต้องบอกว่า สินค้าร้านนี้อร่อยและมีคุณภาพ จนนักชิมต้องลองไปพิสูจน์ด้วยตัวเอง
 
ที่ตั้ง: ร้านขนมจีบกุ้ง-ปู กำแพงเพชร (ตั้งอยู่ตรงข้ามโรงเรียนอนุบาลวาริน) ต.ในเมือง อ.เมือง จ.กำแพงเพชร
เปิด-ปิด: 08.00-17.00 น.
โทร.085-051-3897