     Mitsubishi Expander 2017 (มิตซูบิชิ เอ็กซ์แพนเดอร์ 2017) ใหม่ ถูกเปิดตัวอย่างเป็นทางการเป็นที่เรียบร้อยแล้ว เราไปดูกันว่า 5 จุดเด่นของเอ็มพีวีคันนี้จะมีอะไรบ้าง?

1.ดีไซน์ถอดแบบจากรถต้นแบบ
     ปฏิเสธไม่ได้ว่าดีไซน์ของ Mitsubishi Expander 2017 ถูกออกแบบมาอย่างโฉบเฉี่ยวและดูลงตัว โดยยกดีไซน์มาจากรถตันแบบ XM Concept ถึงราว 80 เปอร์เซ็นต์เลยทีเดียว ด้านหน้าออกแบบไฟหน้าเป็นลักษณะ 3 ชั้น ด้านบนสุดเป็น Position Lamp แบบ LED ถัดลงมาเป็นชุดไฟหลักขนาดใหญ่ และไฟตัดหมอกคู่หน้าด้านล่างของกันชน ขณะที่ไฟท้ายเป็นแบบ LED ดีไซน์เป็นรูปตัว L ซึ่งทำให้ดูกว้างและภูมิฐานมากขึ้น
 
2.ตัวถังมีขนาดใหญ่กว่าคู่แข่ง
     ตัวถังของ Expander ใหม่ มีขนาดใหญ่กว่าคู่แข่งในทุกมิติ ไม่ว่าจะเป็น Toyota Sienta, Honda BR-V และ Suzuki Ertiga ดังนี้
- Mitsubishi Expander: ยาว 4,475 มม. กว้าง 1,750 มม. สูง 1,700 มม.- Toyota Sienta: ยาว 4,295 มม. กว้าง 1,695 มม. สูง 1,695 มม.- Honda BR-V: ยาว 4,456 มม. กว้าง 1,735 มม. สูง 1,666 มม.-Suzuki Ertiga: ยาว 4,325 มม. กว้าง 1,695 มม. สูง 1,685 มม.
     จะเห็นได้ว่ามิติตัวถังของ Mitsubishi Expander มีขนาดใหญ่กว่าคู่แข่งทุกรุ่นในทุกมิติ ซึ่งมิตซูบิชิระบุว่า Expander ยังมีขนาดห้องโดยสารใหญ่ที่สุดในรถระดับเดียวกันอีกด้วย จึงมีโอกาสเป็นไปได้ว่ารถรุ่นนี้จะสามารถโดยสาร 7 ที่นั่งได้สบายที่สุด
 
3.ความสูงใต้ท้องรถระดับเดียวกับเอสยูวี
     ตัวถังของ Mitsubishi Expander มีความสูงจากพื้นถนนใกล้เคียงกับรถเอสยูวีและพีพีวีหลายรุ่นอยู่ที่ 205 มิลลิเมตร (Mitsubishi Pajero Sport อยู่ที่ 218 มิลลิเมตร) จึงทำให้ Expander สามารถรองรับการขับขี่บนทางทุรกันดารได้มากกว่าเอ็มพีวีทั่วไป แต่กระนั้น Expander มีเฉพาะรุ่นขับเคลื่อน 2 ล้อ หากจะลุยทางวิบากจริงๆก็คงจะไม่เหมาะสมเท่าไหร่นัก อีกทั้งความสูงยังมีผลต่อความมั่นคงขณะขับขี่ด้วย
 
4.ราคาจำหน่ายไม่แรงนัก
     ปัจจุบันยังไม่มีข้อมูลราคาจำหน่ายทั้งต่างประเทศและในประเทศ แต่คาดว่า Mitsubishi Expander จะถูกวางไว้ระดับเดียวกับคู่แข่งในปัจจุบันระหว่าง 655,000 - 825,000 บาท หากจะถีบสูงขึ้นกว่านี้ก็คงไม่มากนัก เพราะอาจเสียเปรียบให้กับแบรนด์เจ้าตลาดได้
 
5.มีโอกาสเข้าไทยสูงมาก
     Mitsubishi Expander เป็นรถเอ็มพีวีขนาดเล็กสำหรับทำตลาดในภูมิภาคเอเชียและอาเซียนโดยเฉพาะ ซึ่งประเทศอินโดนีเซียและอินเดียมีความต้องการรถประเภทนี้สูงมาก อีกทั้งมิตซูบิชิประเทศไทยเองก็เคยนำเอารถตันแบบ XM Concept มาจัดแสดงในงานมอเตอร์เอ็กซ์โป 2016 มาแล้ว จึงมีความเป็นไปได้สูงที่จะนำเข้ามาจำหน่ายในบ้านเรา
     ส่วนรายละเอียดเพิ่มเติมคงต้องรอเปิดตัวอีกครั้งในวันที่ 10 สิงหาคม 2560 นี้ ที่ประเทศอินโดนีเซีย
 