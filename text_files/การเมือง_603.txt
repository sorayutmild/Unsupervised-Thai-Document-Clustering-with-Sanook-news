(20 พ.ค.) เมื่อวันที่ 19 พ.ค. ที่ผ่านมา ผู้สื่อข่าวรายงานว่า ระหว่างที่กำลังให้สัมภาษณ์ นายบรรหาร ศิลปอาชา ประธานที่ปรึกษาหัวหน้าพรรคชาติไทยพัฒนา นายมนต์สิทธิ์ คำสร้อย นักร้องลูกทุ่งชื่อดัง ได้ปรากฏตัวที่ร้านกาแฟพรรคชาติไทยพัฒนา ซึ่งเป็นสถานที่สัมภาษณ์นายบรรหาร โดยก่อนหน้านี้นายบรรหาร ได้กล่าวไว้ว่าอาจจะมีเซอร์ไพรส์ ตอนนี้รอนักร้องอยู่ ยังไม่มา
ผู้สื่อข่าวจึงถามว่า ใช่นักร้องคนนี้หรือไม่  นายบรรหาร หันไปเห็นแล้วแสดงอาการตกใจเล็กน้อย ก่อนที่ นายมนต์สิทธิ์ จะเดินเข้ามาทำความเคารพ โดยนายบรรหาร ได้ให้ นายมนต์สิทธิ์ เดินทางไปพบเจ้าหน้าที่พรรคก่อน จากนั้นจึงกล่าวกับผู้สื่อข่าวอย่างอารมณ์ดีกว่า คนนี้ (นายมนต์สิทธิ์) ดังไหม ผู้สื่อข่าวตอบว่า ดัง นายบรรหาร กล่าวว่า เป็นนักร้องแล้วร้องเพลงเพราะกว่าผมหรือไม่ จากนั้น นายบรรหาร ได้ครวญเพลงหยาดเพชรให้ผู้สื่อข่าวฟังท่อนสั้น ๆ 
ผู้สื่อข่าวถามต่ออีกว่า นายมนต์สิทธิ์ จะมาลงสมัคร ส.ส.ระบบเขตใช่หรือไม่ และจะมาแทนใคร นายบรรหาร กล่าวว่า มาแทน นายเฉลิมพล มาลาคำ ที่เคยจะลง ส.ส.อุบลราชธานี แต่ภรรยาไม่อนุญาต
