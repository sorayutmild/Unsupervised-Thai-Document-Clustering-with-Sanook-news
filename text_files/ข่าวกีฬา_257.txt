สำนักข่าว บีบีซี รายงานว่า "เดอะ มันนี่" ฟลอยด์ เมย์เวทเธอร์ จูเนียร์ กำปั้นไร้พ่ายจากสหรัฐอเมริกา ถูกปลดเข็มขัดแชมป์โลกรุ่นเวลเตอร์เวต ขององค์กรมวยโลก หรือ ดับเบิลยูบีโอ หลังเอาชนะ แมนนี่ ปาเกียว ยอดนักชกฟิลิปปินส์ ในไฟต์เมื่อเดือนพฤษภาคมที่ผ่านมาโดย ฟลอยด์ ไม่ปฏิบัติตามกฏระเบียบที่ต้องจ่ายค่าธรรมเนียมจำนวน 200,000 เหรียญสหรัฐ หรือกว่า 6 ล้าน 8 แสนบาท ตามกำหนดเดธไลน์เมื่อวันที่ 3 กรกฏาคมที่ผ่านมา ทำให้องค์กรมวยโลก ได้ออกแถลงถอดถอนตำแหน่งแชมป์โลกของ ฟลอยด์ ในรุ่นเวลเตอร์เวต ส่งผลให้เข็มขัดเส้นนี้ว่างลงตามกฏ อย่างไรก็ตามเจ้าตัวมีเวลายื่นอุธรณ์เรื่องนี้จนถึงวันที่ 20 กรกฏาคมนี้คาดว่า ดับเบิลยูบีโอ จะมอบเข็มขัดที่ว่างเส้นนี้ ให้กับ ทิโมธีย์ แบร็ดลีย์ นักชกชาวอเมริกัน ที่เอาชนะ เจสซี่ วาร์กาส นักชกเพื่อนร่วมชาติ หลังคว้าแชมป์เฉพาะกาลเมื่อวันที่ 27 มิถุนายนที่ผ่านมา
