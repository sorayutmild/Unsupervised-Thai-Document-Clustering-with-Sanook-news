วันนี้ (27 พ.ย.) การอภิปรายไม่ไว้วางใน ในช่วงบ่าย น.ส.รังสิมา รอดรัศมี ส.ส.สมุทรสงคราม พรรคประชาธิปัตย์ อภิปรายไม่ไว้วางใจนายกรัฐมนตรี กรณีการปล่อยให้มีการทุจริต โดยระบุว่า ตรวจสอบแล้วรัฐบาลชุดนี้ มีการทุจริตมากที่สุดตั้งแต่ตนเองเป็น ส.ส.มา 4 สมัย โดยได้ตรวจสอบงบประมาณช่วยเหลือน้ำท่วมของ กรมทรัพยากรน้ำบาดาล พบว่ามีความผิดปกติ
โดยปี 2555 กรมทรัพยากรน้ำบาดาล ได้งบปกติ 1,434 ล้านบาท งบประมาณเยียวยาน้ำท่วม ได้ 1,656 ล้านบาท รวม 3,091 ล้านบาท และมีการทุจริตในส่วนของงบประมาณเยียวยาน้ำท่วม ระหว่างหลักเกณฑ์การอนุมัติ ที่สำนักงบประมาณกำหนดกับเงินที่โอนให้จริง มีส่วนต่างถึง 199 ล้านบาท ที่อยู่ที่ส่วนกลาง และมีการทำสัญญาจ้างที่ผิดปกติ
ทั้งนี้ ระหว่างการอภิปราย น.ส.รังสิมา ได้ดำเนินการอภิปรายโดยเล่าข้อมูลสลับกับการเล่าความฝัน ทำให้ จ่าสิบตำรวจประสิทธิ์ ไชยศรีษะ ส.ส.เพื่อไทย ได้ลุกขึ้นมาประท้วงว่า นำความฝันมาอภิปรายถอดถอนไม่ได้ และบอกว่า ถ้าผมฝันว่าได้นอนกับคุณรังสิมาบ้างจะว่าอย่างไร? ทำให้เกิดการประท้วง ประธานจึงสั่งให้ จ่าสิบตำรวจประสิทธิ์ ถอนคำพูด แต่ ส.ส.ฝ่ายค้าน ได้ยืนยันให้มีการกล่าวขอโทษด้วย เนื่องจากเป็นการคุกคามทางเพศ และมีการถ่ายทอดสดไปทั่วประเทศ ซึ่งประธานที่ประชุม กล่าวว่า จะรวบรวมข้อเท็จจริงเพื่อเสนอให้คณะกรรมการพิจารณาต่อไป