บางคนแอบอิจฉาเพื่อนที่ไม่มีปัญหาเรื่องขับถ่าย แถมยังขับถ่ายตรงเวลาสุดๆ ทำให้ไม่เคยต้องมีปัญหาอึดอัดท้องให้เห็น แต่ไม่ต้องห่วงค่ะ คุณก็สามารถกำหนดเวลาขับถ่ายให้ตรงเวลาได้ง่ายๆ เพียงทำตามเคล็ดลับดังต่อไปนี้
 

ดื่มน้ำหลังตื่นนอนทุกเช้า

ก่อนล้มตัวลงนอน เอาขวดน้ำมาตั้งไว้ใกล้ๆ หัวนอน หลังตื่นนอนตอนเช้า ปิดเสียงนาฬิกาปลุกปุ๊บ ก็หันไปคว้าน้ำมาดื่มทันทีอย่างน้อย 1 แก้ว ก่อนจะไปอาบน้ำแต่งตัว การดื่มน้ำหลังตื่นนอนช่วยปลุกระบบย่อยอาหารให้เริ่มตื่นตัวเบาๆ รวมไปถึงระบบขับถ่ายก็จะเริ่มตื่นตัวด้วยเช่นกัน การขับถ่ายในตอนเช้าเป็นเวลาที่ดีที่สุด เพราะฉะนั้นเราแนะนำให้ตื่นเช้าๆ เผื่อเวลาให้ได้ขับถ่ายก่อนออกจากบ้านเล็กน้อยด้วยจะดีที่สุด
 

เลือกทานอาหารที่มีใยอาหารสูง

ปัญหาการขับถ่ายไม่ปกติมาจากหลายสาเหตุ แต่ปัจจัยสำคัญมาจากอาหารที่เราทานเข้าไปนี่แหละ หากมีกากใยอาหารไม่เพียงพอ ก็จะทำให้ท้องผูกได้ง่ายขึ้น ดังนั้นเลือกทานผัก ผลไม้ ธัญพืช ข้าวกล้องในทุกๆ มื้อ จะช่วยให้ถ่ายคล่องขึ้นจนไม่ต้องไม่พึ่งตัวช่วยอื่นๆ เลย
 

เสริมของหวานด้วยนมเปรี้ยว โยเกิร์ต

สำหรับคนที่อยู่ในขันวิกฤติ ต้องการถ่ายด่วนๆ แนะนำนมเปรี้ยว หรือโยเกิร์ต ที่มีจุลินทรีย์ที่ดีต่อร่างกาย ช่วยให้การทำงานของระบบขับถ่ายดีขึ้น จะหยิบมาดื่มตั้งแต่เช้า จิบๆ ตอนบ่าย หรือดื่มให้สดชื่นตอนเย็นก็ได้
 

ออกกำลังกายอย่างสม่ำเสมอ

เอ้า ไม่เชื่อก็ต้องเชื่อ ว่าการออกกำลังกายช่วยให้ระบบขับถ่ายดีขึ้นจริงๆ ไม่ว่าจะเป็นเดิน วิ่ง กระโดดเชือก หรือวิ่งขึ้นลงบันได ก็ช่วยกระตุ้นให้ระบบการทำงานของทุกส่วนในร่างกายทำงานได้อย่างมีประสิทธิภาพมากขึ้น รวมถึงระบบขับถ่ายด้วย ไม่เชื่อลองดูสิ ออกกำลังกายเสร็จ อาจจะอยากเข้าห้องน้ำเลยก็ได้
 

นอนหลับพักผ่อนให้เป็นเวลา

การพักผ่อนไม่เป็นเวลา ทำให้ระบบการทำงานในร่างกายแปรปรวน เช่นเดียวกับระบบขับถ่ายที่ทำงานได้ไม่ตรงเวลาอย่างที่ควรจะเป็น ดังนั้นหากอยากขับถ่ายให้ตรงเวลา ควรจะทำให้ร่างกายทำเวลาต่างๆ ได้ นอนตรงเวลา ตื่นตรงเวลา ทานอาหารให้ตรงเวลา การขับถ่ายก็จะตรงเวลาไปด้วยแน่นอน