ผักผลไม้หลายชนิดที่เราตั้งใจทานเพื่อให้ได้วิตามิน และเกลือแร่ที่มีประโยชน์ต่อร่างกาย แต่ดันไม่รู้ตัวว่าได้ทำลายเอาสิ่งดีๆ มีประโยชน์ที่ธรรมชาติให้มาออกไปหมด ด้วยการ “ปอกเปลือก” ทิ้งไปนั่นเอง มีผักผลไม้ชนิดใดที่เราควรทานทั้งเปลือกบ้าง มาดูกันค่ะ
 ฝรั่ง ไม่ต้องปอกเปลือก


ฝรั่ง


ฝรั่งเป็นผลไม้ที่มีวิตามินซีสูง และที่เปลือกของฝรั่งก็เป็นแหล่งที่มีวิตามินดีๆ อยู่มากเช่นกัน ดังนั้นถ้าทานฝรั่งทั้งเปลือกได้ ก็จะทำให้เราได้รับวิตามินที่เป็นประโยชน์ต่อร่างกายได้มากขึ้นเช่นกัน
 
แครอท ไม่ต้องปอกเปลือก


แครอท


แครอทมีเบต้าแคโรทีนสูง และมีอยู่มากที่เปลือกเสียด้วยสิ หากเป็นแครอทหัวใหญ่ที่ผิวอาจจะหนา หรือไม่สวยงามน่าทานมากนัก บางคนอาจไม่อยากทานทั้งเปลือก แต่ถ้าหากเป็นเบบี้แครอท หรือแครอทอ่อนๆ หัวเล็กๆ ทานได้ทั้งเปลือกได้เลย
 
มะเขือเทศ ไม่ต้องปอกเปลือก


มะเขือเทศ


บางเมนูอาหารอาจต้องปอกเปลือกมะเขือเทศออก แม้ว่าเนื้อมะเขือเทศจะนิ่มมากแค่ไหนก็ตาม แต่อยากจะบอกว่าถ้าหยิบทานสดๆ หรือใส่ลงไปต้ม ไปผัดลงในกระทะหรือหม้อ ไม่ต้องปอกเปลือกได้ก็จะดีมากค่ะ เพราะเปลือกของมะเขือเทศเป็นแหล่งรวมวิตามินซี เบตาแคโรทีน และไลโคปีน โดยเฉพาะเมื่อมะเขือเทศสุก ไลโคปีนจะยิ่งเยอะขึ้นด้วยนะ ถ้าไม่ได้ทานเปลือกก็น่าเสียดายแย่
 
สาลี่ ไม่ต้องปอกเปลือก


สาลี่


บางคนชอบทานสาลี่แบบปอกเปลือก แต่เราขอบอกเลยว่าที่เปลือกของสาลี่มีวิตามินซีสูง และยังมีสารต้านมะเร็ง และช่วยลดคอเลสเตอรอลในร่างกายอีกด้วย เพราะฉะนั้นครั้งหน้าหากทานสาลี่ ล้างแล้วหั่นเป็นชิ้นๆ แล้วทานได้เลย
 
แอปเปิ้ล ไม่ต้องปอกเปลือก


แอปเปิ้ล


ผลไม้ยอดฮิตที่หลายคนปอกเปลือกทิ้งอย่างไม่ใยดี เพราะไม่ชอบทางเปลือกบ้างล่ะ หรือเปลือกไม่สวยงามบ้างล่ะ แต่นอกจากการปลอกเปลือกแอปเปิ้ลจะทำให้แอปเปิ้ลดำเร็วขึ้นแล้ว ยังทำให้แอปเปิ้ลสูญเสียวิตามินดีๆ ไปมากเหมือนกัน เช่น เควอซิทิน ที่ช่วยปิ้งกันโรคหลอดเลือดและหัวใจ วิตามินซี และไตรเตอร์ปินนอยด์ ที่ช่วยป้องกันมะเร็ง
 
มะเขือม่วง ไม่ต้องปอกเปลือก


มะเขือม่วง


เปลือกของมะเขือม่วงมีสารที่เรียกว่า นาซูนิน ทีช่วยปกป้องให้หัวใจแข็งแรง และสารตัวนี้ยังคงอยู่แม้ว่าจะผ่านการปรุงด้วยความร้อน เพราะฉะนั้นหากปอกเปลือกก่อนทาน คงไม่ได้สารอาหารดีๆ แบบนี้แน่นอน
 
แตงกวา ไม่ต้องปอกเปลือก


แตงกวา


หลายคนชอบทานแตงกวาแบบปอกเปลือกเช่นกัน จริงๆ แล้วที่เปลือกของแตงกวามีไฟเบอร์สูง ช่วยให้ระบบขับถ่ายเป็นไปอย่างปกติ จึงสามารถป้องกันอาการท้องผูก และมะเร็งลำไส้ใหญ่ได้ด้วย
 
มันฝรั่ง ไม่ต้องปอกเปลือก


มันฝรั่ง


ร้อยทั้งร้อยปอกเปลือกมันฝรั่งออกไปหมด แต่รู้ไหมว่าเปลือกของมันฝรั่งเต็มไปด้วยโพรแทสเซียม และธาตุเหล็ก ซึ่งส่วนใหญ่จะอยู่ในเปลือกเสียด้วยสิ ครั้งหน้าถ้าเปลือกมันฝรั่งไม่หยาบหนาจนเกินไป ลองทานทั้งเปลือกดูบ้างก็ดีนะคะ