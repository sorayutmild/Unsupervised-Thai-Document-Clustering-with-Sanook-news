
     Mitsubishi Expander 2017 ใหม่ ถูกเผยโฉมจริงอย่างเป็นทางการที่ประเทศอินโดนีเซีย ยืนยันติดตั้งเครื่องยนต์เบนซิน 1.5 ลิตร มีให้เลือกทั้งเกียร์ธรรมดาและอัตโนมัติ
     Mitsubishi Motor Corporation เผยโฉมรถ 'All-new MPV' รุ่นใหม่ล่าสุด ซึ่งคาดว่าจะใช้ชื่อ Expander ในการวางจำหน่ายจริง โดยก่อนหน้านี้มีการปล่อยทีเซอร์ออกมาเป็นระยะๆ เผยให้เห็นดีไซน์ที่ยกมาจากรถตันแบบ 'XM Concept' ที่เคยนำมาจัดแสดงในบ้านเราด้วยเช่นกัน

     มิตซูบิชิระบุว่า All-new MPV รุ่นใหม่คันนี้ เป็นการนำเอาความเป็น SUV และ MPV เข้าไว้ด้วยกัน ซึ่งให้ทั้งความบึกบึนแข็งแกร่ง ความกว้างขวางของห้องโดยสาร ดีไซน์ที่สวยงามลงตัว และฟังก์ชั่นที่ครบครัน ซึ่งน่าจะเป็นที่ชื่นชอบของคนทั่วโลก
     ดีไซน์ภายนอกของ Expander 2017 ถูกออกแบบภายใต้คอนเซ็พท์ 'Dynamic Shield' เอกลักษณ์ของมิตซูบิชิ พร้อมไฟหน้าแบบ 3 ชั้น ประกอบด้วยไฟ Position Lamp แบบ LED ด้านบน, ไฟหลักขนาดใหญ่บริเวณกันชน และไฟตัดหมอกบริเวณด้านล่างของกันชน

     Expander 2017 ถูกพัฒนาขึ้นเพื่อตอบสนองความต้องการรถเอ็มพีวีขนาดเล็ก ซึ่งเป็นตลาดใหญ่ในประเทศอินโดนีเซีย ภายในห้องโดยสารจัดวางแบบ 7 ที่นั่ง พร้อมห้องเก็บสัมภาระขนาดใหญ่ สามารถเข้า-ออกเบาะนั่งแถวที่ 3 ได้อย่างสะดวกสบาย ซึ่งมิตซูบิชิระบุว่าห้องโดยสารของ All-new MPV คันนี้มีขนาดใหญ่ที่สุดเมื่อเทียบกับคู่แข่ง และยังมีราคาที่น่าดึงดูดใจด้วย
     ตัวถังของ Expander 2017 มีขนาดความยาว 4,475 มิลลิเมตร ความกว้าง 1,750 มิลลิเมตร ความสูง 1,700 มิลลิเมตร ความสูงจากพื้นถนนอยู่ที่ 205 มิลลิเมตร ติดตั้งเครื่องยนต์เบนซิน 16 วาล์ว ขนาด 1.5 ลิตร MIVEC ขับเคลื่อนล้อหน้า ระบบส่งกำลังเป็นแบบอัตโนมัติ 4 จังหวะ และเกียร์ธรรมดา 5 จังหวะ ซึ่งทั้งหมดนี้เป็นสเป็คของอินโดนีเซีย

     Mitsubishi Expander 2017 จะถูกเปิดตัวที่งาน Gaikindo Indonesia International Auto Show 2017 ประเทศอินโดนีเซีย วันที่ 10 สิงหาคม 2560 นี้
 