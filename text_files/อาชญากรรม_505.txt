ผกก.บางพลี เผยคืบคดีกู้ภัยอนาจารพีอาร์สาว จนเสียชีวิต แจ้ง 2 ข้อหาในเบื้องต้น รอผลพิสูจน์ว่าข่มขืน และฆาตกรรมหรือไม่
พ.ต.อ.กรวัฒน์ หันประดิษฐ์ ผกก.สภ.บางพลี จ.สมุทรปราการ เปิดเผยว่ากรณีพบศพ น.ส.ชนันธิดา เสือฟิว อายุ 28 ปี ซึ่งเป็นพีอาร์สาวบริษัทแห่งหนึ่ง เสียชีวิตที่พงหญ้าในท้องที่ สภ.บางพลี และสามารถจับกุมตัวผู้ต้องสงสัย ซึ่งอ้างว่าเป็นเจ้าหน้าที่กู้ภัยแห่งหนึ่งได้นั้น
ล่าสุด คดีนี้ทางตำรวจได้ขอศาลอนุมัติออกหมายจับเจ้าหน้าที่กู้ภัยคนดังกล่าวคือ นายธวัชชัย แซ่ซิ้ม อายุ 32 ปี ใน 2 ข้อหา ในเบื้องต้นคือ ลักทรัพย์ โดยใช้ยานพาหนะ และกระทำอนาจาร โดยนายธวัชชัยเล่าวว่าขับรถพาเหยื่อออกจากเขตกทม. มุ่งหน้า อ.บางพลี จุดเกิดเหตุ และพยายามลวนลาม แต่เหยื่อได้สติและฮึดสู้ มีการกอดรัดฟัดเหวี่ยงกัน กระทั่งเหยื่อสาวดิ้นหลุด แล้ววิ่งหนีเตลิดลงไปในคลอง กระทั่งเหยื่อเสียชีวิต 
นอกจากนี้ นายธวัชชัยยังสารภาพเพิ่มเติมว่า มีผู้ร่วมก่อเหตุอีก 1 คน ซึ่งตำรวจนี้รู้ตัวแล้ว จะดำเนินการติดตามจับกุมตัวต่อไป 
ทั้งนี้แฟนของผู้ตายซึ่งเป็นทหารยศร้อยเอกเล่าวว่า เมื่อเวลาประมาณ 10.30 น. วันที่ 13 มกราคม ตนได้รับโทรศัพท์จากห้างฟู้ดแลนด์ สาขาหัวหมาก ว่าแฟนของตนช็อกหมดสติอยู่ที่ศูนย์อาหารของห้าง จึงแจ้งกู้ภัยให้นำตัวส่งโรงพยาบาลรามคำแหง และรีบตามไป แต่เมื่อไปถึงกลับไม่พบแฟนสาว จึงไปแจ้งความที่ สน.หัวหมาก เพื่อให้ตรวจสอบคนหาย ต่อมาตนจึงได้เห็นภาพสาวปริศนาเสียชีวิตในโลกออนไลน์ดังกล่าว
อย่างไรก็ตามจากการตรวจสอบกล้องวงจรปิดของห้าง พบว่านายธวัชชัยเดินทางมารับเหยื่อคนเดียวจริง ส่วนเหยื่ออยู่ในอาการไม่ได้สติ และนั่งรถวีลแชร์ออกจากห้าง โดยนายธวัชชัยประคองผู้ตายขึ้นรถ ส่วนการตรวจสอบกล้องวงจรปิดของโรงพยาบาลพบว่า นายธวัชชัยขับรถไปโรงพยาบาลจริง แต่จอดอยู่หน้าตึกฉุกเฉินไม่ถึงนาที ไม่มีใครลงออกจากรถ และก็ขับรถออกจากโรงพยาบาลไป
 