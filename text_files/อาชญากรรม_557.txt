6 ผู้ต้องหาคดีฆ่ายกครัว 8 ศพ ยอมรับสารภาพ เหตุเกิดเพราะไปทวงหนี้เงิน 2 ล้าน ผู้ใหญ่บ้านติดค้างไว้เป็นปี แต่กลับถูกบ่ายเบี่ยง ซ้ำขู่จะไล่ยิงให้ตาย จึงกลายเป็นเหตุการณ์บานปลายในที่สุด
จากกรณีคนร้ายไม่ต่ำกว่า 5-6 คน อาวุธปืนครบมือ แต่งชุดลายพราง เข้าไปที่บ้านของ นายวรยุทธ ผู้ใหญ่บ้าน บ้านเขางาม หมู่ที่ 1 ต.บ้านกลาง อ.อ่าวลึก จ.กระบี่ ก่อนจับคนในบ้านและญาติๆ ของภรรยานายวรยุทธ และครอบครัว รวม 11 คน ก่อนลงมือสังหารอย่างโหดเหี้ยม โดยใช้ปืน .38 ของผู้ใหญ่บ้านยิงศีรษะทีละคน จนเสียชีวิต 8 คน และบาดเจ็บ 3 คน
ซึ่งเหตุการณ์ดังกล่าว สร้างความสะเทือนขวัญต่อผู้คน จนทาง พล.ต.อ.จักรทิพย์ ชัยจินดา ผบ.ตร.พร้อมทีมสืบสวนต้องลงพื้นที่ด่วน เพื่อมาคลี่ปมสังหารหมู่ในครั้งนี้ ซึ่งเบื้องต้นพบมีชนวนการสังหารมาจาก 4 ประเด็น คือ เรื่องขัดแย้งการเมืองท้องถิ่น การฟ้องร้องหลายคดี รวมทั้งโรงโม่หินที่อยู่ระหว่างการสัมปทาน ที่มีความขัดแย้งออกเป็น 2 กลุ่ม และเรื่องส่วนตัว
ความคืบหน้าในช่วงเช้าวันนี้ (16 ก.ค.) หลังจากที่เมื่อคืนที่ผ่านมา พล.ต.อ.จักรทิพย์ ชัยจินดา ผบ.ตร.นำทีมเจ้าหน้าที่และผู้ต้องหา 1 คน คือ นายประจักษ์ อายุ 37 ปี ไปชี้จุดนำรถของผู้ตายไปเผา และค้นหาอาวุธปืนพกสั้น 3 กระบอก และปืนยาว 1 กระบอก ทาง พล.ต.อ.เฉลิมเกียรติ ศรีวรขาน รอง ผบ.ตร. พร้อมทีมสืบสวนได้เตรียมลงพื้นที่ไปตรวจสอบที่บ้านในหมู่บ้านท่าคลอง ตำบลเขาคราม อ.เมืองกระบี่ ซึ่งเป็นบ้านที่ใช้ในการวางแผนก่อเหตุ
ส่วนการจับกุมนั้น ขณะนี้เจ้าหน้าที่ได้จับกุมผู้ต้องหาไว้ได้รวม 6 คน โดย 1 ใน 6 คือ นายควัด ซึ่งเป็นผู้ที่นำผู้ต้องหาทั้ง 5 คน มาบ้านผู้ใหญ่บ้านและลงมือสังหารดังกล่าว ส่วนสาเหตุที่เป็นปมสังหารในครั้งนี้ มีรายงานว่า ผู้ต้องหาต้องการไปทวงหนี้จำนวน 2 ล้านบาท ที่ผู้ใหญ่บ้านยืมไปกว่า 1 ปีแล้ว แต่เมื่อทวงหลายครั้งก็บ่ายเบี่ยงมาโดยตลอด
ต่อมาทราบข่าวว่าผู้ใหญ่บ้านได้รับเงินจากโรงโม่หินจำนวนหลายล้านบาท และยังได้ซื้อรถหลายคัน จึงได้ไปตามทวงหนี้อีกครั้ง ช่วงก่อนจะเกิดเหตุประมาณ 1 สัปดาห์ แต่ทางผู้ใหญ่บ้านก็ยังบ่ายเบี่ยง และลั่นกลับมาให้เอาลูกปืนไปแทน
เหตุดังกล่าวทำให้ นายควัด ไม่พอใจจึงได้วางแผนชักชวนพรรคพวกไปที่บ้านผู้ใหญ่บ้าน เพื่อทำทีเป็นกลุ่มทหารขอเข้าตรวจค้น แต่ไม่พบตัวผู้ใหญ่บ้าน จึงได้นั่งรอและจับคนในบ้าน พร้อมญาติๆ ที่เดินทยอยเดินทางมา จนกระทั่งประมาณ 2 ทุ่ม ผู้ใหญ่บ้านได้กลับมาจึงได้เริ่มทวงหนี้ แต่ไม่สามารถตกลงกันได้
ช่วงจังหวะนั้น นายควัดกับพรรคพวกเตรียมตัวจะถอยกลับ แต่ก็เกิดเปลี่ยนใจ เพราะเกรงว่าครั้งนี้ผู้ใหญ่บ้านจะตามเอาเรื่องแน่นอน จึงได้ใช้อาวุธปืนของผู้ใหญ่บ้านกราดยิงทุกคนในบ้าน ก่อนจะพากันหลบหนีไป พร้อมกับรถยนต์จากบ้านผู้ใหญ่บ้าน
ทั้งนี้รายละเอียดต่างๆ ของคดีดังกล่าว ขณะนี้เจ้าหน้าที่อยู่ระหว่างการสรุปสำนวนคดี คาดว่า พล.ต.อ.จักรทิพย์ จะเปิดแถลงข่าวถึงคดีสะเทือนขวัญดังกล่าวในช่วงบ่ายของวันนี้ต่อไป