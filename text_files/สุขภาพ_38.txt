คนที่มีผื่นคันไม่ว่าจะเป็นโรคผิวหนัง มีอาการแพ้ หรือสาเหตุจากอะไรก็ตาม อาจรู้สึกรำคาญ และรบกวนการใช้ชีวิตเป็นเวลานานกว่าจะหาย หากอยากให้ผื่นคันหายไปเร็วๆ Sanook Health มีเคล็ดลับดีๆ จาก นพ.นันทพล พงศ์รัตนามาน อาจารย์ที่ปรึกษา แผนกศัลยศาสตร์หลอดเลือด ร.พ.พระมงกุฎเกล้า หรือ หมอท็อป เจ้าของเฟซบุ๊กเพจ Doctor Top กันได้เลย
ผื่นแพ้ ผื่นคัน เกิดจากอะไรได้บ้าง
ผื่นแพ้ ผื่นคัน หรือผื่นภูมิแพ้ ทางการแพทย์เรียกว่า Urticaria เกิดขึ้นได้จากหลายสาเหตุ เช่น

อาหาร
อากาศ
ความเครียด
การสัมผัส

ฯลฯ
ในหลายๆ ครั้งอาจสาเหตุที่ทำให้เกิดผื่นคันไม่เจอ และในบางรายอาจใช้เวลารักษากันเป็นปีๆ แต่โดยส่วนใหญ่ผื่นแพ้ ผื่นคันที่เกิดขึ้นมักไม่ใช่เรื่องใหญ่มาก ไม่อันตรายถึงชีวิต สามารถรักษาให้หายได้ หรือประคองอาการไปได้
อย่างไรก็ตาม สำหรับในบางรายที่มีอาการแพ้มากๆ ผื่นแพ้ ผื่นคันอาจเป็นแค่หนึ่งในหลายๆ อาการที่เกิดขึ้น บางรายอาจมีปากบวม หน้าบวม คลื่นไส้อาเจียน เวียนหัว สลบ หรือบางรายอาจถึงขั้นหายไม่ออก ช็อก และอาจถึงชีวิตได้ด้วยเหมือนกัน
9 วิธีลด "ผื่นคัน" บนผิวหนังอย่างรวดเร็ว


ประคบเย็น


เมื่อไรที่มีความเย็นไปสัมผัสโดนบริเวณที่มีผื่นคัน จะช่วยลดการอักเสบ ลดการหลั่งฮีสตามีน ซึ่งเป็นสารที่ทำให้เกิดผื่นคันได้ นอกจากนี้ความเย็นยังช่วยประสาทสัมผัสการรับรู้ความคันลดลง ทำให้เรารู้สึกชา และรู้สึกคันน้อยลง แต่หากผื่นคันที่เป็นอยู่เกิดจากการแพ้ความเย็น (Cold Urticaria) เช่น แพ้อากาศเย็น อากาศแห้ง วิธีนี้ไม่แนะนำให้ทำ


อาบน้ำ


เชื่อหรือไม่ว่า การอาบน้ำ ช่วยลดอาการผื่นคันได้มากพอสมควร เมื่อเราอาบน้ำ หรือแช่น้ำในอ่าง น้ำซึมซาบเข้าไปในผิว ทำให้ผิวของเราชุ่มชื้น และทำให้มีอาการคันลดน้อยลง อันที่จริงแล้วทั้งน้ำเย็นและน้ำร้อนต่างก็ช่วยลดอาการคันได้เหมือนกัน แต่แนะนำให้อาบ หรือแช่น้ำเย็น มากกว่าน้ำอุ่นหรือน้ำร้อน อาการคันจะดีขึ้นเร็วกว่า น้ำเย็นจะทำให้ปลายประสาทช้า อาการคัน อาการบวม และอักเสบก็ลดลงด้วย แต่น้ำร้อนจะไปออกฤทธิ์บริเวณสมอง จะตัดแบ่งสัญญาณ ทำให้อาการคันไปไม่ถึงสมอง ทำให้อาการคันลดลงเช่นกัน แต่น้ำเย็นจะได้ผลดีมากกว่าโดยเฉพาะในรายที่มีผื่นแพ้ ผื่นคันจากความร้อน อาการไข้ หรือออกกำลังกายจนเกิดผื่นแพ้ รวมถึงบางรายที่มีผื่นจากการอาบน้ำร้อนมากๆ บ่อยๆ เป็นต้น


ใช้ครีมอาบน้ำผสมข้าวโอ๊ต


ข้าวโอ๊ต มักถูกใช้เป็นส่วนผสมในครีบอาบน้ำค่อนข้างเยอะ เพราะสามารถให้ความชุ่มชื้น นุ่มนวลกับผิวได้ ซึ่งหากผิวมีความชุ่มชื้น นุ่มนวลดี ก็จะทำให้ไม่มี หรือมีอาการผื่นแพ้น้อยลงมาก รวมถึงการอาบน้ำร่วมกับผลิตภัณฑ์กลุ่มที่ดูแลผิว บำรุงผิว หรือมีส่วนผสมที่ช่วยบำรุงผิวให้ชุ่มชื้น ก็ช่วยลดอาการผื่นแพ้ที่มักเกิดจากผิวหนังแห้งมากๆ ได้


ไม่ใส่เสื้อรัดรูปมากเกินไป


มีคำในภาษาอังกฤษที่เรียกว่า Physical Urticaria เป็นคำที่อธิบายถึงผื่นแพ้ ผื่นคันที่เกิดจากการโดนบีบรัด หรือการสัมผัสเสียดสีจากเสื้อผ้ามากเกินไป หากเสื้อผ้า หรือชุดชั้นในที่รัดมากเกินไป เมื่อถอดออกมาจะสังเกตเห็นรอยปื้นหนาๆ ขึ้นมา นี่คืออาการของผื่นแพ้ที่เกิดจากการกดทับ หรือเสียดสีมากเกินไป และอาจมีอาการคันที่ทำให้เราเกา ยิ่งเกาก็ยิ่งลาม จึงแนะนำให้หลีกเลี่ยงการใส่เสื้อผ้า และชุดชั้นในรัดๆ หรือมีขนาดเล็กเกินไป


หลีกเลี่ยงสิ่งกระตุ้นให้เกิดผื่น


พยายามหลีกเลี่ยงกับสิ่งที่เราพอจะทราบ หรือคาดเดาว่าเป็นหนึ่งในสาเหตุที่ทำให้เกิดผื่นคัน เช่น สบู่ที่มีเม็ดสครับ เมื่อใช้ถูกับร่างกายอาจทำให้ผิวหนังเกิดแผลเล็กๆ หรือมีอาการระคายเคืองขึ้น รวมไปถึงสิ่งต่างๆ ที่สัมผัสกับผิวหนังของเรา เช่น อุปกรณ์อาบน้ำ เครื่องสำอาง หากพบสาเหตุแล้วให้หยุดใช้สิ่งนั้นทันที


ใช้ว่านหางจระเข้


ว่านหางจระเข้ หรือ Aloe Vera จะให้ความเย็น ซึ่งเมื่อใช้กับผิวหนังที่มีผื่นคันแล้วจะทำให้อาการคันน้อยลง นอกจากนี้ยังมีมอยซ์เจอร์ไรเซอร์ที่ช่วยให้ความชุ่มชื้นแก่ผิวอีกด้วย เมื่อผิวมีความชุ่มชื้น และนุ่มนวลมากขึ้น อาการผื่นคันก็จะลดลงอย่างชัดเจน


ใช้คาลาไมน์โลชั่น


คาลาไมน์โลชั่น หรือ Bubble Gum Pink Liquid คือยาน้ำที่มีมีเหมือนหมากฝรั่งสีชมพู มีกลิ่นหอมเย็น สามารถลดอาการคันได้อย่างดี หาซื้อได้ง่าย และยังให้ความชุ่มชื้นกับผิวอีกด้วย ใครที่มีผื่นบ่อยๆ และนำให้พกคาลาไมน์เอาไว้ใช้ตามที่ต่างๆ ทั้งในบ้าน ออฟฟิศ ในรถยนต์ เพื่อสามารถหยิบมาใช้ได้ในทุกครั้งที่มีอาการคัน 


กินยาแก้แพ้


ยาแก้แพ้ มีอีกชื่อหนึ่งว่า Anti Histamines โดยผื่นแพ้เกิดจากการที่ร่างกายหลั่งสารฮีสตามีนออกมา โดยมีหลากหลายสาเหตุที่ทำให้ร่างกายหลั่งสารนั้นออกมา เช่น แพ้อาหาร ความเครียด หรือสัมผัสสารเคมีต่างๆ ยาแก้แพ้เลยผลิตออกมาเพื่อยับยั้งการหลั่งสารฮีสตามีน ยาแก้แพ้บางชนิดกินแล้วอาจง่วง หากไม่อยากง่วงเพราะต้องทำงาน หรือขับรถ ควรปรึกษาแพทย์ หรือเภสัชกรให้เลือกยาแก้แพ้แบบที่กินแล้วไม่ง่วง 


ควบคุมความเครียด


ความเครียด เป็นสาเหตุของโรคร้ายต่างๆ รวมถึงอาการผื่นแพ้ ผื่นคันที่อาจเกิดขึ้นได้ด้วย ลองหาทางลดความเครียดดูในหลายๆ วิธี เช่น หาเวลาพักผ่อน ทำในสิ่งที่ตัวเองสนใจ พูดคุยปรึกษาคนในครอบครัว เพื่อนฝูง หรือถ้าเครียดมากๆ จนไม่สามารถควบคุมได้ก็ปรึกษาหมอ นอกจากนี้การนอนพักผ่อนไม่เพียงพอ ก็เป็นสาเหตุของผื่นแพ้ ผื่นคันได้เช่นกัน