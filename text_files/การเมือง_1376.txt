สำนักข่าว CNN เผยภาพตำรวจใช้ปืนสั้นในการขอคืนพื้นที่ ที่ถนนราชดำเนินกลาง สะพานผ่านฟ้าฯ เมื่อวันที่ 18 ก.พ.2557 ที่ผ่านมา โดยภาพนี้กำลังถูกเผยแพร่ในโลกออนไลน์อย่างกว้างขวาง 
ด้าน พล.ท.ภราดร พัฒนถาบุตร เลขาธิการสภาความมั่นคงแห่งชาติ (สมช.) เปิดเผยว่า จากเหตุการณ์ความรุนแรง เมื่อวานนี้ เพราะมีภัยแทรกซ้อนเกิดขึ้น ซึ่งทาง ศรส. กำลังประสานงานกับ กปปส. เพื่อพูดคุยกัน รวมถึงกำลังแสวงหาข้อมูลของสาเหตุดังกล่าว แต่ยืนยันว่าเจ้าหน้าที่มีความระมัดระวังเรื่องนี้ และยืนยันว่าหน่วยเผชิญหน้าจะไม่มีอาวุธสงคราม มีเพียงอุปกรณ์ควบคุมฝูงชน คือ โล่และกระบอง เท่านั้น แต่ชุดระวังป้องกันที่เป็นแนวหลังจะมีอาวุธ และจะใช้กรณีที่มีการใช้อาวุธเกิดขึ้นในพื้นที่เท่านั้น
อย่างไรก็ตาม การดำเนินการขอคืนพื้นที่เมื่อวานนี้ ไม่ถือว่าล้มเหลว และถือว่าเป็นไปตามเป้าหมาย เพราะสามารถขอคืนได้ 1 พื้นที่ ซึ่งต่อจากนี้ รัฐบาลจะทำความเข้าใจกับประชาชน ให้รู้เท่าทันสถานการณ์มากขึ้น ส่วนเจ้าหน้าที่ที่ติดอาวุธ ผู้บัญชาการในพื้นที่ จะรับผิดชอบ และส่วนตัวเชื่อว่า เป็นการดำเนินการเพื่อเฝ้าระวังป้องกันให้ชุดแนวหน้าในถอนตัวออกมา
 
 