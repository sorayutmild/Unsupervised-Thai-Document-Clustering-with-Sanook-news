ถึงแม้ว่าขนมจีนจะไม่ได้เป็นตัวเลือกแรกๆ ของคนรักสุขภาพ เพราะเส้นขนมจีนทำจากการหมัก อาจไม่ใช่อาหารที่ “คลีน” สักเท่าไร แต่ก็มีหลายคนติดอกติดใจในรสชาติของอาหารเมนูนี้ และทดแทนด้วยการทานกับผักนานาชนิดแทน
ว่าแต่ น้ำยาแบบไหนที่ให้พลังงานแคลอรี่มากที่สุดกันนะ ลองมาเดาเล่นๆ กันดูนะคะ
1. ขนมจีนน้ำยาป่า
จำนวนแคลอรี่ต่อปริมาณ 100 กรัม :  65 kcal
หากใครชอบน้ำยาป่า ขอปรบมือให้เลย คุณเป็นผู้โชคดีที่ชอบขนมจีนน้ำยาที่ให้พลังงานน้อยที่สุด เราจะเห็นว่าน้ำยาป่าค่อนข้างใส และใส่กะทิค่อนข้างน้อยย จึงเป็นเหตุให้ปริมาณแคลอรี่ไม่น่าตกใจเท่าที่ควรนั่นเอง แต่โปรดหลีกเลี่ยงน้ำยาป่าที่มีรสชาติเค็มจัดนะคะ เพราะโซเดียมคงจะสูงน่าดู
2. ขนมจีนน้ำยากะทิ
จำนวนแคลอรี่ต่อปริมาณ 100 กรัม :  81 kcal
เมื่อปริมาณกะทิเพิ่มขึ้น พลังงานก็เพิ่มตาม แต่สำหรับน้ำยากะทิที่มีเนื้อสัตว์อย่างปลาเป็นส่วนผสมหลัก ก็พอไหวอยู่นะ แถมยังมีแป้งจากลูกชิ้นอีกแค่ลูกสองลูก เอาน่ายังพอไหว
3. ขนมจีนน้ำเงี้ยว
จำนวนแคลอรี่ต่อปริมาณ 100 กรัม :  84 kcal
ตามมาติดๆ สำหรับน้ำยาสุดอร่อยจากภาคเหนือ ถึงแม้เครื่องจะเยอะจะทนเลือกทานไม่หวาดไม่ไหว ทั้งเลือด ทั้งหมูสับ มะเขือเทศ และกระเทียมเจียว แต่ด้วยตัวน้ำยาที่เป็นน้ำใสๆ ก็เลยไม่ได้มีปริมาณพลังงานมากอย่างที่เห็น
4. ขนมจีนน้ำยาปักษ์ใต้
จำนวนแคลอรี่ต่อปริมาณ 100 กรัม :  85 kcal
พลังงานคู่คี่สูสีสำหรับน้ำยารสชาติเข้มข้นสุดอร่อยจากภาคใต้ น้ำยาปักษ์ใต้น้ำไม่ข้น ออกใสๆ และหนักไปทางเค็มมากกว่า ดังนั้นพลังงานอาจจะไม่สูงมาก ยิ่งทานกับผักสดกรอบๆ ยิ่งแซ่บ แต่ระมัดระวังเรื่องรสชาติกันด้วยนะคะ เพราะเค็มจัดเผ็ดจัดจริงๆ
5. ขนมจีนซาวน้ำ
จำนวนแคลอรี่ต่อปริมาณ 100 กรัม :  120 kcal
พอเริ่มได้ความหวานมันจากกะทิเข้มข้นขึ้นมา พลังงานก็เพิ่มตามอย่างไม่ต้องสงสัย เครื่องก็มากมายทั้งน้ำปลา กุ้งแห้ง สับปะรด มะนาว มะดัน กระเทียม ขิง พริก และไข่ต้ม แหม...แบบนี้ไม่ให้อร่อยเพลินจนลืมแคลอรี่ได้ยังไงเนอะ
6. ขนมจีนน้ำพริก
จำนวนแคลอรี่ต่อปริมาณ 100 กรัม :  152 kcal
หวาน... มัน... ถั่ว.. พลังงานมากมายมาจากเครื่องปรุงที่หนักน้ำตาล และ กะทิ นอกจากรสชาติหวานมันนำแล้ว ยังแอบซ่อนเครื่องเอาไว้มากมายที่ทั้งปั่น ทั้งตำ แล้วเราไม่เห็น ไม่น่าแปลกใจเลยที่พลังงานจะมากขึ้นตามไปด้วย
7. ขนมจีนแกงเขียวหวาน
จำนวนแคลอรี่ต่อปริมาณ 100 กรัม :  154 kcal
อันดับสุดท้าย ปิดจ๊อบที่แกงเขียวหวาน ลำพังแกงเขียวหวานอย่างเดียวก็แคลอรี่สูงแล้ว จากเครื่องแกงเขียวหวานเข้มข้น บวกกะทิเป็นถุงๆ ยิ่งหากใส่ไก่ทั้งหนังลงไปด้วย สังเกตผิวหน้าของหม้อที่ใส่แกงเขียวหวาน มันย่องเลยล่ะค่ะ แต่มันก็อร่อยอ่ะเนอะ ทานแต่น้อยละกันค่ะ
ขนมจีนทุกน้ำยามีเอกลักษณ์ของรสชาติที่แตกต่างกัน อร่อยกันได้ทุกแบบ แต่อย่าอร่อยเพลินจนตักเพิ่มบ่อยเกินไป และอย่าลืมออกกำลังกายกันด้วยนะคะ
ขอบคุณข้อมูลบางส่วนจาก กรมอนามัย กระทรวงสาธารณสุข ภาพประกอบจาก istockphoto