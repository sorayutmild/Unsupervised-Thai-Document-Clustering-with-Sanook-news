iPhone 5 ปรี๊ดแตก Samsung โร่ฟ้องศาลสั่งแบนขาย iPhone 5 ประเดิมในเกาหลีใต้เป็นที่แรก! ::แม้ iPhone 5 จะยังไม่มีหน้าตาชัดๆหรือกำหนดการเปิดตัวและวางจำหน่ายที่แน่นอนออกมาให้เห็นเลยแม้แต่น้อยทว่ากลับดูเหมือนว่าสมาร์ตโฟนรุ่นใหม่ล่าสุดจาก Apple อาจจะได้เดือดเนื้อร้อนตัวกันบ้างก็คราวนี้แหละ เมื่อล่าสุดหนังสือพิมพ์ The Korea Times ในประเทศเกาหลีใต้รายยงานข่าวว่าบริษัท Samsung ที่เป็นไม้เบื่อไม้เมากันมานานกำลังเดินหน้าฟ้องร้องดำเนินคดีกับ iPhone 5 เพื่อให้ศาลสั่งแบน iPhone 5 ห้ามวางจำหน่ายในประเทศเกาหลีใต้เป็นที่เรียบร้อยแล้ว

ทั้งนี้ทางผู้บริหารระดับสูงท่านหนึ่งของ Samsung ซึ่งให้สัมภาษณ์ในทางลับกับ The Korea Times อ้างว่า Apple ได้ทำการละเมิดสิทธิบัตรด้านเทคโนโลยีไร้สายบางประการของ Samsung อยู่ ซึ่งหาก iPhone 5 ยังคงใช้งานเทคโนโลยีดังกล่าวอยู่เช่นเดิม ทางฝั่ง Samsung ก็จะเริ่มเดินหน้าร้องขอคำสั่งศาลให้สั่งแบนการวางจำหน่าย iPhone 5 โดยจะเริ่มประเดิมกันในประเทศเกาหลีใต้บ้านเกิดของ Samsungกันก่อนเลย

ขณะเดียวกันผู้บริหารของ Samsung ท่านดังกล่าวยังแสดงความมั่นใจด้วยว่าคดีความระหว่าง Apple และ Samsung ที่ทาง Apple สามารถขอคำสั่งศาลในการห้ามวางจำหน่าย Samsung Galaxy Tab 10.1 ในประเทศเยอรมันด้วยข้อหาละเมิดลิขสิทธิ์ด้านดีไซน์มาจาก iPad กำลังจะเกิดเหตุการณ์พลิกผันให้รูปคดีเป็นประโยชน์กับทางฝั่ง Samsung แทน ซึ่งพวกเขาก็จะนำเอาไปต่อยอดกับการฟ้อง iPhone 5 ตามที่ TechXcite นำเสนอรายละเอียดเอาไว้ข้างต้นตบท้ายด้วยการที่ผู้บริหาร Samsung ท่านนี้ยังแอบจิกกัดสาวก Apple ทั้งหลายให้ได้เลือดซิบๆกันไปด้วยการระบุว่า iPhone 5 ที่พวกคุณชื่นชมกันนักหนาจริงๆแล้วมันก็ประกอบขึ้นมาจากหน้าจอจาก LG Display, กล้องหลัง 8 ล้านพิกเซลจาก LG Innotek รวมไปจนถึงแฟลชเมมโมรี่ NAND, ชิปเซ็ต A5 และ NFC จาก Samsung ทั้งหมดนั่นแหละ!
บทความโดย: ekk TechXciteที่มา: the korea times
งานแถลงข่าวเปิดตัว iPhone 4s อย่างเป็นทางการ คลิก