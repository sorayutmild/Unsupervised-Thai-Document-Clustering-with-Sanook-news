บริษัท การบินไทย จำกัด (มหาชน) ชี้แจงกรณีที่สำนักงานคณะกรรมการการเลือกตั้ง หรือ กกต. ออกมาระบุว่า สาเหตุที่บัตรเลือกตั้งจากกรุงเวลลิงตัน ประเทศนิวซีแลนด์ ขนส่งมาถึงไทยล่าช้า เพราะมีปัญหาเรื่องการขนส่งสินค้า ว่า จากการตรวจสอบข้อเท็จจริงเบื้องต้นพบว่า บัตรเลือกตั้งได้มีการขนส่งผ่านเที่ยวบินในประเทศของสายการบินนิวซีแลนด์ จากเมืองเวลลิงตัน มายังเมืองออกแลนด์ โดยสายการบินไทยเป็นผู้รับช่วงต่อสินค้าจากสายการบินนิวซีแลนด์ เมื่อวันที่ 21 มีนาคม แต่การบินไทยยังไม่สามารถขนสินค้าได้ในวันดังกล่าว เพราะต้องรอขั้นตอนการตรวจปล่อยสินค้าภายในของสายการบินนิวซีแลนด์ ทำให้การบินไทยรับมอบสินค้าล่าช้ามาเป็นวันที่ 22 มีนาคม
>> สถานทูตฯ นิวซีแลนด์ แจงยิบ ส่งบัตรเลือกตั้งกลับไทยตั้งแต่ 18 มีนาคม
อย่างไรก็ตาม ภายหลังรับมอบสินค้าแล้ว การบินไทยได้ขนส่งสินค้าดังกล่าว ด้วยเที่ยวบิน TG492 โดยสินค้าเดินทางมาถึงเมืองไทยเมื่อเวลาประมาณ 20.50 ของวันที่ 23 มีนาคม ซึ่งตามปกติแล้วผู้ว่าจ้างให้ขนสินค้าจะต้องเป็นผู้มารับสินค้าจากคาร์โก้เอง ซึ่งก็สามารถตรวจสอบสถานะของสินค้าได้ตลอดเวลาว่า ขณะนี้สินค้าอยู่ที่ไหนและมีการขนส่งถึงไทยหรือยัง แต่ในกรณีดังกล่าวไม่พบว่ามีการมาติดต่อขอรับสินค้าดังกล่าว
ทั้งนี้ ปกติการรับจ้างขนของผ่านคาร์โก้ของการบินไทย หากสินค้าที่ขนส่งไม่ใช่วัตถุอันตราย สายการบินจะไม่ทราบว่าสินค้าที่รับขนส่งที่บรรจุอยู่ในถุง ในกล่องเป็นอะไร และไม่สามารถเปิดดูได้หากสินค้าดังกล่าวได้ผ่านขั้นตอนตรวจสอบความปลอดภัยมาเรียบร้อยแล้ว และบริการคาร์โก้ของการบินไทยจะรับขนสิงค้าส่งถึง ณ ท่าอากาศยานเท่านั้น ไม่ได้มีการจัดส่งสินค้าต่อไปยังที่อยู่ของผู้รับแต่อย่างใด
>> บัตรเลือกตั้งจากนิวซีแลนด์ มาส่งไม่ทันปิดหีบ 1,500 ใบเสี่ยงเป็นบัตรเสีย
>> "ปิยบุตร" ยืนยัน บัตรเลือกตั้งจากนิวซีแลนด์มาไม่ทัน ยังไม่เป็นบัตรเสีย