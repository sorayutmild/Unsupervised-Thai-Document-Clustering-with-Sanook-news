ขอขอบคุณภาพและข้อมูลจาก กลุ่มธรรมศาสตร์เสรีเพื่อประชาธิปไตย (LLTD)
ผู้สื่อข่าวรายงานว่า (7 ก.พ.) การจัดการแข่งขันกีฬาฟุตบอลประเพณีจุฬาฯ ธรรมศาสตร์ ครั้งที่ 70 ที่สนามศุภชลาศัย ซึ่งก่อนหน้านี้เป็นที่จับตามองในเรื่องการแสดงความคิดเห็นทางการเมืองและสังคมของนิสิตนักศึกษา ผ่านกิจกรรมการแปรอักษรและขบวนพาเหรดล้อการเมือง
เมื่อเวลา 13.00 น. พล.ต.ต.ชยพล ฉัตรชัยเดช ผู้บังคับการตำรวจนครบาล 6 พร้อมด้วย รศ.ธนิต ธงทอง รองอธิการบดีจุฬาลงกรณ์มหาวิทยาลัย และ รศ.ปริญญา เทวานฤมิตรกุล รองอธิการบดีมหาวิทยาลัยธรรมศาสตร์ เข้าตรวจสอบขบวนล้อการเมืองและสะท้อนปัญหาสังคมของนักศึกษามหาวิทยาลัยธรรมศาสตร์ และจุฬาลงกรณ์มหาวิทยาลัย อย่างละเอียด
ต่อมา เมื่อเวลา 14.00 น. ขณะขบวนพาเหรดของทั้ง 2 สถาบันจะเริ่มเดินเข้าสู่สนาม หลังจากที่ขบวนของฝั่งจุฬาฯเข้าสู่สนามเรียบร้อยแล้ว และกำลังจะเป็นคิวของฝั่งธรรมศาสตร์ ปรากฏว่าเจ้าหน้าที่ด้านความมั่นคง ได้ปิดประตูลงอย่างกระทันหัน 
ซึ่งหลังจากมีการเจรจา เจ้าหน้าที่ยืนยันไม่อนุญาตให้นำป้ายที่มีข้อความแสดงความคิดเห็นทางการเมือง เข้าไปในสนามและขอเก็บป้ายผ้าทั้งหมด โดยอนุญาตเพียงหุ่นล้อการเมืองเท่านั้น
ทั้งนี้ เฟซบุ๊กแฟนเพจ กลุ่มธรรมศาสตร์เสรีเพื่อประชาธิปไตย (LLTD) ได้โพสต์ภาพบรรยากาศ พร้อมข้อความอธิบายความหมาย ของหุ่นในขบวนล้อการเมืองและสังคมไว้ว่า
ตัวแรกเป็นหุ่นของ LADY JUSTICE กำลังใช้ดาบแทงเข้าตัวเอง มืออีกข้างหนึ่งถือตราชูที่ไม่เที่ยง
หุ่นตัวที่สองคือ "คู่จินวินยกแก๊ง" เสียดสีประจินกับเจ๊เกียวเรื่องราคารถทัวร์
หุ่นตัวที่สาม "THAILAND FARM" ได้ไอเดียมาจากวรรณกรรมของ George Orwell และบัลลังก์จาก GAME OF THRONE
หุ่นตัวที่สี่ ครูสอนค่านิยม12ประการ แต่เมื่อขบวนถึงหน้าประธาน ก็ถูกฉีกออกกลายเป็นคำว่า "ประชาธิปไตย" ที่ถูกขีดฆ่า
หุ่นตัวที่ห้า เปลี่ยนฉากหลังให้ท่านผู้นำเป็นฉากเทเลทับบี้