ครูสาวโรงเรียนมัธยมดังแห่งหนึ่งโร่แจ้งความ อ้างถูกนักการภารโรงบุกงัดบ้านพักเข้ามาทำการข่มขืนในยามดึก ขณะที่คู่กรณียังให้การปฏิเสธ
ผู้สื่อข่าวรายงานว่า (13 มิ.ย.) เจ้าหน้าที่กองพิสูจน์หลักฐาน 3 จ.นครราชสีมา เดินทางเข้าตรวจสอบบ้านพักครูโรงเรียนมัธยมดังแห่งหนึ่งใน อ.ด่านขุนทด หลังครูสาวเข้าร้องทุกข์ต่อ ร.ต.อ.กุศล แก้วสารพัดนึก  พนักงานสอบสวน สภ.ด่านขุนทด จ.นครราชสีมา ว่าถูก นักการภารโรงของโรงเรียนเข้าข่มขืน เมื่อช่วงเช้ามืด เวลา 03.30 น. วันที่ 12 มิ.ย. ที่ผ่านมา 
เจ้าหน้าที่จึงได้ส่งครูสาว ไปพบแพทย์ที่ รพ.ด่านขุนทด เพื่อตรวจอย่างละเอียดอีกครั้งหนึ่ง จากนั้นได้เข้าตรวจสอบบ้านพักครูสาว พบร่องรอยการงัดที่กระจกบานเกล็ดหน้าต่าง และเข้าเก็บหลักฐานที่ห้องพักครูสาวเพื่อส่งตรวจทางนิติวิทยาศาสตร์ 
พ.ต.ท.อิษฏ์ บุญญะฤทธิ์ รอง.ผกก.สส.สภ.ด่านขุนทด พร้อมด้วยกำลังเจ้าหน้าที่ชุดสืบสวนจำนวนกว่า 10 นาย ได้เข้าเชิญตัวนายจารึก (ขอสงวนนามสกุล) นักการภารโรง มาทำการสอบสวนที่ สภ.ด่านขุนทด 
จากการสอบสวนนายจารึก ให้การปฏิเสธทุกข้อกล่าวหา เจ้าหน้าที่จึงควบคุมตัวนายจารึกส่งฝากขังที่ศาลจังหวัดสีคิ้วเป็นผลัดแรก เนื่องจากคำให้การของครูสาวพร้อมพยานหลักฐานแวดล้อมมัดตัวผู้ต้องหาดังกล่าว
จากการลงพื้นที่พบว่า บ้านพักครูของโรงเรียนอยู่ด้านหลังโรงเรียนมีประมาณ 4-5 หลัง แต่ละหลังห่างกันกว่า 10 เมตร และมีป่าที่รกทึบและเปลี่ยว ซึ่งสภาพบ้านบางหลังมีสภาพเก่าทรุดโทรม ไม่เหมาะที่จะให้ครูสาวที่เป็นผู้หญิงเพียงคนเดียวเข้าไปพักอาศัย โดยมีการปล่อยปะละเลยให้หญ้าขึ้นรกจนมองแทบไม่เห็นเพื่อนบ้านข้างเคียง