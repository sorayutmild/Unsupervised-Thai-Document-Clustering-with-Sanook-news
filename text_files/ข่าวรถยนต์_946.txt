
     Mercedes-Benz X-Class 2017 ใหม่ล่าสุด ถูกเปิดตัวอย่างเป็นทางการครั้งแรกในโลก เปี่ยมดีไซน์หรูควบคู่กับความบึกบึน
     หลังจากที่มีทีเซอร์และภาพสปายช็อตของ 'กระบะเบนซ์' มาก่อนหน้านี้ ล่าสุด Mercedes-Benz X-Class 2017 ใหม่ ก็ถูกเปิดตัวอย่างเป็นทางการแล้ว โดยพัฒนาร่วมกันระหว่างเมอเซเดส-เบนซ์ และ Renault-Nissan Alliance โดยใช้แพล็ตฟอร์มเดียวกับ Nissan Navara ในปัจจุบัน และ Renault Alaskan ที่จะวางจำหน่ายในอนาคต

     แม้ว่าตัวถังด้านข้างจะมีเหลี่ยมสันคล้ายคลึงกับกระบะ Nissan Navara แต่ดีไซน์ด้านหน้ามีความเป็นเบนซ์อยู่เต็มเปี่ยม ด้วนไฟหน้าแบบ LED ดีไซน์เอกลักษณ์ของเมอเซเดส-เบนซ์ ติดตั้งกระจังหน้าขนาดใหญ่ ตกแต่งกันชนด้วยสีดำเพิ่มความบึกบึน ติดตั้งราวหลังคาสีเงินพร้อมบันไดข้าง สปอร์ตบาร์พร้อมไฟเบรกบนกระบะท้าย พร้อมไฟท้ายทรงตั้งดีไซน์เรียวบาง ติดตั้งกันชนท้ายมาให้ในตัว
     X-Class 2017 มีให้เลือกทั้งหมด 3 รุ่นย่อย ประกอบด้วย X-Class Pure ที่เน้นการใช้งานเชิงพาณิชย์ ตามด้วย X-Class Progressive สำหรับการใช้งานทั่วไป และ X-Class Power สำหรับการใช้งานเชิงไลฟ์สไตล์ ซึ่งแต่ละรุ่นมีการตกแต่งภายนอกและภายในแตกต่างกันออกไปตามกลุ่มลูกค้า

     ภายในห้องโดยสารถูกติดตั้งพวงมาลัยแบบ 3 ก้านดีไซน์คุ้นตา ติดตั้งหน้าจอระบบอินโฟเทนเม้นท์ขนาด 8.4 นิ้ว พร้อมปุ่มควบคุมระบบ COMAND บริเวณคอนโซลกลางระหว่างเบาะนั่งคู่หน้า ติดตั้งช่องแอร์ทรงกลม พร้อมระบบปรับอากาศอัตโนมัติ ซึ่งการตกแต่งภายในอาจดูไม่หรูหราเท่ากับรถตระกูลซีดานและเอสยูวีของค่าย แต่ก็ถือว่าพรีเมียมเอาการหากมองว่านี่คือรถกระบะที่สามารถใช้งานเชิงพาณิชย์ได้

     Mercedes-Benz X-Class 2017 ติดตั้งเครื่องยนต์ดีเซลให้เลือกทั้งหมด 2 เกรด เริ่มต้นด้วยรุ่น X220d ที่ติดตั้งเครื่องยนต์ดีเซลเทอร์โบขนาด 2.3 ลิตร ให้กำลังสูงสุด 163 แรงม้า (PS) และรุ่น X250d ติดตั้งเครื่องยนต์ดีเซล Biturbo ให้กำลังสูงสุด 190 แรงม้า โดยในอนาคตจะเพิ่มเครื่องยนต์ 165 แรงม้า ในรุ่น X200 และเครื่องยนต์ดีเซล V6 ในรุ่น X350d ที่ให้กำลังสูงสุด 258 แรงม้า แรงบิดสูงสุด 550 นิวตัน-เมตร
     เมอเซเดส-เบนซ์ ระบุว่า X-Class สามารถรองรับน้ำหนักการบรรทุกได้ถึง 1.2 ตัน และสามารถลากจูงน้ำหนักพ่วงได้ราว 3.8 ตัน พร้อมความสูงจากพื้นถนน 202 มิลลิเมตร ที่สามารถเพิ่มเป็น 222 มิลลิเมตร ด้วยช่วงล่างแบบออฟโรดที่ต้องสั่งเป็นอ็อพชั่นเสริม

     ทั้งนี้ Mercedes-Benz X-Class 2017 จะเริ่มวางจำหน่ายในเยอรมันและยุโรปตั้งแต่เดือนพฤศจิกายน 2560 เป็นต้นไป โดยมีราคาจำหน่ายเริ่มต้น 37,294 ยูโร หรือราว 1.45 ล้านบาท ซึ่งใกล้เคียงกับ C-Class Coupe ที่มีราคาเริ่มต้น 36,022 ยูโร หรือราว 1.4 ล้านบาทในเยอรมนี
 