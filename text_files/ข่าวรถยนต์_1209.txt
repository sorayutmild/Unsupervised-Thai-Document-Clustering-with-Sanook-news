     จากกรณีตำรวจขับบิ๊กไบค์ชน “หมอกระต่าย” ขณะข้ามทางม้าลายหน้า รพ.สถาบันโรคไตภูมิราชนครินทร์จนเป็นเหตุให้เสียชีวิต ก่อนจะตามมาด้วยเงื่อนงำมากมายว่ารถบิ๊กไบค์คันดังกล่าวมีการซื้อ-ขายอย่างถูกกฎหมายหรือไม่นั้น วันนี้เราจะพาไปรู้จักกับ Ducati Monster 795 ซึ่งเป็นหนึ่งในรถบิ๊กไบค์ที่ได้รับความนิยมอย่างสูงในตลาดรถมือสอง ด้วยราคาซื้อขายเริ่มต้นเพียงไม่ถึง 1 แสนบาทเท่านั้น

     Ducati Monster 795 เป็นบิ๊กไบค์สัญชาติยุโรปที่พัฒนาขึ้นสำหรับเจาะกลุ่มผู้เริ่มต้นหัดขี่บิ๊กไบค์ ถูกเปิดตัวในประเทศไทยครั้งแรกช่วงปลายปี 2011 ที่ผ่านมา โดยมีราคาจำหน่ายในสมัยนั้นอยู่ที่ราว 4 แสนบาท ซึ่งถือว่าเป็นราคาที่ค่อนข้างต่ำสำหรับแบรนด์ดังอย่างดูคาติ ก่อให้เกิดกระแสความนิยมอย่างสูงในหมู่นักบิดชาวไทยในขณะนั้น ทั้งยังถูกใช้เป็นใบเบิกทางสำหรับผู้ที่เริ่มต้นหัดขี่บิ๊กไบค์ก่อนจะขยับไปยังรถที่มีซีซีสูงกว่าต่อไป
     แม้ว่า Ducati Monster 795 จะถูกพัฒนาต่อมาเรื่อยๆ จนกลายเป็น Monster 937 ที่วางจำหน่ายเป็นรถป้ายแดงในปัจจุบัน แต่ Monster 795 ก็ยังคงได้รับความนิยมในตลาดมือสองเช่นกัน เนื่องจากมีราคาที่เข้าถึงง่าย โดยจากการสำรวจพบว่ารถรุ่นนี้มีราคาซื้อ-ขายกันอยู่ที่ประมาณ 90,000 - 130,000 บาท เทียบได้กับราคามือหนึ่งของมอเตอร์ไซค์บ้านทั่วไป แต่ได้ชื่อชั้นระดับดูคาติมาครอบครอง

     สำหรับสเปกของ Ducati Monster 795 เป็นเน็กเก็ตไบค์ (Naked Bike) เครื่องยนต์ 4 จังหวะ V2 L-Twin ขนาดความจุ 803 ซีซี ระบายความร้อนด้วยอากาศ ให้กำลังสูงสุดอยู่ที่ 86 แรงม้า แรงบิดสูงสุด 78 นิวตัน-เมตร ส่งกำลังด้วยชุดเกียร์แบบ 6 จังหวะ ซึ่งตัวเลขกำลังแรงม้าของ Monster 795 ที่เทียบได้กับรถอีโคคาร์ขนาด 1.2 ลิตร แต่มีน้ำหนักรถรวมของเหลวไม่ถึง 200 กิโลกรัม ส่งผลให้รถคันนี้ทำความเร็วสูงสุดได้มากกว่า 220 กม./ชม. เลยทีเดียว
     ถึงแม้ว่า Ducati Monster 795 จะเป็นเพียงรถรุ่นเล็กของดูคาติ แต่จากข้อมูลข้างต้นจะเห็นได้ว่ารถรุ่นนี้มีสมรรถนะสูงกว่ามอเตอร์ไซค์บ้านทั่วไปอย่างสิ้นเชิง แต่ด้วยราคามือสองที่เข้าถึงได้ง่าย มีตัวเลือกในตลาดค่อนข้างเยอะ จึงไม่น่าแปลกใจที่ผู้เริ่มต้นขี่บิ๊กไบค์จะขวนขวายหารถรุ่นนี้มาไว้ครอบครอง

     แต่จากกรณีอุบัติเหตุที่เกิดขึ้นกับหมอกระต่ายดังกล่าว สุดท้ายแล้วก็คงไม่ใช่เรื่องของบิ๊กไบค์รุ่นใดรุ่นหนึ่ง หากแต่เป็นจิตสำนึกในการใช้รถใช้ถนนอย่างปลอดภัยไม่ว่าจะเป็นพาหนะประเภทใดก็ตาม มิเช่นนั้นแล้วก็คงจะเกิดเหตุสลดเช่นนี้ซ้ำแล้วซ้ำเล่าไม่จบสิ้นกันเสียที