นักศึกษาวัย 22 ปี ติดแชทจนทำร้ายตบตีแม่เพื่อขอเงินไปแชทกับหนุ่ม ล่าสุดผู้สื่อข่าวพร้อมกับเจ้าหน้าที่พัฒนาสังคมและความมั่นคงของมนุษย์ จ.ลำปาง และตำรวจ สภ. เมืองลำปาง เดินทางไปพบ นางอำพร แตงสี อายุ 62 ปี โดยนางอำพร เล่าว่าตลอดเวลา 2 ปี ต้องขายบ้านเพื่อนำเงินมาให้บุตรสาวไปเล่นเกมออนไลน์ทางอินเทอร์เน็ต ซึ่งขณะนั้นลูกสาวเป็นเด็กเรียนเก่ง สอบเอ็นทรานซ์เข้ามหาวิทยาลัยของรัฐชื่อดังที่จังหวัดเชียงใหม่ คณะมนุษยศาสตร์ได้ แต่เรียนได้แค่ปี 2 ก็ต้องออก เพราะลูกสาวติดเกมออนไลน์และแชท
จากนั้นก็แปลกใจที่ลูกสาวมีเงินมากขึ้น จึงทราบว่าไปติดหนุ่มวัย 24 ปี ที่อ้างว่าเรียนอยู่กรุงเทพฯ และชายคนนี้พยายามโทรมาขอเงินลูกสาวตลอด เมื่อขายบ้านแล้วเหลือเงินมาก้อนหนึ่ง เพิ่งมาซื้อบ้านที่ใกล้กับสถาบันราชภัฎ แต่ปรากฏว่าไม่ดีขึ้น ลูกสาวจะขอเงินทุกวันๆ ละ 200 บาท แม่ต้องพยายามหาเงินมาให้ แต่ก็ไม่พอใช้เพราะเป็นเพียงแม่ค้าขายผลไม้ มีอยู่ครั้งหนึ่งไม่มีเงินให้ก็ถูกลูกสาวทำร้ายร่างกาย ขึ้นนั่งคร่อมตัว แล้วใช้มีดจ่อคอจี้บังคับขอเงิน จึงต้องเจียดค่ากับข้าวให้ไป เป็นอย่างนี้มานานกว่า 2 ปีแล้ว และล่าสุดเมื่อวานนี้ ก็พยายามใช้ท่อนไม้เข้ามาตีแม่ ส่วนวันนี้ออกไปเล่นเกมตั้งแต่เช้าตรู่
นางอำพร บอกว่าสุดทนแล้ว จึงต้องวอนหน่วยงานของรัฐ หรือมูลนิธิปวีณา มารับลูกสาวไปฝึกอาชีพ หรือหางานให้ทำ เพราะกลัวลูกสาวจะกลับมาทำร้าย หรือฆ่าเลยก็เป็นไปได้ จึงตัดสินใจให้เจ้าหน้าที่สำนักงานพัฒนาความมั่นคงของมนุษย์ และตำรวจมารับตัว เพราะได้ไปแจ้งความที่ สภ.เมืองลำปาง โดยขอให้เจ้าหน้าที่รับลูกสาวไปพักฟื้นยังศูนย์เด็กและสตรีลำปางต่อไป
ภาพข่าว: http://www.krobkruakao.com
---> ลำปางส่งหญิงสาวทำร้ายแม่บำบัดจิต รพ.สวนปรุง