ศาลมีคำพิพากษาจำคุก ดา ตอร์บิโด ดารณี ชาญเชิงศิลปกุล แนวร่วม นปช. 18 ปี ในความผิดฐานหมิ่นประมาทสถาบัน
ที่ศาลอาญา ถ.รัชดาภิเษก เมื่อเวลา 10.00 น.28 ส.ค.  ศาลมีคำพิพากษาจำคุก น.ส.ดารณี ชาญเชิงศิลปกุล หรือ ดา ตอร์บิโด แนวร่วม นปช. 18 ปี ในความผิดฐานหมิ่นประมาท ดูหมิ่น หรือแสดงความอาฆาตมาดร้ายพระมหากษัตริย์ และพระราชินี ตามประมวลกฎหมายคดีอาญา ม.112 จากกรณีที่เมื่อวันที่ 7 มิ.ย.2551 ตามที่น.ส.ดารณี ได้ขึ้นปราศรัยบนเวทีของนปช.ที่ ท้องสนามหลวง และได้กล่าวข้อความในหลายช่วงหลายตอนที่มีลักษณะหมิ่นสถาบัน ศาลเห็นว่าการกระทำของน.ส.ดารณีเป็นความผิดหลายกรรมต่างกัน ให้เรียงกระทงลงโทษทุกความผิด ให้จำคุกกระทงละ 6 ปี รวม 3 กระทง
ผู้สื่อข่าวรายงานว่า ภายหลังศาลมีคำพิพากษาแล้ว น.ส.ดารณี ซึ่งสวมชุดนักโทษหญิงจากทัณฑสถานหญิงกลางได้ยกมือชู 2 นิ้ว โดยคาดหน้ากากอนามัย ขณะที่วันนี้มีประชาชนกลุ่มสนับสนุน นปช.ประมาณ 30 คนเดินทางมาฟังคำพิพากษาด้วย แต่ไม่มีคนใดสวมเสื้อสีแดงซึ่งเป็นสัญลักษณ์การเคลื่อนไหวของนปช.แต่อย่างใด
 