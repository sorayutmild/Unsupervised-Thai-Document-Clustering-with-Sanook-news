ศาลเยาวชนฯ นัดไกล่เกลี่ยคดีสาวซีวิค ด้านแม่เหยื่อเผยเป็นไปได้ยอมตายแทนลูก ลั่นจะไม่เรียกร้องอะไรอีก รู้แล้วอะไรคือความแตกต่างระหว่างคนจน และคนรวย
(6 ก.ค.) วันนี้ ญาติผู้เสียชีวิต 2 ครอบครัว คือ น.ส.นฤมล ปิตาทานัง คนขับรถตู้ และครอบครัวของ น.ส.จันจิรา ซิมกระโทก อดีตนักศึกษามหาวิทยาลัยธรรมศาสตร์ เข้าพบนักจิตวิทยาและนักสังคมสงเคราะห์ เพื่อประเมินสภาพจิตใจ ก่อนเข้าสู่การเจรจา ซึ่งเป็นหนึ่งในขั้นตอนของกระบวนการไกล่เกลี่ย
นางทองพูน พานทอง อายุ 57 ปี มารดา น.ส.นฤมล ยอมรับว่า เครียดกับเรื่องที่เกิดขึ้น และยังไม่ทราบรายละเอียดใดๆ ในการไกล่เกลี่ย ทุกครั้งที่มาศาล เพราะอยากทราบว่า การสืบพยานโจทก์จำเลยเป็นอย่างไร เนื่องจากตนเองไม่ได้อยู่ในเหตุการณ์ หากลูกตนผิดจริงจะไม่เถียงแทนลูก และหากเป็นไปได้ยอมตายแทนลูก เพื่อแลกเอาลูกของทั้ง 8 ครอบครัวกลับคืนมา ส่วนตัวมองว่าถ้าฝ่ายจำเลยมาขอโทษ หรือแค่ส่งพวงหรีดมาแสดงความเสียใจ ก็ชื่นใจแล้ว แต่ที่ผ่านมาไม่มีการเยียวยาใดๆ จากฝ่ายจำเลย จากนี้คงไม่คิดเรียกร้องอะไรอีก เพราะไม่มีประโยชน์ ซึ่งตอนนี้รู้แล้วว่า อะไรคือความแตกต่างระหว่างคนจนและคนรวย. - สำนักข่าวไทย