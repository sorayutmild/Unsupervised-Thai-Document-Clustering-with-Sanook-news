ชาวกรุงเทพที่พื้นที่บริเวณบ้านแสนจะคับแคบ รอบข้างมีแต่ตึกรามบ้านช่องที่ปลูกติดกันจนแทบจะเรียกว่าเกยกันก็ว่าได้ หลายคนอยากจะหาพื้นที่พักผ่อนหน่อนใจ และวิ่งออกกำลังกายที่เต็มไปด้วยต้นไม้ใบหญ้า และธรรมชาติอันสวยงาม แต่ก็เลือกไม่ถูกว่าจะไปที่ไหน Sanook! Health รวบรวมมาให้ทุกคนได้ออกกำลังกายกันค่ะ
 
1. สวนลุมพินี
ที่ตั้ง : ถ. พระราม 4 ลงรถไฟฟ้าสถานีศาลาแดง หรือรถไฟใต้ดินสีลมก็ได้
พื้นที่ : 360 ไร่
เวลาเปิด : 05.00-21.00 น.
วิ่ง 1 รอบ = 2.6 กิโลเมตร
 
หนึ่งในสถานที่ยอดฮิตของหนุ่มสาววัยเรียน และวัยทำงาน เพราะนอกจากจะใกล้โรงเรียน และออฟฟิศแล้ว ยังเดินทางไปมาสะดวกด้วยรถไฟฟ้า และรถไฟใต้ดิน นอกจากนี้ยังมีพื้นที่กว้างขวาง รองรับคนออกกำลังกายได้จำนวนมากอีกด้วย
 
2. สวนเบญจกิติ
ที่ตั้ง : ถ. รัชดาภิเษก ลงรถไฟใต้ดินสถานีศูนย์ประชุมแห่งชาติสิริกิต์
พื้นที่ : 130 ไร่
เวลาเปิด : 05.00-21.00 น.
วิ่ง 1 รอบ = 1.8 กิโลเมตร
 
อีกสวนสาธารณะหนึ่งที่ใกล้แหล่งทำงานของชาวออฟฟิศ ใกล้สถานที่จัดการประชุม และงานขนาดใหญ่ แม้กระทั่งคอนเสิร์ตเล็กๆ และใกล้รถไฟใต้ดิน ใครยังไม่กล้าไปวิ่งในพื้นที่ใหญ่ๆ อย่างสวนลุมพินี จะมาลองที่นี่ก่อนก็ได้ค่ะ
 
3. สวนสันติภาพ
ที่ตั้ง : ถ. ราชวิถี ลงรถไฟฟ้าสถานีอนุสาวรีย์ชัยสมรภูมิ
พื้นที่ : 20 ไร่ 80 ตารางวา
เวลาเปิด : 05.00-21.00 น.
วิ่ง 1 รอบ = 720 เมตร
 
เกาะพื้นที่ตามรถไฟฟ้ากันบ้าง สวนสันติภาพถึงแม้ว่าจะเล็กกว่าสนามอื่นๆ ที่พูดถึงไปข้างบน แต่ถ้ามองในแง่ดี คือเป็นที่ๆ มือสมัครเล่นที่ไม่เคยวิ่งเลยได้ลองวิ่งให้ครบรอบเป็นครั้งแรก เพราะ 1 รอบยังไม่ถึง 1 กิโลเมตรด้วยซ้ำ วิ่งครบรอบได้ถือว่าเป็นกำลังใจชั้นเยี่ยมที่จะทำให้เรากลับมาวิ่งได้บ่อยๆ ยิ่งได้เกิน 2 รอบยิ่งเก่ง จริงไหม?
 
4. สวนเบญจสิริ (อุทยานเบญจสิริ)
ที่ตั้ง : ถ. สุขุมวิท ระหว่างสุขุมวิท 22-24 ลงรถไฟฟ้าสถานีพร้อมพงษ์
พื้นที่ : 29 ไร่
เวลาเปิด : 05.00-21.00 น.
วิ่ง 1 รอบ = 730 เมตร
 
สวนนี้เรียกได้ว่าอยู่ใจกลางเมืองสุดๆ เพราะอยู่ข้างห้างสรรพสินค้าชื่อดังอย่างเอ็มโพเรี่ยม เอ็มควอเทียร์ และยังใกล้โรงแรมชื่อดัง และออฟฟิศใหญ่ๆ อีกหลายแห่ง นอกจากพื้นที่ให้วิ่ง เครื่องออกกำลังกายสำหรับเด็กและผู้ใหญ่แล้ว ยังมีบึงน้ำขนาดใหญ่ที่ให้เรานั่งชมวิวทิวทัศน์อันสวยงาม จนไม่อยากเชื่อเลยว่าธรรมชาติตรงหน้าอยู่ใจกลางสุขุมวิทจริงๆ
 
5. สวนจตุจักร
ที่ตั้ง : ถ. กำแพงเพชร ลงรถไฟฟ้าสถานีจตุจักร หรือรถไฟใต้ดินสถานีกำแพงเพชร
พื้นที่ : 190 ไร่
เวลาเปิด : 04.30-21.00 น.
วิ่ง 1 รอบ = 3 กม.
 
อีกสวนหนึ่งที่สามารถเดินทางมาได้ทั้งรถไฟฟ้า และรถไฟใต้ดิน อยู่หน้าประตูเป๊ะ แทบไม่ต้องเดินให้เมื่อย แถมยังเอาใจคนตื่นเช้ามากๆ ด้วยการเปิดประตูก่อนที่อื่นอีกครึ่งชั่วโมงอีกด้วย สิ่งที่ดีอีกอย่างหนึ่งของที่นี่คือ พื้นที่สวนที่กว้างใหญ่มหึมา เหมาะกับการทำทุกกิจกรรมไม่ว่าจะวิ่ง ไทเก๊ก จักรยาน ปิกนิกริมน้ำ แอโรบิค ถ่ายมิวสิควิดีโอ ฯลฯ
 
6. สวนวชิรเบญจทัศ (สวนรถไฟ)
ที่ตั้ง : ถ. กำแพงเพชร
พื้นที่ : 375 ไร่
เวลาเปิด : 05.00-21.00 น.
วิ่ง 1 รอบ = 3.6 กม.
 
อีกหนึ่งสวนบนถนนกำแพงเพชร ที่โด่งดังในหมู่นักปั่นจักรยาน ช่างภาพมืออาชีพ และมือสมัครเล่น คือสวนรถไฟนั่นเอง เพราะนอกจากพื้นที่กว้างใหญ่ ที่เรียกได้ว่าใหญ่มากจริงๆ จนวิ่งกันไม่ไหว ต้องปั่นจักรยานกันแทนแล้ว ยังมีมุมให้ถ่ายรูปกับธรรมชาติมากมาย พิเศษกว่านั้นยังมีอุทยานผีเสื้อและแมลงให้เข้าไปถ่ายรูปผีเสื้อกันใกล้ๆ ด้วย
 
7. สวนหลวง ร. 9
ที่ตั้ง : เขตประเวศ
พื้นที่ : 500 ไร่
เวลาเปิด : 05.00-19.00 น.
วิ่ง 1 รอบ = 5 กม.
 
สำหรับใครที่เริ่มวิ่งมาสักพักจนอยากหาที่ซ้อมวิ่งที่ใหญ่ขึ้น ไกลขึ้น และมีรถขับไปวิ่งได้เอง ที่นี่คือที่ของคุณเลยค่ะ เพราะด้วยขนาดพื้นที่ใหญ่อลังการที่สุดขนาดนี้ สวนแห่งนี้จึงเป็นสวรรค์ของเหล่านักวิ่งทั้งมือสมัครเล่น และมืออาชีพที่เตรียมตัวลงแข่งวิ่งมาราธอน นอกจากนี้ทิวทัศน์ยังสวยเหมาะกับการถ่ายรูปอีกด้วย แอบกระซิบว่าอาหารแถวนั้นอร่อยมากๆ ด้วยนะ
 
8. สวนสราญรมย์
ที่ตั้ง : ระหว่าง ถ. เจริญกรุง ตัดกับ ถ. ราชินี
พื้นที่ : 23 ไร่
เวลาเปิด : 05.00-21.00 น.
วิ่ง 1 รอบ = 500 เมตร
 
หากแต่ละสวนที่กล่าวมาคลาคล่ำไปด้วยนักวิ่งเก่งๆ มากเกินไป ลองหนีมาวิ่งที่สวนเล็กๆ สงบๆ ที่นี่ดูก็ไม่เลวนะคะ เหมาะกับมือสมัครเล่นที่อยากจะวิ่งครบรอบเร็วๆ เป็นที่สุด เพราะ 1 รอบเพียง 500 เมตรเท่านั้น ถ้าจะเห็นว่าสวนนี้สวยเป็นพิเศษกว่าสวนอื่นๆ ก็ไม่ต้องแปลกใจ เพราะเคยเป็นสวนส่วนพระองค์ของ ร.5 มาก่อน และยังออกแบบโดยชาวต่างชาติอีกด้วย
 
9. สนามหลวง
ที่ตั้ง : เขตพระนคร
พื้นที่ : 74 ไร่
เวลาเปิด : 05.00-22.00 น.
วิ่ง 1 รอบ = 1.3 กม.
 
ใครอยากวิ่งเสร็จแล้วเที่ยวรอบๆ เกาะรัตนโกสินทร์ต่อ ลองมาวิ่งที่สนามหลวงดูก็สนุกดีนะ นอกจากจะเป็นใจกลางกรุงของจริงแล้ว ยังใกล้สถานที่สำคัญต่างๆ ใกล้มหาวิทยาลัย และยังเปิดให้เข้าไปทำกิจกรรมสันทนาการต่างๆ นอกจากวิ่งได้อีกเพียบ แต่หากเขากำลังจัดงานอยู่ อาจจะเข้าไปวิ่งไม่สะดวกนะ ลองเช็คก่อนไปด้วยล่ะ
 
10. สวนรมณีนาถ
ที่ตั้ง : ถ. มหาไชย เขตพระนคร
พื้นที่ : 29 ไร่
เวลาเปิด : 05.00-21.00 น.
วิ่ง 1 รอบ = 740 เมตร
 
สวนสุดท้ายที่อยากแนะนำ อยู่ในเขตพระนครเหมือนกันค่ะ ถึงแม้ประวัติจะดูน่ากลัวไปนิด เพราะเคยเป็นพื้นที่ที่เคยเป็น “คุกเก่า” มาก่อน แต่หลังการปรับปรุงพื้นที่จนกลายเป็นสวนสาธารณะ ขอบอกเลยว่าที่นี่สวย และร่มรื่น น่าวิ่งไม่แพ้ที่อื่นแน่นอนค่ะ
 
เลือกสนามซ้อมให้เหมาะกับไลฟ์สไตล์ และการเดินทางของคุณ แล้วเริ่มต้นวิ่งเพื่อสุขภาพที่ดีขึ้นของเรากันเถอะ
 
ภาพประกอบจาก  สำนักงานสวนสาธารณะ สำนักสิ่งแวดล้อม, wikipedia