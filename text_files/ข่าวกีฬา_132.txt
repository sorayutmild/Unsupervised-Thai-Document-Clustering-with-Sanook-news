การแข่งขันโอลิมปิก 2016 มีประเด็นดราม่าหนักมากซะแล้ว เมื่อนักว่ายน้ำทีมชาติสหรัฐอเมริกา พร้อมใจกันแสดงภาษากายรุมแอนตี้เงือกสาวชาวรัสเซียโดยนักว่ายน้ำแดนหมีขาวคนดังกล่าวคือ ยูเลีย เอฟีโมว่า เจ้าของตำแหน่งแชมป์โลกประเภทกบ 200 เมตรหญิง 4 สมัย ซึ่งก่อนหน้านี้เธอถูกแบนเพราะมีข่าวว่าใช้สารกระตุ้น และพยายามยื่นอุทธรณ์จนผ่านเข้ามาแข่งในโอลิมปิกครั้งนี้ได้สำเร็จจุดเริ่มต้นของดราม่าครั้งนี้ มาจากกองเชียร์ของสหรัฐอเมริกาพากันโห่เธอตลอดการแข่งขันในรอบคัดเลือก และ เอฟีโมว่า ตอบโต้กองเชียร์ด้วยการชูนิ้วชี้แกว่งไปมานั่นเอง

ฝั่งทีมว่ายน้ำอเมริกาเห็นดังนั้นก็ปฏิบัติการเอาคืนทันที นำมาโดยเงือกสาวดาวรุ่งวัย 19 ปี ลิลลี่ คิง ที่ออกมาให้สัมภาษณ์อย่างไม่พอใจ และหยันว่านักกีฬาที่ใช้สารกระตุ้น ไม่ควรแม้แต่จะมาอยู่ร่วมสระกับนักกีฬาคนอื่นด้วยซ้ำ
จุดพีกของเรื่องราวทั้งหมดมาเกิดขึ้นในรอบชิงเหรียญ ประเภทกบ 100 เมตร และเป็น คิง ที่เอาชนะ เอฟีโมว่า คว้าเหรียญทองไปครองได้สำเร็จ ซึ่งวินาทีคว้าชัย คิง ได้ชูนิ้วชี้เลียนแบบเงือกสาวรุ่นพี่ชาวรัสเซียด้วย

สถานการณ์ยังไม่ดีขึ้น เมื่อพิธีรับเหรียญ คิง ทำเหมือนกับว่า เอฟีโมว่า ที่ได้เหรียญเงินไม่มีตัวตนอยู่ข้างๆ โดยหันไปกอดและพูดคุยกับ เคที่ ไมลี่ เพื่อนร่วมชาติอเมริกันที่ได้เหรียญทองแดงเพียงคนเดียวเท่านั้น จนทำให้ เอฟีโมว่า ถึงกับร้องไห้โฮต่อหน้าผู้ชมทั้งสนามเลยทีเดียว


และล่าสุดเรื่องเริ่มจะบานปลาย เมื่อ ไมเคิ่ล เฟลป์ส ตำนานฉลามหนุ่มของสหรัฐอเมริกา ก็ทำท่าชูนิ้วชี้เหมือน คิง เช่นกัน หลังคว้าเหรียญทองประเภทผลัดฟรีสไตล์ 4x200 เมตร เมื่อวานนี้
