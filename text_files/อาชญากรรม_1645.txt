(6 ม.ค.) 12.30 น. ทราบชื่อผู้ขับรถตู้โดยสารคันดังกล่าวแล้ว คือ นายสมบูรณ์ ท่าฉลาด อายุ 40 ปี ภูมิลำเนาอยู่ จ.ฉะเชิงเทรา ด้านเจ้าของรถตู้จะเข้าให้ปากคำช่วงบ่ายวันนี้ เพื่อติดตามตัวคนขับรถตู้มาดำเนินคดีต่อไป ส่วนรายงานล่าสุดผู้โดยสารเหยือรถตู้มรณะเสียชีวิตเพิ่มอีก 1 ราย ทำให้มีผู้เสียชีวิตรวมทั้งสิ้น 6 รายแล้ว
10.40 น. สำหรับสาเหตุของอุบัติเหตุดังกล่าว เบื้องต้นเจ้าหน้าที่ตำรวจคาดว่า รถตู้โดยสารเกิดล้อยางแตกกะทันหัน ทำให้รถที่วิ่งมาด้วยความเร็วเกิดเสียหลักพุ่งชนท้ายรถพ่วง ส่วนสภาพการจราจรบนถนนมอเตอร์เวย์เริ่มคลี่คลาย มีเคลื่อนย้ายรถออกจากจุดเกิดเหตุและเปิดการจราจรตามปกติแล้ว
09.40 น. สรุปอุบัติเหตุรถตู้โดยสารชนกับรถพ่วง 18 ล้อบนถนนมอเตอร์เวย์ มีผู้เสียชีวิต 5 ราย เป็นชาย 2 หญิง 3 ได้รับบาดเจ็บสาหัส 5 คน ถูกนำตัวส่งโรงพยาบาลจุฬารัตน์ 11 ล่าสุดยังคงปิดการจราจรบริเวณดังกล่าว
08.15 น.  สถานีวิทยุจส.100 รายงานว่า รถตู้โดยสารเริ่มเกิดเพลิงลุกไหม้และยังมีร่างผู้เสียชีวิตติดอยู่ภายในรถอีก 1 ราย เจ้าหน้าที่ยังไม่สามารถกู้ร่างออกมาได้ ล่าสุดเจ้าหน้าที่ตำรวจปิดเส้นทางการจราจรแล้ว
เมื่อเวลาประมาณ 07.15 น. สถานีวิทยุจส.100 รายงานว่า เกิดอุบัติเหตุรถตู้โดยสารสายกรุงเทพฯ - ฉะเชิงเทรา พุ่งชนท้ายรถพ่วง 18 บนถนนมอเตอร์เวย์ ช่วงกิโลเมตรที่ 34 เบื้องต้นเจ้าหน้าที่กู้ภัยกำลังเร่งช่วยเหลือผู้โดยสารรถตู้ประมาณ 10 คน ที่ยังติดค้างอยู่ภายในซากรถ ล่าสุดพบผู้เสียชีวิตแล้ว 4 ราย ได้รับบาดเจ็บสาหัส 5 ราย นำตัวส่งโรงพยาบาลใกล้เคียงแล้ว
ส่วนสภาพการจราจรโดยรอบติดขัดเป็นอย่างมาก โปรดหลีกเลี่ยงเส้นทางดังกล่าวในช่วงเวลานี้
สำหรับความคืบหน้าล่าสุด ทีมข่าว S! News จะรายการให้ทราบต่อไป