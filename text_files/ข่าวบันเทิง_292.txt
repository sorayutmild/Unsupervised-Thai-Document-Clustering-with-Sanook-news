แม้จะออกมาประกาศแยกทางกันได้สักพักใหญ่ๆ แล้ว แต่ก็ดูเหมือนว่าอดีตคู่รักคู่เลิฟอย่าง "โตโน่ ภาคิน" และ "แตงโม ภัทรธิดา" จะยังมีประเด็นแซ่บให้บรรดาแมงเม้าท์ได้ตั้งกระทู้เผือกอยู่ตลอด!! แถมล่าสุดยังมีมือมืดปล่อยภาพแชทข้อความปริศนาที่อ้างว่าเป็นการสนทนาของทั้งคู่ โดยมีเนื้อหาในเชิงว่า
"นักร้องหนุ่มต้องการหยุดผ่อนรถหรูที่ตนเองและนักแสดงสาวซึ่งเป็นอดีตคนรักเคยใช้ร่วมกัน เป็นจำนวนเงินกว่า 30,000 บาท เพื่อนำเงินดังกล่าวไปแบ่งเบาภาระค่าใช้จ่ายในบ้าน อีกทั้งตนเองก็จะกลับมาใช้รถคันเก่าในการทำงานแทน"
ซึ่งจากข้อความดังกล่าวนั้นเรียกได้ว่าค่อนข้างสวนทางกับสิ่งที่เกิดขึ้นพอสมควร เพราะล่าสุดได้มีการแชร์ภาพถ่ายของหนุ่มโตโน่ขณะขับรถสปอร์ตคันใหม่ ยี่ห้อ BMW สีขาว เปิดประทุนว่อนโลกโซเชียล จนหลายคนอดตั้งข้อสงสัยไม่ได้ว่างานนี้จะมีดราม่ารสแซ่บอะไรเกิดขึ้นอีกหรือเปล่า!?
ดังนั้นพอมีโอกาสเจอกับหนุ่มโตโน่ในแถลงข่าว "Shell Helix Oil Change+" บรรดาสื่อก็เลยไม่พลาดต้องขอเข้าไปจ่อไมค์ถามสักหน่อยว่า ข้อความแชทดังกล่าว รวมถึงรถสปอร์ตหรูคันงามที่กำลังตกเป็นประเด็นนั้น มีส่วนเกี่ยวข้องกับเจ้าตัวอย่างที่หลายคนตีความจริงหรือไม่...
ล่าสุดมีข้อความหลุดออกมาเราเห็นแล้วหรือยัง ?"เห็นแล้วครับ เดี๋ยวนี้โลกมันเร็ว (ยิ้ม) ถามว่ามีอะไรอยากจะชี้แจงไหม เอ่อ...ผมคิดว่าข้อความในนั้นมันก็ชัดเจนอยู่แล้วนะ ไม่มีอะไรจะต้องชี้แจงเพิ่มเติมอีก ส่วนเรื่องที่ผมซื้อรถ มันเป็นมือ 2 นะ ผมเลือกที่ผมชอบ แล้วจริงๆ ผมตั้งใจจะเอารถคันเก่าที่บ้านมาขับ แต่ว่าคุณแม่เป็นห่วง"
แล้วรถที่เราขับไปจอดไว้ที่บ้านแตงโมล่ะ ?"ก็คือนำไปคืนเขาครับ แต่รายละเอียดอะไรยังไงนั้นผมคิดว่าคงไม่ต้องพูดหรอก ผมไม่อยากให้มันเป็นเรื่อง ผมคิดว่าเรื่องนี้มันเป็นประโยชน์กับคนอ่านข่าวน้อยมากจริงๆ"
ในส่วนข้อความแชทเราเป็นคนพิมพ์เองใช่ไหม ?"ใช่ครับ ผมเป็นคนพิมพ์ข้อความทั้งหมดเอง"
เราสงสัยไหมว่าข้อความมันหลุดมาได้ยังไง เพราะมันดูเหมือนเป็นการแชทส่วนตัว ?"ไม่เป็นไรหรอกครับ เดี๋ยวนี้ไลน์หลุดเยอะ"
ส่วนตัวเรารู้สึกโกรธหรือไม่พอใจบ้างไหม ?"ไม่โกรธหรอกครับ เพราะชีวิตเราอะไรมันก็สามารถเกิดขึ้นได้ แต่ทั้งหมดนี้มันขึ้นอยู่กับเรามากกว่าว่าเรากำลังทำอะไรอยู่"
กับรถใหม่ที่เพิ่งถอยออกมาคุณแม่ว่ายังไงบ้าง ?"แม่ชอบมากครับ แม่มีความสุขมาก เพราะนี่คือรถคันแรกที่ผมใช้เงินตัวเองซื้อ อีกอย่างส่วนตัวผมแล้วผมเป็นคนดูรถเป็นด้วย ดูรู้ว่าคันไหนดีไม่ดีเพราะพ่อผมเคยสอนผมมาก่อน ดังนั้นไม่ว่าจะเป็นรถมือสอง มือสามก็แล้วแต่ สำหรับผมมันไม่ใช่เรื่องสำคัญ ราคาหรือแบรนด์ไม่ได้มีส่วนเกี่ยวข้องในการตัดสินใจของผมเลย ผมเลือกที่ความสุขและความสบายใจของผมมากกว่า"
วันเกิดของเราที่ผ่านมาได้มีโอกาสเห็นข้อความที่แตงโมโพสต์บ้างไหม ?"ผมเล่นแค่ในไอจีผมครับ ผมไม่ค่อยได้เข้าไปดูในไอจีของคนอื่นสักเท่าไหร่ แต่ส่วนตัวผม ผมมองว่าใครอยากจะลงอะไรมาก็ลงเลย ใครอยากพิมพ์อะไรก็พิมพ์เลย เพราะตัวผมผมคือโตโน่ ผมเข้มแข็งอยู่ ไม่ต้องห่วง"
มีคนเล่าให้เราฟังถึงข้อความที่แตงโมเขียนบ้างหรือเปล่า ?"มีคนส่งมาให้ดูเรื่อยๆ ครับ หลายๆ เรื่องเลย แต่พอผมเห็นปุ๊ปผมก็จะหัวเราะไปก่อนเลย จากนั้นก็ค่อยตามด้วยข้อความที่บอกว่า "สบาย สบาย""
สรุปก็คือเราไม่ได้มีโอกาสตามอ่านข้อความที่แตงโมลงเลย ?"ผมไม่ได้ตามครับ ไม่ใช่ผมไม่รับรู้นะ แต่ในเรื่องของความรักผมพูดไปหมดแล้วตั้งแต่วันที่แถลงข่าว ผมไม่ต้องการนำเรื่องพวกนี้ขึ้นมาพูดแล้วพูดอีกเพื่อให้ผมมีกระแส ผมไม่เคยอยากมีกระแสเรื่องพวกนี้สักนิดเดียวในชีวิตของผม ผมเป็นลูกผู้ชาย ผมพูดทีเดียวจบ"
ที่เขาบอกว่าเขายอมรับ ?"ไม่มี ไม่ใช่ครับ เอาเป็นว่าผมไม่รับรู้ ทุกอย่างเคลียร์ไปนานแล้วครับ"
ยังมีอะไรที่เรารู้สึกติดค้างหรือข้องใจบ้างไหม ?"สำหรับผมมีแต่ความจำดีๆ ครับ"
เครดิตภาพประกอบจาก Instagram @mootono29 / tono_fanclub / fernny_kk / jitono