แม่เลี้ยงสาวประเภทสอง สารภาพแค่เล่นหยอกล้อกับลูกเลี้ยง ใช้ฟันขบกัดที่อวัยวะเพศ และตามร่างกายหลายแห่ง ปัดข่มขืนเพราะแปลงเพศแล้ว
ความคืบหน้า กรณี ด.ช.พงษ์พญา พรมศรีจันทร์ วัย 2 ขวบ เสียชีวิตปริศนา บริเวณใบหน้าและตามร่างกายมีบาดแผลหลายแห่ง ส่วนที่รูทวารหนักมีร่องรอยฉีกขาดและมีคราบสีขาวขุ่นติดอยู่ ผู้สื่อข่าวรายงานว่า (22 พ.ค.) พ.ต.ท.นิตย์ วิธินันทกิตต์ สว.สส.สภ.บางละมุง เปิดเผยว่า ทางตำรวจ สภ.บางละมุง จ.ชลบุรี ได้เรียก นายพรชัย พรมศรีจันทร์ อายุ 34 ปี แม่เลี้ยงสาวประเภทสองมาสอบปากคำ ซึ่งเจ้าตัวให้การว่าตัวเองได้แปลงเพศมานานแล้ว พร้อมกับปฏิเสธว่าไม่ได้เกี่ยวข้องและไม่รู้ว่าเด็กเสียชีวิตได้อย่างไรนั้น ล่าสุดหลังจากเกิดเหตุได้เชิญนายพรชัย มาเค้นสอบปากคำอีกครั้ง  เจ้าตัวได้ยอมรับสารภาพว่าก่อนที่เด็กจะเสียชีวิต ตัวเองได้เล่นกับเด็กโดยใช้ฟันขบกัดบริเวณอวัยวะเพศ และตามร่างกายหลายแห่ง เนื่องจากเกิดความเอ็นดู แต่อาจจะเล่นแรงไปหน่อยจึงทำให้เด็กเสียชีวิต และปฏิเสธลั่นว่าไม่ได้ข่มขืนเด็กทางทวารหนัก เพราะผ่าตัดแปลงเพศแล้ว ต่อมาได้ให้ตำรวจหญิงทำการตรวจสอบอย่างละเอียดแล้วพบว่าเป็นความจริง
"ทางชุดสืบสวนได้ส่งบันทึกคำให้การให้พนักงานสอบสวนแล้ว ตามปกติสามารถแจ้งข้อหาได้ทันทีคือ กระทำการโดยประมาทเป็นเหตุให้ผู้อื่นถึงแก่ความตาย แต่ขึ้นอยู่กับดุลยพินิจของพนักงานสอบสวน.เจ้าของคดี ทั้งนี้ จากการเช็คประวัติของผู้ตาย ทราบว่ามีพ่อแท้ๆ ชื่อนายเอกชัย มุ่งหมาย มารดาชื่อ น.ส.วันดี ปิ่นทรัพย์ ซึ่งเป็นน้องสาวของอดีตสามีนายพรชัย ที่เลิกรากันไปนานแล้ว ทั้ง 2 ไม่สามารถติดต่อได้ หลัง น.ส.วันดี คลอดบุตรออกมาไม่นาน นายพรชัยจึงได้ขอมาเลี้ยงเป็นบุตรบุญธรรม"พ.ต.ท.นิตย์ กล่าว
โดย ขณะนี่เจ้าหน้าที่ตำรวจยังไม่ได้แจ้งข้อกล่าวหากับนายพรชัย เพราะเชื่อว่าไม่น่าจะหลบหนี ขณะนี้ต้องรอผลการชันสูตรศพอีกประมาณ 30 วัน จึงจะทราบสาเหตุของการเสียชีวิตที่แน่ชัด ในระหว่างนี้จะได้ทำการรวบรวมพยานหลักฐานเพื่อดำเนินการตามขั้นตอนกฎหมายต่อไป

 