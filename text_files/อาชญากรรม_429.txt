ขอขอบคุณภาพประกอบจาก มติชนออนไลน์
จากกรณีเมื่อเวลา 00.30 น. สภ.คูคต รับแจ้งเหตุ คนร้ายฉุดเด็กนักเรียนหญิงชั้น ป.6 อายุ 12 ปี เข้าไปในกลางลานดินซึ่งมีป่ากกอยู่ เพื่อจะข่มขืน เหตุเกิดบริเวณถนนพระองค์เจ้าสาย ม.6 ต.ลาดสวาย อ.ลำลูกกา จ.ปทุมธานี โดยเด็กให้การว่า ระหว่างยืนรอน้าเข้าห้องน้ำ คนร้ายเป็นชาย 2 คน ชกท้องและอุ้มขึ้นรถจยย. หวังจะข่มขืน แต่ได้ร้องให้คนช่วย จนถูกปล่อยนั้น (อ่านข่าวที่เกี่ยวข้อง:ด.ญ.ผวายืนรอน้าหน้าห้องน้ำ ถูกชายชกท้องอุ้มขึ้นรถ)
ล่าสุด ผู้สื่อข่าวรายงานว่า (19 มี.ค.) พ.ต.อ.บัญชา ศรีสุข หัวหน้าพนักงานสอบสวน สภ.คูคต อ.ลำลูกกา จ.ปทุมธานี ได้เชิญแม่และ ด.ญ.ชั้น ป.6 โรงเรียนชื่อดังมาสอบปากคำ พบว่าเด็กให้การในตอนแรกว่า ถูกสองคนร้ายชกท้องแล้วนำตัวไปเพื่อหวังจะข่มขืน จนกระทั่งคนร้ายได้ยินเสียงเพื่อนบ้านร้องเรียกสุนัขพร้อมกับฉายไฟ ทำให้คนร้ายเห็นท่าไม่ดีได้ปล่อยตัวทิ้งกลางป่าข้างบ้าน 
แต่จากการสอบสวนอย่างละเอียด นานกว่า 4 ชั่วโมง ในที่สุดเด็กก็ยอมรับสารภาพแล้วว่า แค่ต้องการแอบไปเล่นเฟซบุ๊กและไลน์กับเพื่อนๆ เท่านั้น จึงแต่งเรื่องขึ้นมา เพราะกลัวจะถูกแม่ดุด่า ทั้งนี้ ทางเจ้าหน้าที่จึงให้แม่ดูแลเด็กอย่างใกล้ชิดต่อไป