สถานการณ์ภาคใต้ยังร้อนระอุอีกครั้ง ล่าสุดเมื่อเช้านี้(28 ต.ค.) เวลาประมาณ 9.50 น. ทางเจ้าหน้าที่ได้รับแจ้งเหตุว่าพบระเบิดที่บริเวณบ้านส้มป่อย ต.กาเยาะมาตี อ.บาเจาะ จ.นราธิวาส จึงรีบรุดไปที่เกิดเหตุเพื่อตรวจสอบและทำการเก็บกู้ แต่เกิดระเบิดขึ้นทำให้เจ้าหน้าที่ EOD (ชุดเก็บกู้วัตถุระเบิด ) เสียชีวิตในที่เกิดเหตุ 3 นาย หนึ่งในนั้นคือ ดาบแชน ร.ต.ต.แชน วรงคไพสิฐ รองหัวหน้าชุดเก็บกู้วัตถุระเบิด ภ.จว.นราธิวาส และ ร.ต.ต.จรูญ เมฆเรือง ล่าสุดเสียชีวิตเพิ่มอีก 1ท่าน คือ จ.ส.ต.นิมิตร ดีวงร์
ส่วน "ดาบแชน" นั้นเป็นที่รู้จักกันในรายการคนค้นฅน ตอน ดาบแชน คนกู้ระเบิด และเมื่อเดือนมิถุนายน ปี 2554 ดาบแชน ได้รับรางวัล "คนดีของแผ่นดิน" แต่หลังรับรางวัลมาได้แค่ 2 วัน พี่แชนและทีมงาน 8 นายโดนระเบิดบาดเจ็บไป 6 นาย รวมทั้งพี่แชนด้วยต้องนอนพักรักษาตัวอยู่หลายวัน แถมปลายเดือนกรกฎาคมที่ผ่านยังถูกซุ่มยิงอีก แต่พี่แชนหรือดาบแซนก็ไม่ย่อท้อยังคงทำงานต่อไปเพื่อพี่น้องประชาชน โดยพี่แซนได้ให้แง่คิดถึงการทำงานท่ามกลางความเสี่ยงว่า ชีวิตคนเราเกิดมาวันหนึ่งก็ต้องตาย แต่คนบางคนตายโดยไม่มีค่า อย่างเมาแล้วขับ ถ้าทำงานตรงนี้แล้วตาย ถือว่าเป็นประโยชน์ต่อสังคมเป็นประโยชน์ต่อประเทศชาติมันน่าภูมิใจกว่า ทุกวันนี้ พี่แชนก็ยังเข้าไปที่เกิดเหตุเป็นคนแรกๆ บางทีนายเห็นในทีวีก็โทรมาบอกว่าเป็นห่วง ให้ระวังเพราะถ้าเกิดการสูญเสียมันไม่คุ้ม และตั้งแต่ทำงานมาพี่แชนโดนยิงมา 3 ระเบิด 5 ครั้ง แต่ไม่เคยเข็ด และไม่คิดว่าจะเลิกอาชีพนี้ เพราะอยากให้พื้นที่มีความสงบ อยากเห็นสันติสุขเกิดขึ้น
ประวัติของ ดาบแชน เริ่มไต่เต้ามาจาก "พลตำรวจ" จบมาจากโรงเรียนตำรวจภูธร 9 รุ่น 36 ปี 2528 เริ่มงานเป็น รปภ.ชุดหน่วยปฏิบัติการพิเศษ หัวหน้าชุดคุ้มครองหมู่บ้าน สายตรวจรถจักรยานยนต์ จนปี 2532 ผ่านการอบรมหลักสูตรอบรมเก็บกู้ระเบิดเบื้องต้น 15 วัน จนปี 2533 ถูกซุ่มยิงได้รับบาดเจ็บรักษาตัวนานกว่าปี จึงย้ายจาก จ.ยะลากลับมา จ.นราธิวาส เป็นสายตรวจจนถึงปี 2542 โดนย้ายไปอยู่ที่ จ.พระนครศรีอยุธยา ปีกว่าจึงขอย้ายกลับมาที่นราธิวาส มาช่วยราชการที่หน่วยปฏิบัติการพิเศษ ทำหน้าที่เก็บกู้ระเบิด จนเมื่อวันที่ 8 มิถุนายนที่ผ่านมา ได้ประดับยศ "ร.ต.ต."