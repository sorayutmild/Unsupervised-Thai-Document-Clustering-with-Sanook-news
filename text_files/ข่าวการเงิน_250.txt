วิธีเช็กยอดเงินสะสมชราภาพประกันสังคม ของผู้ประกันตนที่ถูกหักเข้าเงินสมทบทุกปี พร้อมเผยอายุเท่าไหร่ถึงจะมีสิทธิใช้เงิน
เว็บไซต์ thebangkokinsight รายงานว่า สำนักงานประกันสังคม จะเก็บเงิน 5% ของเงินเดือนผู้ประกันตนในแต่ละเดือน แต่ไม่เกิน 1,000 บาท เข้ากองทุนประกันสังคม โดยเงินที่หักไปส่วนหนึ่งจะใช้เป็นค่ารักษาพยาบาล และอีกหนึ่งส่วนจะถูกกันไว้เป็นเงินออมไว้ใช้ในยามเกษียณ หรือที่รู้จักกันในชื่อ "บำเหน็จและบำนาญชราภาพ"
เงื่อนไขรับเงินชราภาพ ประกันสังคม

เป็นผู้ประกันตนภาคบังคับตามมาตรา 33 หรือผู้ประกันตนที่เป็นพนักงานบริษัทเอกชนทั่วไป มีสถานะเป็นลูกจ้างของสถานประกอบการที่มีพนักงานตั้งแต่ 1 คนขึ้นไป มีอายุไม่ต่ำกว่า 15 ปี และไม่เกิน 60 ปี
เป็นผู้ประกันตนตามมาตรา 39 หรือบุคคลที่เคยทำงานเป็นพนักงานบริษัทเอกชนตามมาตรา 33 มาก่อน แต่ได้ทำการลาออกแล้วต้องการรักษาสิทธิประกันสังคมของตนเอง สามารถสมัครเข้ากองทุนประกันสังคมเป็นผู้ประกันตนตามมาตรา 39 แทนได้ โดยมีเงื่อนไขว่าจะต้องเป็นผู้ประกันตนมาก่อนแล้วไม่ต่ำกว่า 12 เดือน และลาออกจากงานมาแล้วไม่ต่ำกว่า 6 เดือน รวมถึงต้องไม่เป็นบุคคลทุพพลภาพด้วย
มีอายุครบ 55 ปีบริบูรณ์
ความเป็นผู้ประกันตนได้สิ้นสุดลงแล้ว


สิทธิประโยชน์กรณีชราภาพ
1. บำเหน็จชราภาพ คือ การจ่ายเงินสมทบไม่ถึง 180 เดือน หรือ 15 ปี โดยแบ่งเป็น 2 กรณี ได้แก่

จ่ายเงินสมทบน้อยกว่า 12 เดือน ได้รับบำเหน็จเท่ากับเงินที่จ่ายสมทบเฉพาะส่วนของผู้ประกันตนที่จ่ายให้กับสำนักงานประกันสังคม
จ่ายเงินสมทบมากกว่า 12 เดือน แต่ไม่ถึง 180 เดือน ได้บำเหน็จเท่ากับเงินที่ผู้ประกันตนจ่ายสมทบ บวกกับเงินที่นายจ้างจ่ายสมทบ และผลประโยชน์ตอบแทนที่ประกันสังคมกำหนด

2. บำนาญชราภาพ คือการจ่ายเงินสมทบมากกว่า 180 เดือน หรือ 15 ปี จะติดต่อกันหรือไม่ก็ได้ เมื่อผู้ประกันตนจ่ายเงินสมทบครบ 180 เดือน แม้ว่าจะหยุดส่งไปช่วงหนึ่งแล้วกลับมาเข้าระบบประกันสังคมใหม่ หรือส่งติดต่อกัน 15 ปีก็ตาม จะมีสิทธิรับบำนาญเท่ากับ 20% ของค่ายจ้างเฉลี่ย 60 เดือนสุดท้าย
หากมีการจ่ายเงินสมทบมากกว่า 180 เดือน ก็จะได้บำนาญบวกเพิ่มขึ้นไปอีก 1.5% ทุกๆ 12 เดือน หรือ 1 ปี เช่น จ่ายเงินสมทบ 30 ปี จะได้รับบำนาญเป็น 20%+(1.5%x15 ปี) = 42.5%
ช่องทางเช็กเงินสะสมกรณีชราภาพ
สำนักงานประกันสังคมจะเป็นผู้ส่งหนังสือแจ้งยอดเงินสมทบให้ผู้ประกันตน แต่ผู้ประกันตนก็สามารถเช็กยอดเงินสะสมได้ตามช่องทางดังนี้

ติดต่อสอบถามโดยตรง ที่สำนักงานประกันสังคมกรุงเทพมหานคร พื้นที่/จังหวัด/สาขาที่สะดวก
สายด่วนประกันสังคม 1506 ตลอด 24 ชั่วโมง (ไม่เว้นวันหยุดราชการ)
ตรวจสอบผ่านเว็บไซต์ สำนักงานประกันสังคม
แอปพลิเคชั่น SSO Connect
Line: @SSOTHAI

เอกสารที่ต้องใช้กรณียื่นขอรับประโยชน์หรือผ่านบริการพร้อมเพย์

แบบคำขอรับประโยชน์ทดแทน (สปส.2-01)
สำเนาสมุดบัญชีเงินฝาก ประเภทออมทรัพย์ ที่มีชื่อและเลขบัญชีของผู้มีสิทธิรับเงินบำนาญชราภาพ
ผู้ประกันตนสามารถลงทะเบียนพร้อมเพย์กับธนาคารที่เป็นบัญชีเงินฝากธนาคารไว้
