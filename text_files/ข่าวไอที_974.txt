22ล้านครัวเรือนรู้ยัง? ทำไมต้องแจกคูปองกล่องดิจิตอล ?
ตอนนี้ยังงงๆ ในเรื่องของการแจกคูปองจำนวนกว่า 22 ล้านครัวเรือน เพื่อให้ไปซื้อกล่องแปลงสัญญาณ หรือส่วนลดโทรทัศน์ระบบดิจิตอล ผมเองก็ไม่ทราบเหมือนกันว่า ราคากล่องแปลงสัญญาณ จากระบบอนาล็อกมาเป็นดิจิตอล จะราคาเท่าไหร่ คิดง่ายๆ ราคาไม่เกิน กล่องละ 1,000 บาท เอา 1,000 x22 ล้าน เงินหลวงหมดไปเยอะนะ จริงๆ แล้วน่าเอาเงินจำนวนนี้ไปใช้อย่างอื่นที่พัฒนาประเทศได้มากกว่านี้ ทำเหมือนตอนน้ำท่วมเลย แจกคูปองเพื่อให้ซื้อเครื่องใช้ไฟฟ้า

สิ่งที่อยากทราบอีกว่า ในขณะที่ใช้ระบบดิจิตอลนั้น ระบบโทรทัศน์แบบที่ใช้กันอยู่ทั่วๆ ไปในปัจจุบัน ซึ่งไม่ได้ใช้จานดาวเทียม ไม่มีกล่อง ของทรูวิชั่นส์ ฯลฯ มีเพียงเสาโทรทัศน์บนหลังบ้านเท่านั้น ยังเปิดดูช่องปกติได้หรือไม่ เพราะเท่าที่ทราบช่อง 3 ก็ยังไม่หมดสัมปทานจากช่อง 9 อสมท, ช่อง 7 ก็ยังไม่หมดสัมปทานจากช่อง 5 ล้วนแต่อีกหลายปี กว่าจะหมดสัมปทานกัน ถ้ายังเปิดดูได้ ทางกรรมการกิจการกระจายเสียงและกิจการโทรทัศน์ฯ ควรจะประชาสัมพันธ์ให้ประชาชนทั่วประเทศทราบข้อเท็จจริงที่แท้จริงว่า ถึงแม้ไม่มีกล่องแปลงสัญญาณ ชาวบ้านทุกคนก็สามารถที่ยังชมรายการโทรทัศน์ได้ตามปกติ หรือถ้าไม่สามารถชมรายการตามปกติได้ ก็ควรที่จะประชาสัมพันธ์ด้วย
มีหลายครัวเรือนไม่ได้สนใจว่าจะต้องดูรายการทางดาวเทียม เพียงแค่เปิดมาดู ช่อง 3,5,7 และ 9 ได้ก็พอแล้ว ไม่ได้นั่งดูโทรทัศน์กันทั้งวัน เช้าออกไปทำมาหากิน ค่ำกลับบ้าน ดูข่าว ละครนิดหน่อย แล้วก็นอนตื่นเช้าไปทำงานต่อ ชีวิตคนทำมาหากินเป็นอย่างนี้ อีกอย่างถ้าประชาชนท่านไหน มีความพึงพอใจที่จะดูโทรทัศน์ในระบบดิจิตอล ผมว่าเขาเองก็พร้อมที่จะจ่ายเงินเองซื้อกล่อง หรือแม้แต่โทรทัศน์ที่มีระบบดิจิตอลเอง ภาครัฐไม่จำเป็นต้องกระตือรือร้นเอางบหลวงมาเที่ยวซื้อแจกอย่างนี้ เพราะชาวบ้านอีกหลายล้านคนยังมีความเป็นอยู่ที่อดอยาก น่าจะไปดูแลตรงนั้นจะดีกว่า คนบนดอย ขนาดหน้าหนาวแม้แต่ถุงเท้า ผ้าห่มยังต้องขอบริจาค เด็กบางคนยังต้องเดินเท้าเปล่าไปโรงเรียน
ขอบคุณครับ
นายสับสน
ตอบ นายสับสน
ระบบโทรทัศน์แบบดิจิตอลนั้น เป็นพัฒนาการทางเทคโนโลยี ซึ่งเราปฏิเสธมันไม่ได้ รัฐและกสทช.จำเป็นต้องเข้ามาจัดการเพื่อประโยชน์โดยรวมของประเทศและของประชาชนเอง ที่จะได้ดูทีวีซึ่งชัดเจนมากกว่าปัจจุบัน อีกทั้งเพื่อให้ประชาชนทั่วทุกครัวเรือนเข้าถึงระบบใหม่จริงๆ จึงมีแนวคิดแจกคูปองสำหรับไปซื้อหามาติดตั้งในทุกๆ บ้าน ดังนั้นด้วยการจัดการของภาครัฐ ในอนาคตไม่ไกลคนไทยทุกครัวเรือนจะได้รับสิทธิในการดูทีวีระบบใหม่อย่างถ้วนหน้า ส่วนระบบเดิมที่ดูผ่านเสาปกตินั้น สุดท้ายก็จะต้องเลิกไปในที่สุดและในเวลาอีกไม่นานนัก เพราะฉะนั้นกรณีของคุณเองคงต้องไปซื้อกล่องเมื่อได้รับคูปองเป็นดีที่สุด เชื่อว่าในเร็วๆ นี้กสทช.คงจะประชาสัมพันธ์อย่างเป็นเรื่องเป็นราวให้ทราบกันต่อไป