เสริมชะตาพยากรณ์ดวง ปี 2560 โดย "หมอช้าง ทศพร ศรีตุลา" สำหรับปีนี้ก็จัดเป็นปีที่มีการเปลี่ยนแปลงของดวงดาวใหญ่ ๆ หลายดวงเช่นกัน อาจารย์ช้าง จึงตั้งใจถ่ายทอดคำพยากรณ์ของทั้ง 12 ราศี เพื่อจะให้เป็นตัวช่วย และเป็นแผนที่ดี ที่จะทำให้คุณสามารถ เตรียมรับมือกับการเปลี่ยนแปลงของดวงดาว เตรียมตัววางแผนชีวิตตามคำแนะนำ พร้อมทั้งหมั่นสวดมนต์ตามบทสวดเสริมมงคลที่เหมาะกับดวงชะตาแต่ละราศีเชื่อว่าปี 2560 นี้จะเป็นปีที่ความสำเร็จ ความก้าวหน้า และข่าวดีต่าง ๆ รอคุณอยู่อย่างแน่นอน

คำพยากรณ์ภาพรวม "ดวงความรัก" ของ "ราศีมังกร"ผู้ที่เกิดระหว่างวันที่ 15 มกราคม - 12 กุมภาพันธ์
ในเรื่องความรัก ปีนี้เป็นปีที่ต้องดูแลเอาใจใส่ให้มากยิ่งขึ้น เพราะจังหวะดวงดาว ในเชิงความรักนั้นไม่ค่อ ยนิ่งเท่าไหร่ โดยเฉพาะคนที่ยังเป็นโสดคงต้องวางแผน เรื่องความรักกันให้ดี ๆ เพราะมีโอกาสที่จะเจอกับคนที่ไม่ใช่ตัวจริง บางคนมีตำหนิ เช่น มีครอบครัวอยู่แล้ว เป็นประเภทพ่อหม้าย แม่หม้าย หรือบางคนอาจจะไม่มีปัญหาอะไร เพียงแต่มีความแตกต่างกันเยอะ ไม่ว่าจะเป็นด้านเชื้อชาติ ศาสนา หรือวัฒนธรรม ลักษณะเหล่านี้มีสิทธิ์จะเกิดขึ้นกับชาวราศีมังกรได้ง่ายในปีนี้ ทั้งนี้ทั้งนั้นลักษณะเหล่านี้ไม่ได้เป็นตัวบอกว่าคุณจะได้คู่ที่ดีหรือไม่ดี แต่เป็นตัวบอกว่าคุณต้องอาศัยการเรียนรู้และการปรับตัวเข้าหากัน สิ่งที่ต้องเตือนคือ บางคนอาจจะไปเจอกันตามเว็บไซต์ อินเทอร์เน็ต
ซึ่งบางครั้งไม่ใช่ตัวตนจริง ๆ ของเขา ถ้าใครจะมีคู่ในปีนี้แนะนำว่าให้ปรึกษาคนรอบตัว หรือพยายามพาแฟนไปโชว์ให้เพื่อน ๆ หรือคนรู้จักช่วยกันดู หลาย ๆ ตาอาจจะดีกว่าสองตาของเรา และอาจจะทำให้คุณได้เจอกับคนที่ใช่หรือตัวจริงก็ได้ นอกจากนี้ต้องฝากเตือนสำหรับคนที่มีครอบครัวแล้ว อิทธิพลของดวงดาวหลายดวงส่งผลทำให้โอกาสที่จะมีปัญหาจุกจิกหรือเรื่องมือที่สามมีสิทธิ์จะเกิดขึ้นได้ บางครั้งอาจจะไม่ใช่ความผิดเรา แต่เป็นความผิดของอีกฝ่ายหนึ่ง แนะนำว่าการให้เวลาให้ความสำคัญในเรื่องของความรักและเรื่อครอบครัวเป็นสิ่งที่จำเป็นสำหรับชาวราศีมังกร ข่าวดีสำหรับคนที่ตั้งใจอยากจะขยับขยาย ครอบครัว แต่งงาน มีลูกมีบุตร ดวงในช่วงครึ่งปี แรกนั้นเป็นจังหวะที่ดีสำหรับการเริ่มต้นสิ่งใหม่ ๆ ในชีวิต หรือลงตัวเรื่องครอบครัวมากยิ่งขึ้นได้
 
คำพยากรณ์ภาพรวม "ดวงความรัก" ของ "ราศีกุมภ์ "ผู้ที่เกิดระหว่างวันที่ 13 กุมภาพันธ์ - 15 มีนาคม
ในเรื่องความรักต้องบอกว่าราศีนี้อาจจะไม่ได้เป็นราศีที่โดดเด่นมากนัก แต่ก็ยังคงมีข่าวดีเข้ามา บางคนพอเจอกับพระราหูแล้วทำให้ชีวิตรักมีปัญหา มีความไม่ชัดเจน มีเรื่องผิดใจกัน แต่อย่างที่ย้ำว่าปีนี้เป็นปีที่พระราหูจะออกจากดวงของคุณแล้ว ดังนั้นก็จะทำให้เงามืดบางอย่างหายไป ชีวิตคุณจะพบกับทางสว่างมากยิ่งขึ้น เพียงแต่ในช่วงของการเปลี่ยนแปลงนั้น บางครั้งอาจจะมีเรื่องของความเสียใจ เศร้า อาลัยอาวรณ์ เสียดายเกิดขึ้นบ้าง แต่ขอให้คุณมั่นใจว่าสิ่งต่าง ๆ ที่จะเกิดขึ้นนั้น จะเป็นเหมือนกับท้องฟ้าที่แจ่มใสหลังฝนตกนอกจากนี้ ต้องบอกข่าวดีสำหรับคนที่ตั้งใจอยากจะมีครอบครัว ไม่ว่าจะเป็นการแต่งงาน มีลูกมีบุตร ลงหลักปักฐานในชีวิต ในปีนี้ก็เป็นจังหวะที่ดี ซึ่งอาจจะเป็นเพราะ ชีวิตคุณในด้านอื่น ๆ นั้นเริ่มมีความพร้อมมากขึ้นแล้วเชื่อมั่นว่าสิ่งต่าง ๆ ที่คุณกำลังวางแผนไว้ในเรื่อง อนาคต ทั้งของตัวเองและแม้กระทั่งอนาคตของคนในครอบครัวก็ตามนั้นจะเกิดขึ้น และสร้างความสุข ให้กับชาวราศีกุมภ์ได้ไม่มากก็น้อยเลยทีเดียว
คำพยากรณ์ภาพรวม "ดวงความรัก" ของ "ราศีมีน"ผู้ที่เกิดระหว่างวันที่ 16 มีนาคม - 12 เมษายน
ในเรื่องความรักถือว่าเป็นข่าวดี ต้องบอกว่าปีนี้เป็นปีแห่งการเริ่มต้นที่ดีเลยทีเดียว ทั้งนี้ขึ้นอยู่กับสถานะ วัย และความพร้อมของแต่ละคน สำหรับใครที่กำลังเริ่มต้นชีวิตก็มีโอกาสจะได้เริ่มต้นความรักครั้งใหม่ คนโสดมีลุ้นสละโสดในปีนี้แน่นอน หรือแม้กระทั่งคนที่มีคู่มีแฟนอยู่แล้ว ดวงดาวก็ถือว่าอยู่ในจุดที่ลงตัวเช่นกัน เป็นช่วงเวลาแห่งการหาฤกษ์ยามในการหมั้นหมาย แต่งงาน อาจจะเป็นในปีนี้หรือปีถัดไปก็ไม่ใช่เป็นเรื่องเสียหายแต่อย่างใด สำหรับคนที่เคยพบเจอคนที่มาเอารัดเอาเปรียบเรา คนที่ไม่ดี สิ่งต่าง ๆ เหล่านี้ก็จะค่อย ๆ ลดน้อยลงหรือหายออกจากชีวิตไปจะทำให้คุณได้เริ่มต้นสิ่งใหม่ ๆ ที่ใช่หรือมีความสุขความลงตัวเรื่องความรักมากยิ่งขึ้น ขอให้ระมัดระวัง โดยเฉพาะช่วงกลาง ๆ ปี ถือว่าเป็นช่วงแห่งการเปลี่ยนแปลง ในจุดนั้นอาจจะมีสิ่งที่ทำให้ราศีมีนเกิดอาการไม่มั่นใจ หรือมีเรื่องบางอย่างที่ทำให้ผิดหวังเสียใจเกิดขึ้น แต่ขอให้มั่นใจว่า สิ่งที่เปลี่ยนไปนั้นจะเป็นการเปลี่ยนที่ส่งผลไปในทิศทางที่เป็นบวกสำหรับตัวคุณ คือทำให้เจอสิ่งใหม่ที่ดีกว่า อะไรที่ไม่ดีก็จะออกจากชีวิตไปนั่นเอง
คำพยากรณ์ภาพรวม "ดวงความรัก" ของ "ราศีเมษ"ผู้ที่เกิดระหว่างวันที่ 13 เมษายน - 14 พฤษภาคม
ถึงแม้ราศีคุณเป็นราศีที่มีดาวมฤตยูเข้ามาเกี่ยวข้อง แต่ถ้าวางแผนชีวิตให้ดี ดาวดวงนี้จะทำให้เกิดรูปแบบใหม่ ๆ ในเรื่องความรักได้ สำหรับคนที่ยังเป็นโสดนั้น การเริ่มต้นสิ่งใหม่หรือความรักครั้งใหม่มีสิทธิ์จะเกิดขึ้นได้อย่างแน่นอน โดยคู่ครองหรือคนที่เข้ามาอาจจะมีลักษณะแบบใหม่ที่คุณไม่เคยคบมาก่อน เช่น บางคนไม่เคยคบแฟนผิวขาวก็อาจจะได้คบหรือบางคนได้เริ่มต้นได้เจอกับคนที่ไม่เคยอยู่ ในสเป็คมาก่อน ตามตำราบอกไว้ว่าจังหวะดวงดาวความรักของชาวราศีเมษจะมีความหนักแน่น มั่นคง และลงตัวมากยิ่งขึ้น ดังนั้นขอให้คุณเตรียมตัวให้พร้อม
คนโสดอาจจะได้เจอเนื้อคู่ในปีนี้ ดวงดาวจะโดดเด่นหลังจากช่วงสงกรานต์ไปแล้ว ถ้าบังเอิญมีคนเข้ามา ซึ่งคนรอบตัวช่วยดูแล้วเห็นว่าน่าจะไปกันได้ดีโอกาสที่จะเป็นเนื้อคู่ เจอคนที่ใช่ เจอตัวจริงก็มีสิทธิ์จะเกิดขึ้นได้ส่วนคนที่มีคู่มีครอบครัวอยู่แล้วก็เชื่อว่าปีนี้เป็นจุดเริ่มต้นของชีวิต ใครที่ยังไม่ได้แต่งงานหมั้นหมาย จังหวะดวงดาวก็มีโอกาสเข้ามา เรียกได้ว่าเป็นจังหวะที่ดีตลอดทั้งปีนี้ บางคนอาจจะวางแผนชีวิตเพื่อไปเริ่มต้นชีวิตคู่ในปีถัดไป ก็ไม่ใช่เรื่องเสียหายแต่อย่างใด หรือคนที่อยากจะมีลูกมีบุตรในปีนี้ จังหวะดวงดาวก็อยู่ในเกณฑ์ที่ดีเช่นเดียวกัน อาจจะมีสมาชิกใหม่เข้ามาในบ้านของคุณ ถือว่าเป็นช่วงเวลาแห่งความสุขและความมั่นคงที่ดีเรื่องความรัก เชื่อมั่นว่าคุณจะได้พบกับข่าวดี ส่วนอะไรที่ไม่ดีหรือเป็นเหตุให้เกิดความทุกข์ การเจอคนไม่ดีมีปัญหาก็จะหมดไปกับปีนี้อย่างแน่นอน
 
คำพยากรณ์ภาพรวม "ดวงความรัก" ของ "ราศีพฤษภ"ผู้ที่เกิดระหว่างวันที่ 15 พฤษภาคม - 14 มิถุนายน
เรื่องความรักถือเป็นจังหวะที่ดีขึ้น ในบางครั้งบางช่วงจังหวะของปีนี้ดาวเสาร์จะโคจรย้ายออกจากดวงคุณไปในระยะสั้น ๆ ส่งผลทำให้กระแสดวงดาวเรื่องความรักมีความชัดเจนลงตัวมากยิ่งขึ้น การเปลี่ยนแปลงของดาวเสาร์ในช่วงต้นปีจะอยู่ประมาณเดือนมีนาคมถึงเดือนเมษายน ซึ่งถือเป็นช่วงนาทีทองของความรักสำหรับคนที่ยังโสด ถ้าจะเริ่มต้นความรักครั้งใหม่ในปีนี้ ต้องบอกว่าเป็นความรักในแบบที่ไม่ทันตั้งตัว หรือบางคนอาจจะเรียกว่าเป็นบุพเพสันนิวาสก็ว่าได้ อาจจะเจอกันด้วยความบังเอิญ หรืออาจจะเป็นคนใกล้ชิดที่คุณมองข้ามไป แล้วสุดท้ายกลับกลายมาเป็นแฟนกันก็มีสิทธิ์จะเกิดขึ้นในปีนี้ ส่วนใครที่กำลังรอข่าวดีเรื่องการแต่งงานหมั้นหมาย
ในช่วงครึ่งปีแรกก็จะมีเข้ามาสำหรับคนที่มีครอบครัวอยู่แล้ว อยากจะมีลูกมีบุตร จังหวะดวงดาวก็ส่งผลดีสำหรับการขยับขยายครอบครัว เริ่มต้นชีวิตใหม่ ครอบครัวใหม่ รวมทั้งสมาชิกคนใหม่ด้วยอย่างแน่นอน ส่วนคนที่รู้สึกว่าความรักกำลังอยู่ในช่วงทางแยก ไม่มั่นใจว่าจะเลี้ยวไปซ้ายหรือขวาดี ไม่แน่ใจว่าคนที่คบอยู่นั้นจะเหมาะกับตัวเราจริงหรือเปล่า ก็ต้องย้ำว่าด้วยจังหวะของดวงดาวนั้นอาจจะทำให้คุณมีการเปลี่ยนแปลง แต่จะเป็นการเปลี่ยนแปลงไปในทิศทางที่เป็นบวก คือทำให้ได้เจอกับคนที่ดีขึ้นหรือคนที่มีความจริงใจกับคุณมากยิ่งขึ้นโดยภาพรวมแล้วจังหวะดวงดาวความรักไม่ค่อยมีปัญหามากนัก ต้องบอกว่าเรื่องความรักนั้นเป็นเรื่องของคนสองคน ที่เหลือก็คงขึ้นอยู่กับตัวคุณทั้งสองฝ่ายว่าจะพยายามใช้เหตุผลและความเข้าใจกัน เพื่อให้ผ่านพ้นอุปสรรคในปีนี้ไปได้มากน้อยแค่ไหน
คำพยากรณ์ภาพรวม "ดวงความรัก" ของ "ราศีเมถุน"ผู้ที่เกิดระหว่างวันที่ 15 มิถุนายน - 15 กรกฎาคม
การเปลี่ยนแปลงในเรื่องของความรักเป็นสิ่งที่เกิดขึ้นบ่อยมาก สำหรับพื้นดวงของคุณดวงคุณอยู่ในราศีที่มีความโรแมนติกค่อนข้างมาก เป็นคนที่ทุ่มเทและจริงจังกับความรักอย่างเต็มที่ แต่ต้องระวังอารมณ์ขี้เบื่อหรือจิตใจที่มีการเปลี่ยนแปลงอยู่ตลอดเวลาทำให้บางครั้งคุณต้องการหาสิ่งใหม่ ๆ มาทดสอบความท้าทายในตัวเอง จึงอาจมีปัญหาเรื่องรักซ้อน หรือบางคนอาจจะยังไม่ถึงขั้นชู้สาว แต่มีอาการปลื้มคนอื่นในขณะที่เรามีคู่มีแฟนอยู่แล้วสิ่งสำคัญอีกอย่างหนึ่งคือ บางครั้งท่าทีที่คุณแสดงออกกับคนรักอาจดูเหมือนเย็นชาหรือห่างเหินกันไปบ้าง นั่นก็เป็นเพราะว่าหากคุณทุ่มเทชีวิตให้กับเรื่องของงานไปแล้ว ในเรื่องความรักอาจจะกลายเป็นเรื่องสำคัญลำดับรองลงมา เพราะคนที่เกิดในดวงชะตาราศีแบบนี้เป็นคนที่ให้ความสำคัญกับเรื่องของการทำงานมาเป็นอันดับต้น แต่ถึงอย่างนั้นการจะมีคู่มีแฟนไม่ใช่เรื่องที่ผิด ดวงคุณเป็นคนหนึ่งที่สามารถ มีแฟนมีคู่แต่งงานได้ไม่ยาก เพียงแต่ว่าลักษณะของคู่ครองที่เหมาะสมนั้นควรจะเป็นคนที่มีเหตุผลซื่อสัตย์ เห็นอกเห็นใจในตัวเราเยอะ ๆ และมีความเป็นผู้หลักผู้ใหญ่ คุณสมบัติเหล่านี้น่าจะเป็นสิ่งที่ทำให้ความรักความสัมพันธ์ของคุณไปได้อย่างยืนยาวเลยทีเดียว

คำพยากรณ์ภาพรวม "ดวงความรัก" ของ "ราศีกรกฏ"ผู้ที่เกิดระหว่างวันที่ 16 กรกฎาคม - 16 สิงหาคม
ชาวราศีกรกฎเป็นคนที่ต้องการความมั่นคงในความรักเป็นอันดับต้นๆ ถ้าจะคบกับใครต้องมั่นใจ มั่นคง เมื่อแน่นอนแล้วจะปักหลักปักใจกับคนคนนั้นไปเป็นเวลานาน ซึ่งถือว่าเป็นข้อดีในตัวคุณ นอกจากนี้ความโรแมนติกและความจริงใจยังถือเป็นสิ่งสำคัญในเรื่องความรักของดวงชะตาคุณด้วยสิ่งที่ต้องระวังคือ บางคนอาจเป็นโสดนานเพราะขี้อายในเรื่องความรัก ไม่กล้าเริ่มความสัมพันธ์และกลัวถูกทิ้ง นั่นเป็นเพราะชาวราศีกรกฎเป็นคนจินตนาการเยอะ ทำให้ชอบคิดถึงเหตุการณ์ในอนาคต คิดแทนคนอื่นไปหมดจนต้องอยู่เป็นโสดจนถึงทุกวันนี้ เรียกได้ว่าระหว่างเพื่อนรุ่นเดียวกัน คุณจะเป็นคนท้าย ๆ ที่ได้สละโสด ชาวราศีกรกฎไม่ได้มีสเป็คเป็นพิเศษ เวลาเลือกคนรักมักไม่ได้มองเฉพาะคนรักเท่านั้น แต่มองไปถึงคนในครอบครัวด้วย คุณจึงมักมองหาคนที่เข้ากับครอบครัวคุณได้ดี ซึ่งถือเป็นปัจจัยอันดับต้น ๆ ในการเลือกคู่ครองของคุณเลยทีเดียวนอกจากนี้ดวงของคุณส่วนมากมักได้คู่ที่มีวัยแตกต่างกันค่อนข้างเยอะ ผู้ชายบางคนอาจได้แฟนเป็นแม่หม้าย ผู้หญิงบางคนอาจได้แฟนเด็กกว่า ทั้งนี้ทั้งนั้นหากได้คู่ในวัยใกล้เคียงกันก็สามารถอยู่กันได้อย่างมีความสุขและอยู่ได้ยืดเช่นเดียวกัน
 
คำพยากรณ์ภาพรวม "ดวงความรัก" ของ "ราศีสิงห์"ผู้ที่เกิดระหว่างวันที่ 17 สิงหาคม - 16 กันยายน
จังหวะความรักของคนที่เกิดราศีนี้อาจจะมีข้อแตกต่างกับคนอื่น โบราณมักเรียกว่า ดวงของคุณจะได้คู่ที่มีตำหนิ คำว่า “ตำหนิ” นั้นไม่ได้หมายถึงสิ่งที่ไม่ถูกต้อง ไม่เหมาะสม แต่อาจจะหมายถึงคนที่เคยมีประสบการณ์ในการใช้ชีวิตคู่มาแล้ว เป็นพ่อหม้ายแม่หม้าย หรือแค่เคยคบกับใครคนหนึ่งนาน ๆ แล้วเลิกกันก่อนที่จะมาเจอคุณ นอกจากนี้ยังรวมไปถึงคนที่มีวัย เชื้อชาติ ศาสนาแตกต่างกับคุณ แต่ก็ไม่ได้เป็นปัญหาสำหรับชีวิตคู่ครองเพราะโดยพื้นฐานแล้วคุณเป็นคนที่สามารถประคับประคองความรักความสัมพันธ์ได้เป็นอย่างดี รู้จักโอนอ่อนผ่อนตาม ดูแลปกป้อง เสียสละให้คนรักและมีความโรแมนติก ทำให้ความรักของคุณนั้นอยู่ในจุดที่สมดุลและสร้างความสุขให้กับคนรักได้เป็นอย่างดี และเมื่อความรักอยู่ในจุดที่ลงตัวแล้วราศีคุณก็เป็นราศีหนึ่งที่มีโอกาสมีความรักที่มั่นคงได้ไม่แพ้คนอื่นเลยทีเดียว
คำพยากรณ์ภาพรวม "ดวงความรัก" ของ "ราศีกันย์"ผู้ที่เกิดระหว่างวันที่ 17 กันยายน - 16 ตุลาคม
โดยพื้นดวงแล้ว คุณเป็นคนค่อนข้างพิถีพิถันในการเลือกคู่ครองและจริงจังกับเรื่องความรักมากเป็นพิเศษ คุณมักไม่ได้คบใครด้วยความผิวเผิน แต่ต้องมององค์ประกอบหลาย ๆ อย่างเพราะต้องการให้ความรักมีความมั่นคง จนส่งผลให้การมีคู่สำหรับคุณเป็นเรื่องค่อนข้างยาก แต่คุณก็ไม่ได้รีบร้อนอะไรเรียกได้ว่าถ้ายังไม่เจอคนที่ถูกใจหรือตรงสเป็คร้อยเปอร์เซ็นต์ก็พร้อมจะรอไปก่อนได้ แต่ถ้าพบคนที่ถูกใจแล้ว ก็จะพยายามประคับประคองดูแลความสัมพันธ์ต่าง ๆ ให้ไปได้ตลอดรอดฝั่ง คุณมักพยายามหลีกเลี่ยงสิ่งที่จะกระทบกระเทือนจิตใจของแฟน เป็นฝ่ายยอมอยู่เสมอ แต่ต้องเตือนว่าการที่คุณจริงจังและกังวลในเรื่องของความรักมากเกินไปก็อาจทำให้มีเรื่องเครียดหรือเกิดทุกข์ได้ ดังนั้นควรรักษาจุดยืนเรื่องความรักไว้ให้ดี ลักษณะคู่ของคุณ โดยพื้นดวงจะได้คนที่มีวุฒิภาวะ มีความมั่นคงในหน้าที่การงาน มีความรู้การศึกษาที่ดี บางคนอาจจะได้คู่ที่มีความแตกต่างกันเรื่องอายุ วัย เชื้อชาติ ศาสนา แต่ไม่ว่าคุณได้คู่ลักษณะแบบไหน ก็ขอให้รู้จักเอาใจเขามาใส่ใจเราหาความเหมาะสม ความพอดี หาจุดตรงกลางของความรักให้เจอ สิ่งเหล่านี้จะทำคุณมีโอกาสค้นพบความสุขหรือคู่แท้ได้อย่างแน่นอน
 
คำพยากรณ์ภาพรวม "ดวงความรัก" ของ "ราศีตุลย์"ผู้ที่เกิดระหว่างวันที่ 17 ตุลาคม - 15 พฤศจิกายน
โดยพื้นฐานแล้วคุณเป็นคนที่ไว้ใจเรื่องความรัก และเชื่อใจคู่รักค่อนข้างมาก และมองหาคนที่ไว้ใจในตัวคุณเช่นเดียวกัน ดังนั้นคุณจึงคบกับแฟนเป็นเวลานานหลายปี ส่วนจะได้แต่งงานกันหรือไม่นั้นก็เป็นอีกเรื่องหนึ่งแต่โดยพื้นฐานแล้ว คุณจะไม่ค่อยคบกับใครในระยะเวลาสั้น ๆ แล้วรีบตัดสินใจ ลักษณะพื้นฐานคู่ครองของคุณ คือคนที่คุยด้วยแล้วสบายใจ จริงใจ ตรงไปตรงมาอาจจะดูแรง ๆ หน่อยก็ไม่เป็นอะไร แต่ขอให้เน้นเรื่องความจริงใจ มีพื้นฐานเป็นคนสู้ชีวิตไม่ได้เกิดมาสบาย ๆ เช่น คนที่เริ่มต้นทำธุรกิจด้วยตัวเองจากศูนย์ หรือบางคนแม้มีธุรกิจของครอบครัวอยู่แล้ว แต่ก็จะมาเริ่มต้นธุรกิจของตัวเองใหม่ในภายหลัง หากเป็นผู้หญิงที่เกิดในดวงราศีแบบนี้ มักจะได้คู่ครองที่มีความแตกต่างเรื่องวัย เช่น ผู้ชายที่เด็กกว่าหรือมีอายุมากกว่าเยอะ บางคู่อาจมีความแตกต่างกันทางเชื้อชาติ ศาสนา วัฒนธรรม
หรือพื้นฐานนิสัยนอกจากนี้ความเป็นศิลปินที่มีอยู่ในตัวคุณยังส่งผลกับความโรแมนติกได้ด้วย เวลาปกติอาจจะไม่ได้ดูตื่นเต้น หวือหวา แต่เมื่อถึงจังหวะที่ต้องเอาอกเอาใจกันหรือต้องพูดจากันด้วยคำหวาน ๆ คุณก็ไม่เป็นที่สองรองใครในด้านนี้ แต่ปัญหาอย่างหนึ่งที่มักเกิดขึ้นกับเรื่องความรักของชาวราศีตุลคือเมื่อใดก็ตามที่ถูกปฏิเสธหรือเจอปัญหาความรักอย่างรุนแรง คุณจะพยายามกลบเกลื่อนและไม่ยอมให้คนรอบข้างรับรู้ปัญหา เพราะมั่นใจว่าสามารถจัดการปัญหาได้ด้วยตัวเอง ซึ่งนั่นส่งผลเสียกับคุณเพราะจะทำให้พลาดคำแนะนำดี ๆ จากเพื่อนหรือคนใกล้ชิด
 
คำพยากรณ์ภาพรวม "ดวงความรัก" ของ "ราศีพิจิก"ผู้ที่เกิดระหว่างวันที่ 16 พฤศจิกายน - 15 ธันวาคม
โดยพื้นฐานแล้วดวงของคุณเป็นคนที่จริงจังกับความรัก เป็นอย่างมาก ภายนอกคุณเป็นคนมีเสน่ห์ มีคนอยากเข้ามาพูดคุยทำความรู้จักมากมาย อาจจะดูเหมือนคนเจ้าชู้ แต่เมื่อได้ตัดสินใจตกลงปลงใจแล้วคุณก็พร้อมที่จะดำเนินชีวิตคู่ไปกับคนคนนั้น หากพูดถึงเรื่องความซื่อสัตย์จงรักภักดีกับคนรัก ต้องยกให้ราศีคุณอย่างไรก็ตาม การที่คุณจริงจังกับความรักมาก ก็ส่งผลให้คาดหวังเรื่องความรักมากเช่นกัน ซึ่งนั่นอาจทำให้เกิดปัญหาเรื่องความหึงหวงตามมาได้ และบางครั้งคุณพยายามวางกฎเกณฑ์ต่าง ๆ ให้กับแฟน ให้เขาตัดสินใจ หรือทำอะไรอย่างที่คุณต้องการ
ดังนั้นต้องระมัดระวังให้ดี ลักษณะคู่ของคุณอาจจะไม่ได้สวย หล่อแต่ดูโดดเด่น ดูดี มีสไตล์ มีบุคลิกชัดเจน บางคนอาจจะได้คู่ที่มีทักษะ ความสามารถพิเศษทำอาชีพที่เป็นที่รู้จักหรือมีความโดดเด่นในหน้าที่ การงาน นอกจากนี้คุณอาจจะได้เจอคนที่มีตำหนิ เช่น พ่อหม้าย แม่หม้าย คนที่เคยผ่านการใช้ชีวิต ครอบครัวมาแล้ว คนต่างชาติ ต่างภาษา หรือมีอายุแตกต่างกันเยอะ ๆ แม้คุณยอมรับข้อแตกต่างนี้ได้ แต่บางครั้งคนรอบข้าง ญาติพี่น้อง หรือคนในครอบครัวอาจจะมีปัญหา ดังนั้นหากคุณคิดจะเริ่มต้นความรักกับใคร ควรแนะนำให้คนรอบตัวทำความรู้จักด้วย เพื่อเป็นการเรียนรู้ปรับตัวให้เข้ากับสังคมของคุณให้ได้
 
คำพยากรณ์ภาพรวม "ดวงความรัก" ของ "ราศีธนู" ผู้ที่เกิดระหว่างวันที่ 16 ธันวาคม - 14 มกราคม
โดยพื้นฐานแล้วบุคลิกลักษณะท่าทางของคุณมักจะเป็นที่สังเกตในกลุ่มเพื่อน หรือคนที่อยู่ในสังคมเดียวกันได้ง่าย จึงไม่แปลกที่จะมีคนมาพูดคุย สนใจ หรืออยากทำความรู้จักกับคุณ แต่เมื่อคุณได้ตกลงตัดสินใจกับใครแล้ว คุณก็จะคบกับคนคนนั้นเป็นแฟนไปค่อนข้างนานเลยทีเดียว เพราะคุณมีความจริงใจและความซื่อสัตย์ในเรื่องความรักเป็นอย่างมาก ดวงของคุณนั้นถ้าจะประสบความสำเร็จในเรื่องความรัก ส่วนมากจะเป็นคู่ที่คบกันมาตั้งแต่ในสมัยวัยเรียน หรือบางคนอาจมาเจอกันตอนทำงาน แต่ก็เรียกว่าใช้เวลาศึกษาดูใจกันอย่างถ่องแท้แล้ว ก่อนที่จะตัดสินใจใช้ชีวิตคู่ต่อไปในอนาคตสิ่งที่ต้องระวังคือ เมื่อไหร่ที่คุณเกิดความรู้สึกไม่ไว้วางใจ
หรือมีอาการหึงหวงเข้ามาก็จะทำให้กระทบกระเทือนถึงความสัมพันธ์ได้หรือบางครั้งมีปัจจัยบางอย่างมาทำให้รู้สึกเครียดในความสัมพันธ์ เช่น ครอบครัว ญาติผู้ใหญ่ ก็จะทำให้เกิดอุปสรรค ปัญหาในเรื่องความรักของคุณค่อนข้างมาก ส่วนสเป็คของคู่ครองนั้นไม่มีอะไรที่น่าเป็นกังวล ส่วนมากคุณมักจะได้คนที่พูดจาภาษาเดียวกัน หรืออาจจะเป็นคนที่มีทักษะความสามารถเรื่องการทำงานที่ดี มีไหวพริบ ปฏิภาณที่ดี สามารถพูดคุยเจรจากันได้ เรียกว่าถ้าคุณอยู่บ้านกับแฟนไม่มีเหงาแน่นอน เพราะแฟนคงมีเรื่องมาพูดมาคุยกับคุณได้ตลอดทั้งวัน สิ่งสำคัญสำหรับคุณคงหนีไม่พ้นเรื่องความซื่อสัตย์และจริงใจที่มอบให้กัน ซึ่งนั่นจะทำให้คุณได้พบและเจอคู่ที่เป็นคู่ชีวิตหรือคู่แท้อย่างแน่นอน
 

ข้อมูลจาก : จากสำนักพิมพ์ AMARIN