     Hengrun HRS1 ใหม่ เอสยูวีไฟฟ้าที่มีหน้าตาละม้ายคล้ายกับ Suzuki Jimny เผยโฉมอย่างเป็นทางการในประเทศจีน สามารถขับขี่ได้ไกลถึง 305 กิโลเมตรต่อการชาร์จแต่ละครั้ง เคาะราคาจำหน่ายเพียง 49,800 หยวน หรือประมาณ 250,000 บาทเท่านั้น

     Hengrun HRS1 เป็นรถยนต์พลังงานไฟฟ้าขนาดเล็กที่มีดีไซน์ภายนอกเหลี่ยมสันคล้ายกับ Suzuki Jimny ในปัจจุบัน โดยตัวถังมีความยาว 3,560 มม. ความกว้าง 1,610 มม. ความสูง 1,705 มม. และความยาวฐานล้อ 2,250 มม. เหมาะสำหรับเน้นการใช้งานในเมืองเป็นหลัก แต่รองรับการขับขี่บนทางขรุขระและมีทัศนวิสัยที่ดีกว่ารถเก๋งทั่วไป
     แม้ว่าดีไซน์ภายนอกของ Hengrun HRS1 อาจจะดูไม่เข้ากับรสนิยมของคนส่วนใหญ่สักเท่าไหร่ แต่ภายในห้องโดยสารถือว่าทำได้ไม่เลวทีเดียว ไม่ว่าจะเป็นเบาะนั่งหุ้มหนังสลับผ้าตกแต่งด้วยตะเข็บอย่างสวยงาม, หน้าจออินโฟเทนเมนท์แบบสัมผัสขนาดใหญ่, หน้าจอแสดงข้อมูลการขับขี่แบบดิจิตอล, พวงมาลัยมัลติฟังก์ชั่น, แผงคอนโซลที่ถูกตกแต่งด้วยวัสดุเคลือบเงา และระบบเตือนแรงดันลมยาง เป็นต้น

     Hengrun HRS1 ขับเคลื่อนด้วยมอเตอร์ไฟฟ้าที่ให้กำลังสูงสุด 44 แรงม้า พร้อมแบตเตอรี่ขนาด 28.2 กิโลวัตต์ชั่วโมง สามารถขับขี่ได้เป็นระยะทางสูงสุดราว 305 กิโลเมตรตามมาตรฐาน NEDC แต่ปัจจุบันยังไม่มีข้อมูลแน่ชัดว่าใช้ระบบส่งกำลังแบบใด และขับเคลื่อนด้วยล้อหน้าหรือล้อหลังกันแน่

     ส่วนราคาจำหน่ายของ Hengrun HRS1 ก็ถือว่าถูกมากๆ เนื่องจากมีราคาอยู่ที่ 49,800 หยวน หรือประมาณ 250,000 บาทเท่านั้น
 