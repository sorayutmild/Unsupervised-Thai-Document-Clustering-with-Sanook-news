รองผบช.น.สั่งสอบเพิ่มอาวุธปืนที่ พี ปรเมศวร์ ใช้ยิงฆ่า เอ นพปฎล หลังพบเจ้าของที่จดทะเบียนเป็นนักธุรกิจซึ่งเสียชีวิตไปแล้ว
ผู้สื่อข่าวรายงานว่า (27 ม.ค.) พ.ต.ท.วริดล ทับทิมดี พนักงานสอบสวนผู้ชำนาญการ สน.ทองหล่อ เผยว่า ในวันนี้ (28 ม.ค.) น้องสาวของนายปรเมศวร์ สิงห์โพธิ์ หรือ พี ปรเมศวร์ นักแสดงช่อง 3 ซึ่งตกเป็นผู้ต้องหา ฆ่านายนพปฎล อธิบาย หรือ เอ หุ้นส่วนร้านมิ้วส์ ผับดังย่านทองหล่อจนเสียชีวิต เมื่อวันที่ 17 ม.ค.ที่ผ่านมา จะเข้าให้ปากคำกับพนักงานสอบสวน โดยจะเน้นสอบนาทีเกิดเหตุที่กล้องวงจรปิดบันทึกภาพน้องสาวอยู่ในเหตุการณ์ยิงกันได้ ส่วนสำนวนคดีคืบหน้าไปมากแล้ว เพียงแต่รอวัตถุพยานต่างๆ เพื่อนำมาประกอบสำนวน เช่น หัวกระสุนปืน ผลผ่าพิสูจน์ศพ
ด้าน พล.ต.ต.อนุชัย เล็กบำรุง รอง ผบช.น. กล่าวว่า ที่ผ่านมาให้พนักงานสอบสวนตรวจสอบเส้นทางของปืนที่ผู้ต้องหานำมาใช้ก่อเหตุ เนื่องจากทราบว่าอาวุธปืนกระบอกนี้ตามหลักฐานแล้วเป็นชื่อของนายดำรงษ์ ซื่อพงษา ซึ่งเสียชีวิตไปแล้ว และตามกฎหมายแล้วอาวุธปืนพกสั้นยี่ห้อกล็อก เป็นอาวุธปืนพกสั้นอัตโนมัติมีคุณภาพสูง เจ้าหน้าที่ต้องตรวจสอบคุณสมบัติของผู้ขออนุญาตว่ามีวุฒิภาวะ ตำแหน่งหน้าที่การงานที่เหมาะสมหรือไม่
รอง ผบช.น. กล่าวต่อว่า เจ้าของเดิมเป็นนักธุรกิจที่มีไว้ใช้ป้องกันตัว แต่หากทายาทโอนผ่านต่อมายังผู้ต้องหา ทางนายทะเบียนไม่น่าจะอนุญาตโดยง่าย ดังนั้นจึงต้องตรวจสอบต่อไปว่าปืนกระบอกนี้มาอยู่กับผู้ต้องหาได้อย่างไร หากมีการซื้อขายและโอนทะเบียนกันแล้ว ทำถูกต้องตามกฎหมายหรือไม่ หากว่าไม่ถูกต้องก็ต้องดำเนินคดีเพิ่ม ร่วมถึงเพิกถอนทะเบียนปืนต่อไปด้วย