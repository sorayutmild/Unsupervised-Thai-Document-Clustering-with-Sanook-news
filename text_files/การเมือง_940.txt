นายอนุทิน ชาญวีรกูล หัวหน้าพรรคภูมิใจไทย โพสต์เมื่อเวลา 14.41 น. วันนี้ (15 พ.ค.) เป็นภาพที่ตนอยู่ในห้องพระ ที่มีพระพุทธรูปหลายองค์ และมีงาช้างสีขาว 1 คู่ ตั้งอยู่ และสวมเสื้อคอปกสีเหลือง ที่มีเลขไทย ๑๐ ปักที่อกซ้าย โดยเขียนคำบรรยายโพสต์มีความหมายว่า ตนจะยึดทางเลือกที่เป็นประโยชน์ต่อชาติ ศาสนา พระมหากษัตริย์ และประชาชน
"ชาติ ศาสนา พระมหากษัตริย์ ประชาชน ไปทางนี้แหละ ไม่มีหลงทาง" นายอนุทิน โพสต์

อย่างไรก็ตาม หลังจากโพสต์นี้เผยแพร่ออกไป ก็มีชาวเน็ตเข้าไปดูการแก้ไขโพสต์ พบว่า ตอนแรกสุด นายอนุทิน โพสต์เพียงแต่ "ชาติ ศาสนา พระมหากษัตริย์" โดยไม่มีประชาชนอยู่ในโพสต์ และเพิ่งเพิ่มเข้ามาทีหลัง จากนั้นจึงนำมาโพสต์แปะไว้ในคอมเมนต์ใต้โพสต์
 
ถึงอย่างนั้น ชาวเน็ตบางคนก็มองว่า นี่อาจเป็นการตั้งใจแก้ไขโพสต์ เพื่อส่งสัญญาณบางอย่างให้คนทั่วไปทราบ โดยไม่ต้องเสียเวลาชี้แจงใดๆ 
ทั้งนี้นายอนุทิน ชาญวีรกูล หัวหน้าพรรคภูมิใจไทย เกิดเมื่อวันที่ 13 ก.ย. 2509 เคยเป็นรัฐมนตรีช่วยว่าการกระทรวงสาธารณสุข และกระทรวงพาณิชย์ ในสมัยรัฐบาลอดีตนายกรัฐมนตรี นายทักษิณ ชินวัตร ก่อนถูกตัดสิทธิ์ทางการเมืองเป็นเวลา 5 ปี
ต่อมาเมื่อปี 2555 ก็ได้รับเลือกให้เป็นหัวหน้าพรรคภูมิใจไทย และได้รับการเลือกตั้งให้เป็นสมาชิกสภาผู้แทนราษฎร (ส.ส.) แบบบัญชีรายชื่อในการเลือกตั้งเมื่อวันที่ 24 มี.ค. ที่ผ่านมา