เปรียบเทียบ สเปค iPhone 5S vs Samsung Galaxy S4 (S IV) สมาร์ทโฟนเรือธง 2 รุ่น สูสีกันมากน้อยแค่ไหน ?
หลังจากที่ ทีมงาน techmoblog ได้สรุป เปรียบเทียบสเปค iPhone 5S vs Samsung Galaxy Note 3 กันไปแล้ว คราวนี้ เรามาเปรียบเทียบ iPhone 5S (ไอโฟน 5s) กับสมาร์ทโฟนตัวแรงอีกรุ่นจาก ซัมซุงกันบ้าง นั่นก็คือ Samsung Galaxy S4 (S IV) นั่นเอง (iPhone 5S vs Samsung Galaxy S4)

สำหรับ Samsung Galaxy S4 นั้น เปิดตัวครั้งแรก ตั้งแต่เดือนมีนาคม ที่ผ่านมา และถือว่า เป็น แอนดรอยด์โฟน ที่มีสเปคที่แรงที่สุดในตอนนั้นเลยก็ว่าได้ แน่นอนว่า เมื่อ iPhone 5S (ไอโฟน 5S) คู่แข่งรายหลัก เปิดตัวอย่างเป็นทางการ ทั้ง 2 รุ่นนี้ จึงถูกเปรียบเทียบกันอย่างหลีกเลี่ยงไม่ได้ มาดูกันว่า เมื่อนำ iPhone 5S มาเปรียบเทียบกับ Samsung Galaxy S4 จะมีสเปคแตกต่างกันมากน้อยแค่ไหน

iPhone 5S vs Samsung Galaxy S4 (S IV) : การออกแบบ และวัสดุที่ใช้

สำหรับวัสดุตัวเครื่องบน Samsung galaxy s4 นั้น ยังคงเหมือนกับ มือถือซัมซุง รุ่นอื่นๆ นั่นก็คือ ทำมาจากพลาสติกครับ ในขณะที่ iPhone 5S ทำมาจากอะลูมิเนียม ซึ่งให้ความแข็งแรง และทนทานมากกว่า ถึงแม้ว่า iPhone 5 จะได้รับข้อติชมในเรื่องของ ตัวเครื่องเป็นรอยได้ง่าย แต่คาดกันว่า น่าจะได้รับการปรับปรุงแล้วในรุ่นนี้
มาดูที่ขนาดหน้าจอกันบ้าง Samsung Galaxy S4 (S IV) นั้น มาพร้อมหน้าจอขนาด 5 นิ้ว ความละเอียดแบบ Full HD 1920 x 1080 พิกเซล แน่นอนว่า มีขนาดที่ใหญ่กว่า iphone 5s มากพอสมควร และน้ำหนักมากกว่าเล็กน้อย ส่วนเรื่องความหนาของตัวเครื่อง iPhone 5s มีขนาดที่บางกว่าครับ อยู่ที่ 7.6 มิลลิเมตร ในขณะที่ Samsung Galaxy S4 หนา 7.9 มิลลิเมตร ซึ่งถ้าถือใช้งานปกติ อาจจะมองได้ว่า ไม่ต่างกันมากนัก

ส่วนเรื่องสีสันตัวเครื่อง iPhone 5s มีให้เลือก 3 สี ได้แก่ Space Gray, Gold และ Silver ส่วน samsung galaxy note 3 มีให้เลือก 2 สี ได้แก่ สีขาว และ สีดำ แต่คาดว่า น่าจะเปิดตัวสีอื่นอีกในเร็วๆ นี้
iPhone 5S vs Samsung Galaxy S4 (S IV) : หน่วยประมวลผล

มาดูกันที่เรื่องของ หน่วยประมวลผลกันบ้างครับ iPhone 5S นั้น เป็น iPhone รุ่นแรกที่มาพร้อมกับชิป Apple A7 โดยถึงแม้ว่า ทาง Apple จะยังไม่เผยรายละเอียดว่า Apple A7 นั้น เป็นหน่วยประมวลผลแบบ Dual-Core Processor หรือ Quad-Core Processor แต่เชื่อกันว่า Apple A7 น่าจะเป็นหน่วยประมวลผลแบบ Dual-Core Processor ความเร็ว 1.7 GHz ซึ่งบางที Apple อาจจะกำหนดการ clock ไม่ถึง 1.7 GHz ครับ ส่วนหนึ่งเป็นเพราะช่วยประหยัดพลังงานนั่นเอง
โดยชิป Apple A7 นั้น ทาง Apple เผยว่า ประมวลผลได้เร็วกว่า ชิป Apple A6 บน iPhone 5 และ iPhone 5C ถึง 2 เท่าเลยทีเดียว นอกจากนี้ ยังรองรับการประมวลผลแบบ 64-bit อีกด้วย
นอกจากนี้ Apple A7 ยังมีชิป coprocessor อีกตัวหนึ่ง ที่มีชื่อว่า M7 ซึ่งทำหน้าที่ในการประมวลผลผ่านทางเซ็นเซอร์ accelerometer และ gyroscope ที่เกี่ยวข้องกับการเคลื่อนไหวโดยตรง ทำให้สามารถ track การเคลื่อนที่ของผู้ใช้ได้ โดยไม่สิ้นเปลืองพลังงานแบตเตอรี่แต่อย่างใด ซึ่งหลักๆ แล้ว ชิป M7 จะใช้กับ แอพฯ ที่เกี่ยวข้องกับ สุขภาพ หรือ การออกกำลังกายเป็นหลักครับ

ส่วน Samsung Galaxy S4 นั้น มาพร้อมกับชิปประมวลผลให้เลือกกันถึง 2 แบบ ซึ่งได้แก่
• ชิปเซ็ต Exynos 5 Octa ประกอบไปด้วย ซีพียู 2 ตัว ได้แก่ Quad-core Cortex-A15 processor ความเร็ว 1.6GHz และ Quad-core Cortex-A7 processor ความเร็ว 1.2GHz  • ชิปเซ็ต Qualcomm Snapdragon 600 ซึ่งเป็นซีพียูแบบ Quad-core processor ความเร็ว 1.9GHz
ซึ่งหน่วยประมวลผลที่ใช้บน Samsung Galaxy s4 นั้น ถ้าเปรียบเทียบกับ มือถือ แอนดรอยด์ รุ่นอื่นๆ ถือว่า เป็นสมาร์ทโฟนตัวแรงตัวหนึ่งเช่นกัน
iPhone 5S vs Samsung Galaxy S4 (S IV) : ระบบปฏิบัติการ

สำหรับระบบปฏิบัติการ (OS) ที่ใช้นั้น มีความแตกต่างกันครับ โดย Samsung Galaxy S4 เป็นระบบปฏิบัติการ Android 4.2 Jelly Bean ส่วนบน iPhone 5S เป็น iOS 7 ที่จะเปิดให้ผู้ใช้ทั่วไปได้ดาวน์โหลดกัน ในวันที่ 18 กันยายน ที่จะถึงนี้ ถ้าหากจะถามว่า OS ตัวไหนดีกว่า จริงๆ แล้วเป็นคำถามที่หาคำตอบไม่ได้ครับ เพราะขึ้นอยู่กับว่า ผู้ใช้ชื่นชอบ ระบบปฏิบัติการ ตัวใดมากกว่ากัน
iPhone 5S vs Samsung Galaxy S4 (S IV) : กล้อง

สำหรับคุณสมบัตินี้ ทั้ง Samsung Galaxy S4 และ iPhone 5S มีความแตกต่างกันอย่างชัดเจน เนื่องจาก galaxy s4 นั้น มาพร้อมกล้องด้านหลัง ความละเอียด 13 ล้านพิกเซลแล้ว ในขณะที่ กล้องด้านหลังบน iPhone 5S ยังคงมีความละเอียดอยู่ที่ 8 ล้านพิกเซล เท่า iPhone 5 แต่อย่าเพิ่งเข้าใจว่า ทุกอย่างจะเหมือนเดิมครับ เพราะ Apple ได้ชี้แจงแล้วว่า กล้องบน iPhone 5S นั้น คุณภาพดีกว่า iphone 5 เพราะได้ปรับปรุงฟีเจอร์หลายอย่าง ไม่ว่าจะเป็น
• เซ็นเซอร์ขนาดใหญ่ขึ้น • จุดพิกเซล มีขนาดอยู่ที่ 1.5 ไมครอน ซึ่งมีขนาดใหญ่กว่า iPhone 5 ทำให้ได้ภาพที่สว่าง และคมชัดมากกว่า หมดปัญหาเรื่องการถ่ายภาพในที่แสงน้อย นอกจากนี้ ยังตรวจจับการเคลื่อนไหวได้ดีกว่าเดิมอีกด้วย • รูรับแสงขนาด f/2.2 (ของเดิม f/2.4) • เพิ่มฟีเจอร์ Burst shot โหมดถ่ายภาพรัว และ Slo-Mo ถ่ายคลิปแบบ slow motion ที่ 120fps
iPhone 5S vs Samsung Galaxy S4 (S IV) : Touch ID เซ็นเซอร์สแกนลายนิ้วมือ
เรียกได้ว่า Touch ID หรือ เซ็นเซอร์สแกนลายนิ้วมือนั้น เป็นจุดเด่นของ iPhone 5S เลยก็ว่าได้ โดยเซ็นเซอร์ดังกล่าว ฝังอยู่ตรงปุ่ม Home ที่ได้รับการออกแบบใหม่ ต่อไป เวลาจะทำการปลดล็อค ไม่จำเป็นต้องใส่รหัส passcode แล้ว slide to unlock อีกต่อไปครับ เราสามารถแปะนิ้วที่ปุ่ม Home เพื่อปลดล็อคได้เลย
ส่วน Samsung Galaxy S4 (S IV) ยังไม่มี เซ็นเซอร์สแกนลายนิ้วมือครับ แต่คาดว่า เราน่าจะได้เห็นบน Samsung Galaxy S5 (S V) ซึ่งจะเปิดตัวในปีหน้า ก็เป็นได้

สำหรับการเปิดตัว iPhone 5S (ไอโฟน 5S) ในปีนี้ แม้ว่าเราจะไม่เห็นการเปลี่ยนแปลงในด้านการออกแบบ แต่ในเรื่องของซอฟท์แวร์นั้น ถือว่า ปรับปรุงไปมาก ซึ่ง iPhone 5S จะดีกว่า Samsung Galaxy S4 (S IV) หรือไม่นั้น ขึ้นอยู่กับผู้ใช้เป็นหลักครับว่า ชอบ สมาร์ทโฟนรุ่นใดมากกว่ากัน
 เรียบเรียงข้อมูลโดย : ทีมงาน techmoblog.com
 