ภรรยาเหลือเฟือ มกจ๊ก ผวาไม่ปลอดภัยอุ้มลูกชาย ร้องมูลนิธิปวีณาฯถูกตลกดังทุบตีรายวัน ให้เงินใช้วันละ2-3 ร้อยบาท
ผู้สื่อข่าวรายงานว่า ( 7 ต.ค.) เมื่อเวลา 14.00  น . น.ส.ตรีทิพยนิภา โนจา อายุ 28 ปี อาชีพแม่บ้าน พร้อม ด.ช.มิกซ์ อายุ 4 ปี บุตรชาย เดินทางเข้าพบนางปวีณา หงสกุล  ประธานมูลนิธิปวีณาหงสกุลเพื่อเด็กและสตรี และ พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล เพื่อร้องทุกข์ขอความช่วยเหลือกรณีถูกนายเจมศักดิ์ แจ้งทิพย์นาง หรือ เหลือเฟือ มกจ๊ก สามี ทำร้ายร่างกายโดยการทุบตีรายวัน
น.ส.ตรีทิพยนิภา กล่าวว่า ตนเองได้อยู่กินกับเหลือเฟือ มกจ๊ก มาเป็นเวลากว่า 6 ปี  ช่วงแรกสามีเป็นคนดีและเอาใจ แต่ต่อมาทุกครั้งที่กลับบ้านจะมีอาการเมามายตลอด บางครั้งก็ไม่กลับบ้าน เมื่อตนสอบถามก็จะอารมณ์ฉุนเฉียวและตบตีทำร้ายร่างกาย ตนก็ทนเรื่อยมาโดยหวังว่าสามีจะปรับตัวดีขึ้นเพื่อเห็นแก่ลูก แต่ก็ยังคงเกิดเหตุการณ์เช่นนี้เป็นประจำ พักหลังไล่ตนและลูกออกจากบ้าน ที่ผ่านมาให้ตนอยู่บ้านเป็นแม่บ้านให้เงินใช้ซื้อกับข้าวเลี้ยงลูกวันละ 2-3 ร้อยบาท บางวันก็ไม่ให้ ตนจึงไม่มีปัญญาที่จะไปไหนได้ 
"เมื่อวันที่ 28 ก.ย.ที่ผ่านมา ก็ถูกตบตีจนศีรษะปูดบวมฟกช้ำไปทั้งตัว และได้ไปแจ้งความที่ สน.คันนายาวไว้แล้ว แต่กลัวว่าจะไม่ปลอดภัยจึงขอให้ทางมูลนิธิช่วยเหลือให้ความเป็นธรรมด้วย" น.ส.ตรีทิพยนิภา กล่าว
ด้านนางปวีณา หลังทราบเรื่องได้ประสาน พ.ต.อ.ไพศาล วงศ์วัชรมงคล ผกก.สน.คันนายาว เพื่อช่วยดูแลเรื่องคดีอย่างเป็นธรรม ส่วน น.ส.ตรีทิพยนิภา และลูก มูลนิธิฯรับดูแลและเยียวยาตามขั้นตอนต่อไป