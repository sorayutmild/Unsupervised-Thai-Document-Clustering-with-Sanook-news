ผู้สื่อข่าวรายงานว่า เมื่อวันที่ 10 ก.ค. พล.ต.ต.กมลสันติ กลั่นบุศย์ ผบก.ภ.จว.กาญจนบุรี แถลงข่าวการจับกุมตัวนายพงษ์เพชร ทับทิมไทย อายุ 25 ปี นายมงคล ทับทิมไทย อายุ 19 ปี และนายคมสัน เบ็ญพาต อายุ 22 ปี พร้อมของกลางยาบ้าจำนวน 54,000 เม็ด รถยนต์กระบะยี่ห้อเชฟโรเลต สีบรอนซ์ทอง หมายเลขทะเบียน กต 6863 กาญจนบุรี และรถยนต์กระบะยี่ห้อ อีซูซุ ดีแม็กซ์ สีบรอนซ์ หมายเลขทะเบียน บพ 6411 กาญจนบุรี
โดยก่อนหน้านี้ ตำรวจพบรถยนต์กระบะยี่ห้อเชฟโรเลต สีบรอนซ์ทอง หมายเลขทะเบียน กต 6863 กาญจนบุรี มีนายคมสัน เบ็ญพาต อายุ 22 ปี เป็นคนขับ ท่าทางมีพิรุธ เจ้าหน้าที่จึงเรียกให้หยุดเพื่อขอตรวจค้น พบยาบ้าซุกซ่อนอยู่ตามจุดต่างๆ ของห้องเครื่องยนต์รวม 6 มัด นับรวมกันได้ 54,000 เม็ด เจ้าหน้าที่จึงคุมตัวมาสอบสวนขยายผลที่ สภ.สังขละบุรี และได้ซัดทอดไปยังผู้ร่วมขบวนการ คือ นายพงษ์เพชร และนายมงคล โดยขับรถยนต์กระบะยี่ห้อ อีซูซุ สีบรอนซ์ หมายเลขทะเบียน บพ 6411 กาญจนบุรี ล่วงหน้า เพื่อสำรวจเส้นทาง จึงได้วิทยุสั่งการให้เจ้าหน้าที่ตำรวจสกัดจับรถยนต์คันดังกล่าวเอาไว้ จึงคุมตัวผู้ต้องหาทั้งสองไว้ได้
ซึ่งก่อนแถลงข่าว นายพงษ์เพชร ทับทิมไทย ผู้ต้องหา ได้กล่าวถึงกรณีของ "น้องแก้ม" อายุ 13 ปี ที่ถูกนายวันชัย แสงขาว หรือ เกม อายุ 22 ปี ก่อเหตุข่มขืนแล้วฆ่า ก่อนโยนศพลงจากขบวนรถไฟตู้นอนที่กำลังเป็นข่าวโด่งดังว่า ตนนั่งดูข่าวอยู่ที่บ้านในช่วงเช้า คิดว่าคนร้ายที่ก่อเหตุโหดร้ายมาก ถึงแม้ตนจะเป็นคนเลว แต่เจอการกระทำของคนร้ายรายนี้ถือว่าเลวกว่า และหากบังเอิญไปพบกันข้างในคุก คงจะต้องเจอกันหน่อยและสมควรประหารชีวิตที่สุด
อย่างไรก็ตาม นายวันชัย แสงขาว หรือ เกม ผู้ต้องหาฆ่าน้องแก้ม ได้สารภาพว่า ก่อนเกิดเหตุได้เสพยาเสพติดและดื่มเบียร์กับเพื่อนร่วมงาน จนเริ่มมีอาการมึนเมาอย่างหนัก เมื่อเห็นน้องแก้มจึงเกิดอารมณ์ทางเพศจึงได้ก่อเหตุดังกล่าว