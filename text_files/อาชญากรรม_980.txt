วันที่ 7 ก.ค. ผู้สื่อข่าวรายงานว่า โรงพยาบาลปากชม อ.ปากชม จ.เลย ได้เผยคลิปวีดีโอจากกล้องวงจรปิดบันทึกภาพวัยรุ่นสองกลุ่ม ซึ่งมีเรื่องชกต่อยกันที่ร้านคาราโอเกะในอ.ปากชม จนเป็นเหตุให้ต้องเข้ามารักษาที่รพ. เมื่อเวลา 00.46 น. ของเช้าวันที่ 5 ก.ค. ที่ผ่านมา แต่คู่อรินั้นได้ตามมาถึงรพ. พร้อมมีการไล่ฟัน ยิงปืน ค้นห้องทุกห้องในรพ. จนสร้างความหวาดกลัวให้กับเจ้าหน้าที่รพ.และคนไข้เป็นอย่างมาก
นางพยาบาล รพ.ปากชม ซึ่งอยู่ในเหตุการณ์ เล่าว่า พยาบาลได้รับคนเจ็บที่มีเหตุทะเลาะวิวาทมาจากร้านคาราโอเกะในปากชม ได้รับบาดเจ็บศีรษะแตกมารักษาที่ห้องฉุกเฉิน (ER) และเพื่อนผู้บาดเจ็บก็มาจอดจักรยานยนต์รออยู่หน้าห้องฉุกเฉิน
จากนั้นกลุ่มคู่อริที่ทะเลาะกันจากร้านคาราโอเกะ ได้ขับกระบะพร้อมกับพวกประมาณ 15-20 คน ตามมา โดยพกอาวุธครบมือ ทั้งมีดและปืน จากนั้นเพื่อนผู้ได้รับบาดเจ็บที่กำลังรออยู่ที่จยย. ก็วิ่งหนีเข้าไปในรพ. และคู่อริที่ขับกระบะตามมาก็ได้กรูตามกันเข้าไป
ต่อมา กลุ่มวัยรุ่นที่มากัน 15-20 คน ได้เดินไปค้นหาคู่อริตามห้องทุกห้องในโรงพยาบาล ทั้งห้องสุขศึกษา ห้องบัตร ห้องพักพยาบาลเวร พร้อมยิงปืนคู่ 2 นัด จนกระทั่งผ่านไปประมาณ 1 ชั่วโมง วัยรุ่นทั้ง 15-20 คน จึงหนีจากไปเหมือนไม่มีอะไรเกิดขึ้น
ทั้งนี้ ขณะเกิดเหตุ พยาบาลหลายคนได้พยายามโทรศัพท์ไปหาเจ้าหน้าที่ตำรวจ สภ.ปากชม 3-4 ครั้ง แต่ไม่สามารถติดต่อได้ และขณะนี้ยังไม่สามารถนำตัววัยรุ่นกลุ่มนี้ มาลงโทษตามกฎหมายได้เช่นกัน
ล่าสุด พ.ต.อ.เอกพงษ์ พลมณี ผกก. สภ.ปากชม กล่าวว่า ขณะนี้ได้ทำการจับตัวผู้ต้องหา ที่ก่อเหตุในโรงพยาบาลอำเภอปากชมไว้ได้แล้ว เป็นเยาวชน อายุประมาณ 15-18 ปี ทั้งหมด 12 คน โดยตั้งข้อหาบุกรุกในเวลากลางคืน และบุคคลที่มีอาวุธปืนที่ ยิงปืนในโรงพยาบาล ก็ถูกตั้งข้อหายิงปืนในที่สาธารณะ และเรียกผู้ปกครองมารับทราบทั้งหมดแล้ว
โดยเบื้องต้นขณะนี้ ในเรื่องที่มีการติดต่อหรือโทรศัพท์ไปหา สภ.ปากชม แต่ไม่ติดนั้น เป็นเพราะที่อำเภอปากชมนั้น ระบบเครือข่ายโทรศัพท์ ไม่เสถียรซึ่งในบางครั้งทำให้โทรศัพท์ไม่ค่อยติด จะเร่งปรับปรุงในเรื่องนี้ และจะให้สายตรวจไปประจำบริเวณ ตู้สี่แยกเทศบาลปากชมเพื่อคอยตรวจสอบ อีกจุดหนึ่ง หวังว่าจะลดการเกิดเหตุการณ์เช่นนี้
