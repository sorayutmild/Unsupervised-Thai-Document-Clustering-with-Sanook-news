
ณ จุดหนึ่งของชีวิต คุณอาจต้องเจอกับการที่ญาติหรือเพื่อนสนิทมาขอความช่วยเหลือเรื่องเงิน บางคนอาจจะมองว่า เรื่องแบบนี้ต้องปฏิเสธเท่านั้น เพราะโอกาสที่จะได้รับเงินคืนช่างน้อยเหลือเกิน แต่หลาย ๆ คนมักจะมีน้ำใจเป็นพิเศษต่อญาติมิตรที่รัก เมื่อไรที่คุณไม่สามารถปฏิเสธการให้ญาติยืมเงินได้ อย่างน้อยที่สุดควรหลีกเลี่ยง 3 สิ่งนี้ครับ
1.ลืมบอกสามี/ภรรยา
หากคุณแต่งงานแล้ว อย่าให้ญาติหรือใครยืมเงินโดยไม่บอกคู่ครองของคุณก่อน สำหรับคนที่ใช้ชีวิตคู่ด้วยกัน เรื่องเงินถือเป็นความรับผิดชอบร่วมกันและการให้ยืมเงินก็เป็นสิ่งที่คู่ชีวิตของคุณควรรับรู้ด้วย การไม่พูดคุยกันเวลาตัดสินใจเรื่องเงิน ๆ ทอง ๆ เช่น การให้ญาติยืมเงินอาจทำให้เกิดปัญหาในชีวิตคู่ได้
สามีหรือภรรยาของคุณจะต้องได้ทราบว่า คุณกำลังให้ใครยืมเงิน เป็นจำนวนเงินเท่าไร แล้วทำไมถึงยืม เขาหรือเธออาจไม่เห็นด้วย ไม่ว่าจะด้วยเหตุผลใดก็ตาม แต่นั่นหมายความว่า คุณอาจต้องปฏิเสธไม่ให้ญาติคนนั้นยืมเงิน อย่างไรก็ดี คุณก็ยังช่วยญาติของคุณในการหาแหล่งความช่วยเหลือจากที่อื่นได้
2.ไม่จดสัญญากันไว้
เมื่อคุณให้ญาติยืมเงิน ควรมีการจดสัญญาเพื่อเป็นการประกันว่าคุณจะได้เงินคืนกลับมาด้วย โดยเฉพาะอย่างยิ่งเมื่อให้ยืมเป็นเงินจำนวนมาก อย่างน้อยๆ ให้เขียนสัญญาบ่งบอกว่าเงินที่ยืมไปเท่าไร การจ่ายคืนจะจ่ายอย่างไร และต้องจ่ายคืนทั้งหมดก่อนวันไหน และระบุด้วยว่ามีการคิดดอกเบี้ยกันไหมด้วย
คุณอาจจะให้ทนายมาเซ็นสัญญาให้เลยก็ได้ หรือนำเอกสารไปที่ศาลแล้วทำให้สัญญานั้นเป็นสัญญาอย่างเป็นทางการ แม้การทำแบบนี้อาจทำให้คุณกับญาติรู้สึกอึดอัด แต่การมีสัญญาอย่างเป็นทางการแบบนี้นอกจากจะมีประโยชน์ต่อตัวคุณเองแล้ว ยังเป็นประโยชน์ต่อตัวญาติอีกด้วย
3.ให้ญาติใช้บัตรเครดิต
อย่าให้สมาชิกในครอบครัวหรือญาติ ๆ ใช้บัตรเครดิตของคุณโดยเด็ดขาด! บัตรเครดิตของคุณก็ควรจะเป็นของคุณ และการซื้อสินค้าและบริการอะไรก็ตามถือเป็นความรับผิดชอบของคุณ หากจะให้ญาติยืมเงินควรให้ในรูปของเงินสดหรือเช็คจะดีกว่า ตัวเงินจะได้จับต้องได้
จำไว้เสมอว่า เมื่อคุณให้สมาชิกในครอบครัวหรือญาติยืมเงิน คุณอาจไม่ได้เห็นเงินก้อนนั้นกลับคืนมาอีกเลย เพราะพวกเขาอาจจะถือว่าคุณให้เป็นของขวัญและรู้สึกว่าไม่จำเป็นต้องคืนเงินแก่คุณ ดังนั้น คุณควรคิดดูให้ดีก่อนด้วยว่า คุณมีความสามารถที่จะให้พวกเขายืมเงินจริง ๆ หรือเปล่าหากเกิดการผิดสัญญา คุณจะเดือดร้อนไหม
บางคนอาจจะบอกว่า เวลามีญาติมาขอยืมเงิน "ไม่ให้" เป็นการกระทำที่ดีที่สุด แต่พูดง่ายกว่าทำใช่ไหมล่ะครับ เพราะคุณคงไม่อยากทิ้งให้ญาติหรือเพื่อนสนิทตัวเองเดือดร้อนเวลาเขาต้องการความช่วยเหลือ แม้ว่าท้ายที่สุดคุณอาจไม่ได้รับเงินกลับคืนมา ยังไงคุณก็ควรตัดสินใจด้วยสมองนะครับ อย่าลืมคิดให้ถี่ถ้วนก่อน จะได้ไม่โดนเอาเปรียบ คุณสามารถอ่านบทความด้านการเงินอื่นๆ ได้ที่บล็อกของ MoneyGuru ครับ