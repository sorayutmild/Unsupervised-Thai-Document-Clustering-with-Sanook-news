
"มิตร มิตรชัย" ถูกศาลสั่งพิพากษาจำคุก 6 ปี ชดเชยเงิน 27 ล้านบาท คืนสาวใหญ่ที่หลอกเงิน เจ้าตัวโร่ขอประกันตัว
(8 ส.ค.) ผู้สื่อข่าวรายงานว่า เมื่อช่วงบ่ายที่ผ่านมา นายคีรีรัก สมณะบารมี หรือ มิตร มิตรชัย น้องชายของดาราและลิเกชื่อดัง ไชยา และ แอน มิตรชัย ได้เดินทางมายังศาลจังหวัดธัญบุรี จ.ปทุมธานี พร้อมกับทนายความ เพื่อฟังคำพิพากษาคดีฉ้อโกง ซึ่งมี นางสาวรัญชิตา สิทธาเตชานนท์ หรือ ปุ้ย เป็นเป็นโจทก์
ศาลจังหวัดธัญบุรี ได้อ่านคำพิพากษาคดีคำ อ.6241/2558 โดยมีคำสั่งให้จำคุก 6 ปี แก่ มิตร มิตรชัย พร้อมกับชดใช้เงินแก่โจทย์เป็นจำนวน 27 ล้านบาท โดยไม่รอลงอาญา เนื่องจากหลักฐานต่างๆ ให้การสนับสนุนว่าเข้าข่ายเป็นการฉ้อโกงผู้อื่น
ทั้งนี้ ศาลเล็งเห็นว่า มิตร มิตรชัย ไม่มีท่าทีหลบหนีคดีและให้การเป็นประโยชน์มาโดยตลอด จึงได้มีการพิจารณาลดโทษลงให้เหลือ 1 ใน 3 ซึ่งหลังจากคำพิพากษาแล้ว มิตร มิตรชัย ได้ดำเนินการยื่นหลักฐานขอประกันตัว ก่อนจะได้รับอนุญาต
สำหรับคดีดังกล่าว สืบเนื่องจากข่าวอื้อฉาว เมื่อหญิงสาวที่เสียหาย พี่ปุ้ย ได้ออกมาแฉกับสื่อว่า มิตร มิตรชัย มีพฤติกรรมที่หลอกลวงให้มีความสัมพันธ์ ก่อนจะให้ผู้เสียหายร่วมออกเงินลงทุนในหลายๆ ส่วน เช่น จัดตั้งคณะลิเก หรือ ทำมิวสิกวิดีโอ รวมมูลค่าความเสียหายไม่ต่ำกว่า 35 ล้านบาท โดยยืนยันว่าไม่ใช่เป็นการให้เพราะเสน่หา จึงมีการยื่นฟ้องร้องดำเนินคดีดังกล่าว