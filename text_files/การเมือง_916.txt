วันนี้ที่กระทรวงกลาโหม พล.อ.อ.สุกำพล สุวรรณทัต รัฐมนตรีว่าการกระทรวงกลาโหม แถลงข่าวชี้แจงข้อเท็จจริงตามเอกสาร ในกรณีที่ นายอภิสิทธิ์ เวชชาชีวะ หัวหน้าพรรคประชาธิปัตย์ ใช้เอกสารเท็จในการเกณฑ์ทหาร โดยเมื่อตรวจสอบถือว่าครบถ้วนทั้งเอกสารและพยานบุคคลในเหตุการณ์ ทั้งนี้พบว่าการดำเนินการบรรจุเข้ารับราชการเป็นอาจารย์โรงเรียนนายร้อย จปร. และการขึ้นทะเบียนทหารกองประจำการ สด.3 ของนายอภิสิทธิ์นั้น มีการใช้เอกสารเท็จจำนวน 2 ฉบับ คือใบรับรองการผ่อนผันการเข้าทหารเกณฑ์ และเอกสารใบสำคัญแบบ สด.9 แทนฉบับที่ชำรุดสูญหาย อย่างไรก็ตาม พล.อ.อ.สุกำพล ยืนยันด้วยว่า ไม่มีนักการเมืองเข้ามาเกี่ยวข้องอย่างแน่นอน
ด้านนายอภิสิทธิ์ เวชชาชีวะ หัวหน้าพรรคประชาธิปัตย์ กล่าวตอบโต้ พล.อ.อ.สุกำพล สุวรรณทัต รัฐมนตรีว่าการกระทรวงกลาโหม ที่นำหลักฐานยืนยันการไม่ได้รับคัดเลือกทหาร มาแถลงข่าวต่อสื่อมวลชน โดยนายอภิสิทธิ์ ยอมรับว่าไม่ได้รับการคัดเลือกทหาร หรือเกณฑ์ทหารจริง แต่ได้ใช้สิทธิ์ผ่อนผันเพื่อไปศึกษาต่อ และเข้าสมัครรับราชการทหารที่โรงเรียนนายร้อย จปร. ซึ่งการกล่าวหาดังกล่าวไม่ได้รับการคัดเลือกทหารจึงไม่มีความหมาย ซึ่งเรื่องนี้ได้ฟ้องร้องดำเนินคดีกับ นายจตุพร พรหมพันธุ์ แกนนำกลุ่ม นปช. ไปแล้ว และคดีอยู่ในชั้นการสืบพยานจึงไม่อยากให้ความเห็นมาก ทั้งนี้นายอภิสิทธิ์ยังมั่นใจอีกว่า การแถลงข่าววันนี้ของ พล.อ.อ.สุกำพล เพราะมีคำสั่งทางการเมือง