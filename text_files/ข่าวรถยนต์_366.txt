     โดยส่วนมากแล้วเราคงสังเกตข้อมูลที่ปรากฏบนแก้มยางเพียงไม่กี่อย่าง เช่น ยี่ห้อ-รุ่น, ขนาดยาง และเดือนปีที่ผลิตเท่านั้น (>>อ่านวิธีเช็คเดือนและปีที่ผลิตยาง) แต่รู้หรือไม่ว่าบริเวณแก้มยางยังมีสัญลักษณ์ "รูปสามเหลี่ยม" ที่มีประโยชน์และช่วยเพิ่มความปลอดภัยในการใช้งานอีกด้วย
     สัญลักษณ์รูปสามเหลี่ยมบนแก้มยางนั้น เป็นการชี้ไปยังตำแหน่งของ "สะพานยาง" หรือ "Tread Wear Indicator" ซึ่งเป็นปุ่มนูนที่ปรากฏอยู่ในร่องยางเพื่อใช้เป็นตัวชี้วัดว่าถึงเวลาเปลี่ยนยางเส้นใหม่แล้วหรือยัง โดยหากดอกยางอยู่ในระดับเดียวกับสะพานยางแล้วล่ะก็ นั่นแปลว่ายางเส้นนั้นๆ ถูกใช้งานจนดอกยางสึกจนถึงระดับที่ไม่สามารถรีดน้ำได้อย่างมีประสิทธิภาพตามที่ผู้ผลิตยางกำหนดไว้

     นอกจากนี้ สัญลักษณ์รูปสามเหลี่ยมของยางแต่ละยี่ห้ออาจแตกต่างกันออกไป บางยี่ห้ออาจใช้เป็นสัญลักษณ์คำว่า "TWI" ซึ่งย่อมาจาก Tread Wear Indicator หรือบางยี่ห้ออาจจะไม่มีสัญลักษณ์ใดๆ เลย แต่ยังคงสามารถสังเกตตำแหน่งของสะพานยางได้ตามปกติ
     อย่างไรก็ดี ผู้ใช้รถควรตรวจสอบสภาพยางโดยรวมควบคู่กันไปด้วย เพราะบางครั้งยางที่หมดสภาพไม่ได้แปลว่าดอกยางจะต้องสึกถึงสะพานยางเท่านั้น แต่หากพบว่ายางมีการรอยแตก รอยฉีก ดอกยางด้านใน-ด้านนอกสึกไม่เท่ากัน ฯลฯ เหล่านี้ก็แปลว่าควรรีบเปลี่ยนยางเส้นใหม่เช่นกัน
     รู้แบบนี้ลองสังเกตยางของรถคุณดูว่ามีสัญลักษณ์เหล่านี้หรือไม่กันดีกว่าครับ
 