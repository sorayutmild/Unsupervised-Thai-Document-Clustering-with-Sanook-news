หัวหน้าปชป. เดินทางยื่นหนังสือเสนอแนะ นายกฯ แก้น้ำท่วม ที่ ศปภ.  ยิ่งลักษณ์ รับด้วยตนเองพร้อมเยี่ยมปชช.ที่ ศูนย์อพยพม.ธรรมศาสตร์ รังสิตด้วย 
นายอภิสิทธิ์ เวชชาชีวะ หัวหน้าพรรคประชาธิปัตย์ และผู้นำฝ่ายค้านในสภาผู้แทนราษฎร เดินทางมายังศูนย์รับบริจาคและอพยพผู้ประสบภัยน้ำท่วมมหาวิทยาลัยธรรมศาสตร์ ศูนย์รังสิต เพื่อติดตามปัญหา และความเดือดร้อนของผู้อพยพ
ทั้งนี้ นายอภิสิทธิ์ ได้รับฟังปัญหาจากประชาชน เพื่อนำข้อมูลและปัญหาต่างๆ เสนอต่อคณะรัฐมนตรีเงาและรัฐบาลในโอกาสต่อไป นอกจากนี้ นายอภิสิทธิ์ ได้นำที่นอน เต็นท์ เสื่อปูนอน อาหารแห้ง มาบริจาคให้กับผู้อพยพครั้งนี้ด้วย
นอกจากนี้ นายอภิสิทธิ์ ได้เสนอแนะให้รัฐบาลมีวิธีการแก้ไขปัญหาอุทกภัยส่วนหน้าดีกว่านี้ ส่วนเรื่องของพื้นที่อพยพที่มหาวิทยาลัยธรรมศาสตร์ ศูนย์รังสิตนั้น มีการจัดการที่ดีแต่ห่วงพื้นที่เหลือน้อย จึงเห็นว่าควรใช้คลังขนส่งสินค้าของท่าอากาศยานดอนเมืองด้วย ในส่วนของการจัดทำงบประมาณปี 2555 นั้น ควรมีการปรับปรุงเพื่อให้สอดคล้องกับปัญหาอุทกภัยที่เกิดขึ้น
จากนั้น นายอภิสิทธิ์ ได้เดินทางมายังศูนย์ปฏิบัติการช่วยเหลือผู้ประสบอุทกภัย (ศปภ.) เพื่อติดตามข้อมูลและเสนอแนะการแก้ไขปัญหา โดยมี น.ส.ยิ่งลักษณ์ ชินวัตร นายกรัฐมนตรี เดินทางมารับหนังสือด้วยตัวเอง จากนั้นได้เข้าร่วมประชุมและติดตามสถานการณ์น้ำท่วมในพื้นที่กรุงเทพมหานคร
 