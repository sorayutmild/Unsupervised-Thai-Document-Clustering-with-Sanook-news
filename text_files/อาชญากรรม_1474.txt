ขอขอบคุณภาพจาก รายการเรื่องเล่าเช้านี้
ผู้สื่อข่าวรายงานว่า (13 ก.พ.) สภ.หนองปรือ จ.ชลบุรี รับแจ้งเหตุมีการฆ่ากันตายที่ บ้านเลขที่ 114 ซอย 9 เขาตาโล หมู่ 10 ต.หนองปรือ อ.บางละมุง จ.ชลบุรี ที่เกิดเหตุบริเวณหน้าประตูเพิงพัก พบศพนายธงชัย สนั่นเมือง อายุ 40 ปี อาชีพช่างทำรางน้ำฝน สภาพนุ่งกางเกงยีนส์ขายาว ไม่สวมเสื้อ นอนเสียชีวิตอยู่ในสภาพคอหัก คิ้ว และใต้คางแตกเป็นแผลฉกรรจ์ โดยมีเศษกระเบื้อง เหล็กอลูมิเนียมตกอยู่ เจ้าหน้าที่จึงเก็บไว้เป็นหลักฐาน
ด้านคนร้ายไม่ได้หนีไปไหน แต่กลับเดินเข้าไปดูโทรทัศน์อย่างสบายใจในเพิงพัก ที่ปลูกอยู่ติดกัน เจ้าหน้าที่จึงทำการจับกุม นายชนะชัย สนั่นเมือง อายุ 32 ปี เป็นหลานชายแท้ๆ ของนายธงชัย และเบื้องต้นยังอยู่ในอาการเมาสุรา ให้การไม่รู้เรื่อง
จากการสอบสวน น.ส.พนิดา มังคะดารา อายุ 21 ปี ให้การว่า ก่อนเกิดเหตุผู้ตายได้นั่งดื่มสุราอยู่ในเพิงพัก ส่วนนายชนะชัย ผู้ก่อเหตุ ก็นั่งดื่มสุราอยู่ห้องข้างๆ จากนั้นผู้เป็นอาได้เดินไปที่หน้าห้องและพูดบ่นนายชนะชัย ว่าไม่ยอมช่วยกันทำมาหากิน เป็นเหตุให้นายชนะชัยไม่พอใจ เดินออกมาต่อว่าผู้ตาย ก่อนทั้งคู่จะทะเลาะวิวาทมีปากเสียงกันอย่างหนัก
จากนั้นได้ลงมือก่อเหตุโดยกระชากลากคอผู้ตายมาที่บริเวณหน้าบ้าน และคว้าเหล็กและกระเบื้องเป็นอาวุธในการทำร้าย เมื่อผู้ตายนอนอยู่ที่พื้น นายชนะชัยได้เตะเสยปลายคางผู้ตายอย่างจัง จนกระทั่งเสียชีวิตดังกล่าว
ทั้งนี้ จากการสอบประวัตินายชนะชัย ทราบว่า เคยต้องโทษคดีพยายามฆ่า และวิ่งราวทรัพย์ โดยเพิ่งพ้นโทษออกมาได้เพียง 1 ปี และปัจจุบันไม่ได้ประกอบอาชีพใดๆ เบื้องต้น เจ้าหน้าที่ได้ควบคุมตัวนายชนะชัย ไปดำเนินคดีต่อไป