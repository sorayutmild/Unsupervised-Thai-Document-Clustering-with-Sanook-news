The Bangkok Insight รายงานว่า แกนนำพรรคเพื่อไทยติดตามผลการนับคะแนนเลือกตั้งอย่างใกล้ชิด และต่างแปลกใจที่พรรคพลังประชารัฐ (พปชร.) มีคะแนนเสียงเกินความคาดหมาย ทำให้ขณะนี้ ยังไม่เริ่มประสานงานกับพรรคการเมืองอื่นเพื่อจัดตั้งรัฐบาล โดยจะรอผลคะแนนที่ชัดเจนออกมาก่อน แล้วค่อยประสานกับพรรคการเมืองต่างๆ
แกนนำพรรคประเมินว่า ถ้าพรรคฝ่ายประชาธิปไตยอย่างพรรคเพื่อไทย พรรคอนาคตใหม่ พรรคเสรีรวมไทย พรรคประชาชาติ และพรรคเพื่อชาติ คะแนนรวมกันไม่ถึง 251 เสียง คงจะจัดตั้งรัฐบาลยาก คงต้องให้พรรคพลังประชารัฐจัดตั้งรัฐบาล เพราะมีอำนาจต่อรองทุกอย่างสูงกว่าพรรคการเมืองอื่นๆ
The Bangkok Insight
หากเป็นไปตามโพลหลายสำนักที่ออกมา คะแนนของพรรคเพื่อไทย อนาคตใหม่ ประชาชาติ เสรีรวมไทย ชาติไทยพัฒนา และชาติพัฒนา จะมีคะแนนรวมกันประมาณ 270 แต่พรรคชาติไทยพัฒนา และพรรคชาติพัฒนา จะไม่ร่วมกับพรรคเพื่อไทยร่วมจัดตั้งรัฐบาล จะทำให้เสียงเหลืออยู่ที่ 250 เศษ ซึ่งเป็นเสียงที่ฉิวเฉียดมาก หากรูปการณ์ออกมาเช่นนี้เชื่อว่า พรรคเพื่อไทยจะตั้งรัฐบาลไม่ได้ ทางพรรคพลังประชารัฐจะได้เป็นรัฐบาลต่อ แต่ก็มีความเสี่ยงเวลาพิจารณากฎหมายในสภาฯ โดยเฉพาะ พ.ร.บ.งบประมาณรายจ่ายประจำปี อาจไม่ผ่านสภาได้ จึงเชื่อว่าจะดึงเกมในการจัดตั้งรัฐบาลออกไปจนกว่าจะได้เสียงที่พอใจสามารถทำงานในสภาฯ ได้อย่างปลอดภัยก่อนแล้วค่อยจัดตั้งรัฐบาล