เมื่อวันที่ 21 ส.ค.ที่ผ่านมา รายการประเด็นเด็ด 7 สี ทางสถานีโทรทัศน์กองทัพบกช่อง 7 เผยแพร่สกู๊ปชีวิต อุ้ยอ้าย ชฎาธร แดงใส อดีตดารานางแบบดัง อายุ 44 ปี ที่ปัจจุบันทิ้งอาชีพหญิงขายบริการ ในอาบ อบ นวด หันไปยึดอาชีพแม่บ้านทำความสะอาดศูนย์การค้าแห่งหนึ่งโดยเธอเผยว่าทุกวันนี้ มีความสุขที่สุดกับการอยู่อย่างพอเพียง
อดีตนักแสดงสาวเคยเล่าประวัติชีวิตตัวเองไว้ว่า เธอเป็นชาวอำเภอมวกเหล็ก จังหวัดสระบุรี ครอบครัวมีอาชีพทำไร่ข้าวโพด แม่ตาย ส่วนพ่อหายสาปสูญไป จึงมาอาศัยอยู่กับป้าที่กรุงเทพฯ เมื่ออายุประมาณ 17 ปี มีคนมาชักชวนให้ไปเล่นมิวสิกวีดิโอเพลงของวง สาว สาว สาว จึงไม่ได้เรียนหนังสือต่อ และเป็นจุดเริ่มต้นเข้ามาสู่แวดวงบันเทิง
เธอยังเล่าด้วยว่าในช่วงที่ใช้ชีวิตอยู่ในวงการบันเทิง มีคนมาชวนให้ไปนั่งกินข้าวกับนักธุรกิจและนักการเมืองชื่อดังหลายคน นอกจากนี้ยังมีคนติดต่อให้ไปร่วมหลับนอนกับนักการเมืองคนดัง ระดับประเทศคนหนึ่งที่ฮ่องกงเป็นเวลา 2 วัน ได้ค่าตัวมากถึง 1 แสนบาท ไม่นานก็มีเสี่ยคนหนึ่งมาเลี้ยงดูให้เงินใช้อยู่ประมาณ 1 ปี ก็เลิกร้างกันไปอีก ช่วงที่เที่ยวเตร่กลางคืนเคยติดยาและถูกเพื่อนเอายาอี ยาเค มาฝากจนถูกตำรวจจับ คดีรอลงอาญา ทำให้ชีวิตเริ่มถลำเข้าสู่มุมมืด จะหันกลับไปใช้ชีวิตในวงการบันเทิงก็ไม่ได้เพราะชื่อเสียงเน่าเสียไปแล้ว หลังจากนั้นเธอจึงยึดอาชีพเป็นหมอนวด โดยการเป็นนางทางโทรศัพท์ก่อนที่จะมาประจำสถานอาบอบนวดแห่งหนึ่ง
ชีวิตปัจจุบันของเธอคือการยึดอาชีพแม่บ้านศูนย์การค้าแห่งหนึ่งในกรุงเทพมหานคร ซึ่งเธอบอกว่าเป็นช่วงชีวิตที่มีความสุขกับการได้อยู่อย่างพอเพียง เธอยังบอกด้วยว่าที่ผ่านมาไม่เคยน้อยใจในโชคชะตา แต่เจ็บใจตัวเองที่ประพฤติตัวอย่างที่ผ่านมา "ทุกสิ่งเราทำตัวเอง ประพฤติตัว มันก็เป็นอย่างนี้" 
อย่างไรก็ตามสิ่งที่เธอภูมิใจและมีความสุขที่สุดในตอนนี้คือการที่เธอได้เรียกค่าของความเป็นคนกลับคืนมา "เราสามารถเรียกกลับคืนมาได้ มีศักดิ์ศรีในตัวเอง เรารู้แล้วว่าถ้าเราอยู่อย่างพอเพียง เราก็อยู่ได้ ทุกวันนี้แค่กินอิ่มนอนหลับ ก็สุขใจแล้ว"
ขอบคุณภาพจากรายการประเด็นเด็ด 7 สี และบริษัททีวีบูรพา