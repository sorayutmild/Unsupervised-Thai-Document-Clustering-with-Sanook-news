ถือเป็นข่าวช็อกในวงการวอลเลย์บอล เมื่อมีรายงานข่าวจากสื่อแดนโสมหลายสำนักว่า โก ยู-มิน นักตบลูกยางสาวชาวเกาหลีใต้ ได้เสียชีวิตแล้วในวัยเพียง 25 ปี หลังมีคนพบศพเธอในบ้านพักเมื่อวันศุกร์ที่ 31 กรกฎาคม ที่ผ่านมาโดยเจ้าหน้าที่ตำรวจเมืองกวางจู ที่ไปถึงที่เกิดเหตุเผยว่าไม่มีร่องรอยการก่ออาชญากรรม และมีสิ่งบ่งชี้ว่ามีการบุกรุกจากบุคคลภายนอกเข้าไปในตัวบ้าน ทำให้สรุปสาเหตุการตายว่าเป็นการฆ่าตัวตายของเธอเองสำหรับ โก ยู-มิน ถือเป็นนักกีฬาที่มีแฟนคลับมากคนหนึ่งเนื่องจากหน้าตาดี และฝีมือในการเล่นจัดว่าไม่ธรรมดา โดยเธอเริ่มเล่นวอลเลย์บอลอย่างจริงจังเมื่อตอนเรียนประถมศึกษาปีที่ 6 ก่อนที่จะพา โรงเรียนมัธยมหญิงแดกู คว้าแชมป์ระดับประเทศ CBS Cup ในปี 2013 ด้วยผลงานในครั้งนั้นทำให้เธอได้รับการเซ็นสัญญาเป็นนักกีฬาอาชีพกับ ซูวอน ฮุนได อีแอนด์ซี ฮิลล์สเตท สโมสรดังในบ้านเกิด ซึ่งเธอก็ไม่ทำให้ต้นสังกัดต้องผิดหวังด้วยการพาทีมคว้าแชมป์ลีกในฤดูกาล 2015–16 รวมถึงแชมป์ KOVO Cup ในปี 2014 และ 2019อย่างไรก็ตามเส้นทางของเธอก็มาสะดุดลงในฤดูกาล 2019-2020 เมื่อถูกเปลี่ยนบทบาทจากผู้เล่นตำแหน่งหัวเสา ไปเป็นตัวรับอิสระ ก่อนมีปัญหากับต้นสังกัดถึงขั้นหนีออกจากทีมโดยไม่ได้รับอนุญาต ทั้งที่การแข่งขันในลีกยังไม่จบ ก่อนที่ทางสโมสรได้ลบข้อมูลของเธอ และรูปในโซเชียลหมดเกลี้ยง จนเมื่อวันที่ 1 พฤษภาคม ที่ผ่านมา ทางสโมสรมีการนัดเจรจากับเธอแต่สุดท้ายก็ล้มเหลว เมื่อเธอไม่ยอมกลับมาร่วมทีมอีกครั้งทำให้เธอกลายเป็นนักวอลเลย์บอลไร้สังกัด และไม่มีสโมสรลงเล่นจนกว่าจะเปิดฤดูกาลใหม่ แต่แล้วก็มาเกิดเรื่องน่าเศร้าขึ้นเสียก่อน โดยทางตำรวจคาดว่าเธอคงมีปัญหาในเรื่องของโรคซึมเศร้าประกอบด้วย จึงทำให้ตัดสินใจจบชีวิตตัวเองลงแบบนี้หลังเจอปัญหารุมเร้ามาอย่างต่อเนื่อง
