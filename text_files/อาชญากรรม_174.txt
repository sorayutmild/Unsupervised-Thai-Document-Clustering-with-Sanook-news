คนร้ายอุกอาจ ลอบยิงสังหารลูกชายนายตำรวจนามสกุล "เปาอินทร์" ถึงหน้าบ้าน ขณะกำลังอุ้มเล่นกับลูกสาวขวบเศษ ญาติเชื่อปมทวงหนี้ 10 ล้าน
เมื่อเวลา 02.00 น. วันที่ 1 พฤษภาคม 2558 พ.ต.อ.มนตรี เทศขันธ์ ผกก.สภ.เมืองนนทบุรี (สาขาย่อยรัตนาธิเบศร์) จ.นนทบุรี ได้รับแจ้งเหตุมีผู้ถูกยิงได้รับบาดเจ็บสาหัสที่บ้านหลังหนึ่ง จึงประสานเจ้าหน้าที่ตำรวจสายตรวจและชุดสืบสวน ลงพื้นที่ตรวจสอบ
จุดที่เกิดเหตุเป็นบ้านเดี่ยว 2 ชั้น ที่บริเวณหน้าบ้าน พบชายถูกอาวุธปืนยิง นอนแน่นิ่งอยู่บนพื้น ทราบชื่อคือ นายทิวะพันธุ์ เปาอินทร์ อายุ 31 ปี บุตรชาย พ.ต.อ.อนันต์ เปาอินทร์ ถูกยิงที่บริเวณราวนมซ้าย 1 นัด และบริเวณบ่าซ้าย-ขวา ด้านละ 1 นัด รวม 3 นัด ได้รับบาดเจ็บสาหัส ญาตินำตัวส่ง รพ.นนทเวช ต่อมาได้เสียชีวิตที่โรงพยาบาลเนื่องจากทนพิษบาดแผลไม่ไหว
จากการตรวจสอบที่เกิดเหตุพบว่า ช่วงเกิดเหตุผู้เสียชีวิตกำลังอุ้มลูกสาวอายุขวบเศษ ยืนอยู่บริเวณหน้าบ้าน จากนั้นได้มีคนร้ายใช้อาวุธปืนไม่ทราบขนาด ยิงใส่ผู้ตายจำนวนหลายนัด ทั้งนี้ญาติได้แจ้งกับเจ้าหน้าที่ตำรวจว่า ก่อนหน้านี้ผู้ตายได้ไปทวงหนี้จำนวน 10 ล้านบาท จากคนที่ยืมเงินไปก่อนหน้านี้ เชื่อว่าอาจจะเป็นสาเหตุในการก่อเหตุครั้งนี้
ขณะที่พยานผู้เห็นเหตุการณ์ ทราบว่าพยานได้ขับขี่จักรยานยนต์ออกจากบ้านพักมาทางท้ายซอย ได้ยินเสียงคล้ายอาวุธปืนดังประมาณ 4-5 นัด เมื่อมาถึงบริเวณสามแยกท้ายซอย พบผู้ต้องสงสัยถือถุงสีดำคล้ายใส่อาวุธปืนยาว วิ่งขึ้นรถยนต์ฮอนด้าซีวิค สีขาว รุ่นปัจจุบัน ขับขี่หลบหนีไปไปทาง ซอยงามวงศ์วาน 3
เบื้องต้นเจ้าหน้าที่ตำรวจได้นำตัวผู้เห็นเหตุการณ์ไว้เป็นพยานและตรวจสอบกล้องวงจรปิด รวมทั้งรวบรวมข้อมูลจากปากคำญาติ เพื่อติดตามหาตัวคนร้ายมาดำเนินคดีตามกฎหมายต่อไป