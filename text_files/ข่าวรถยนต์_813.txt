     เมื่อวันที่ 18 มี.ค. 58 นายสุชาติ กลิ่นสุวรรณ รองอธิบดีกรมการขนส่งทางบก เปิดเผยว่า กรมการขนส่งทางบก ได้ปรับขยายอายุใบอนุญาตขับรถ (ใบขับขี่) ชั่วคราว จากเดิมมีอายุเพียง 1 ปี ให้มีอายุเพิ่ม 2 ปี ซึ่งมีผลบังคับใช้แก่ผู้ที่มาขอรับใบขับขี่ตั้งแต่วันที่ 23 มี.ค.นี้เป็นต้นไป โดยครอบคลุมทั้งใบขับขี่รถยนต์ส่วนบุคคลชั่วคราว รถยนต์สามล้อส่วนบุคคลชั่วคราว และรถจักรยานยนต์ชั่วคราว โดยมีอัตราค่าธรรมเนียมฉบับละ 100 บาท ค่าคำขอ 5 บาท เท่ากับอัตราเดิม

     ทั้งนี้ ผู้ที่ได้รับใบอนุญาตขับรถชั่วคราวที่มีอายุ 2 ปี ยังสามารถขอเปลี่ยนเป็นใบขับขี่รถส่วนบุคคลที่มีอายุ 5 ปีได้ นับตั้งแต่วันที่ได้รับ ใบขับขี่ชั่วคราวครบ 1 ปี ซึ่งคาดว่าการขยายเวลาใบขับขี่ชั่วคราวจะช่วยแก้ปัญหาการขอเปลี่ยนใบขับขี่ไม่ทันเวลาได้ และลดการกระทำผิดกฎหมายข้อหาใบขับขี่หมดอายุได้ด้วย ส่วนผู้ที่ขอรับใบอนุญาตขับรถชนิดชั่วคราวก่อนวันที่ 23 มี.ค. 58 ซึ่งมีอายุใบอนุญาต 1 ปีนั้น ยังคงต้องติดต่อขอเปลี่ยนเป็นอนุญาตขับรถส่วนบุคคลอายุ 5 ปี ภายในกำหนดเดิมคือเมื่อครบ 1 ปี หรือก่อนใบอนุญาตสิ้นอายุ 60 วัน
     "ปัจจุบันใบอนุญาตขับรถตาม พ.ร.บ.รถยนต์ชนิดชั่วคราว จะมีอายุเพียงปีเดียว แต่เมื่อครบกำหนดผู้ได้รับใบอนุญาตจะต้องขอเปลี่ยนเป็นใบขับขี่แบบ 5 ปีทันที ซึ่งแม้กำหนดให้ขอเปลี่ยนได้ก่อนใบอนุญาตสิ้นอายุ 60 วัน แต่ยังพบปัญหาว่าบางรายไม่ดำเนินการเปลี่ยนได้ทันภายในเวลาที่กำหนด ทำให้ไม่สามารถขับรถได้ตามกฎหมาย ดังนั้น เพื่อเป็นการแก้ไขปัญหาดังกล่าวและอำนวยความสะดวกให้แก่ประชาชนมากยิ่งขึ้น"
     นายสุชาติ กล่าวว่า แต่หากขอรับเป็นบัตรพลาสติก (สมาร์ท การ์ด) จะมีค่าธรรมเนียมเพิ่ม 100 บาท ซึ่งนำไปใช้ได้ทันทีในประเทศสมาชิกอาเซียน 10 ประเทศ แต่เกณฑ์การทดสอบยังคงใช้ตามมาตรฐานเดิมของกรมการขนส่งทางบก ซึ่งต้องผ่านการทดสอบสมรรถภาพร่างกาย เข้ารับอบรมกฎหมายจราจร 4 ชั่วโมง ทดสอบ ข้อเขียนด้วยระบบอิเล็กทรอนิกส์ 50 ข้อ และสอบขับรถในสนามสอบ
 
     ขอบคุณภาพและเนื้อหาจาก มติชนออนไลน์
 
 