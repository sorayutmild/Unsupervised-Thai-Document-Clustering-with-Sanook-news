เลขาฯสาวสุดแสบ ปลอมเอกสารเจ้านายเปิดบัตรเครดิต รูดกระจาย 5.3 ล้านบาท ทำศัลยกรรมใบหน้าให้เหมือนเจ้านาย เพื่อใช้หลอกลวงธนาคาร
(19 ก.ค.) ที่กองปราบปราม สมาคมธนาคารไทยได้นำตัวแทนธนาคารธนชาต, กรุงเทพ, กรุงศรีอยุธยา, กสิกรไทย, ไทยพาณิชย์, ยูโอบี, ซิตี้แบงก์, เอชเอสบีซี และบริษัท อิออน ธนสินทรัพย์ (ไทยแลนด์) จำกัด (มหาชน) เดินทางเข้าพบ พ.ต.อ.ประสพโชค พร้อมมูล รอง ผบก.ป. เพื่อแจ้งความดำเนินคดีต่อ น.ส.น้อง (ขอสงวนนาม) อายุ 34 ปี เลขานุการส่วนตัวของผู้บริหารสาว ฝ่ายการตลาดของบริษัทอสังหาริมทรัพย์ชื่อดังแห่งหนึ่ง ในความผิดเกี่ยวกับบัตรเครดิต และปลอมและใช้เอกสารสิทธิของผู้อื่น  สอบสวนเบื้องต้นทราบว่า เมื่อประมาณปี 2554 น.ส.น้อง ซึ่งเป็นเลขานุการส่วนตัวที่ทำงานให้กับผู้บริหารสาวรายนี้มานานหลายปี และเก็บรักษาเอกสารสำคัญของผู้บริหารเอาไว้และได้นำบัตรประชาชน พร้อมสำเนาเอกสารที่เกี่ยวข้องกับการเงินไปขอเปิดใช้บัตรเครดิต 9 ใบจากธนาคารพาณิชย์ และสถาบันการเงิน 9 แห่ง ซึ่งสถาบันการเงินแต่ละแห่งก็อนุมัติบัตรเครดิตให้  ต่อมาเมื่อสถาบันการเงินแต่ละแห่งทวงหนี้บัตรเครดิตไปยังผู้บริหารสาวรายนี้ ก็ถูกปฏิเสธการชำระหนี้ โดยบอกว่าไม่เคยขอใช้บัตรเครดิตแต่อย่างใด ทำให้มีการตรวจสอบเอกสารหลักฐานต่างๆ กระทั่งพบ น.ส.น้อง เป็นผู้ดำเนินการยื่นเอกสาร และปลอมลายมือชื่อผู้บริหารเพื่อขอมีบัตรเครดิตทั้งหมด สมาคมธนาคารไทยจึงประสานรวบรวมข้อมูลก่อนพากันมาแจ้งความในครั้งนี้
ตัวแทนธนาคารแห่งหนึ่ง เปิดเผยว่า ผู้ต้องสงสัยรายนี้นำบัตรเครดิตทั้ง 9 ใบ ไปสลับกันรูดซื้อสินค้าและบริการนับร้อยครั้ง อีกทั้งยังรูดใช้บริการเสริมความงาม และศัลยกรรมตกแต่งใบหน้า โดยเหลาคางให้แหลม และทำให้มีรูปใบหน้าคล้ายกับผู้บริหารสาวคนนี้ ทำให้บางครั้งเวลาเดินทางไปทำธุรกรรมที่ธนาคาร ก็ทำให้พนักงานธนาคารคิดว่าเป็นตัวผู้บริหารมาเองจึงอำนวยความสะดวกให้ เหตุเกิดตั้งแต่ปี 2554 ถึงเดือนเมษายนที่ผ่านมา รวมมูลค่าความเสียหายกว่า 5.3 ล้านบาท ส่วนตัวผู้บริหารหลังทราบว่าถูกเลขาฯคนสนิทกระทำการดังกล่้าว ก็ได้เข้าแจ้งความที่ สน.ห้วยขวาง เพื่อดำเนินคดีแล้วอีกทางหนึ่ง
ทั้งนี้ด้านเจ้าหน้าที่ตำรวจ ได้รับเรื่องสอบปากคำตัวแทนธนาคารทั้งหมดไว้เป็นหลักฐาน เพื่อดำเนินการตามขั้นตอนกฎหมายต่อไป