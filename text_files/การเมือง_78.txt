แหล่งข่าวจากพรรคพลังประชารัฐ เปิดเผยว่า การรวบรวมเสียงจัดตั้งรัฐบาลของพรรคพลังประชารัฐใกล้จะเสร็จสิ้นแล้ว โดยเมื่อกลางดึกของเมื่อคืนวันที่ 26 มีนาคมที่ผ่านมา มีการตั้งวอร์รูมเพื่อเจรจากับพรรคที่ต้องการร่วมรัฐบาลที่โรงแรมอนันตรา ถนนราชดำริ ซึ่งมีบรรดาแกนนำของพรรคมาเจรจาด้วยทั้งหมด ทั้งนายอุตตม สาวนายน หัวหน้าพรรค นายสนธิรัตน์ สนธิจิรวงศ์ เลขาธิการพรรค และมีการเจรจากันทั้งคืนจนทำให้คณะต้องพักค้างคืนที่โรงแรมดังกล่าว
แหล่งข่าว กล่าวอีกว่า มีความชัดเจนจากพรรคภูมิใจไทยแล้วว่าจะเข้าร่วมจัดตั้งรัฐบาล โดยขอตำแหน่งการบริหารงานในรัฐบาล 4 ตำแหน่ง ประกอบด้วย รองนายกรัฐมนตรี 1 ตำแหน่ง และรัฐมนตรีประจำกระทรวงในระดับเกรดเอ อีก 3 ตำแหน่ง ซึ่งคาดหมายว่าจะมี กระทรวงมหาดไทย กระทรวงเกษตรและสหกรณ์ และกระทรวงคมนาคม ซึ่งทางพรรคพลังประชารัฐยินดีในข้อตกลง
นอกจากนี้ ในส่วนของประชาธิปัตย์เองก็มีการพูดคุยกันในเบื้องต้น และมีท่าทีที่ดีอย่างมากที่จะได้มาร่วมรัฐบาล แต่อาจจะต้องรอฟังมติของพรรคประชาธิปัตย์เองก่อนว่าจะตกลงร่วมรัฐบาลกับพรรคพลังประชารัฐด้วยหรือไม่
"มีการประชุมกันตลอดตั้งแต่ช่วงเช้าถึงดึกเมื่อคืนก่อน (26 มีนาคม) และมาเสร็จสิ้นเอาก่อนฟ้าสาง" แหล่งข่าวจากพรรคพลังประชารัฐ ระบุ