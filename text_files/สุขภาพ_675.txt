Sanook! Health อยากให้สาวไทยหลีกหนีครีมสเตียรอยด์ อย่าหลงเชื่อครีมที่โฆษณาว่าหน้าขาว หน้าใส ผิวขาวภายในเวลาไม่กี่วัน ไม่กี่เดือน ยิ่งเป็นครีมกวนเอง ไม่ได้มีนักวิจัย นักวิทยาศาสตร์ หรือผู้เชี่ยวชาญคอยดูแลเรื่องความปลอดภัยให้ด้วยแล้ว ยิ่งน่าอันตรายเข้าไปกันใหญ่ แถมราคาก็ไม่ได้ถูกหากเทียบกับปริมาณเพียงน้อยนิดที่ได้ในราคาหลักร้อย
 
อันตรายของครีมที่ผสมสารสเตียรอยด์
1. สารสเตียรอยด์เป็นสารที่ผิดกฎหมายหากนำมาใช้โดยไม่ได้รับการอนุญาตจากแพทย์ หากนำมาใช้เป็นส่วนผสมของครีมอย่างไม่ถูกวิธี อาจเสี่ยงทำให้ผิวหน้าของผู้ใช้บางลง ไวต่อแสงแดดมากเกินไป
2. หากยังใช้ไปนานๆ อย่างต่อเนื่อง อาจทำให้บริเวณผิวที่ทาเกิดหลอดเลือดใต้ผิวหนังแตกง่าย ทำให้ผิวแตกลาย และทำให้เกิดสิวเรื้อรังรักษายาก
แต่เราจะสังเกตได้อย่างไรว่าครีมแบบไหนที่อาจผสมสารสเตียรอยด์ บ่อเกิดของอาการผิวเป็นริ้วแตกลึก และเสี่ยงสิวอักเสบเรื้อรังรักษายาก มาดูกันค่ะ
 
1. ที่ผลิตภัณฑ์ ต้องระบุข้อมูลเหล่านี้อย่างชัดเจน
ชื่อเครื่องสำอางและชื่อทางการค้า
ชื่อและที่ตั้งของผู้ผลิต กรณีที่ผลิตในประเทศ ชื่อและที่ตั้งของผู้นำเข้า  และชื่อผู้ผลิตและประเทศที่ผลิต กรณีที่นำเข้า
ปริมาณ วิธีใช้ ข้อแนะนำ คำเตือน เดือน ปีที่ผลิตและที่หมดอายุ เลขที่หรืออักษรแสดงครั้งที่ผลิต และชื่อของสารทุกชนิดที่ใช้เป็นส่วนผสมในการผลิต
ข้อความอื่นเพื่อคุ้มครองประโยชน์ของผู้บริโภค เช่น เลขที่ใบรับแจ้ง ซึ่งเป็นเลข 10 หลัก
(XX-X-XXXXXXX)
 
2. ไม่มีคำโฆษณา หรือข้อความที่อาจก่อให้เกิดความเข้าใจผิดในสาระสำคัญของเครื่องสำอางและไม่ใช้ข้อความที่ขัดต่อศีลธรรม หรือวัฒนธรรมอันดีงามของไทย
 
3. ครีมต้องไม่มีการแยกชั้นกันของเนื้อครีม เมื่อตั้งทิ้งไว้เป็นระยะเวลาหนึ่ง
 
4. เนื้อครีมต้องไม่เปลี่ยนสีในระยะเวลาอันสั้น อาจจะ 1-3 เดือนหลังจากที่ซื้อ เช่น เปลี่ยนจากสีขาวเป็นสีเทา หรือเหลือง
 
5. ครีมที่ใช้ต้องไม่เห็นผลเร็วจนเกินไป โดยเฉพาะเห็นผิวาวขึ้นอย่างชัดเจนภายใน 7 วัน เพราะครีมที่ดีควรค่อยๆ ผลัดผิวใหม่ของเราอย่างช้าๆ ใช้เวลาหลายเดือน หรืออาจเป็นปี
 
6. ครีมต้องไม่มีกลิ่นแปลกๆ นอกจากกลิ่นสารเคมีเข้มข้นแล้ว ไม่ควรมีกลิ่นน้ำหอมจนฉุนจมูก เพราะอาจเป็นการกลบกลิ่นสารเคมีอันตรายที่ห้ามใช้ในเครื่องสำอาง
 
7. หากอยากเช็คให้แน่ใจ กรมวิทยาศาสตร์การแพทย์มีชุดตรวจสอบสเตียรอยด์จำหน่าย แต่ก่อนซื้อปรึกษาผู้ขายก่อนว่าสามารถตรวจสอบสเตียรอยด์ในครีมได้หรือไม่ เพราะสเตียรอยด์มีหลายประเภท อาจใช้หาสเตียรอยด์ประเภทที่อยู่ในครีมไม่ได้
 
ทั้งนี้ทั้งนั้น วิธีหลีกเลี่ยงครีมสเตียรอยด์ ครีมหน้าขาวหน้าใสที่ขายอยู่ในอินเตอร์เน็ต คือเลือกซื้อผลิตภัณฑ์ จากผู้ผลิตที่ไว้ใจได้เท่านั้น อย่าตกเป็นเครื่องมือของมิจฉาชีพ เพราะหากผิวเสีย หน้าพังขึ้นมา คนเหล่านี้ไม่รับผิดชอบกับเราด้วยแน่นอนค่ะ
 
ขอบคุณข้อมูลบางส่วนจาก สำนักงานคณะกรรมการอาหารและยา , acnedefend.blogspot.com ภาพประกอบจาก istockphoto