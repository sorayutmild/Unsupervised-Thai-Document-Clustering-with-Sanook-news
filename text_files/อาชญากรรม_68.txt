จากกรณีเมื่อวานนี้ (18 ธ.ค.) ด.ต.บุญญฤทธิ์ เรือนเย็น ตำรวจฝ่ายสืบสวน สน.ลาดกระบังก่อเหตุยิงศีรษะ น.ส.รุ่งนภา ต๊ะมูล อายุ 23 ปี อดีตแฟนสาว ซึ่งกำลังตั้งครรภ์ 3 เดือน เหตุเกิดหน้าสถาบันพลังจิตตานุภาพ ภายในวัดธรรมมงคล เขตอ่อนนุช กทม. หลังฝ่ายชายมาพูดคุยและมีปากเสียงกัน
หลังจากลั่นไกยิง น.ส.รุ่งนภา จนเลือดท่วมท่ามกลางสายตาประชาชนนับ 50 คน ด.ต.บุญญฤทธิ์ ได้อุ้มพาร่าง น.ส.รุ่งนภา ไปขึ้นรถโตโยต้า วีออส สีดำ ทะเบียน กท 1921 นครสวรรค์ ที่จอดอยู่บริเวณลานจอดรถ ขับหลบหนีไป
ล่าสุด มีรายงานว่า ประมาณ 21.00 น. เพื่อนตำรวจได้ติดต่อ ด.ต.บุญญฤทธิ์ ผ่านทางไลน์ จึงได้พยายามเกลี้ยกล่อม แต่ทาง ด.ต.บุญญฤทธิ์ ตอบกลับมาว่าไม่อยากมีชีวิตอยู่อีกต่อไป ก่อนที่จะทราบว่า ด.ต.บุญญฤทธิ์ อยู่ที่อ.นาหมื่น ซึ่งเป็นบ้านเกิดของฝ่ายหญิง จึงประสานไปยังตำรวจ สภ.นาหมื่น ให้ตรวจสอบ
และเมื่อเวลาประมาณเที่ยงคืน (19 ธ.ค.) ตำรวจได้รับแจ้งจากชาวบ้านพบรถยนต์ของ ด.ต.บุญญฤทธิ์ จอดอยู่ที่ อ.นาหมื่น จ.น่าน ห่างจากบ้านฝ่ายหญิงไม่มากนัก โดยในรถ พบศพ ด.ต.บุญญฤทธิ์ เสียชีวิตอยู่ที่เบาะคนขับ คาดยิงตัวตาย และพบศพ น.ส.รุ่งนภา ต๊ะมูล อยู่ที่เบาะข้างคนขับ โดยมีเสื้อคลุมร่างเอาไว้
อ่านข่าวที่เกี่ยวข้อง >> ดาบตำรวจยิงหัวแฟนเก่าท้อง 3 เดือน ลากขึ้นเก๋งขับหนี