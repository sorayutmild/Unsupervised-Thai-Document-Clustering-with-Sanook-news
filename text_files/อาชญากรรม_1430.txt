ญาตินำอาหารเยี่ยม 2 ผู้ต้องหาคดีหวย 30 ล้าน ระบุ "เจ๊บ้าบิ่น" มีภาวะเครียด ตำรวจเตรียมสอบปากคำต่อ ก่อนคุมฝากขังศาลพรุ่งนี้
ความคืบหน้าคดีหวย 30 ล้าน ภายหลังศาลออกหมายจับ นายปรีชา ใคร่ครวญ และ นางรัตนาภรณ์ สุภาทิพย์ หรือ เจ๊บ้าบิ่น ผู้ต้องหาในฐานแจ้งความอันเป็นเท็จ ฐานผู้ใดรู้ว่ามิได้มีการกระทำความผิดเกิดขึ้น แจ้งข้อความแก่พนักงานสอบสวน หรือ เจ้าพนักงานผู้มีอำนาจสืบสวนคดีอาญาว่าได้มีการกระทำความผิด และกระทำการเพื่อจะแกล้งให้บุคคลใดต้องรับโทษหรือรับโทษหนักขึ้น และแจ้งให้เจ้าพนักงานจดข้อความอันเป็นเท็จ และควบคุมตัวมาสอบปากคำตลอกทั้งคืนที่ผ่านมา
ในช่วงเช้าวันนี้ (1 มี.ค.) มีญาติเตรียมข้าว น้ำ ขนม มาเยี่ยม แต่ปฏิเสธที่จะให้สื่อมวลชนสัมภาษณ์ มีเพียงญาติของ เจ๊บ้าบิ่น ที่ระบุสั้นๆ ด้วยน้ำเสียงสั่นคลอว่า จากการพูดคุยทราบว่า นางรัตนาภรณ์ มีอาการเครียดเล็กน้อยและนอนไม่หลับเพราะแปลกที่และไม่คุ้นชิน
ส่วนทางด้าน พ.ต.อ.สุวัฒน์ แสงนุ่ม รองผู้บังคับการกองปราบปราม กล่าวว่า วันนี้จะมีการสอบสวน นายปรีชา และนางรัตนาภรณ์ ก่อนที่จะนำตัวไปขอศาลอาญารัชดาฝากขัง ในวันที่ 2 มีนาคม 2561 โดยยังไม่ทราบว่าทนายความได้ยื่นหลักฐานอะไรเพิ่มเติมหรือไม่
ส่วนการพิจารณาเรื่องปล่อยตัวชั่วคราว เป็นอำนาจของ พล.ต.ต.ชาญ วิมลศรี รองผู้บัญชาการตำรวจสอบสวนกลาง หัวหน้าคณะพนักงานสอบสวนชุดคลี่คลายคดี ที่จะเป็นผู้พิจารณาว่าจะให้ประกันตัวหรือไม่ และชุดสืบสวนยังไม่มีกำหนดการประชุมคดีในวันนี้