ปีชวด : สุนัขจอมเฮี้ยบผู้ควบคุมดวงชะตาปี 2018 จะคอยระแวดระวังผู้ที่เกิดปีหนู เพราะไม่ปลื้มพฤติกรรมหลงตัวเองและการทำอะไรแบบหลบซ่อนและใช้เล่ห์กลเข้าช่วย ดังนั้น เพื่อไม่ให้เจ้าแม่สี่ขาเกิดพิโรธขึ้นมา ชาวหนูจะต้องทบทวนตัวเองใหม่ ละเลิกทุกพฤติกรรมไม่ค่อยสวย อย่างเช่นการผลักภาระให้คนอื่น ในปีสุนัขเหลืองนี้ ชาวหนูจะต้องเป็นผู้ลิขิตชะตาชีวิตของตัวเองอย่างองอาจ ไม่รอคอยความช่วยเหลือจากใครๆ
แน่นอนว่ามันไม่ง่ายที่จะละทิ้งนิสัยเดิม แต่สุนัขจะให้โอกาสคุณก้าวผ่านขั้นตอนการปรับตัวนี้ไปได้อย่างดี ตั้งแต่เริ่มต้นปี (16 กุมภาพันธ์) ไปจนถึงกลางเดือนเมษายน คุณจะต้องใช้ช่วงเวลานี้ตั้งอกตั้งใจปรับปรุงตัวเสียใหม่โดยไม่พยายามจะใช้เล่ห์กลใดๆ อีก
ยิ่งวางแผนชีวิตใหม่ได้เร็วขึ้นเท่าไร ความสำเร็จก็จะยิ่งมาอยู่ตรงหน้าเร็วขึ้น โปรเจกต์ชีวิตของคุณในปีนี้ไม่ได้มีเฉพาะเรื่องงานเรื่องเงิน แต่รวมถึงความสัมพันธ์ส่วนตัวด้วย ในขณะที่คุณกำลังสร้างกฎเกณฑ์ให้ชีวิตใหม่ของตัวเอง อย่าใช้เพื่อนสนิทของคุณเป็นหุ่นเชิดหรือเครื่องมือให้คุณไขว่คว้าเป้าหมายอันสูงส่ง คุณควรเรียนรู้ที่จะแยกแยะระหว่างงานกับชีวิตส่วนตัว เพื่อนคือคนรอบข้างที่ทำให้รู้สึกอุ่นใจ ไม่ใช่ขี้ข้าที่จะออกคำสั่งอย่างแล้งน้ำใจได้ เช่นเดียวกับเรื่องความรัก คุณจะต้องเรียนรู้ว่าความรักและการแต่งงานไม่อาจเกิดขึ้นได้กับคนที่สื่อสารกับคุณแบบท่านลอร์ดกับไพร่ หรือแบบเจ้านายกับลูกน้อง ความเท่าเทียมเสมอภาคเป็นฟันเฟืองสำคัญที่จะทำให้ชีวิตคู่ของคุณราบรื่น
ถามตัวเองว่า ครั้งสุดท้ายที่คุณให้ความสนใจคู่ครองของคุณนั้นคือเมื่อไหร่? อันที่จริงแล้ว มันไม่ได้ยากเย็นอะไรเลยที่จะกลับจากที่ทำงานมาบ้านแล้วทิ้งทุกสิ่งที่ไม่เกี่ยวข้องกับชีวิตคู่ของคุณไว้หน้าประตู ปีนี้คุณจะได้เรียนรู้ ได้รู้จักครอบครัวของคุณจากรอยแผลต่างๆ ที่มี เพราะฉะนั้นก็ต้องพยายามกันหน่อย
สำหรับชาวหนูที่ยังโสดก็ไม่จำเป็นต้องสงบเสงี่ยมหรือเลิกเปิ๊ดสะก๊าด สิ่งสำคัญคือ เมื่อไรก็ตามที่คุณพยายามเรียกร้องความสนใจจากเพศตรงข้าม อย่าใช้เล่ห์เพทุบายที่สุนัขไม่ปลื้ม อย่างแรกคือไม่แตะต้องของของคนอื่น (ซึ่งรวมถึงหลีกเลี่ยงการพุ่งเข้าใส่คนที่แต่งงานแล้วหรือมีแฟนเป็นตัวเป็นตน) และอย่างที่สอง เอาชนะใจของคนที่คุณแอบปลื้มอย่างตรงไปตรงมา อย่าใช้เล่ห์เพทุบายหรือมารยาใดๆ ก็ตามที่คุณเคยโปรดปราน
โดยรวมแล้ว ปี 2018 จะนำความสำเร็จอันยิ่งใหญ่ในหลายๆ ด้านมาให้คุณ ถ้าคุณอยากเปลี่ยนอาชีพ อยากปรับปรุงธุรกิจขนานใหญ่ หรืออยากทำการทดลองอะไรสักอย่าง ทำเลย ทุกอย่างจะเป็นใจให้ จะไม่มีอุบัติเหตุไม่คาดฝันหรือสิ่งไม่พึงปรารถนาเข้ามาในชีวิตคุณตลอดปีนี้ ทุกสิ่งที่คุณได้รับในแต่ละวันจะมาจากความเพียรพยายามของคุณ
เดินหน้าช้าๆ ค่อยเป็นค่อยไป รับความสำเร็จทีละขั้น แล้วคุณจะไปได้ไกลกว่าที่ตัวเองวางแผนไว้ ในช่วงครึ่งปีหลังคุณจะมีโอกาสดีในการเพิ่มรายได้ ซึ่งไม่ใช่ได้มาด้วยความบังเอิญ จะได้รับเงินเดือนสูงขึ้น ซึ่งอาจมาจากหน้าที่การงานที่โอ่อ่าอลังการ หรือผลกำไรที่ได้มาจากการพัฒนาทักษะทางธุรกิจ นั่นล่ะ ทุกสิ่งที่คุณจะได้รับในปี 2018 ช่างมหัศจรรย์ คุณจะต้องบริหารจัดการมันให้ดี ใคร่ครวญให้มากขึ้นเมื่อเป็นเรื่องเงินทอง แล้วจะต้องขอบใจตัวเองมากกว่าหนึ่งครั้งแน่ที่มองการณ์ไกลได้อย่างนี้