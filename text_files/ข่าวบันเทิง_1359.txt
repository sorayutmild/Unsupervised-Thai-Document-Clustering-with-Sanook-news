ถึงจะเหินฟ้ามาเฉิดฉายบนพรมแดงเทศกาลภาพยนตร์นานาชาติเมืองคานส์ ครั้งที่ 72 ที่ประเทศฝรั่งเศส เป็นปีแรก แต่นางเอกสาวมากฝีมือ มิน-พีชญา วัฒนามนตรี ก็ไม่ได้ทำให้แฟนๆ ต้องผิดหวัง

โดยปีนี้เจ้าตัวได้รับการเทียบเชิญในฐานะนางเอกภาพยนตร์ร่วมทุนฟอร์มยักษ์จากประเทศจีน ที่ใช้เม็ดเงินลงทุนสร้างกว่า 1,000 ล้านบาท เรื่อง Double Action Mission Legend Siam ของค่ายหนังยักษ์ใหญ่ในแดนมังกร Shenzhen New Classic Film Producer & Poster Company Limited
ซึ่งการเหินฟ้าไปเดินพรมแดงในงานเทศกาลภาพยนตร์นานาชาติเมืองคานส์ครั้งนี้ สาวมินจะเดินประกบคู่กับพระเอกของเรื่อง อย่างนักแสดงหนุ่ม Eric Miao
โดยชุดที่ มิน พีชญา เลือกมาใส่อวดความปังบนพรมแดง เป็นชุดราตรีสุดหรูจากแบรนด์ Ali Karoui Haute Couture Luxury Couture Brand ซึ่งเป็นผลงานการออกแบบและตัดเย็บโดย Ali Karoui แฟชั่นดีไซน์เนอร์ชื่อดังชาวตูนีเซีย ที่เคยฝากฝีไม้ลายมือกับการออกแบบชุดราตรีสุดหรูให้กับซุปตาร์จีน ฟ่านปิงปิง
อีกทั้งชุดที่สาวมินใส่ยังได้รับแรงบันดาลใจมาจากเจ้าหญิงในแฟรี่เทล โดยตัวเสื้อด้านหน้าเว้าลึกอวดความเซ็กซี่ ส่วนตัวกระโปรงสุ่มด้านล่างเพิ่มลูกเล่นแต่งเลเยอร์ 3 ชั้น ด้วยผ้าทูลอัดพลีท สีฟ้า Baby Blue ส่วนเครื่องประดับสุดหรูเป็นสร้อยมรกตล้อมเพชรและไพลิน 122 กะรัต ราคา 100 ล้านบาท จากแบรนด์ Avakian พร้อมรองเท้าสุดแกรมจากแบรนด์ Giuseppe Zanotti
ซึ่งสาว มิน พีชญา จะยังมีภารกิจกับการเดินพรมแดงในงาน Cannes Film Festival 2019 อีก 2 วัน คือวันที่ 19 และ 20 พฤษภาคมนี้