เราก็เป็นคนหนึ่งที่เคยอ่านบทความเกี่ยวกับ อาหารหลายๆ อย่างที่ไม่ควรนำมาอุ่นซ้ำเพื่อรับประทานต่อ เพราะอาจก่อให้เกิดอันตรายหลายๆ อย่างต่อร่างกาย แต่อ่านไปอ่านมาก็พบว่า เรื่องเหล่านี้เป็นจริงหรือ? จึงเป็นที่มาของบทความนี้ว่า อาหารที่อุ่นซ้ำ ก่อให้เกิดมะเร็ง หรือเสี่ยงท้องร่วงจริงอย่างที่เขาว่ากันหรือไม่
 
เรื่องนี้ ผศ. ดร. สิติมา จิตตินันทน์ อาจารย์จากสถาบันโภชนาการ มหาวิทยาลัยมหิดล กล่าวเอาไว้ว่า
อาหารประเภทเนื้อสัตว์ และอาหารที่มีโปรตีน เช่น เห็ด เนื้อไก่ ไข่ ที่เตือนกันว่าห้ามอุ่นซ้ำ อาจไม่ได้มีอันตรายจากการอุ่น แต่เป็นอันตรายที่เกิดขึ้นจากการเก็บรักษาที่ไม่ถูกวิธี หรือไม่ดีพอ เช่น เก็บในตู้เย็นที่มีความเย็นไม่เพียงพอ ทำให้มีเชื้อจุลินทรีย์เจริญเติบโต จนสร้างสารพิษขึ้นมา เมื่อทานอาหารเหล่านั้นเข้าไป ก็จะมีผลต่อระบบทางเดินอาหารได้
อาหารประเภทพืชผัก ผลไม้ แม้ว่าจะมีสารไนเตรทอยู่จริง เพราะในผักจะมีไนโตรเจนที่อาจตกค้างจากปุ๋ยต่างๆ เมื่อทำให้ผักสุก ผักก็จะปล่อยสารไนเตรทออกมา ซึ่งเป็นเรื่องปกติ อย่างไรก็ตามเมื่อมีการอุ่นซ้ำ แม้จะพบสารไนเตรทจริง แต่ก็ยังไม่มีปริมาณมากพอที่จะทำอันตรายใดๆ ต่อร่างกายได้
ดังนั้นจึงสรุปได้ว่า อาหารเกือบทุกอย่าง สามารถอุ่นทานซ้ำได้ ไม่ก่อให้เกิดอันตรายใดๆ ต่อร่างกาย แต่ควรเก็บรักษาอย่างถูกวิธี เพราะอันตรายอาจเกิดจากการเก็บรักษาที่ไม่ดีเพียงพอ
มีอยู่สิ่งหนึ่งที่ห้ามอุ่นใช้ซ้ำ นั่นคือ น้ำมัน หากมีการใช้น้ำมันทอดอาหารซ้ำมากกว่า 2 ครั้งขึ้นไป เมื่อน้ำมันถูกใช้ในอุณหภูมิที่สูงมากกว่า 180 องศาเซลเซียส จะทำให้น้ำมันเกิดการเปลี่ยนแปลง เช่น น้ำมันสีเข้มขึ้น เหนียวมากขึ้น หรือมีฟอง หากทานอาหารที่ทอดด้วยน้ำมันที่ถูกใช้ซ้ำแล้วซ้ำเล่า อาจก่อให้เกิดมะเร็งได้
 iStockอาหารอุ่นซ้ำ อันตราย หรือปลอดภัย?
วิธีเก็บรักษาอาหารเพื่อการอุ่นซ้ำที่ถูกต้อง
ข้าวสุก สามารถอุ่นซ้ำทานได้ตามปกติ ไม่มีอันตรายใดๆ เพียงแต่เก็บรักษาในตู้เย็นที่มีอุณหภูมิเย็นเพียงพอ แล้วค่อยนำมาอุ่นทานต่อ
อาหารที่ทอดแล้ว ควรเก็บรักษาไว้ในที่เย็น หากอยากนำมาอุ่นซ้ำเพื่อการรับประทาน ควรนำมาผ่านความร้อนในระดับต่ำๆ หรือใช้ไมโครเวฟได้
อาหารที่ปรุงสุกแล้วโดยทั่วไป สามารถนำไปแช่เย็นเพื่อการเก็บรักษาได้นานโดยเฉลี่ยมากถึง 3 วัน ควรอุ่นทานซ้ำไม่เกิน 1 ครั้ง หากอยากทานเพียงบางส่วน ควรแบ่งออกมาอุ่นเพียงส่วนที่จะทานให้หมดภายในครั้งเดียว และควรอุ่นอาหารจากตู้เย็นให้ร้อนก่อนทาน นอกจากรสชาติจะดีกว่าการทานเย็นๆ แล้ว ยังช่วยทำลายเชื้อจุลินทรีย์บางส่วนที่อาจก่อตัวขึ้นจากการเก็บรักษาได้