อินทผลัม (หรือที่มักชอบเขียนกันผิดเป็น อินทผาลัม) ถึงแม้จะมีน้ำตาลธรรมชาติอยู่ในปริมาณสูง แต่ผลไม้รสหวานอร่อยชนิดนี้อุดมไปด้วยสารอาหารที่มีประโยชน์มากมาย ลองอ่านรายละเอียดพวกนี้ดูนะ แล้วคุณจะรู้ว่าอินทผลัมเป็นผลไม้ที่ชวนกินจริงๆ
ข้อมูลทางโภชนาการ
อินทผลัมหนึ่งลูกจะมีสารอาหารดังต่อไปนี้

 แคลอรี่: 20
ไขมันรวม: 0.03 กรัม
คาร์โบไฮเดรทรวม: 5.33 กรัม
ใยอาหาร: 0.6 กรัม
น้ำตาล: 4.5 กรัม
โปรตีน: 0.17 กรัม
วิตามินบี 6: 0.012 มิลลิกรัม
ธาตุเหล็ก: 0.07 มิลลิกรัม
แมกเนเซี่ยม: 3 มิลลิกรัม
โปตัสเซี่ยม: 47 มิลลิกรัม

 
ประโยชน์ของอินทผลัม
นอกเหนือจากรสชาติอร่อยแล้ว อินทผลัมยังอุดมไปด้วยโปรตีน วิตามิน และเกลือแร่ต่างๆ มากมาย แถมยังมีประโยชน์อีกมากมาย
 
มีกากใยสูง
อินทผลัมจะช่วยเพิ่มปริมาณกากใยในอาหารได้มากขึ้น เนื่องจากอินทผาลัม 3.5 ออนซ์ มีปริมาณกากใยอยู่เกือบ 7 กรัม ซึ่งกากใยอาหารนั้นใครๆ ก็รู้กันดีว่ามีประโยชน์ต่อระบบย่อยอาหาร ซึ่งช่วยป้องกันอาการท้องผูกได้ โดยผลงานวิจัยชิ้นหนึ่งที่ให้ผู้คนจำนวน 21 คน กินอินทผลัมวันละ 7 ลูก เป็นเวลา 21 วัน จะช่วยให้ถ่ายอุจจาระถี่ขึ้น และช่วยทำให้เกิดการเคลื่อนไหวของลำไส้มากขึ้น เมื่อเปรียบเทียบกับตอนที่ไม่ได้กินอินทผาลัม นอกจากนี้กากใยในอินทผลัมจะทำให้การย่อยอาหารทำงานช้าลง และช่วยป้องกันน้ำตาลในเลือดไม่ให้สูงเกินไปได้
 
อุดมไปด้วยสารต่อต้านอนุมูลอิสระ
อินทผลัมมีสารต่อต้านอนุมูลอิสระอยู่หลายชนิด ซึ่งมีประโยชน์ต่อสุขภาพมาก รวมทั้งยังช่วยลดความเสี่ยงที่จะเกิดโรคต่างๆ ด้วย สารต่อต้านอนุมูลอิสระจะช่วยปกป้องเซลล์จากอนุมูลอิสระ ซึ่งอนุมูลอิสระนั้นเป็นโมเลกุลที่ไม่มีความคงที่ ที่อาจก่อให้เกิดปฎิกิริยาที่เป็นอันตรายต่อร่างกาย และก่อให้เกิดโรคได้ 
อินทผลัมมีสารต่อต้านอนุมูลอิสระที่ทรงพลังอยู่สามชนิด ซึ่งก็ได้แก่

ฟลาโวนอยด์ สารต่อต้านอนุมูลอิสระชนิดนี้จะช่วยลดอาการอักเสบ และมีการทำศึกษาวิจัยพบว่าช่วยลดความเสี่ยงที่จะเกิดโรงเบาหวาน โรคอัลไซเมอร์ และโรคมะเร็งบางชนิด
แคโรทีนอยด์ สารต่อต้านอนุมูลอิสระชนิดนี้ได้รับการพิสูจน์แล้วว่าช่วยทำให้หัวใจมีสุขภาพแข็งแรง และอาจช่วยลดความเสี่ยงที่จะเกิดความผิดปกติเกี่ยวกับดวงตา อย่างเช่น โรคจุดภาพชัดที่จอตาเสื่อม
กรดฟีโนลิค สารต่อต้านอนุมูลอิสระชนิดนี้มีสรรพคุณที่ช่วยต่อต้านอาการอักเสบ และอาจช่วยลดความเสี่ยงในการเป็นโรคมะเร็งและโรคหัวใจด้วย

 
ช่วยทำให้สมองแข็งแรง
การศึกษาวิจัยในห้องทดลองพบว่าอินทผลัมช่วยลดสารอินเตอร์ลิวคิน 6 (Interleukin 6 หรือIL-6) ในสมอง ซึ่งถ้าเรามีสารชนิดนี้มากเกินไป ก็จะทำให้มีความเสี่ยงสูงที่จะเป็นโรคที่เกิดจากความผิดปกติของระบบประสาท อย่างเช่น โรคอัลไซเมอร์ นอกจากนี้การทดลองในสัตว์ยังพบว่า อินทผลัมช่วยลดการก่อตัวของโปรตีนบีตา-แอมีลอยด์ (Beta-amyloid) ที่จะทำให้เกิดเป็นคราบสะสมขึ้นในสมอง ซึ่งจะเป็นการรบกวนการสื่อสารระหว่างสมองกับเซลล์ต่างๆ นำไปสู่การตายของเซลล์สมอง และทำให้เกิดโรคอัลไซเมอร์ขึ้นมาได้
 
ช่วยทำให้คลอดได้ง่ายขึ้น
การกินผลไม้ในช่วงสองสามสัปดาห์สุดท้ายของการตั้งครรภ์ จะช่วยขยายปากมดลูก ซึ่งจะช่วยให้คลอดลูกได้ง่ายขึ้น และอาจช่วยลดเวลาในการเบ่งคลอดลงด้วย โดยการศึกษาวิจัยที่ทำกับผู้หญิงจำนวน 69 คน ที่กินอินทผลัมวันละ 6 ลูก เป็นเวลา 4 สัปดาห์ก่อนถึงวันครบกำหนดคลอด จะช่วยทำให้คลอดได้ง่ายขึ้น และใช้เวลาในการคลอดน้อยกว่าด้วย ซึ่งเป็นเพราะอินทผลัมมีสารประกอบที่มีลักษณะคล้ายฮอร์โมนออกซิโทซินในร่างกาย ซึ่งฮอร์โมนชนิดนี้จะทำให้มดลูกเกิดอาการบีบรัดตัวได้ง่ายขึ้น
 
ประโยชน์ทางด้านสุขภาพอื่นๆ
ว่ากันว่าอินทผลัมยังมีประโยชน์ต่อสุขภาพอย่างอื่นด้วย ถึงแม้จะยังไม่มีการศึกษาวิจัยในเรื่องนี้อย่างจริงจังก็ตาม ซึ่งประโยชน์พวกนั้นก็ได้แก่…

ช่วยให้กระดูกแข็งแรง อินทผลัมมีแร่ธาตุหลายชนิด ร่วมทั้งฟอสฟอรัส โปตัสเซียม แคลเซียม และแมกเนเซียม ซึ่งแร่ธาตุพวกนี้มีการพิสูจน์แล้วว่าช่วยป้องกันโรคกระดูกพรุนได้
ช่วยควบคุมระดับน้ำตาลในเลือด อินทผลัมมีดัชนีน้ำตาลต่ำ จึงช่วยควบคุมระดับน้ำตาลในเลือดได้

 
ข้อควรระวังของอินทผลัม
เนื่องจากอินทผลัมมีน้ำตาลอยู่ในปริมาณสูง ฉะนั้น คนที่มีปัญหาเรื่องโรคเบาหวาน ควรจะต้องระวังการกินอินทผลัมเอาไว้หน่อย แต่ถ้าเรากินอันทผลัมในปริมาณที่เหมาะสม ก็จะไม่ทำให้ระดับน้ำตาลในเลือดเพิ่มสูงขึ้น ถึงแม้จะมีปัญหาเรื่องโรคเบาหวานอยู่ก็ตาม