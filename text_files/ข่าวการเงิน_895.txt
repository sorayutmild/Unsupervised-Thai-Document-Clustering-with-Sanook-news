บัตรทอง 30 บาท หากเกิดเจ็บป่วยเข้ารักษาได้ทุกที่ เริ่ม 1 ม.ค. 65
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เปิดเผยว่า การยกระดับบัตรทองเป็นหนึ่งในนโยบายสำคัญที่ตนได้มอบหมายให้สำนักงานหลักประกันสุขภาพแห่งชาติ (สปสช.) ร่วมกับกระทรวงสาธารณสุขดำเนินการ โดยเน้นใน 4 บริการ ได้แก่

ประชาชนที่เจ็บป่วยไปรับบริการกับหมอประจำครอบครัว ในหน่วยบริการปฐมภูมิที่ไหนก็ได้ หรือ 30 บาทรักษาทุกที่
ผู้ป่วยในไม่ต้องกลับไปรับใบส่งตัว
โรคมะเร็งไปรับบริการที่ไหนก็ได้
ย้ายหน่วยบริการ ได้สิทธิทันที ไม่ต้องรอ 15 วัน

ในส่วนของการยกระดับบัตรทอง 30 บาท ให้เป็น 30 บาทรักษาทุกที่ ซึ่งนำร่องในบางพื้นที่เมื่อปี 2564 ที่ผ่านมา และในปี 2565 นี้ จะมีการขยายให้ครอบคลุมทั่วประเทศ เป็นของขวัญปีใหม่ให้กับประชาชนไทย ตั้งแต่วันที่ 1 ม.ค. 2565 เป็นต้นไป หากประชาชนอยู่ในพื้นที่ที่ไม่ใช่หน่วยบริการประจำที่ลงทะเบียนไว้ แล้วเกิดการเจ็บป่วยที่ไม่ใช่กรณีป่วยฉุกเฉิน สามารถเข้ารับบริการในระบบบริการปฐมภูมิที่ไหนก็ได้ทั่วประเทศ โดยที่หน่วยบริการจะไม่มีการเรียกให้กลับไปรับใบส่งตัวมาเหมือนในอดีต ที่เคยเป็นปัญหากับประชาชน

สำหรับขั้นตอนการใช้สิทธิ 30 บาท รักษาทุกที่มีดังนี้

ติดต่อที่หน่วยบริการปฐมภูมิที่เข้ารับการรักษา
แจ้งความจำนงใช้สิทธิหลักประกันสุขภาพก่อนรับบริการ
แสดงบัตรประจำตัวประชาชน หรือบัตรประจำตัวที่มีรูปถ่ายที่ทางราชการออกให้ สำหรับเด็กที่มีอายุต่ำกว่า 15 ปี แสดงสำเนาสูติบัตร (ใบเกิด)

อย่างไรก็ตาม สามารถตรวจสอบรายชื่อเครือข่ายหน่วยบริการของตนเองได้ที่นี่ (คลิก) โดยระบบจะแสดงรายชื่อหน่วยบริการในเครือข่ายขึ้นมา ซึ่งประชาชนสามารถเข้ารับบริการในหน่วยบริการเหล่านี้ได้ หรือสอบถามเพิ่มเติมสายด่วน สปสช. 1330 หรือ คลิก เพิ่มเพื่อนไลน์กับ สปสช. @nhso
