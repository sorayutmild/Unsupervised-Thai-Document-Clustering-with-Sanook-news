แอปพลิเคชั่นเป๋าตัง ปล่อยกู้เงินฉุกเฉิน 5,000 บาท อนุมัติไวใน 3 นาที เป็นข่าวปลอม!
ตามที่มีข่าวสารปรากฏในช่องทางต่าง ๆ เกี่ยวกับประเด็นเรื่องแอปพลิเคชันเป๋าตัง เปิดให้ยืมเงินฉุกเฉิน 5,000 บาท อนุมัติไวใน 3 นาที ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดยธนาคารกรุงไทย กระทรวงการคลัง พบว่าประเด็นดังกล่าวนั้น เป็นข้อมูลเท็จ
จากกรณีที่มีการส่งต่อข่าวสารเรื่องการเงินโดยระบุเป็นการสอนวิธียืมเงินสดจากแอปพลิเคชั่นเป๋าตัง จำนวน 5,000 บาท โดยใช้ระยะเวลาอนุมัติภายใน 3 นาที ทางธนาคารกรุงไทย กระทรวงการคลัง ได้ชี้แจงว่าธนาคารไม่มีนโยบายให้สินเชื่อ หรือยืมเงินสดผ่านแอปพลิเคชันเป๋าตังแต่อย่างใด ซึ่งแอปพลิเคชั่นเป๋าตัง เป็นแพลตฟอร์มด้านการเงินระบบเปิด สามารถใช้บริการแม้ไม่มีบัญชีเงินฝากของธนาคารกรุงไทย ให้บริการครอบคลุมทั้งบริการกระเป๋าเงินอิเล็กทรอนิกส์ (E-Wallet) รองรับการทำธุรกรรมโอนเงิน เติมเงิน และชำระค่าสินค้าและบริการ
โดยบริการกระเป๋าเงินอิเลทรอนิกส์ของภาครัฐ (G-Wallet) ได้รองรับการทำนโยบายของภาครัฐ อย่างโครงการคนละครึ่ง เราเที่ยวด้วยกัน เราชนะ ม.33 เรารักกัน บริการกระเป๋าสุขภาพ (Health Wallet) ตรวจเช็กสิทธิด้านสุขภาพผ่านเป๋าตัง หรือบริการด้านการลงทุนพันธบัตรของรัฐผ่านวอลเล็ต สบม. รวมถึงบริการเกี่ยวกับกองทุนกู้ยืมเพื่อการศึกษา (กยศ.) ที่ช่วยให้การจัดการบัญชีกยศ.สะดวก และรวดเร็วสามารถดูรายละเอียดเพิ่มเติมได้ที่นี่ คลิก
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ ทั้งนี้หากพบ SMS อีเมล หรือ LINE ที่มีลิงก์แอบอ้างเป็นธนาคาร หรือพบเหตุผิดปกติ สามารถแจ้งผ่าน Facebook Fanpage Krungthai Care และ Krungthai Contact Center โทร 02-111-1111 ได้ตลอด 24 ชั่วโมง
บทสรุปของเรื่องนี้คือ : ธนาคารกรุงไทยไม่มีนโยบายให้สินเชื่อ หรือยืมเงินสดผ่านแอปพลิเคชันเป๋าตังแต่อย่างใด
