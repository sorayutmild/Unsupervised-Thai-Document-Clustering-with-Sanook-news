กาแฟดำ (Black Coffee) ถึงแม้จะมีรสชาติที่ขมและฝาด แต่มันก็มีเสน่ห์จนทำให้หลายคนติดอกติดใจ นอกจากนี้ยังมีประโยชน์ต่อสุขภาพอีกด้วย บทความนี้ Hello คุณหมอ จึงเอาใจคอกาแฟ ด้วยการนำประโยชน์ของกาแฟดำ มาให้ทุกคนได้รู้จักกันมากยิ่งขึ้น
ทำความรู้จัก กาแฟดำ (Black Coffee)              
กาแฟดำ มีรสชาติและความหอมที่เป็นเอกลักษณ์เฉพาะตัว ไม่เพียงแต่จะช่วยให้เรารู้สึกกระปรี้กระเปร่า ยังช่วยลดความเสี่ยงต่อการเกิดโรคต่าง ๆ อีกด้วย เช่น ลดความเสี่ยงของโรคเบาหวานประเภทที่ 2 ป้องกันตับ ส่งเสริมการลดน้ำหนัก ลดความเสี่ยงของโรคมะเร็งบางชนิด เป็นต้น
อย่างไรก็ตาม ถึงแม้ว่ากาแฟดำจะมีประโยชน์ต่อสุขภาพเพียงใด แต่เราควรบริโภคในปริมาณที่เหมาะสมต่อวัน เราไม่ควรรับประทานกาแฟมากกว่า 400 มิลลิกรัมต่อวัน หากคุณเป็นคนติดกาแฟ ควรจำกัดปริมาณการดื่มกาแฟไม่ให้เกิน 4 ถ้วย ต่อวัน เพราะหากดื่มมากจนเกินไป ย่อมส่งผลเสียต่อสุขภาพได้เช่นกัน
โภชนาการของกาแฟดำ
กาแฟดำปริมาณ 8 ออนซ์ มีสารอาหารและคุณค่าทางโภชนาการ ดังต่อไปนี้

พลังงาน 2 แคลอรี่
โปรตีน 0 กรัม
ไขมัน 0 กรัม
คาร์โบไฮเดรต 0 กรัม
ไฟเบอร์ 0 กรัม
น้ำตาล 0 กรัม
โซเดียม (Sodium) 5 มิลลิกรัม

5 คุณประโยชน์จากกาแฟดำ

โรคมะเร็ง

กาแฟดำมีสารต้านอนุมูลอิสระสูง มีส่วนช่วยป้องกันการเกิดโรคมะเร็งบางชนิด เช่น มะเร็งในช่องปาก มะเร็งต่อมลูกหมาก มะเร็งตับ และมะเร็งลำไส้ใหญ่

โรคตับแข็ง

การดื่มกาแฟ สามารถลดความเสี่ยงต่อการเป็นโรคตับแข็งได้ โดยเฉพาะอย่างยิ่งโรคตับแข็งที่มีสาเหตุมาจากการดื่มแอลกอฮอล์ หากดื่มกาแฟ 4 ถ้วย ขึ้นไปต่อวัน สามารถลดความเสี่ยงของการเป็นโรคตับแข็งจากแอลกอฮอล์ได้มากถึง 80%

โรคเบาหวาน

ผู้ที่ดื่มกาแฟเป็นประจำมีความเสี่ยงต่ำต่อการเป็นโรคเบาหวาน ประเภทที่ 2  นอกจากนี้ปริมาณคาเฟอีน (Cafeine) ในกาแฟยังมีส่วนช่วยในการควบคุมน้ำหนัก ช่วยให้ร่างกายเผาผลาญไขมันได้อย่างมีประสิทธิภาพมากยิ่งขึ้น

ป้องกันโรคอัลไซเมอร์ และภาวะสมองเสื่อม

โรคอัลไซเมอร์ (Alzeimer) เป็นโรคเกี่ยวกับระบบประสาทที่พบบ่อย และเป็นสาเหตุสำคัญของภาวะสมองเสื่อม ภาวะนี้มักส่งผลกระทบต่อผู้สูงอายุ ที่มีอายุมากกว่า 65 ปี ขึ้นไป  จากผลการวิจัย ได้มีข้อระบุว่า ผู้ที่ดื่มกาแฟเป็นประจำ สามารถลดความเสี่ยงต่อการเกิดโรคอัลไซเมอร์ ได้ถึง 65%

บำรุงสุขภาพหัวใจและหลอดเลือด

การดื่มกาแฟ 1-2 ถ้วย เป็นประจำทุกวัน สามารถลดความเสี่ยงต่อการเกิดโรคหัวใจและหลอดเลือดต่าง ๆ รวมถึงหลอดเลือดสมอง นอกจากนี้ยังช่วยลดการอักเสบในร่างกายให้ลดลงอีกด้วย
นอกจากกาแฟดำจะเป็นหนึ่งในเครื่องดื่มยอดนิยมที่มีดีทั้งกลิ่นหอม รสชาติกลมกล่อม มีประโยชน์ทางสุขภาพ และยังมีข้อดี คือ ช่วยกระตุ้นให้ร่างกายตื่นตัว แต่เราก็ไม่ควรบริโภคกาแฟดำมากกว่า 4-5 แก้ว ต่อวัน เพราะนอกจากจะมีผลข้างเคียงที่ทำให้นอนไม่หลับ ยังอาจจะเกิดอาการติดคาเฟอีนได้อีกด้วย