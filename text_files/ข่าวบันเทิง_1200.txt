
กำลังดราม่าเลยทีเดียว สำหรับกรณีสะบั้นรักของคู่นักแสดง(เคย)เลิฟร่วมช่อง "หยก ธัญยกันต์ ธนกิตติ์ธนานนท์" และ "แอมป์ พีรวัศ กุลนันท์วัฒน์" หลังมีกระแสข่าวแซ่บๆ เกี่ยวกับความสัมพันธ์ซ้อนสามของฝ่ายชายกับนางเอกน้องใหม่ "พีพี พัชญา เพียรเสมอ" ที่หยอดหวานกันไปมาผ่านอินสตาแกรม แถมยังมีข้อความแชทชวนจิ้นทั้งกอดทั้งคิดถึงหลุดออกมาให้ได้เห็นอีก!!!
โดยล่าสุดทางด้านอดีตสาวคนรักอย่าง "หยก ธัญยกันต์" ก็ได้ออกมาเปิดใจทั้งน้ำตาถึงเรื่องราวที่เกิดขึ้น พร้อมทั้งย้ำชัดว่าฝ่ายชายคือคนที่เอ่ยปากขอยุติความสัมพันธ์ก่อน...
"ก่อนหน้าที่จะเกิดเรื่องหยกก็เคยถามแอมป์นะว่ามีอะไรหรือเปล่าแต่เขาก็ให้คำตอบกลับมาว่าไม่มีอะไรเป็นแค่เพื่อนร่วมงานกัน แต่ปรากฏว่าเมื่อวันที่ 30 ธันวาคม ที่ผ่านมา หยกได้มีโอกาสได้เห็นข้อความซึ่งนั่นก็คือสาเหตุค่ะที่ทำให้หยกได้โพสต์ในไอจีลงไปแบบนั้น คือหยกทราบนะคะว่าข้อความที่หยกโพสต์มันไม่สุภาพ แต่ด้วยอารมณ์ของหยกตอนนั้นมันหมดความอดทนแล้วจริงๆ หยกก็เลยต้องโพสต์ลงไปในไอจี"
ตอนนั้นเราเห็นข้อความอะไร ?"ก็อย่างที่ทุกๆ คนได้เห็นไปนะคะ แต่ในส่วนรายละเอียดหยกขออนุญาตไม่ลงดีเทลละกันค่ะ"
เราสามารถยืนยันได้ไหมว่า พีพี คือมือที่สาม ?"เอ่อ...หยกไม่ขอพูดเรื่องของคนอื่นละกัน หยกขอพูดแค่เรื่องหยกคนเดียว"
แต่เหมือนเรามั่นใจว่าเขามีอะไรมากกว่าคำว่าพี่น้อง ?"หยกไม่ขอลงรายละเอียดละกันค่ะ"
สำหรับเราได้มีโอกาสเคลียร์กันแล้วหรือยัง ?"ตั้งแต่หลังจากที่หยกโพสต์ไอจีลงไป เราสองคนก็ได้คุยกันแค่ครั้งเดียวโดยที่เขาเป็นฝ่ายโทรมาและต่อว่าหยกว่าทำไมหยกถึงโพสต์อะไรแบบนั้นจากนั้นเขาก็เป็นฝ่ายที่ขอยุติความสัมพันธ์ก่อน ซึ่งหลังจากที่วางสายไปหยกมองว่ามันคลุมเครือและมันยังไม่เคลียร์เพราะเรายังไม่ได้คุยรายละเอียด แต่สุดท้ายหลังจากวันนั้นไม่นานหยกก็มาทราบอีกทีว่า เขาไปต่างประเทศพร้อมทั้งบอกผ่านเพื่อนเขาว่า เขาจะกลับมาเคลียร์ ซึ่งหยกก็รอค่ะ แต่ปรากฏว่าก็ยังไม่มีอะไรเกิดขึ้น จนผ่านไปครบ 10 วัน เขาก็ได้มีการให้สัมภาษณ์และก็พยายามติดต่อคนรอบข้างหยกให้บอกหยกว่าให้พูดไปในทิศทางเดียวกับเขา เขาโทรมา 3 ครั้ง และส่งข้อความมา ซึ่งนั่นแหละค่ะคือสาเหตุที่หยกไม่รับโทรศัพท์เขาเพราะหยกรู้ดีว่าเขามีเจตนาอะไร"
เจตนาของเขาคือ ?"เขาอยากให้หยกพูดไปในทิศทางเดียวกับที่เขาให้สัมภาษณ์ไป แต่ตัวหยกมองว่าหยกไม่มีความจำเป็นที่จะต้องพูดเรื่องไม่จริง ตลอด 10 วันที่ผ่านมาหยกได้มีโอกาสทบทวนหลายๆ อย่าง เพราะในวันแรกที่เขาบอกกับหยกว่า "ถ้าอย่างนั้นเราก็คงต้องยุติความสัมพันธ์" ทุกอย่างมันคลุมเครือไปหมด แต่พอหยกมีโอกาสได้อยู่กับตัวเองหยกถึงได้รู้ว่าความต้องการของเราคืออะไร"
ณ ตอนนี้สรุปแล้วความสัมพันธ์ของเราสองคนคือ ?"ตามที่หยกได้ให้สัมภาษณ์กับหนังสือพิมพ์ฉบับหนึ่งเลยค่ะ หยกขอยุติความสัมพันธ์ทุกอย่าง (ร้องไห้)"
แบบนี้จะเรียกว่าจบกันไม่สวยเลยไหม ?"ไม่สวยค่ะ (ร้องไห้) เสียดายและก็เสียใจนะคะ 6 ปีที่ผ่านมา เพราะเราได้มีโอกาสวางแพลนอะไรต่างๆ ไว้ร่วมกันมากมายในอนาคต แต่พอหยกมาเจอกับเหตุการณ์นี้มันก็ทำให้หยกได้รู้ว่า "วันที่หยกแย่ที่สุดเขาไม่ได้ยืนอยู่เคียงข้างหยกเลย""
เห็นก่อนหน้านี้เราเดินทางไปทำบุญด้วย ?"ใช่ค่ะไปทำบุญมีเพื่อน พอหยกมีโอกาสอยู่กับตัวเองและได้ทบทวน 10 วันที่ผ่านมา มันทำให้หยกได้รู้ว่า 10 วันนั้น มันยาวนานมากค่ะ หยกร้องไห้แทบจะทุกวัน แต่คือมันก็ต้องคอยบอกกับตัวเองว่าเราต้องอยู่ให้ได้เพราะกำลังใจรอบข้างเราเยอะมากเหลือเกิน"
ในระยะเวลา 10 วัน ที่เขาฝากบอกเพื่อนว่าจะมาเคลียร์ เรารอเขาตลอดเลยไหม ?"รอทุกวันค่ะ แต่ว่าไม่มีการโทรมาเลยจนกระทั่งเขาให้สัมภาษณ์"
สำหรับ 6 ปีที่ผ่านมา มันไม่ได้ทำให้เราเคลียร์กันได้จริงๆ เหรอ ?"ณ วันนั้นที่หยกเห็นเขาโพสต์รูปแรกของเขา มันก็ทำให้หยกรู้ได้ว่า 6 ปีที่ผ่านมา ไม่ว่าจะมีปัญหาอะไรหยกพร้อมที่จะยืนเคียงข้างเขาเสมอนะ แต่พอเกิดปัญหาขึ้นมาจริงๆ เขากลับเลือกที่จะปกป้องฝ่ายอื่นมากกว่า ซึ่งมันทำให้หยกรู้สึกว่าเขาไม่พร้อมที่จะดูแลหยกค่ะ"
มีคนเป็นกาวใจให้บ้างไหม ?"มีค่ะ แต่ทุกคนเขาก็ทราบเหตุการณ์ดีและอีกอย่างมันเป็นเรื่องส่วนตัวเขาก็ไม่อยากพูดอะไรมาก"
ณ วันนี้เรามีอะไรอยากจะพูดไหม ?"ก็สิ่งที่หยกให้สัมภาษณ์วันนี้หยกก็ได้เคลียร์ทุกอย่างแล้ว ขอยุติความสัมพันธ์นะคะ หลังจากนี้ไปหยกไม่ขอพูดเรื่องนี้แล้วค่ะ"
เราสองคนอยู่กลุ่มเดียวกันแบบนี้จะมองหน้ากันติดไหม ?"มันเป็นเรื่องของเวลา แต่ ณ ตอนนี้ถ้าให้เป็นเพื่อนกันสำหรับหยก หยกยังไม่พร้อมค่ะ"
จริงๆ ในส่วนของข้อความแชทเราเป็นคนนำออกมาแชร์ต่อไหม ?"หยกเป็นคนแคปมาจริงค่ะ แต่หยกส่งให้เพื่อนในกลุ่มดู ซึ่งในส่วนที่มันมาถึงสื่อได้ยังไงนั้นหยกไม่ทราบค่ะ"
น้องพีพีได้มีโอกาสเคลียร์อะไรกับเราบ้างหรือยัง ?"ไม่เคยมีการเคลียร์ใดๆ ค่ะ หยกคิดว่าไม่มีอะไรต้องเคลียร์อีกไม่มีอะไรต้องต่อความยาวสาวความยืดค่ะ"
เราเชื่อไหมที่เขาบอกเมื่อวานว่าเขายังรักเราอยู่ ?"หยกเริ่มไม่แน่ใจว่าเขายังรักหยกอยู่หรือเปล่า (ร้องไห้) แต่ตอนนี้หยกตัดสินใจแล้วว่าหยกขอจบทุกอย่างดีกว่าค่ะ"