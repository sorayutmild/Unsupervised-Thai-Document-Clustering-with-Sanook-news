ทำเอากองละครเรื่อง ชายไม่จริงหญิงแท้ ถึงกับต้องชะงักตั้งแต่ยังไม่ได้เปิดกองถ่าย ทั้งๆ ที่วางตัวพระนาง และเคลียร์คิวเตรียมทีมงานพร้อมถ่ายเต็มที่ในสิงหาคมนี้ แต่ล่าสุด "บอย ถกลเกียรติ" บอสใหญ่แห่งค่ายแอ็กแซ็กท์ ได้ออกมาเผยให้สื่อมวลชนฟังว่า ตอนนี้ทุกอย่างหยุดไว้ก่อน เนื่องจากนางเอกที่วางตัวไว้ "ใหม่ ดาวิกา" ได้แคนเซิลคิวทั้งๆ ที่คุยกันเรียบร้อยแล้ว โดยอีกฝ่ายบอกว่าละครอีกเรื่องเปิดกองล่าช้าจึงทำให้คิวทับกัน เลยทำให้ต้องถอนตัวจากเรื่องนี้ ซึ่งส่วนตัวก็เพิ่งทราบเรื่องเมื่อวานนี้เอง และยังไม่มีแพลนจะให้ใครมาเล่นแทน คงต้องหากองอื่นให้ทีมงานที่เตรียมไว้ทำงานไปก่อน
มีข่าวว่า ใหม่ ดาวิกา จะไม่เล่นละครให้ช่องวันแล้ว?"คือคิวไม่ลงตัวครับ ตอนแรกวางแพลนไว้ว่าเดือนสิงหาคมนี้ น่าจะเปิดกล้อง แต่ไปๆ มาๆ เป็นคิวเดียวกันเลยกับละครอีกเรื่องที่เขารับไว้แล้ว แต่ทางนั้นเลื่อนเปิดกล้องจนมาชนกับคิวของเรา ก็เลยเล่นไม่ได้"
แสดงว่ามีการทาบทามไว้ก่อนหน้านี้แล้ว?"คุยไว้ดิบดีเลยครับ ถามว่าเสียดายไหม ก็เสียดายแต่ว่าไม่รู้จะทำยังไง"
เตรียมเรื่องอื่นให้เขาไว้ไหม?"คือตอนแรกเขาก็เจาะจงมากว่าอยากเล่นเรื่องนี้เลย คือ เรื่องชายไม่จริงหญิงแท้ ที่ แหม่ม คัทลียา เคยเล่นไว้ เราคุยกันตั้งแต่ปีที่แล้ว แล้วยังไงก็เจาะจงว่าอยากเล่นเรื่องนี้มากๆ เราก็จัดการทุกสิ่งอย่างเพื่อให้มันเปิดทันเดือนสิงหาคม เพราะรู้ว่าเขาคิวเยอะมาก เลยทำทุกอย่างเพื่อให้มันทัน คุยกันถึงพระเอกว่าจะเป็น เต๋อ ฉันทวิชย์ รวมไปถึงนักแสดงท่านอื่นๆ อย่างเบน ชลาทิศ ซึ่งมีแต่ตัวใหญ่ๆ หมดเลย แต่ก็น่าเสียดายที่คิวไม่ได้ จริงๆ ผมเพิ่งรู้เมื่อวานนี้เอง"
จะมีคุยกันอีกรอบไหม?"ก็ยังไม่ทราบ เพราะว่าก็ต้องคุยกันอีกทีว่าเป็นยังไง เพราะว่าถ้าหลุดจากตรงนี้ไปจะเป็นยังไงต่อ ผมก็ยังมีคนในทีมที่ต้องดูแลด้วย เพราะว่าเขาก็ต้องมีงานอย่างต่อเนื่อง ผกก.ทีมงานทุกคนก็เตรียมตัวเพื่อละครเรื่องนี้ "
เปลี่ยนนางเอกมาเป็นใคร?"ผมเปิดกล้องไม่ได้ เพราะเรื่องนี้ทำมาเพื่อใหม่ ทีมงานทุกคนก็ชะงัก"
ต้องพับโปรเจคลงเลยใช่ไหม?"ไม่ทราบครับ คงต้องหาอย่างอื่นให้ทีมทำ แต่ทีมก็คงยังเคว้งคว้างอยู่ เพราะยังเปิดละครเดือนสิงหาคมไม่ได้ ก็ต้องรอไปก่อน"
ตอนนี้ต้องเพื่อรอใหม่อย่างเดียว?"ก็ยังไม่ทราบ ต้องดูก่อนว่าจะทำอะไรได้ไหม เพราะก็ยังไม่ทราบเหมือนกัน แต่ก็คงต้องพักไว้ก่อน ส่วนจะทำต่ออีกไหม ต้องรอดูว่าถึงเวลานั้น มันมีการคอนเฟิร์มหรือไม่ยังไง"
จะมีโอกาสทาบทามให้มาอยู่ในสังกัดของเราหรือเปล่า?"ผมไม่ได้เป็นคนคุยกับน้อง แต่เป็นทางคุณป้อน นิพนธ์ เป็นคนคุย แต่คิดว่าคงไม่ได้หรอก เพราะเขาก็คงเป็นฟรีแลนซ์"
ใจจริงอยากได้เขามาอยู่ในสังกัดไหม?"ถ้าเกิดเขามีชื่อเสียงขนาดนั้น ผมคิดว่าเป็นการร่วมงานกันทีละโปรเจคแล้วมันลงตัว ก็น่าจะดี ไม่จำเป็นต้องมาอยู่ในสังกัดขนาดนั้น แต่สามารถร่วมงานกันเป็นโปรเจคๆ ไปก็น่าจะดี"
เครดิตภาพ IG: davikah