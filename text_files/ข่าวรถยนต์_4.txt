     Suzuki Alto Lapin (ซูซูกิ อัลโต้ ลาแปง) รุ่นปี 2015 เจเนอเรชั่นใหม่ล่าสุดถูกเปิดตัวแล้วอย่างเป็นทางการ เมื่อวันที่ 3 มิถุนายนที่ผ่านมา พร้อมรูปลักษณ์ภายนอก 'แบ๊ว' กว่าเดิม

     ซูซูกิ อัลโต้ ลาแปง ใหม่ เป็นรถยนต์ในกลุ่ม Kei Car ขนาดเล็กของประเทศญี่ปุ่น ซึ่งนับเป็นเจเนอเรชั่นที่ 3 แล้ว หลังจากเจเนอเรชั่นแรกถูกเปิดตัวเมื่อปี 2002 ตามมาด้วยเจเนอเรชั่นที่ 2 ในปี 2008 ที่ผ่านมา
     กลุ่มลูกค้าของ Alto Lapin ที่ผ่านมานั้น คิดเป็นสัดส่วนผู้หญิงกว่าร้อยละ 90 โดยจำนวนนี้กว่าร้อยละ 60 มีอายุระหว่าง 20 ปี ไปจนถึง 30 ปี ขณะที่โมเดลใหม่ยังคงเน้นจับกลุ่มลูกค้าเพศหญิงเป็นหลัก ไม่ว่าจะเป็นรูปลักษณ์ภายนอกที่ออกแบบให้ดูน่ารัก ไปจนถึงฟังก์ชั่นการใช้งานภายในซึ่งล้วนแล้วแต่พัฒนาเพื่อเจาะกลุ่มผู้หญิงทั้งสิ้น
 

     รูปลักษณ์ภายนอกของ Alto Lapin ใหม่ ยังคงออกแบบในสไตล์กล่อง แต่เพิ่มความโค้งมนมากยิ่งขึ้น ซึ่งซูซูกิระบุว่าช่วยเพิ่มบุคลิกอบอุ่น เป็นกันเองมากกว่ารุ่นเดิม ติดตั้งไฟหน้าทรงกลมพร้อมโคมโปรเจคเตอร์ทันสมัย ล้ออัลลอยถูกออกแบบให้ดูคล้ายกับดอกไม้ที่กำลังบานสะพรั่ง พร้อมโลโก้รูป 'กระต่าย' รอบคัน เนื่องจากคำว่า 'Lapin' เป็นภาษาฝรั่งเศสที่แปลว่า 'กระต่าย' นั่นเอง
 

     ติดตั้งเครื่องยนต์รหัส R06A ซึ่งเป็นบล็อกเดียวกับรุ่น 'Alto' ส่งกำลังด้วยเกียร์อัตโนมัติแบบ CVT และเกียร์กึ่งอัตโนมัติ 'AGS - Auto Gear Shift' ให้อัตราสิ้นเปลืองเฉลี่ย 35.6 กม./ลิตร ตามมาตรฐาน JC08 ของญี่ปุ่น รวมถึงยังติดตั้งระบบ Enecharge สำหรับสร้างกระแสไฟจากการเบรกไปเก็บไว้ยังแบตเตอรี่ และระบบ Idling Stop ที่ช่วยตัดการทำงานของเครื่องยนต์ขณะรถติดไฟแดง
     นอกจากนั้น Alto Lapin เจเนอเรชั่นใหม่ ยังได้รีดน้ำหนักลงจากรุ่นเดิมถึง 120 กิโลกรัม ซึ่งเป็นผลจากการปรับปรุงช่วงล่าง, เครื่องยนต์ และตัวถัง รวมไปถึงแพล็ตฟอร์มน้ำหนักเบาแต่แข็งแรงกว่าเดิม
 

     ห้องโดยสารภายในติดตั้งเบาะนั่งสไตล์โซฟา ตกแต่งด้วยสีน้ำตาลถึง 3 โทน ติดตั้งที่เก็บของสไตล์ลิ้นชัก และที่วางแก้วขนาดใหญ่ นอกจากนั้นยังมีหน้าจอแสดงข้อมูลการขับขี่แบบ 'Talking Lapin' ซึ่งจะมีตัวการ์ตูนรูปกระต่ายปรากฎให้เห็นขณะสตาร์ทและดับเครื่องยนต์ รวมถึงยังสามารถอวยพรวันเกิดผู้ขับขี่ได้ด้วย
     Alto Lapin ติดตั้งระบบความบันเทิงภายในรถจาก Harman International เป็นอุปกรณ์มาตรฐานจากโรงงาน หน้าจอถูกออกแบบให้ใช้งานง่าย สามารถเลื่อนแผนที่ได้ด้วยปลายนิ้วสัมผัสคล้ายกับสมาร์ทโฟน รวมถึงระบบเสียงคุณภาพระดับโลกถูกออกแบบโดย Harman International เช่นกัน
 

     สีภายนอกของ อัลโต้ ลาแปง มีให้เลือกทั้งหมด 12 สีพร้อมสีแบบทูโทน (หลังคาสีขาว) ให้เลือก โดยมีโทนสีพาสเทลเป็นสีไฮไลท์จำนวน 3 สี ได้แก่ สีฟ้า French Mint สีชมพู Coffret Pink และสีเบจ Fawn Beige
     ทั้งนี้ ซูซูกิตั้งเป้าจำหน่าย Alto Lapin ในประเทศญี่ปุ่นไว้ที่ 4,000 คันต่อเดือน
 

     ราคาจำหน่าย Suzuki Alto Lapin 2015 ใหม่ เริ่มต้นที่ราว 2.92 แสนบาท ไปจนถึง 4.04 แสนบาทในญี่ปุ่น
 
 