ตั้งแต่มีข่าวว่าจะจัดคอนเสิร์ตเต็มรูปแบบ ก็ถูกกระแสกดดันมาโดยตลอด สำหรับพระเอกซุป'ตาร์สายฟ้าแล่บ "เจมส์ จิรายุ ตั้งศรีสุข" ไม่ว่าจะเป็นความสามารถเรื่องการร้องเพลง รวมไปถึงราคาบัตรที่สูงถึง 6,000 บาท ซึ่งหลายคนมองว่าแพงเกินไปสำหรับนักแสดงที่ไม่ได้เซียนเรื่องร้องเต้นขั้นเทพ แต่ถึงจะมีคนแอนตี้ยังไง หนุ่มเจมส์จิ ก็ยังได้รับกำลังใจจากแฟนๆอย่างล้นหลามเช่นกัน
ล่าสุดเมื่อวันเสาร์ (13 มิ.ย.) ที่ผ่านมา เจมส์ จิรายุ ก็ได้ขึ้นมาแสดงความสามารถใน MAGIC JAMES THE CONCERT จัดขึ้นที่รอยัลพารากอนฮอลล์ หลังจากซุ่มซ้อมมานานหลายเดือน ซึ่งหนุ่มเจมส์จิก็เต็มที่ทั้งร้องเต้นอย่างสุดพลัง
และในคอนเสิร์ตรอบบ่าย แฟนคลับ ทีมงาน และแขกรับเชิญนำโดย บอย ปกรณ์ ก็ได้มีการทำเซอร์ไพรส์ให้หนุ่มเจมส์จิ ด้วยการร้องเพลง "รักหนักแน่น" เสียงดังสนั่นฮอลล์
งานนี้ ทำเอาเจ้าตัวซาบซึ้งจนกลั้นน้ำตาไว้ไม่อยู่ ปล่อยโฮกลางเวทีซะเลย ซึ่งแฟนคลับก็ได้ชี้แจงว่าการเซอร์ไพรส์นี้ซุ่มทำกันมานาน และไม่มีการเตี๊ยมกับ เจมส์จิ มาก่อนแต่อย่างใด เรียกว่าเป็นโมเม้นต์ซึ้งๆ ที่หลายคนประทับใจ
ขอบคุณภาพจากเฟซบุ๊ก Buddy's Wedding