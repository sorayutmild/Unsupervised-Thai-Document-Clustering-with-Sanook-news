ธปท.เผย เตรียมกระจายธนบัตรที่ระลึกที่เหลืออยู่อีก 2 แบบ 1.8 ล้านฉบับ ให้ธนาคารเปิดแลกเก็บเป็นที่ระลึก ด้านออมสินเผย เตรียมเปิดให้ประชาชนแลกได้ในวันที่ 9 พ.ย. 59 ทั้งสำนักงานใหญ่ และ 107 สาขาทั่วประเทศ
 
นายวรพร ตั้งสง่าศักดิ์ศรี ผู้ช่วยผู้ว่าการ สายออกบัตรธนาคาร ธนาคารแห่งประเทศไทย (ธปท.) เปิดเผยว่า ตามที่มีประชาชนจำนวนมากสอบถามเกี่ยวกับการจ่ายแลกธนบัตรที่ระลึกนั้น
ธปท. ขอเรียนชี้แจงว่า ปัจจุบัน ธปท. ยังมีธนบัตรที่ระลึกที่สามารถจัดสรรให้กับธนาคารพาณิชย์และธนาคารออมสินเพื่อจ่ายแลกให้กับประชาชนได้อีก 2 แบบ คือ
 1. บัตรธนาคารเนื่องในมหามงคลสมัยที่พระบาทสมเด็จพระเจ้าอยู่หัว ทรงเจริญพระชนมพรรษาหกสิบบริบูรณ์ ๕ ธันวาคม ๒๕๓๐ ชนิดราคา 60 บาท จำนวน 9 แสนฉบับ

2. ธนบัตรที่ระลึกเนื่องในโอกาสครบรอบ ๑๐๐ ปี ธนบัตรไทย (ปี ๒๕๔๕) ชนิดราคา 100 บาท จำนวน 9 แสนฉบับ

เนื่องจากธนบัตรมีจำนวนจำกัด ธปท. จึงได้ขอความร่วมมือจากธนาคารต่างๆ ที่ได้รับการจัดสรรธนบัตรให้กระจายธนบัตรแก่ประชาชนอย่างทั่วถึง ทั้งนี้ ธนาคารแต่ละแห่งจะเป็นผู้ประชาสัมพันธ์รายละเอียดเพิ่มเติมต่อไป
ด้าน นายชาติชาย พยุหานาวีชัย ผู้อำนวยการธนาคารออมสิน เปิดเผยว่า ในวันที่ 9 พ.ย. ธนาคารออมสิน พร้อมกับธนาคารอื่นๆจะเปิดให้แลกธนบัตรเฉลิมพระเกียรติ 2 รุ่น คือ ธนบัตรเฉลิมพระเกียรติเนื่องในมหามงคลสมัยที่พระบาทสมเด็จพระปรมินทรมหาภูมิพลอดุลยเดช เจริญพระชนมพรรษา 60 พรรษา 5 ธ.ค.2530 และธนบัตรที่ระลึกครบ 100 ธนบัตรไทย ซึ่งมีพระบรมฉายาลักษณ์ของรัชกาลที่ 5 และรัชกาลที่ 9 ราคารับแลกราคาตามหน้าธนบัตร
โดยเปิดให้แลกเพียง 1 ใบ ต่อ คนเท่านั้น ซึ่งประชาชนจะต้องเลือกว่าจะแลกแบบไหน ซึ่งในส่วนของธนาคารออมสินคาดว่าจะได้รับการจัดสรรธนบัตรที่ระลึกมาประมาณ 2-3 แสนใบ หรืออย่างละ 1 แสนกว่าใบ ธนาคารออมสินจะเปิดให้แลกที่สำนักงานใหญ่ และอีก 107 สาขา ซึ่งจะประกาศสาขาที่รับแลกบนเว็บไซต์ธนาคารออมสินอีกครั้ง