ศึกดวลกำปั้นชิงแชมป์โลก รุ่นมินิฟลายเวท (105 ปอนด์) ของสหพันธ์มวยนานาชาติ (IBF) ระหว่าง "เจ้าแชมป์" ฟ้าลั่นจูเนียร์ เกษตรพัฒนา รองแชมป์โลกอันดับที่ 9 ผู้ท้าชิงชาวไทย พบกับ คัสซึนาริ ทากายาม่า แชมป์โลกชาวญี่ปุ่น ที่สังเวียนบอดี้โคลีเซี่ยม เมืองโอซาก้า ประเทศญี่ปุ่น เมื่อวันที่ 22 เมษายนโดยไฟต์นี้หาก ฟ้าลั่นจูเนียร์ เกษตรพัฒนา สามารถคว้าแชมป์โลกได้จะเป็นแชมป์โลกสถาบันหลักคนที่ 48 ของเมืองไทย พร้อมกับจะสร้างประวัติศาสตร์เป็นแชมป์โลกพ่อ-ลูก คู่ที่ 7 ของโลก และเป็นคู่แรกของไทย พร้อมกับจะเป็นพ่อ-ลูก คู่แรกของโลกที่สามารถคว้าแชมป์รุ่นเดียวกัน และสถาบันเดียวกันอีกด้วย

ฟ้าลั่นจูเนียร์ เกษตรพัฒนา ผู้ท้าชิงชาวไทย
ตลอดการชกทั้งคู่แลกหมัดกันได้สนุก ช่วงแรกนักชกญี่ปุ่นต่อยได้เหนือกว่าเล็กน้อย แต่ ฟ้าลั่นจูเนียร์ โชว์ความไวและสายตาที่ดี แถมดักต่อยจังหวะสองได้งามๆ หลายครั้ง จนกระทั่งเข้าสู่ยก 7 ทั้งคู่มาแลกหมัดกันมากขึ้น ก่อนเป็น คัสซึนาริ ทากายาม่า มีเลือดซึมจากหางตาทั้ง 2 ข้าง ช่วงกลางยก 8 ทั้งคู่ยืนแลกหมัดกันกว่า 1 นาที ก่อนระฆังดังหมดยกจะดังขึ้น และปรากฏว่า คัสซึนาริ ทากายาม่า มีเลือดออกเต็มใบหน้า

แชมป์โลกชาวญี่ปุ่นโดนต่อยจนตาปิดทั้ง 2 ข้าง
ยกที่ 9 เริ่มขึ้นไปได้ไม่นานกรรมการต้องสั่งหยุดการชกและสั่งให้แพทย์สนามดูอาการของ ทากายาม่า ปรากฏว่า แพทย์อนุญาตให้ชกต่อ จากนั้น คัสซึนาริ ทากายาม่า โดนฮุกขวาของ ฟ้าลั่นจูเนียร์ จนหน้าหงาย ก่อนกรรมการจะสั่งยุติการชกช่วงกลางยก พร้อมกับให้มีการรวมคะแนน เนื่องจากมองว่าแผลแตกของ ทากายาม่า เกิดจากอุบัติเหตุเมื่อรวมคะแนนปรากฏว่า ผู้ตัดสินชูมือให้ คัสซึนาริ ทากายาม่า เป็นฝ่ายเอาชนะคะแนน ฟ้าลั่นจูเนียร์ เกษตรพัฒนา ไปแบบเอกฉันท์ 86-85, 90-81 และ 87-84 คะแนน ท่ามกลางไม่เห็นด้วยจากทางฝ่ายนักชกชาวไทย สุดท้าย คัสซึนาริ ทากายาม่า ป้องกันแชมป์ไว้ได้ ส่งผลให้ ฟ้าลั่นจูเนียร์ เกษตรพัฒนา ชวดสร้างประวัติศาสตร์เป็นคู่แชมป์โลกพ่อลูก คู่ที่ 7 ของโลกไปอย่างน่าเสียดาย หลังชก "จิมมี่" ดร.เอกรัฐ ไชยโชติช่วง โปรโมเตอร์เกียรติกรีรินทร์โปรโมชั่น และผู้จัดการของผู้ท้าชิงชาวไทย กล่าวว่า ผลการตัดสินครั้งนี้ถือว่าเป็นเรื่องที่ไม่คาดฝัน แม้ว่านักชกญี่ปุ่นจะต่อยได้ดีในช่วงต้นๆ แต่แผลที่แตกนั้นเกิดจากหมัด ไม่ใช่อุบัติเหตุ ซึ่งตนจะทำเรื่องไปยังสหพันธ์มวยนานาชาติ หรือ IBF เพื่อขอให้มีการเปลี่ยนแปลงคำตัดสิน หรือให้ คัสซึนาริ ทากายาม่า รีแมตช์กับ ฟ้าลั่นจูเนียร์ เกษตรพัฒนา อีกครั้ง "ทากายาม่า โดนต่อยจนตาปิดทั้ง 2 ข้าง หากกรรมการปล่อยให้ต่อยต่อไป ผมมั่นใจว่า ฟ้าลั่นจูเนียร์ จะเผด็จศึกเขาได้อย่างแน่นอน" ดร.เอกรัฐ เผยด้าน ฟ้าลั่นจูเนียร์ เกษตรพัฒนา เผยว่า ขอโทษแฟนมวยชาวไทยทุกคนด้วย แต่ตนทำหน้าที่เต็มที่แล้ว และคิดว่าไฟต์นี้น่าจะชนะมากกว่า ช่วงแรกๆ ตนเป็นฝ่ายตั้งรับก่อน เพราะรู้ดีว่า คัสซึนาริ ทากายาม่า จะต่อยสไตล์นี้และจะแผ่วในช่วงท้ายๆ ตนจึงคิดว่ารับก่อน แล้วปลายยกจะเป็นของตนเอง "ตลอดการชกที่ผ่านมากรรมการไม่ได้เตือนผมเลย ถ้ากรรมการให้ชกต่ออีก 3 ยก ผมน็อกเขาได้แน่ เพราะพลังหมัดเขาไม่แรงแล้ว" ฟ้าลั่นจูเนียร์ ผู้ที่โดนปล้นชัยชนะ เผยทั้งนี้มีรายงานด้วยว่า ฟ้าลั่นจูเนียร์ พร้อมคณะจะเดินทางกลับถึงเมืองไทย วันที่ 24 เมษายน

