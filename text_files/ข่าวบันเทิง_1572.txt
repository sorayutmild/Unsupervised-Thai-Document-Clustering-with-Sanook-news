ทีมข่าว Sanook! News ได้รายงานสดจากโรงพยาบาลรามาธิบดี ที่หออภิบาลผู้ป่วยวิกฤตโรคหัวใจ ชั้น 9 อาคารสมเด็จพระเทพรัตน์ ในวันที่ 15 พฤศจิกายน 2558 ติดตามอาการป่วย ของพระเอกชื่อดัง "ปอ ทฤษฎี" หลังเข้ารับการรักษาตัวจากอาการไข้เลือดออกแบบวิกฤต และยังต้องได้รับการเฝ้าระวังในห้องซีซียู (CCU) อย่างต่อเนื่อง
12.00 น. น้องมะลิ ด.ญ.พาขวัญ สหวงศ์ ลูกสาววัย 2 ขวบของ ปอ ทฤษฎี เดินทางมาถึงรพ.แล้วพร้อมครอบครัว ต่อมามี ทีน สราวุฒิ และ อาร์ต พศุตม์ เดินมาเยี่ยมอาการของปอ ทฤษฎี 
โดย "ทีน สราวุฒิ" ให้สัมภาษณ์กับผู้สื่อข่าวว่า "วันนี้ได้พูดคุยกับคุณพ่อ ถามถึงอาการและสภาพจิตใจแต่ละคน และให้กำลังใจกัน ผมเชื่อว่ากำลังใจสำคัญมากตอนนี้ ส่วนที่เหลือให้เป็นหน้าที่ของแพทย์ ผมได้แต่ให้กำลังใจ และทำบุญเพื่อให้เพื่อนหาย
ทราบข่าวตอนแรกตกใจและเป็นห่วงมาก วันแรกก็มาเลย พอมาถึงรู้ว่าผมให้เลือดตัวเองไม่ได้เพราะกรุ๊ปโอ เขาต้องการกรุ๊ปเอ วันนี้ว่างเลยมาดูอีก ก็โอเคเดี๋ยวก็หายดี ถ้าว่างเดี๋ยวจะมาเยี่ยมอีก
ทุกคนตอนนี้เป็นกำลังใจให้ปอ ไปทำบุญสวดมนต์ทำให้เต็มที่เลย ปอไม่ได้ เราก็ได้ เราต้องเชื่อว่าปาฏิหาริย์มีจริง ส่วนเรื่องอาการผมไม่อยากพูด อยากให้เป็นหน้าที่ของหมอกับครอบครัวมาพูดดีกว่า แต่ผมเชื่อว่าหมอเก่งเดี๋ยวก็หาย"
ด้าน "อาร์ต พศุตม์" กล่าวว่า "วันนี้เห็นคุณแม่พี่ปอไปไหว้พระที่วัดพระแก้ว อาการพี่ปอยังทรงตัว แต่กำลังใจเยอะครับ
ตอนแรกจะมาตั้งแต่ 3 วันแรกแล้ว ไม่คิดว่าจะเป็นห้องเยี่ยมแยก มาวันนี้เป็นห้องแยก เลยไม่ได้เข้าไป เรามาแบบนี้เหมือนเห็นใจพี่เขา ไม่ได้สงสารนะ แต่เห็นใจ อยากให้หาย
วันแรกที่ทราบข่าวยังเฉยๆ นะ พอวันที่ 2-3 ก็อยากให้ตื่นได้แล้ว ทุกคนรออยู่ อยากให้ตื่นเร็วๆ เราก็สวดมนต์ให้ทุกคืนเลย พยายามไปถามหมอดูที่เรารู้จักว่าทำยังไงให้หาย ทำทุกวิถีทางเพื่อจะช่วยพี่ปอ
อยากให้ช่วยกันสวดมนต์ ภาวนาให้พี่ปอฟื้นเร็วๆ และให้กำลังใจเยอะๆ มาบริจาคเลือดกันได้นะรับ ยังต้องการอยู่ เดี๋ยวผมก็จะลงไปบริจาค เพราะเลือดกรุ๊ปเอเหมือนกัน"
14.24 น. ไมค์ พิรัชต์ เดินทางมาเยี่ยม เผยเคยร่วมงานกัน พี่เขาเป็นน่ารักมากๆ ใจดี สนุกสนาน อยู่ด้วยไม่เครียด เวลาเขาพูดอะไรทำให้เราสบายใจได้
"ตอนทราบข่าวตกใจมากๆ ครับ ตอนแรกคิดว่าไม่น่ามีอะไรซีเรียส อยากจะมาให้กำลังใจ เพราะคงทำอะไรมากไม่ได้ ก็เอาบุญมาฝากครับหลังบวช ผมก็เป็นห่วงเหมือนทุกๆ คน เพราะมันหลายวันแล้ว คอยอัพเดตอาการตลอด แต่ก็ยังไม่ค่อยดีขึ้น
ผมก็สวดมนต์ ภาวนาให้พี่ปอหายอยู่เรื่อยๆ ครับ อยากให้หายเร็วๆ กลับมาเล่นละคร ส่วนตัวไม่ได้บริจาคเลือดให้ครับ เพราะเลือดกรุ๊ปบี และมีโรคประจำตัวหอบ"
16.15 น. หมู ดิลก และ จุ๋ม อุทุมพร เดินทางมาเยี่ยมปอ ทฤษฎี โดย "จุ๋ม อุทุมพร" ให้สัมภาษณ์ด้วยใบหน้าที่มีน้ำตาคลอว่า มาให้กำลังใจคุณพ่อคุณแม่ น้องชายทั้งสอง และญาติพี่น้อง พร้อมเอาตุ๊กตาหมีมีปีกนางฟ้ามามอบให้น้องมะลิ ให้ถือเอาไว้พิทักษ์พ่อ
ขณะที่ "หมู ดิลก" บอกว่า เคยเล่นเป็นพ่อปอ ทฤษฎี ก็รู้สึกผูกพันมาก เผยความประทับใจที่ปอไม่เคยเปลี่ยนไปหลังมีชื่อเสียง และไม่นึกว่าจะต้องมาเยี่ยมปอ ควรจะเป็นปอที่มาเยี่ยมอามากกว่า