(3 ธ.ค.) เมื่อเวลา 20.00 น. พ.ต.ท.ณรงค์  อุตะบัววงศ์  สารวัตรสอบสวน สภ.เมืองสุโขทัย ได้รับแจ้งเหตุมีผู้เสียชีวิตจากการถูกยิง จึงรุดไปตรวจสอบยังที่เกิดเหตุ บริเวณร้านสะดวกซื้อ ภายในปั๊มน้ำมัน สี่แยกคลองโพ อ.เมือง จ.สุโขทัย  พบศพผู้เสียชีวิตนอนจมกองเลือด อยู่ภายในเคาน์เตอร์เก็บเงินของร้าน  ทราบชื่อคือ น.ส.สุพิชฌาย์ อายุ 31 ปี  โดยเพื่อนร่วมงานที่อยู่ในเหตุการณ์เล่าว่า ผู้ก่อเหตุคือสามีของผู้เสียชีวิต ชื่อ นายไพโรจน์ อายุ 27 ปี ซึ่งทั้งคู่มีปากเสียงกันบ่อยครั้ง โดยนายไพโรจน์ มั่นใจว่าผู้ตายเริ่มตีตัวออกห่าง และบล็อกตัวเองไม่ให้รู้ความเคลื่อนไหว อีกทั้งมีการขู่กันหลายครั้งทางช่องทางเฟซบุ๊ค
ภาพจากกล้องวงจรปิดพบว่า ขณะที่ผู้ตายกำลังทำงานอยู่ นายไพโรจน์ ได้เข้ามาครั้งแรกพร้อมกับลูกชายวัย 4 ขวบเศษ เพื่อต่อว่าผู้ตาย แต่ผู้ตายบอกให้พาลูกออกไปก่อน นายไพโรจน์จึงพาลูกออกไปข้างนอก และกลับเข้ามาอีกครั้งพร้อมปืนลูกซองสั้น ไทยประดิษฐ์  มุ่งตรงหาผู้ตายภายในเคาน์เตอร์ และยิงประชิดเข้าด้านหลังบริเวณไหล่ซ้าย ทำให้ผู้ตายเสียชีวิตทันที  ส่วนนายไพโรจน์  เดินออกจากร้านสะดวกซื้อแห่งนี้ไปขึ้นรถมอเตอร์ไซด์ที่จอดไว้ด้านข้าง และขับออกไปพร้อมกับลูกชายที่พามาด้วย
หลังจากเหตุการณ์เกิดขึ้น ได้มีเพื่อนของผู้ตายนำเฟซบุ๊กของนายไพโรจน์มาดู พบว่านายไพโรจน์มีการโพสต์ภาพปืนและคำขู่ แต่ไม่คิดว่าจะมาทำร้ายกันจริงๆ  ซึ่งตลอดระยะเวลาประมาณหนึ่งปี ทั้งคู่มีปากเสียงกันบ่อยครั้ง ทั้งที่บ้านและที่ทำงาน  และทราบว่าอยู่กินกันฉันสามีภรรยามาถึง 5 ปีแล้ว ทางเจ้าหน้าที่ตำรวจหลังจากเก็บหลักฐาน และสวบสวนที่เกิดเหตุแล้ว ได้กระจายกำลังติดตามตัวนายไพโรจน์ มารับความผิดข้อหาฆ่าคนตายโดยเจตนาและพกอาวุธปืนไปในที่สาธารณะโดยไม่มีเหตุอันควร  ซึ่งคาดว่าจะสามารถตามตัวนายไพโรจน์  มาดำเนินคดีตามกฎหมายได้ในเร็วๆ นี้

ซึ่งเมื่อผู้สื่อข่าวตรวจสอบไปยังเฟซบุ๊กของนายไพโรจน์ ได้มีการโพสต์ข้อความในลักษณะโกรธแค้นภรรยา ระบุว่า ฝ่ายหญิงไปคบหาผู้ชายคนอื่นทั้งที่ยังไม่เลิกกับตน และแอบไปมีอะไรกันในวันลอยกระทงที่ผ่านมา โดยโพสต์ล่าสุดที่ผู้ตายตั้งเป็นสาธารณะ คือเมื่อวันที่ 24 พฤศจิกายน นายไพโรจน์ได้โพสต์รูปลูกชาย พร้อมบอกว่าหมดห่วงเรื่องลูกแล้ว และมีข้อความในลักษณะข่มขู่เอาชีวิตภรรยาและชายคนใหม่ด้วย

 
 