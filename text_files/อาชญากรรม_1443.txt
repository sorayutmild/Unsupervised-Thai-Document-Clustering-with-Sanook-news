พ.ต.อ.นิสากร บุญตานนท์ ผกก.สภ.เมืองปทุมธานี เปิดเผย สำนักข่าวไอ.เอ็น.เอ็น. ถึงความคืบหน้า กรณีรถหรู ปอร์เช่ ขับรถชน น.ส.ทองใบ สาวลาว วัย 17 ปี จนขาดสองท่อนอย่างสยดสยอง เมื่อวานนี้ (25 มี.ค.) ทางบริษัทประกันภัยของรถคันดังกล่าว ได้ติดต่อขอให้ข้อมูลเกี่ยวกับเจ้าของรถแล้ว
เบื้องต้นทราบว่าผู้ครอบครองรถคันดังกล่าวคือ นายศุภชัย ทักษิณทวีชัย อายุ 58 ปี อยู่บ้านเลขที่ 5-61 ถนนบรมราชชนนี แขวงอรุณอัมรินทร์ เขตบางกอกน้อย และทำประกันภัยชั้น 1 กับ บริษัท กรุงเทพประกันภัย โดยพนักงานสอบสวนคดีดังกล่าวที่ สภ.เมืองปทุมธานี ได้นัดสอบสวนผู้ครอบครองรถ เมื่อเวลา 10.00 น. ที่ผ่านมา แต่ยังไม่พบผู้ใดมาแสดงตัว
ส่วนผู้ขับขี่รถคันที่ก่อเหตุนั้น ขณะนี้ยังไม่ทราบแน่ชัดว่าเป็นใคร แต่เจ้าหน้าที่ตำรวจได้สอบถามจากพยานผู้พบเห็น บริเวณที่ผู้ก่อเหตุนำรถปอร์เช่ ที่ภายในมีร่างท่อนบนของผู้เสียชีวิตมาทิ้งไว้ ทำให้ทราบว่า ผู้ขับขี่เป็นชาย อายุประมาณ 20 ปี สวมเสื้อผ้าคล้ายนักศึกษา ก่อนจะรีบขึ้นแท็กซี่และหลบหนีไป
ล่าสุดเจ้าหน้าที่ตำรวจได้ทราบเบาะแสแล้วว่า ผู้ก่อเหตุคือใคร หลังตรวจพบใบเสร็จชำระค่าหน่วยกิตของมหาวิทยาลัยชื่อดังอยู่ภายในรถปอร์เช่คนดังกล่าว แต่ทั้งนี้ได้เตรียมออกหมายจับผู้ก่อเหตุ ภายในวันที่ 28 มี.ค.นี้ หากยังไม่มีผู้ใดมาขอมอบตัว
ข่าวอ่านที่เกี่ยวข้อง: ปอร์เช่ป้ายแดงซิ่งชนสาวร่างขาด 2 ท่อน