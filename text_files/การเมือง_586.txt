ศบค.ชุดใหญ่ไฟเขียวต่ออายุประกาศใช้ พ.ร.ก.ฉุกเฉิน ออกไปอีก 2 เดือน พร้อมกับปรับเวลาเคอร์ฟิวเป็น 22.00-04.00 น.
วันนี้ (27 ก.ย.) แหล่งข่าวจากทำเนียบรัฐบาลเปิดเผยว่า ที่ประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ครั้งที่ 15/2564 ผ่านระบบ Video Conference ที่ห้อง PMOC ชั้น 2 ตึกไทยคู่ฟ้า ทำเนียบรัฐบาล ซึ่งมี พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธานการประชุม ได้มีการเพื่อพิจารณาผ่อนปรนมาตรการต่างๆ เพิ่มเติม
โดยที่ประชุมมีมติเห็นชอบให้ขยายระยะเวลาการประกาศใช้ พ.ร.ก.ฉุกเฉิน ออกไปอีก 2 เดือน คือ สิ้นสุดในวันที่ 30 พ.ย. 64 ขณะที่ในส่วนของข้อกำหนดห้ามประชาชนออกนอกเคหสถานในเวลากลางคืน หรือเคอร์ฟิว จากเดิมกำหนดไว้ 21.00 -04.00 น. ขยับไปเป็นเวลา 22.00-04.00 น.
นอกจากนี้ มติที่ประชุมยังผ่อนปรนมาตรการตามที่กระทรวงสาธารณสุขเสนอ อาทิ สถานประกอบการออกกำลังกาย หรือฟิตเนส ให้สามารถกลับมาเปิดให้บริการได้ รวมไปถึงอนุญาตให้สามารถเล่นดนตรีในร้านอาหารได้
อย่างไรก็ตาม โฆษก ศบค.จะแถลงผลการประชุมอย่างเป็นทางการในเวลา 13.00 น.