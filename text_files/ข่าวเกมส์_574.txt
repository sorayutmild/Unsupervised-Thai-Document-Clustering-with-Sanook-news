Nintendo Wii
Wii เป็นเครื่องเกมส์คอนโซลจากนินเทนโดในยุคเดียวกับ PS3 และ Xbox360 ที่แม้ว่าจะมีกราฟฟิคของเครื่องไม่สวย แต่มีจุดเด่นตรงที่นวัตกรรมจอยเล่นเกมส์ที่ไม่เหมือนใคร ด้วยรีโมทควบคุมด้วยการเคลื่อนไหวของร่างกายผู้เล่น เรียกว่า Motion Controller โดยการใช้ Wii Remote ควบคู่กับ Nunchak ได้ระบบการเล่นแปลกใหม่ ทำให้เครื่อง Wii ออกสตาร์ทได้แรงกว่าเครื่องคู่แข่งทั้งสองค่าย ทำยอดขายเครื่องได้ 100 ล้านเครื่องทั่วโลกในเวลาไม่นานนัก แต่สุดท้ายสูงสุดก็คืนสู่สามัญ เมื่อความนิยมในตัวเครื่อง Wii เริ่มตกลงอย่างรวดเร็ว จากสาเหตุที่ไม่มีค่ายเกมส์ทำเกมส์ป้อนให้มากนัก เกมส์มีให้เล่นน้อยลง บวกกับคนเล่นเริ่มเบื่อกับระบบการเล่นที่เหนื่อยและยุ่งยาก หันไปจับจอยเล่นสบายๆแบบเดิม สุดท้าย Wii ก็ขายไม่ออก
แม้ว่าปู่นินเทนโด จะพยายามเข็น Wii U เวอร์ชั่นใหม่ที่มีกราฟฟิคสวยขึ้นออกมาก็ตาม แต่สุดท้ายก็ลงรูปแบบเดิมคือมีค่ายเกมส์ทำเกมส์ป้อนให้น้อยมาก ยอดขายไม่กระเตื่อง แถมตอนนี้เกมส์ใหม่ๆของ Wii U ก็ไม่สามารถนำไปเล่นในเครื่อง Wii รุ่นเก่าได้อีกด้วย เพราะระดับกราฟฟิคมันคนละชั้นกัน ด้วยเหตุนี้เครื่อง Wii เก่าจึงไม่มีใครเหลียวแล เพราะมันเล่นเกมส์ใหม่ๆไม่ได้อีกแล้ว ทางนินเทนโดจึงประกาศเลิกผลิตเครื่อง Wii รุ่นเก่าแล้วที่ญี่ปุ่น โดยปู่นินติดป้ายไว้ว่า จะยกเลิกการผลิตเครื่อง Wii เร็วๆนี้ "Manufacturing is scheduled to end soon" ("kinjitsu seisan shuuryou yotei" or 近日生産終了予定) แต่จะเลิกตอนไหนนั้นยังไม่กำหนดแน่ชัด ต้องรอประกาศที่ชัดเจนอีกครั้ง
Nintendo Wii
หากเครื่อง Wii ยกเลิกการผลิตในปีนี้หรือปีหน้าจริง ก็เท่ากับว่า Wii เป็นเครื่องเกมส์ของนินเทนโดที่มีอายุการผลิต (Life Time) สั้นมาก โดยมีอายุเพียง 7-8 ปีเท่านั้น นับตั้งแต่วางขายครั้งแรกปี 2006 เมื่อเทียบกับเครื่องอื่นๆที่มีอายุการผลิตนับสิบปี