เว้นวรรคไปประมาณหนึ่งปี หลังจากเกมส์ปลูกผัก Harvest Moon: A New Beginning เวอร์ชั่นอังกฤษออกมาให้เหล่าเกมเมอร์ชาวไร่ได้เล่นกันในปี 2012 ตอนนี้ทาง Marvelous Interactive ก็ได้ฤกษ์เปิดตัวเกมส์ปลูกผักภาคใหม่ออกมาให้ทราบกันแล้ว ในชื่อว่า Harvest Moon: Linking the New World ลงเครื่อง 3DS เพียงเครื่องเดียวเหมือนเดิม
Harvest Moon: Linking the New World
เนื้อเรื่องของ Harvest Moon: Linking the New World จะต่างกับภาคอื่นที่แล้วมา โดยจะกล่าวถึงตัวเอก (ผู้เล่นตั้งชื่อเอง) ที่ใช้ชีวิตอันแสนซ้ำซากอยู่ในเมืองไปวันๆ และเขาต้องการหาความท้าทายใหม่ๆให้กับชีวิต ทันใดนั้นเขาก็หันไปเห็นป้ายประกาศรับสมัครชาวไร่ จึงคิดว่านี่แหละคือสิ่งท้าทายที่น่าจะเหมาะกับเขา จึงตัดสินใจสมัครเป็นชาวไร่ทันที และหลังจากนั้นหนึ่งสัปดาห์เขาก็ได้จดหมายตอบรับให้ไปเริ่มทำงานที่ไร่ในเมือง Oaktree Town ได้เลย
Harvest Moon: Linking the New World
เนื่องจากภาคนี้ ตัวเอกไม่ได้เป็นผู้รับมรดกฟาร์มเหมือนภาคเก่าๆ แต่หากเป็นเพียงชาวไร่ที่รับจ้างมาช่วยงานเท่านั้น ดังนั้นตัวเอกจึงมีภารกิจในการทำงานตามเนื้อเรื่องด้วย โดยหลักก็ไม่มีอะไรมาก แค่ปลูกผัก หาของ หรืออื่นๆตามที่ภารกิจกำหนดไว้ให้ได้ ซึ่งที่ฟาร์มในเมือง Oaktree Town แห่งนี้จะมี NPC ที่คอยดูแลและช่วยเหลือการทำงานของตัวเอก อย่างคุณหนู Elise ที่ดูเหมือนจะเป็นเจ้าของฟาร์ม, Fritz เด็กหนุ่มชาวไร่ที่ดูน่าจะเป็นทั้งคู่ปรับและเพื่อนตัวเอก, คุณป้า Edda ที่จะแนะนำการใช่ชีวิตในไร่ให้กับเรา
Harvest Moon: Linking the New World
ในภาคนี้นอกจากการใช้ชีวิตทำงานในไร่แล้ว ยังมีระบบใหม่เพิ่มเติมเข้ามาในเนื้อเรื่องด้วย นั่นคือป่า Safari ที่อยู่ใกล้ๆกับเมือง ผู้เล่นสามารถเดินเข้าไปในป่าเพื่อพบกับสัตว์ป่านานาชนิด และสามารถเป็นมิตรกับพวกมันได้ อีกทั้งการผูกมิตรกับสัตว์ยังช่วยดำเนินเรื่องราวในเกมส์ด้วย และสัตว์ที่เป็นเพื่อนกับเราก็จะสามารถนำมาช่วยงานต่างๆได้อีกต่างหาก สัตว์ในป่าซาฟารีก็มีมากมาย ทั้งลิง หมี หมาป่า ฯลฯ และมีสัตว์ป่าแปลกใหม่ที่เพิ่มในภาคนี้อย่าง กระต่ายแองโกล่า, นกแก้ว และ กวางเรนเดียร์
 