เลือดสาดสยองกลางห้างดัง หนุ่มบุกเคลียร์ปัญหาหัวใจกับเมียสาว หลังเข้าใจผิดนึกว่าแอบซ่อนชู้ไว้ที่ทำงาน โดนคู่อริแห่งรักชักมีดจ้วงแทง เสียชีวิตน่าเศร้า
(11 พ.ค.) เมื่อช่วงบ่ายที่ผ่านมา พ.ต.ท.สมเดช สกุณา สารวัตร สภ.ท่ายาง จ.เพชรบุรี ได้รับแจ้งเหตุมีผู้ถูกแทงเสียชีวิตภายในห้างสรรพสินค้าแห่งหนึ่งใน อ.ท่ายาง จึงรายงานให้ พ.ต.อ.สมเดช ฐิตวัฒนสกุล รอง ผบก.ภ.จว.เพชรบุรี พ.ต.อ.อาชวิน บุญธรรมเจริญ ผกก.สภ.ท่ายาง ทราบ แล้วรุดไปตรวจสอบที่เกิดเหตุพร้อมเจ้าหน้าที่กองพิสูจน์หลักฐานจังหวัดเพชรบุรี แพทย์เวร รพ.ท่ายาง และเจ้าหน้าที่มูลนิธิสว่างสรรเพชญธรรมสถาน
ที่เกิดเหตุอยู่ภายในห้าง บริเวณโซนเครื่องขายอุปกรณ์เครื่องใช้ไฟฟ้า พบศพ นายสุรินทร์ อายุ 38 ปี เสียชีวิตจมกองเลือดอยู่บนพื้น แพทย์ชันสูตรพบบาดแผลถูกของมีคมเป็นแผลฉกรรจ์หลายแห่ง ส่วนผู้ก่อเหตุนั้น ทางเจ้าหน้าที่ตำรวจชุดสืบสวน สภ.ท่ายาง ได้ทราบเบาะแสชื่อคือ นายธาดา อายุ 37 ปี ซึ่งอยู่ระหว่างการติดตามตัวอย่างใกล้ชิด
เจ้าหน้าที่ตรวจสอบจากกล้องวงจรปิดภายในห้าง ทำให้พบเห็นว่า ขณะเกิดเหตุนายธาดายืนรออยู่บริเวณโซนขายอุปกรณ์เครื่องใช้ไฟฟ้าใกล้เคียงกับโซนขายของเบ็ดเตล็ด จากนั้นนายสุรินทร์ที่สวมเสื้อสีขาวเดินตรงเข้ามาหานายธาดา จากนั้นนายธาดาได้ใช้อาวุธมีดจ้วงแทงใส่ ก่อนจะล้มลงบนพื้น จากนั้นนายธาดาได้วิ่งหลบหนีออกมาจากห้างแต่ไม่ทราบเส้นทางการหลบหนี
จากการสอบถาม น.ส.วิจรินทร์ อายุ 36 ปี ภรรยาของผู้เสียชีวิต ที่ทำงานอยู่ภายในห้างที่เกิดเหตุ เล่าว่า สามีทำงานอยู่ที่ห้างแห่งหนึ่งในตัวเมืองเพชรบุรี ได้เกิดความเข้าใจผิด คิดว่า นายธาดา เพื่อนที่ทำงานอยู่ที่เดียวกัน แอบตลบหลังมีความสัมพันธ์กัน ตนพยายามอธิบายและทำความเข้าใจกับสามีมาตลอดหลายเดือน
แต่ช่วงก่อนเกิดเหตุเพียงไม่ถึงชั่วโมง นายสุรินทร์ ที่เป็นสามีได้โทรศัพท์มาหา แต่ช่วงนั้นตนกำลังยุ่งขายสินค้าให้ลูกค้าอยู่ จึงไม่ได้รับโทรศัพท์ เป็นเหตุทำให้นายสุรินทร์เกิดความเข้าใจผิดและมีอารมณ์หึงหวง รีบขับรถมาหาตนที่ทำงาน และไปพบกับนายธาดาเข้า ทำให้ทั้งคู่เกิดการท้าทายกัน กระทั่งนายสุรินทร์เดินปรี่เข้ามาหานายธาดา ทำให้นายธาดาต้องป้องกันตัว ใช้มีดจ้วงแทงใส่กันกลางห้าง และรีบวิ่งหลบหนีไปดังกล่าว