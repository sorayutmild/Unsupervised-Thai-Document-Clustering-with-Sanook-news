ผู้สื่อข่าวรายงานว่า เมื่อวานนี้ (24 ธ.ค.) เกิดกระแสวิพากษ์วิจารณ์อย่างหนักในโซเชียลเน็ตเวิร์ก ภายหลังจาก เด็กหญิงวัย 5 ขวบ ได้ขึ้นเวทีชุมนุมบริเวณอนุสาวรีย์ประชาธิปไตยของกลุ่ม กปปส. ได้ขึ้นเวที พร้อมกับกล่าวปราศรัยโจมตีรัฐบาลและต่อว่า น.ส.ยิ่งลักษณ์ ชินวัตร อย่างดุเดือด ซึ่งหลายฝ่ายมองเห็นว่าเป็นสิ่งที่เหมาะสมกับวุฒิภาวะของเด็กเป็นอย่างยิ่ง
ตามรายงานระบุว่า เมื่อช่วงค่ำวานนี้บนเวทีราชดำเนินได้มีการเชิญ เด็กหญิงอายุประมาณ 5 ขวบ ใช้นามสมมติว่า "น้องแป้ง" ขึ้นไปมอบเงินบริจาค 40,000 บาท ให้แก่ นายสุเทพ เทือกสุบรรณ เลขาธิการ กปปส. ก่อนที่จะหยิบยื่นไมค์ให้เด็กหญิงได้กล่าวปราศรัยบนเวที ซึ่งเด็กหญิงได้กล่าวให้กำลังใจแก่ผู้ชุมนุม ก่อนจะประกาศผ่านไมค์ในบางช่วงบางตอนว่า "หนูรักคนดี หนูไม่รักคนชั่ว อย่าง ยิ่งลักษณ์ ยิ่งเละ" สร้างเสียงโห่ร้องชื่นชมจากกลุ่มผู้ชุมนุมเป็นจำนวนมาก
ภายหลังจากเหตุการณ์เด็กหญิง 5 ขวบ ขึ้นเวทีปราศรัยดังกล่าว ก็เกิดกระแสวิพากษ์วิจารณ์อย่างหนัก ทั้งในเฟซบุ๊กและทวิตเตอร์ ทางทีมข่าวได้ตรวจสอบพบว่า คลิปวิดีโอการปราศรัยของเด็กหญิงได้ถูกลบออกไปเกือบหมดแล้ว เนื่องจากปัญหาเรื่องความเหมาะสมและวุฒิภาวะของเด็ก หลายฝ่ายต่างกล่าวตำหนิกลุ่มผู้ชุมนุม ที่มองว่าใช้เด็กเป็นเครื่องมือทางการเมืองอย่างไม่เหมาะสม อีกทั้งยังให้การสนับสนุนกับการกระทำของเด็กอีกด้วย
อย่างไรก็ตาม ทันทีที่เกิดกระแสวิพากษ์วิจารณ์ขึ้น นายสาธิต วงศ์หนองเตย หนึ่งในแกนนำกลุ่ม กปปส. ได้โพสต์ชี้แจงและขอโทษเกี่ยวกับเหตุการณ์ที่ขึ้นบนเวทีราชดำเนิน โดยโพสต์ข้อความลงในทวิตเตอร์ (@Satittrang1) ระบุว่า
"ไม่สบายใจครับกับที่น้องแป้งใช้คำพูดที่แรงๆ บนเวที ต้องขอโทษและยอมรับในความผิดพลาดทุกประหาร ทั้งที่เข้มมาตลอดก็พลาดจนได้ในวันนี้ ไม่แก้ตัวอะไร แต่ยอมรับคำตำหนิวิจารณ์ทุกประการ และแก้ไขต่อไปครับ ขอโทษอีกครั้งครับ และขออย่าไปต่อว่าเด็กเลยครับ ผมขอรับคำต่อว่าทั้งหมดเอง"