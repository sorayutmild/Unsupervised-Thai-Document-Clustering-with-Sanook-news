โดนเข้าซะแล้ว สำหรับท่านหญิงแต้ว จากละครสุภาพบุรุษจุฑาเทพ "มิว นิษฐา จิรยั่งยืน" ที่ตอนนี้โด่งดังเป็นพลุแตก เลยมีคนนำเอาภาพในอดีตมาเทียบกับหน้าของสาวนิวในปัจจุบัน พร้อมทั้งเมาท์ว่าที่เห็นสาวมิวสวยได้ขนาดนี้ ก็เพราะขึ้นเขียงผ่านมีดหมอมาแล้ว ซึ่งงานนี้สาวมิวก็พยักหน้ายอมรับอย่างชัดเจนเลยว่าเธอผ่านการศัลยกรรมมาแล้วจริงๆ
"เรื่องที่มีคนเอารูปมาลง แล้วบอกว่ามิวทำตา 2 ชั้นนั้น ยอมรับว่าทำมาจริงๆ ค่ะ เราไม่มีอะไรปิดบังเลย ใครถามก็บอก แต่ที่ทำก็มีเหตุผลนะคะ เพราะก่อนหน้าที่จะไปถ่ายทำละครเรื่องนี้ที่สวิตเซอร์แลนด์ พี่คิง (สมจริง ศรีสุภาพ) ก็บอกให้มิวไปทำตา เพราะตาไม่เท่ากัน แต่ก่อนอาจใช้สติกเกอร์แปะไปก่อนได้ แต่มันออกมาไม่ค่อยสวย และมิวก็ไม่ได้เสพติดศัลยกรรมนะคะ"
เมื่อถามว่า รู้สึกเครียดหรือเปล่าที่มีคนเอารูปเก่าไปเปรียบเทียบกับรูปปัจจุบัน ซึ่ง มิว ก็ว่า ไม่เครียดเลย เพราะถือว่าเป็นเรื่องปกติ ไม่ได้เสียหายอะไร
"เรื่องนี้มิวไม่ซีเรียสเลยค่ะ รูปที่หลุดออกมานั้น คุณแม่เป็นคนเอาไปโพสต์แล้วมีคนเอาไปเทียบกับรูปในตอนนี้ มิวถือว่าเป็นเรื่องปกติมากค่ะ การทำศัลยกรรมไม่ใช่เรื่องเสียหายนะคะ ไม่ส่งผลต่อการทำงาน การเข้ามาในวงการนี้จะเรื่องดีหรือไม่ดี เราก็ต้องยอมรับให้ได้ค่ะ"