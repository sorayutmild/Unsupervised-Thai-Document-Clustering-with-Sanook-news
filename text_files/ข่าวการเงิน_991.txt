สมาคมธนาคารไทย เตรียมเปิดให้ประชาชนที่รับสวัสดิการจากรัฐ ลงทะเบียนผูกบัญชีรับเงินผ่านธนาคาร 15 ก.ค. นี้ เพื่อป้องกันการทุจริตและรั่วไหลที่เป็นความเสี่ยงที่จะได้รับเงินไม่ครบถ้วน
วันที่ 9 พ.ค. 59 นายยศ กิมสวัสดิ์ หัวหน้าสำนักระบบการชำระเงิน สมาคมธนาคารไทย เปิดเผยว่า ในวันที่ 15 ก.ค.นี้ ธนาคารจะเปิดให้ประชาชนได้ลงทะเบียนเอนี ไอดี เพื่อรองรับระบบการชำระเงินแห่งชาติ โดยใช้เลขที่บัตรประชาชนหรือเบอร์โทรศัพท์ผูกกับบัญชีเงินฝากเพียง 1 เบอร์ 1 บัญชีเท่านั้น เป็นบัญชีสาขารับ เพื่อรองรับการเปิดระบบรับชำระเงินแบบเอนี ไอดีอย่างเป็นทางการ ในวันที่ 31 ตุลาคม 2559 ซึ่งจะสามารถรับการชำระเงินโอนเงินได้โดยเลือกเบอร์โทรศัพท์มือถือ เพื่อรองรับการจ่ายสวัสดิการของภาครัฐ เช่น เบี้ยคนชรา เงินช่วยเหลือผู้มีรายได้น้อย เงินชดเชยเกษตรกร เป็นต้น ที่จะจ่ายตรงเข้าบัญชีผู้รับ ป้องกันการทุจริตและรั่วไหลที่เป็นความเสี่ยงที่จะได้รับเงินไม่ครบถ้วน
ทั้งนี้ หลังจากผู้รับสวัสดิการจากรัฐเข้าร่วมในโครงการนี้แล้ว ในช่วงต่อไปประชาชนผู้เสียภาษีอากร รวมทั้ง ผู้ที่ทำการค้ากับรัฐทั้งหมดจะต้องใช้ระบบเดียวกัน