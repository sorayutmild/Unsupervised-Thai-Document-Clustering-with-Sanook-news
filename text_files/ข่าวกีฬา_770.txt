จากประเด็นที่ทำให้หลายฝ่ายให้ความสนใจเกี่ยวกับเรื่องที่ "ทัพนักตบลูกยางสาว" วอลเลย์บอลหญิงทีมชาติไทย สวมหน้ากากอนามัย ลงแข่งขันในนัดสุดท้ายของรอบแบ่งกลุ่ม พบกับ มาเลเซีย เมื่อวันพุธที่ 18 พฤษภาคม ที่ผ่านมาโดยเรื่องนี้ถือว่าสร้างความแปลกใจให้กับแฟนกีฬาชาวไทยเป็นอย่างมาก เพราะในช่วงสามเกมแรกที่พบกับ ฟิลิปปินส์, อินโดนีเซีย และในนัดก่อนที่พบกับ เวียดนาม เจ้าภาพ ที่มีแฟนบอลเข้ามาชมแบบเต็มสนาม พวกเธอก็ไม่ได้สวมหน้ากากลงแข่งขันซึ่งสาเหตุที่เกมล่าสุด นักตบลูกยางสาว สวมหน้ากากอนามัยลงแข่งขัน ก็เพราะว่ามีรายงานก่อนเกมว่า ฝั่งผู้เล่นของมาเลเซีย 1 ราย นั้นได้ติดโควิด-19 ทำให้ทางทีมไทย ก็ต้องป้องกันตัวเองจากการที่อาจได้รับเชื้อเช่นกัน อย่างไรก็ตามมีกระแสข่าวที่ถูกแชร์กันอย่างมากมายในโลกออนไลน์ว่าหากผู้เล่นของทีมชาติไทย เกิดมีใครติดเชื้อโควิด ก็จะถูกทางฝ่ายจัดการแข่งขันปรับแพ้ในรอบชิงชนะเลิศทันที ซึ่งเรื่องนี้ คุณปรีชาชาญ วิริยานุภาพพงศ์ นักข่าวของสหพันธ์วอลเลย์บอลเอเชีย ได้ออกมาชี้แจงเรื่องดังกล่าวว่าไม่เป็นความจริงแต่อย่างใด  เพราะหากมีนักกีฬาชาวไทยโชคร้ายติดโควิด ก็จะถูกกักตัวออกไปเท่านั้น"ไม่มีข่าวแบบนั้นครับ ถ้ามีใครติดโควิด จะนำนักกีฬาไปกักตัวเพื่อรับการรักษา รวมทั้งเพื่อนร่วมห้องก็ต้องเฝ้าระวังสูง ส่วนคนอื่นๆ ลงแข่งได้เช่นเดิมครับ ไม่มีการปรับแพ้อะไรทั้งสิ้น ผมถามฝ่ายตัดสินมาแล้วครับ"สำหรับ วอลเลย์บอลหญิงทีมชาติไทย ทำผลงานคว้าชัยได้หมดในรอบแรก คว้าอันดับ 1 ของกลุ่ม ผ่านเข้าไปชิงชนะเลิศ กับ เวียดนาม เจ้าภาพ ในวันอาทิตย์ที่ 22 พฤษภาคม นี้ เวลา 17:00 น.
