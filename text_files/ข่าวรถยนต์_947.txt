     หากใครที่ต้องขับรถอยู่เป็นประจำ คงทราบดีว่าอาการ 'หลับใน' ขณะขับรถนั้น มันช่างอันตรายเสียนี่กระไร แถมทำอย่างไรก็ไม่หายง่วงซะด้วยสิ ยิ่งช่วงหยุดยาวแบบนี้ด้วยแล้ว ยิ่งเสี่ยงต่ออุบัติเหตุมากขึ้น เราไม่ชนเขา ก็อาจมีสิทธิ์ถูกเขาชนได้เช่นกัน

     Sanook!Auto จึงขอแนะนำ 5 เทคนิคช่วยแก้อาการหลับในมาฝากกันครับ

     1. เคี้ยวหมากฝรั่ง
     หากใครรู้ตัวว่ามักมีอาการง่วงซึมขณะขับรถอยู่บ่อยๆ ลองพกหมากฝรั่งติดรถเอาไว้บ้าง การเคี้ยวหมากฝรั่งไปด้วย จะช่วยยืดอาการง่วงซึมออกไปได้อีกพอสมควร เพราะอย่างน้อยก็มีอวัยวะบางส่วนที่ต้องขยับอยู่ตลอดเวลา
     2. สเปรย์น้ำแร่ฉีดหน้า
     อีกหนึ่งวิธีที่ได้ผลเช่นกัน คือการติดสเปรย์น้ำแร่สำหรับฉีดหน้าเอาไว้ในรถ ทางที่ดีให้วางไว้ในที่ที่มีลมแอร์ผ่าน จะช่วยให้น้ำแร่ในกระป๋องเย็นถึงใจ ทีนี่เมื่อจับเอามาพ่นใส่หน้าซักทีสองที ก็จะพอช่วยให้สะดุ้งจนหายง่วงได้เป็นปลิดทิ้ง
     3. ชวนคุยกับคนข้างๆ
     อาการหลับใน มักจะไม่เกิดขึ้นขณะคุยเล่น หรือมีปฏิสัมพันธ์กับผู้โดยสารที่นั่งมาด้วย ดังนั้น หากรู้สึกว่ามีอาการง่วงซึมขณะขับรถ ลองชวนคนนั่งข้างๆคุยสัพเพเหระไปเรื่อยๆ จะช่วยป้องกันการหลับในได้เป็นอย่างดี
     หรือหากใครรับหน้าที่เป็นผู้โดยสารแล้วล่ะก็ ควรหมั่นลองสังเกตอาการของคนขับเป็นระยะๆ ทางที่ดีคอยหาเรื่องชวนคุยอยู่เรื่อยๆ จะช่วยป้องกันไม่ให้คนขับหลับในได้
     4. โทรศัพท์หาใครซักคน
     หากใครขับรถคนเดียวแล้วล่ะก็ ลองโทรหาเพื่อน, แฟน หรือ คุณพ่อคุณแม่ดู รับรองว่าได้ผลไม่แพ้กัน (ทางที่ดีให้โทรหาแฟนเก่า อาจมีดราม่าแถมมาด้วย!) แต่อย่าลืมเรื่องความปลอดภัย ใส่สมอลทอล์ค, ต่อบลูทูธ หรือใช้แฮนด์ฟรีด้วยล่ะ
     5. จอดปั๊มล้างหน้า/นอนงีบ
     ถ้าที่กล่าวมาทั้งหมดมันไม่สามารถช่วยให้คุณหายจากอาการหลับในได้แล้วจริงๆ เจอปั๊มน้ำมันข้างหน้าให้รีบแวะเลยครับ หาที่จอดเหมาะๆ แล้วปรับเบาะลงนอนซะ ทางที่ดีตั้งนาฬิกาปลุกไว้ซัก 15-20 นาที หลังจากตื่นมาก็ลงไปล้างหน้าเสียหน่อย รับรองขับได้อีกยาวๆ
 
     ด้วยความปราถนาดีจากทีมงาน Sanook!Auto และขอให้คุณผู้อ่านทุกท่านเดินทางอย่างสวัสดิภาพช่วงวันหยุดยาวนี้ครับ

 