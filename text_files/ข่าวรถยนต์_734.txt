     กำลังเป็นกระแสคู่รักระหว่างหนุ่มนักบิด 'เบนซ์ เรซซิ่ง' หรือ 'อัครกิตติ์ วรโรจน์เจริญเดช' และดาราสาว 'แพท-ณปภา ตันตระกูล' ที่เพิ่งโชว์สวีทด้วยการขอแต่งงานกลางสนามแข่งรถ จนกลายเป็นที่ฮือฮาในโลกโซเชียล
     ปัจจุบันเรารู้จักบทบาทของหนุ่ม 'เบนซ์ เรซซิ่ง' ในฐานะนักแข่งมอเตอร์ไซค์รายการไทยแลนด์ซุปเปอร์ไบค์ รวมถึงยังเป็นเจ้าของร้านแต่งมอเตอร์ไซค์ชื่อดัง แต่ถึงแม้ว่าจะคลุกคลีกับวงการสองล้อขนาดนี้ แต่สำหรับรถสี่ล้อก็แรงไม่แพ้กัน เพราะหนุ่มเบนซ์เป็นเจ้าของซุปเปอร์คาร์แดนปลาดิบอย่าง 'Nissan GT-R' รหัส R35 ที่ปัจจุบันยังคงครองใจขาซิ่งด้วยความแรงที่ไม่แพ้ค่ายซุปเปอร์คาร์จากอิตาลีเลย

     Nissan GT-R โมเดล R35 ถือเป็นรถที่พัฒนาต่อมาจากรุ่น Skyline ชื่อดังในอดีต ถูกเปิดตัวเป็นครั้งแรกที่ประเทศญี่ปุ่นเมื่อปี 2007 และเริ่มวางจำหน่ายในประเทศต่างๆในเวลาต่อมา อีกทั้งยังเคยได้รับการจดบันทึกว่าเป็นรถ 4 ที่นั่งที่มีอัตราเร่งดีที่สุดในโลก โดยทำสถิติอัตราเร่ง 0-100 กม./ชม. ได้ในเวลาเพียง 2.8 วินาทีเท่านั้น ขณะที่รถบ้านทั่วไปต้องใช้เวลาไม่ต่ำกว่า 10 วินาที
     นิสสัน จีที-อาร์ ตั้งแต่รุ่นปี 2011 เป็นต้นมา ติดตั้งเครื่องยนต์เบนซินแบบ V6 รหัส VR38DET ความจุ 3.8 ลิตร เทอร์โบคู่ ให้กำลังสูงสุด 545 แรงม้า (BHP) แรงบิดสูงสุด 612 นิวตัน-เมตร ส่งกำลังด้วยเกียร์อัตโนมัติแบบคลัทช์คู่ 6 สปีด

     ปัจจุบัน GT-R โฉมนี้ถือว่ามีอายุพอสมควรแล้ว ขณะที่โมเดลใหม่ก็มีแผนเปิดตัวในไม่ช้านี้ ซึ่งจะกลับมาสร้างชื่อเสียงให้กับซุปเปอร์คาร์จากญี่ปุ่นได้มากน้อยขนาดไหน คงต้องติดตามกันให้ดี
     Nissan GT-R วางจำหน่ายในตลาดรถเกรย์ด้วยราคาป้ายแดงอยู่ที่ราว 6-8 ล้านบาทในปัจจุบัน

     ที่มาภาพ Instagram @benzracing
 