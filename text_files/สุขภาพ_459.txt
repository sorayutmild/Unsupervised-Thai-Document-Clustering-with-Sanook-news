ลักษณะของอุจจาระสามารถบอกถึงโรค และความสมบูรณ์ของร่างกายได้ นอกจากสีของอุจจาระแล้ว ยังมีลักษณะของอุจจาระที่มาในหลายรูปแบบ หนึ่งในรูปแบบที่มีคนจำนวนไม่น้อยประสบอยู่ คือ อุจจาระที่มีแต่น้ำ เป็นเมือกมันๆ หยดๆ สีน้ำตาล มีฟอง อาการแบบนี้เป็นโรคอะไร และอันตรายหรือไม่
อาการอุจจาระที่พบ

อุจจาระเป็นน้ำ ไม่เหมือนท้องเสีย แต่เป็นหยดๆ สีน้ำตาลเหลือง
น้ำอุจจาระมีความมัน เหมือนไขมัน ลอยตัวอยู่บนน้ำได้
มีกลิ่นเหม็น
ถ่ายเป็นหยดๆ แบบนี้บ่อยๆ ทั้งวัน หรือมากกว่า 3 ครั้ง
บางคนอาจรู้สึกเหมือนจะตด แต่ที่ออกมากลับเป็นน้ำอุจจาระ
น้ำอุจจาระมีฟอง
อุจจาระทุกครั้งที่ปัสสาวะ หรือเข้าห้องน้ำ
มีอาการปวดท้อง คล้ายมีอาการท้องเสียร่วมด้วย
ไม่มีอาการอ่อนเพลีย

แพทย์หญิงรุ่งนภา จากเว็บไซต์ พบแพทย์ ระบุว่า อาการท้องเสียหรืออุจจาระร่วง คือมีอาการถ่ายอุจจาระเหลว 3 ครั้งต่อวันขึ้นไป หรือถ่ายอุจจาระเป็นน้ำ 1 ครั้งต่อวัน ซึ่งส่วนใหญ่มักเกิดจากแบคทีเรียที่ปะปนมากับอาหาร 
ส่วนสาเหตุอื่นๆ ที่พบได้รองมาคือ การติดเชื้อ เช่น ติดเชื้อแบคทีเรีย เชื้ออหิวา เชื้อไทฟอยด์ เชื้อบิด พยาธิต่างๆ เป็นต้น โดยทั่วไปอาการที่บ่งบอกว่าน่าจะมีการติดเชื้อ คือ การมีไข้ ถ่ายมีมูกหรือถ่ายมีมูกเลือด เป็นต้น หากไม่มีอาการที่บ่งบอกว่ามีการติดเชื้อ แนะนำให้รับประทานอาหารที่ปรุงสุกสะอาด ดื่มน้ำเกลือแร่ โอ อาร์ เอส ให้เพียงพอ หากอาการท้องเสียเกิดจากเชื้อแบคทีเรียปะปนในอาหาร การถ่ายจะค่อยๆ ลดลงเองได้
นอกจากนี้ หากอาการดีขึ้นเล็กน้อย สามารถรับประทานนมเปรี้ยว หรือโยเกิร์ต ช่วยปรับสภาพลำไส้ให้ทำงานดีขึ้นได้ นอกจากนี้การรับประทานอาหารที่มีกากใยอาหารมาก เช่น ผัก ผลไม้ (รสไม่เปรี้ยว) ก็ช่วยให้การขับถ่ายกลับมาเป็นปกติได้ยิ่งขึ้น หากอาการไม่ดีขึ้นภายใน 2-3 วัน ควรรีบพบแพทย์
ทางด้านของ ศ.นพ. รังสรรค์ ฤกษ์นิมิตร หัวหน้าศูนย์ทางเดินอาหารและตับ โรงพยาบาลเมดพาร์ค อธิบายว่า การถ่ายอุจจาระมีน้ำมันปน หรือถ่ายเป็นมันลอย โดยสังเกตได้จากมีมันลอยในโถสุขภัณฑ์ เกิดจากการรับประทานอาหารไขมันมากเกินไป หรือการย่อยและการดูดซึมของไขมันในทางเดินอาหารทำได้ไม่เต็มที่ ซึ่งเกิดได้จากความผิดปกติของอวัยวะได้หลายส่วน เช่น การขาดน้ำย่อยจากตับอ่อนในโรคตับอ่อนอักเสบเรื้อรังหรือมะเร็งที่หัวตับอ่อน การขาดน้ำดีจากตับที่ใช้ช่วยย่อยไขมัน ผิวของลำไส้เล็กไม่สามารถดูดซึมอาหารได้ซึ่งจากการติดเชื้อหรือจากโรคแพ้ภูมิตัวเอง
หากมีอาการของการถ่ายเป็นมันลอยควรพบแพทย์เพื่อตรวจเพิ่มเติม และพิจารณาการรักษาได้ตรงจุด

“นมเปรี้ยว” แก้ “ท้องเสีย” ได้ จริงหรือ?
“ท้องเสีย” ควร-ไม่ควรทานอาหารอะไรบ้าง?
