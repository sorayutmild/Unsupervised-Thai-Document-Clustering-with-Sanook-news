ชัดเจนแล้วว่า เจนี่ เทียนโพธิ์สุวรรณ คือนายหญิงคนใหม่ของบ้านอัศวเหม โดยเจนี่ ควง เอ๋ ชนม์สวัสดิ์ ควงคู่กันไปจดทะเบียนสมรสเมื่อเวลา 09.09 น วันที่ 8 สิงหาคม 2556 หลังฝ่ามรสุมข่าวเรื่องข่าวมานานนับเดือน 
ต่อจากนี้ จึงพูดได้เต็มปากว่าเจนี่คือนายหญิงคนใหม่ล่าสุดของบ้านอัศวเหมอย่างไม่ต้องมีข้อข้องใจอีกต่อไป
สำหรับเจนี่ นางเอกสาววัย 32 ปี เข้าวงการมาตั้งแต่ 16 ปี จากผลงานแรกในมิวสิกวิดีโอของเจอาร์-วอย เพลง Only You ต่อจากนั้นเจนี่ได้รับการชักชวน มาเล่นละครโทรทัศน์ โดยผู้จัด หทัยรัตน์ อมตะวณิชย์ ผลงานสร้างชื่อคือเรื่อง สายรุ้ง โดยละครเรื่องล่าสุด "แรงเงา" คือละครที่ส่งให้เธอเป็นนางเอกฮอตอันดับหนึ่งในทันที 
ในด้านความรักของเจนี่ก็หวือหวาไม่แพ้กัน แฟนคนแรกที่เจนี่ เปิดตัวคือ บั๊ด ลวรรณ แสงสนิททั้งคู่คบกันมานานถึง 7 ปี แต่ในที่สุดก็ต้องเลิกรากันไป หลังจากนั้นเจนี่ก็มีข่าวคราวกับผู้ชายอีกหลายคน โดยเกือบทั้งหมดเป็นไฮโซหนุ่ม ซึ่งว่ากันว่าคือสเปคของเจนี่
เจนี่เคยมีข่าวว่าไปแย่งก้อง กรุณ ไฮโซเจ้าของห้างดัง มาจากแตงโม ภัทริดา จนกลายเป็นเรื่องเกาเหลาสะท้านวงการมาแล้ว  รายต่อมาเธอก็เข้าไปเกี่ยวข้องกับความรักของ หมูตั้ง ม.ล.อรรถดิศ  ดิศกุล กับแอริณ ยุกตะทัศน์ จนแอริณฟิวส์ขาด โกรธถึงขนาดออกมาประกาศว่าเจนี่แย่งแฟนของเธอ แต่เจนี่ยังคงปฎิเสธ บอกว่าแค่รู้จักกันเท่านันเอง
คนต่อมาเจนี่ยังคงสเปคเดิม คือไฮโซดัง บอย ภาณุศักดิ์ เดชธีรศิริ อดีตคู่หมั้น ของ อดีตนางเอก ผิง พิมภาภรณ์ ลีนุตพงศ์  แต่เจนี่ก็ยังปากแข็งเช่นเดิมว่าเป็นแค่เพื่อนเท่านั้น หลังจากนั้นก็มีข่าวกับไฮโซดังอีกคน กฤษณ์ ณรงค์เดช ผู้บริหารกลุ่มบริษัท KPN หนุ่มโสดที่สาว ๆ หลายคนหมายปอง เนื่องด้วยด้วยรูปร่างหน้าตาและฐานะทางสังคม ที่รวย หล่อ แต่ข่าวนี้ก็เป็นเพียงสายลมพัดผ่าน เพราะความสัมพันธ์ของทั้งคู่เป็นเพียงความสัมพันธ์ระยะสั้นๆ เท่านั้น
ต่อจากนั้น เจนี่ ได้ประกาศชัดเจนผ่านทางโลกไซเบอร์ว่ากำลังคบหาดูใจกับไฮโซหนุ่มนาม “ตั้ม สิริเกียรติ วาทะพุกกณะ” แต่ไม่นานก็ต้องจบลง และสานต่อแฟนคนใหม่กับไฮโซบอย “พลาวุธ ลิมปิวิวัฒน์กุล” ทายาทห้างแพลทินั่ม แต่ความสัมพันธ์เพิ่งมาจบลงเมื่อช่วงต้นปีที่ผ่านมา
หันมาดูทางด้าน เอ๋ ชนม์สวัสดิ์ กันบ้าง เอ๋ ชนม์สวัสดิ์ เป็นอดีตสามีของดีว่าเมืองไทย ตู่ นันทิดา แก้วบัวสาย เกิดเมื่อวันที่ 19 พฤศจิกายน 2511 ปัจจุบันอายุ 45 ปี มีลูกสาวกับ ตู่ นันทิดาหนึ่งคนคือ น้องเพลง ชนม์ทิดา อัศวเหม 
เอ๋ ชนม์สวัสดิ์ เป็นหนุ่มในวงสังคมอีกคนที่มีข่าวกับสาวๆ หลายครั้ง ทั้งที่ในตอนนั้นเขายังคงสถานะสามีภรรยากับ นันทิดา
ย้อนกลับไปสิบกว่าปีที่แล้ว เอ๋ ชนม์สวัสดิ์ คนนี้คือคนที่เป็นข่าวกับนักร้องสาวร็อค ใหม่ เจริญปุระ  หรือแม้กระทั่งกับนางแบบชื่อดัง โย ยศวดี ก็เป็นข่าวที่ดังทั่วประเทศกับเอ๋ ก่อนที่เรื่องจะค่อยๆ เงียบหายไป  
อย่างไรก็ตามวันนี้ เอ๋ ชนม์สวัสดิ์ ยอมยกให้เจนี่ ขึ้นมาเป็นภรรยาโดยถูกต้องตามกฎหมาย ในวันข้างหน้าชยม์สวัสดิ์ จะสามารถถอดเขี้ยวเล็บได้หรือไม่ก็ตาม แต่ต่อจากนี้ คนทั้งประเทศได้รู้โดยทั่วกันแล้วว่า เจนี่ไม่ใช่แค่นางเอกละคร แต่เธอคือ "นางพญาแห่งบ้านอัศวเหม" คนใหม่นั่นเอง