บอลไทยกระแสยังแรงต่อเนื่อง หลังจากที่ขุนพล "ช้างศึก" ทีมชาติไทยโชว์ผลงานได้สนั่นอาเซียน ด้วยการรักษาแชมป์พร้อมคว้าเหรียญทองฟุตบอลซีเกมส์ 2015 ที่ประเทศสิงคโปร์มาครองได้สำเร็จตามเป้าหมาย
จนสื่อดังอย่าง อีเอสพีเอ็น (ESPN) ยกให้ทีมชาติไทยเป็นทีมฟุตบอลยอดเยี่ยมประจำซีเกมส์ครั้งนี้อย่างไม่ต้องสงสัย หลังจากทำสถิติชนะรวด 7 นัด ยิงไป 24 ประตู และเสียแค่ประตูเดียว
การคว้าเหรียญทองในครั้งนี้ ทำให้ "โค้ชโชค" เป็นหัวหน้าผู้ฝึกสอนที่พาทีมชาติไทยคว้าแชมป์เป็นสมัยที่ 15 ในสถานะโค้ชฟุตบอลทีมชาติอย่างเต็มตัว

นอกจากความสำเร็จของทีมแล้ว ยังมีอีกหนึ่งคนที่ถูกกล่าวถึงเช่นกันและก็ไม่ใช่ใครที่ไหน "กัปตันตัง" สารัช อยู่เย็น ห้องเครื่องตัวเก่งทีมชาติไทยชุดแชมป์ซีเกมส์ของเรานั้นเอง
แน่นอนด้วยความหล่อเหลาเอาการและมาพร้อมกับมาดสุขุมลุ่มลึก (ชวนให้น่าค้นหาโดยเฉพาะสาวแท้สาวเทียมทั้งหลาย)
ทำให้หนุ่มใต้จากสงขลารายนี้ ถูกยกเปรียบเทียบกับ ชาบี อลอนโซ่ ดาวเตะชาวสเปนของบาเยิร์น มิวนิค ทีมแกร่งแห่งศึกบุนเดสลีกา เยอรมัน ว่ามีทักษะการเล่นที่คล้ายคลึงกัน
เท่านี้ไม่พอยังติดโผ 20 นักกีฬา "หนุ่มหล่อ - สาวสวย" ประจำการแข่งขันกีฬาซีเกมส์ ครั้งที่ 28 นี้ จากการคัดเลือกของ "สเตรทส์ ไทม์ส" สื่อดังแดนลอดช่องอีกด้วย

แต่ที่หนักเข้าขั้นก็คงเป็นสื่อของเวียดนาม ที่เอาความยอดเยี่ยมของ "เจ้าตัง" มาสร้างกระแสเพียงแค่หวังขายข่าว (หรือต้องการอะไรมากกว่านั้นไม่ขอพูดต่อ)
ด้วยการออกมาตีข่าวว่า ทีมเลสเตอร์ ซิตี้ ในศึกพรีเมียร์ลีก อังกฤษ ให้สนใจดึงตัวกองกลางหน้าหล่อรายนี้ไปร่วมทีม
โดยถูกจับมาโยง หลังจากที่ 3 นักเตะของทีม "จิ้งจอกสยาม" ก่อเรื่องฉาวที่เมืองไทย ก่อนถูกไล่ออกจากสโมสร ทำให้ทีมต้องหาผู้เล่นมาทดแทน
สุดท้ายสื่อดังกล่าวก็ทำสำเร็จ เรื่องนี้ไปถึงหูตัวแทนสโมสรเลสเตอร์ จนต้องออกมาแก้ข่าวว่าไม่เป็นความจริงทั้งที่ไม่ได้ก่อแท้ๆ ส่วนตังก็คงงงไม่น้อย เช่นกัน
แหม่!! เหงียนนะเหงียน..ถ้าบอกว่าไปเป็นดารา ยังจะน่าเชื่อมากกว่าอีก (จริงมั้ยแฟนคลับ..ตัง..)

ก่อนหน้านี้ก็ทีหนึ่งและกับ "พี่โก้" เกียรติศักดิ์ เสนาเมือง ว่าจะหวนกลับไปเวียดนามเพื่อคุมทัพ "ฮอง อันยาลาย"
แถมยังรู้ด้วยว่า "ซิโก้" น่าจะอยู่คุมทีมชาติไทยแค่หมดสัญญาในปี 2019 และพร้อมจะดัน โชคทวี พรหมรัตน์ ขึ้นมาทดแทน
นอกจากนี้สื่อเจ้ากรรมดังกล่าว ยังวิเคราะห์ว่า "โค้ชโก้" จะโบกมือลาสมาคมฟุตบอลไทยทันที หากประสบความสำเร็จทั้งใน ฟุตบอลปรีโอลิมปิก 2016 และ ฟุตบอลโลก 2018 และมันถึงเวลาแล้วที่เขาจะหวนกลับมา
และล่าสุด "โค้ชโก้" ก็ต้องออกมาเคลียร์ผ่านสื่อถึงประเด็นนี้ว่า ''ผมคงจะไปเวียดนามจริง...แต่จะเป็นการไปเที่ยวมากกว่า" !! เป็นไงล่ะ สมใจแล้วซินะ..แผนขายข่าว (แต่คนอื่นวุ่นวายไปหมด)
นี่แหละครับคือสาเหตุที่ผมตั้งชื่อเรื่องนี้...แผนต่อไปหวังว่าคงจะไม่ใช่สมาคมฟุตบอลไทยนะ!! มันคงวุ่นวายน่าดู555

สำหรับ "เจ้าตัง" ส่วนตัวแล้วผมมองว่า ยังแข็งแกร่งไม่พอในเรื่องของการเข้าปะทะถ้าหากได้ไปลุยลีกยุโรป เนื่องจากตำแหน่งที่ตังเล่นคือหัวใจของทีม
นั้นคือการเก็บบอลและครองบอลแน่นอนการถูกปะทะย่อมมีมากกว่าผู้เล่นตำแหน่งอื่นอยู่แล้ว
แต่สิ่งที่อยากส่งเสริมคือการไปเล่นในระดับเอเซีย อย่าง เจ-ลีก ของญี่ปุ่น หรือ เค-ลีก ของเกาหลีใต้ ที่น่าจะใกล้เคียงกับเรามากที่สุดและคงปรับตัวได้ไม่ยาก (แถมสองชาตินี้คือขาประจำฟุตบอลโลกอีกด้วย)
การเล่นฟุตบอลก็เปรียบเสมือนการก้าวขึ้นบันได เราควรจะก้าวขึ้นไปทีละขั้น เพราะมันจะไม่เมื่อยและไม่เสี่ยงต่อการพลาดตกลงมา
ไม่เหมือนการก้าวไปทีละหลายๆ ขั้น มันไปได้เร็วก็จริง แต่เราจะไม่สามารถเรียนรู้ในขั้นที่ก้าวข้ามผ่านไปได้เลย และโอกาสพลาดตกลงมาเจ็บก็สูงแถมยังต้องมาเสียเวลาในการกลับไปเริ่มใหม่อีกด้วย
ยังไงก็ฝากแฟนบอลชาวไทยติดตามลีกฟุตบอลบ้านเราด้วย เผื่อว่าเราอาจจะได้เห็นดาวรุ่งดวงใหม่ผุดขึ้นมาชูหน้าชูตาประเทศไทยก็เป็นได้
 
เรื่องโดย : มิดไนท์
ภาพจาก :เพจบริษัท สปอร์ต ฮีโร่ จำกัด และ เพจสารัช อยู่เย็น Fanclub