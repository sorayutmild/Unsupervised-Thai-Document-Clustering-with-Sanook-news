ความคืบหน้าการคลี่คลายคดีสองคนร้ายใช้อาวุธปืน 9 มม. สังหาร นายจักรกฤษณ์ พณิชย์ผาติกรรม หรือ เอ็กซ์ อดีตนักแม่นปืนทีมชาติไทย ล่าสุด พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล เปิดเผยว่า ขณะนี้ได้ตัดประเด็นที่ไม่เกี่ยวข้องกับการสังหารนายจักรกฤษณ์ออกไป 1 ประเด็น คือเ รื่องยาเสพติด หลังพิสูจน์ทราบแล้วว่าไม่มีส่วนเข้าไปพัวพันกับขบวนการค้ายาเสพติด แม้ก่อนหน้านี้เคยมีพฤติกรรมเสพยาจริง แต่เป็นการนำยาจากบุคคลอื่นมาเสพกันในกลุ่มเท่านั้น
พล.ต.ท. คำรณวิทย์ กล่าวอีกว่า สำหรับความขัดแย้งในวงการพระเครื่อง ได้เชิญ นายสุนทร บุญญะทวีวัฒน์ หรืออ๊อด นครปฐม เซียนพระที่ผู้ตายไปพักอยู่ด้วยมาสอบปากคำจนได้เบาะแสที่เป็นประโยชน์พอสมควร และเชื่อว่า ไม่น่าเกี่ยวข้องกับคดีนี้ เพราะยังไม่เคยมีการแก้แค้นเรื่องขายพระปลอมถึงขั้นยิงกัน โดยส่วนใหญ่วงการพระจะใช้การเจรจามากกว่าสั่งฆ่า เนื่องจากจะทำให้หนี้สูญทันที ขณะที่ปมความขัดแย้งภายในสมาคมยิงปืนฯและครอบครัว อยู่ระหว่างการตรวจสอบอย่างละเอียด เพราะต้องสอบปากคำเพิ่มเติมอีกหลายปาก ทั้งนี้คาดว่า ในวันที่ 25 ต.ค.นี้ น่าจะมีความชัดเจนมากยิ่งขึ้น โดยเฉพาะการคลี่คลายประเด็นต่าง ๆ จนเหลือปมที่นำไปสู่การสังหารเพียงเรื่องเดียว
รายงานข่าวแจ้งว่า ชุดสืบสวนได้ให้น้ำหนักชนวนการสังหารนายจักรกฤษณ์ไปที่เรื่องความขัดแย้งในครอบครัวเป็นหลัก เพราะก่อนหน้านี้ พี่ชายต่างมารดาของพ.ญ.นิธิวดี ภู่เจริญยศ เป็นคนพาพ.ญ.นิธิวดี ไปแจ้งความดำเนินคดีรวมถึงพาไปพบนางปวีณา หงสกุล ประธานมูลนิธิปวีณาหงสกุลเพื่อเด็กและสตรี ทำให้นายจักรกฤษณ์ต้องติดคุก
นอกจากนี้ นายจักรกฤษ์เคยต่อว่าแฟนของพี่ชาย ซึ่งเป็นพยาบาล ถึงขั้นมีปากเสียงรุนแรง และยังขอให้พี่ชายของภรรยาเลิกยุ่งกับครอบครัว อีกทั้งยังมีประเด็นเกี่ยวกับปืนเอ็ม 16 ที่พบในบ้านของนายจักรฤษณ์ ที่อาจทำให้เกิดความขัดแย้ง เพราะเป็นของพี่ชายภรรยา จึงทำให้นายจักรกฤษณ์เกรงว่า จะถูกฆ่า จึงระมัดระวังตัวมากขึ้น ถึงขนาดสับเปลี่ยนรถที่นั่งประจำ โดยให้ลูกน้องขับรถไปส่งที่บ้านเพื่อนแล้วให้คนขับนั่งรถกลับ เพื่อป้องกันผู้นำวัตถุต้องสงสัยมาใส่ไว้ภายในรถ
ขณะเดียวกัน หลังได้รับการประกันตัวออกจากเรือนจำ นายจักรกฤษณ์ เดินทางไปพักอยู่กับนายอ๊อด นครปฐม เพื่อหามุมสงบให้ตัวเอง เพราะรู้สึกว่ากำลังถูกบุคคลรอบข้างทำร้าย โดยอาศัยอยู่ประมาณ 2 อาทิตย์ก่อนเกิดเหตุ ทำให้ชุดสืบสวนมั่นใจว่า คดีนี้ไม่น่าจะเกี่ยวข้องกับประเด็นความขัดแย้งพระเครื่องอย่างแน่นอน
ผู้สื่อข่าวรายงานว่า ฝ่ายสืบสวนยังพุ่งเป้าสอบประเด็นภรรยาของนายจักรกฤษณ์ อาจจะมีความเกี่ยวข้องกับนายตำรวจคนหนึ่ง เนื่องจากพบเบาะแสสาวใช้ที่นั่งรถมากับนายจักรกฤษณ์วันเกิดเหตุ เคยอยู่กับตำรวจคนดังกล่าว ล่าสุดได้เชิญตำรวจนายนี้มาสอบปากคำแล้ว
ด้านพล.ต.ต. สุคุณ พรหมายน รักษาราชการแทน ผู้บัญชาการการตำรวจนครบาล 3 กล่าวว่า จะทยอยเรียกพยานมาสอบปากคำเพิ่ม รวมถึงครอบครัวฝ่ายภรรยาของนายจักรกฤษณ์ หลังมีกระแสข่าวว่า ทางครอบครัวของภรรยาไม่ต้องการให้ทั้งสองคนกลับมาคืนดีกัน
อย่างไรก็ตาม เมื่อช่วงสายวานนี้ นายมานพ-นางบุญคิด พณิชย์ผาติกรรม บิดาและมารดานายจักรกฤษณ์ ได้เดินทางมาทำพิธีทางศาสนาที่สถานนีตำรวจนครบาลมีนบุรี โดยให้พระสงฆ์ 1 รูป เชิญดวงวิญญาณของลูกชายจักรกฤษณ์ จากรถปอร์เช่คันที่ถูกยิง กลับไปวัดพระศรีมหาธาตุ เนื่องจากในวันนี้ จะมีพิธีฌาปนกิจศพ ซึ่งใช้เวลาทำพิธีประมาณ 20 นาที ก่อนเดินทางกลับ