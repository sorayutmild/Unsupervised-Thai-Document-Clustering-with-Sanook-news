(21 ก.พ.) เว็บไซต์ สำนักข่าวเดอะวอลล์สตรีท เจอร์นัล ได้เผยแพร่บทสัมภาษณ์พิเศษ นายทักษิณ ชินวัตร อดีตนายกรัฐมนตรี วิพากษ์วิจารณ์สถานการณ์ทางการเมืองในประเทศไทย กับการร่างรัฐธรรมนูญในขณะนี้ว่า มันเป็นเพียงแค่การแสดงจัดฉากกับชาวโลกว่า ประเทศไทยกำลังจะกลับสู่ประชาธิปไตย แต่ในความเป็นจริงประเทศไทยจะเป็นเหมือนเมียนมา ก่อนปฏิรูปการเมือง อำนาจที่แท้จริงจะอยู่กับองค์กรแบบโปลิตบูโรเหนือรัฐบาล และเศรษฐกิจจะตกต่ำ ไม่มีรัฐบาลไหนจะปฏิสัมพันธ์กับประเทศไทย
"อย่ากังวลว่าผมจะคิดแค้น ผมไม่ได้ต้องการเงื่อนไขใดๆ เพื่อช่วยตัวผม แต่ถ้าท่านมีความตั้งใจที่จะให้ประเทศเดินไปข้างหน้า ถ้าท่านตั้งใจที่จะคืนศักดิ์ศรีให้กับประชาชนชาวไทย ท่านต้องมาพูดคุยกัน ผมเงียบมานานเกินไป นักวิจารณ์หลายคนมองผมในแง่ลบ ผมไม่ได้ใส่ใจกับสถานภาพของผม แต่ผมอยากให้ประเทศเดินไปข้างหน้า และไม่อยากให้ร่างรัฐธรรมนูญมาเปลืองเวลา และเปลืองทรัพยากรบุคคล ร่างรัฐธรรมนูญนี้ไม่สามารถเป็นที่ยอมรับได้สำหรับคนทั่วไป ยกเว้นตัวรัฐบาลเอง ถ้าร่างรัฐธรรมนูญนี้ผ่านประเทศไทยจะเดินถอยหลัง"
นอกจากนี้ เว็บไซต์ สำนักข่าวไฟแนนเชียล ไทม์ ของอังกฤษ ยังได้เผยแพร่การสัมภาษณ์ของนายทักษิณ ตอนหนึ่งว่า"รัฐบาลทหารไม่ได้สร้างทั้งความไว้วางใจและความเชื่อมั่น ผมปิดปากเงียบมานานเกินไป จึงขอเสนอให้มีการเจรจากัน ผมพร้อมแล้ว"
นายทักษิณกล่าวด้วยว่า ที่ตนต้องพูดออกมาในตอนนี้ก็เพื่อสยบข่าวลือด้านลบเกี่ยวกับตนเอง ตนไม่ได้กำหนดเงื่อนไขการเจรจาแค่ต้องการให้ประเทศเดินหน้าไปได้ กลับคืนสู่ประชาธิปไตยเพื่อประชาชน
ร่างรัฐธรรมนูญใหม่ที่ทำให้อำนาจนักการเมืองที่มาจากการเลือกตั้งอ่อนแอลงนั้นมีจุดมุ่งหมายที่ตน และย้ำว่าตนไม่ได้พยายามท้าทายหรือสู้กับทหาร แต่กล่าวว่า ในศตวรรษที่ 21 ไม่มีใครยอมรับประเทศที่ปกครองในระบอบทหารอีกแล้ว
"ผมไม่ได้พูดว่ารัฐบาลทหารชุดนี้จะอยู่ไม่นาน แต่รัฐบาลใดก็ตามที่ไม่ได้รับการยอมรับจากประชาชนจะอยู่ได้ไม่นาน"
ที่มาจาก : Financial Time / The Wall Street Journal