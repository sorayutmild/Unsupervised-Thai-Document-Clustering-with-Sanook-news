
ทรัพย์สินของ นางสาว ยิ่งลักษณ์ ชินวัตร อดีตนายกรัฐมนตรี ที่แจ้งไว้กับ คณะกรรมการป้องกันและปราบปรามการทุจริตแห่งชาติ เมื่อวันที่ 6 พฤษภาคม 2558 หลังพ้นจากตำแหน่ง นายกรัฐมนตรี และรัฐมนตรีว่าการกระทรวงกลาโหม ครบ 1 ปี พบว่า มีทรัพย์สินทั้งหมด 612 ล้านบาท ลดลงจากวันที่พ้นจากตำแหน่งประมาณ 27 ล้านบาท 
ผู้สื่อข่าวรายงานว่า รายละเอียดทรัพย์สิน พบว่า บัญชีเงินฝากส่วนตัว มี 16 บัญชี มีเงิน 24 ล้านบาท ปัจจุบันถูกกรมบังคับคดี อายัด ไว้ตามคำสั่งทางปกครอง เรียกค่าชดเชยค่าเสียหายจากโครงการรับจำนำข้าว เงินลงทุน ทั้งการถือหุ้น ซื้อกองทุนการเงิน และอสังหาริมทรัพย์ 9 รายการ เป็นมูลค่า กว่า 115 ล้านบาท  ถือครองที่ดินรวม 14 แปลง ทั้งในจังหวัด เชียงใหม่ เชียงราย กรุงเทพ และสมุทรปราการ มูลค่ากว่า 117 ล้านบาท
ทั้งนี้ โรงเรือนสิ่งปลูกสร้าง 36 รายการ มูลค่า 162 ล้านบาท มีรถยนต์ 9 คัน ทั้งยี่ห้อ เบนซ์  BMW แลนโรเวอร์ ปอร์เช่ โฟล์กสวาเกน มูลค่ารวม 22 ล้านบาท และยังถือสิทธิและสัมปทานอีก 6 รายการมูลค่า 5.7 แสนบาท ส่วนทรัพย์สินอื่น ๆ นางสาวยิ่งลักษณ์ มี อัญมณี เครื่องเพชร เครื่องประดับ 57 รายการ มูลค่ากว่า 41 ล้านบาท นาฬิกาข้อมือ 9 เรือน 1.8 ล้านบาท และกระเป๋าถือ 7 ใบ เป็นเงิน 2.1 ล้านบาท 
ขณะที่ กระทรวงการคลัง ลงนามคำสั่งทางปกครอง เรียกค่าเสียหายจากการดำเนินนโยบายโครงการจำนำข้าว จากนางสาวยิ่งลักษณ์ เป็นเงิน 35,717 ล้านบาท  อยู่ระหว่างรอฟังคำสั่งศาลปกครอง ว่าจะพิจารณามีคำสั่งทุเลา คำสั่งทางปกครองเรียกชดใช้ค่าเสียหาย หรือไม่  