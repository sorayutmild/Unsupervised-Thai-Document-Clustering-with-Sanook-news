(28 ก.ย.62) เมื่อเวลา 17.00 น. ที่ สภ.บางบัวทอง นายอัจฉริยะ เรืองรัตนพงษ์ ประธานชมรมช่วยเหลือเหยื่ออาชญากรรมพา นางสาวเดียร์ พริตตี้สาว เดินทางมายังโรงพักพร้อมหลักฐานบางส่วน เข้าแจ้งความกับ พ.ต.ท.สมุทร เกตุยา รอง ผกก.สอบสวน สภ.บางบัวทอง เพื่อให้ดำเนินคดีกับ โมเดลลิ่ง ในข้อหาตามมาตรา 282 ผู้ใดเพื่อสนองความใคร่ของผู้อื่น เป็นธุระจัดหา ล่อไป หรือพาไปเพื่อการอนาจารซึ่งชายหรือหญิง แม้ผู้นั้นจะยินยอมก็ตาม
นางสาวเดียร์ เป็นพริตตี้ที่รับงานต่อจาก ลันลาเบล ในเวลา 22.00 น. วันที่ 16 กันยายนที่ผ่านมา ก่อนจะตื่นมาในวันที่ 17 กันยายน และพบว่าตนเองถูกล่วงละเมิดทางเพศ มีคราบอสุจิตามร่างกาย
>> เปิดคำฟ้อง “แก๊งปาร์ตี้บางบัวทอง” มอมเหล้า “พริตตี้เดียร์” จนเมาหลับ-จับแก้ผ้าลวนลาม
นายอัจฉริยะ กล่าวว่า ในคดีนี้ตนยังมีพยานหลักฐาน เป็นผู้เสียหายที่ถูกอนาจารในบ้านอีกหลายคนที่พร้อมจะมาแจ้งความดำเนินกับกลุ่มนี้อีก ในคดีนี้เรามีหลักฐานที่ได้จากในบ้านหลังนั้นมาพอสมควร นอกจากนี้ยังพบพิรุธว่า พื้นในห้องนอนที่ น.ส.เดียร์ ถูกนำขึ้นไปนอนในห้องนั้น จากเดิมที่เป็นพื้นปาเก้ถูกเปลี่ยนเป็นพื้นกระเบื้อง
นายอัจฉริยะ กล่าวต่อว่า ให้จับตาดูต่อไปว่าจะมีใครคนไหนถูกแจ้งความดำเนินคดีเพิ่มเติมแน่นอน และคดีนี้ตนเตรียมพร้อมจะแจ้งความเปลี่ยนข้อหากับกลุ่มผู้ต้องหาใหม่ มีหลักฐานอะไรก็เอามาสู้กัน แล้วจะรู้ว่าตนก็มีหลักฐานที่จะเอาผิดให้ได้เช่นกัน พรุ่งนี้เวลา 13.30 น. ตนจะแถลงข่าวพร้อมหลักฐานใหม่ที่บ้านของตน
น.ส.เดียร์ กล่าวว่า ถึงแม้ตนจะรับงานเอ็นเตอร์เทน แต่คนที่จ้างก็ไม่มีสิทธิ์มาลวนลามหรือกระทำอนาจารอะไร ตนมารับงานในสภาพไหนก็ควรจะได้กลับบ้านไปในสภาพนั้น ไม่ใช่เมาแล้วตื่นขึ้นมา อยู่ในสภาพไม่เหมือนเดิม แบบนี้ตนไม่โอเคเลย ด้วยความที่ตนเป็นคนระวังตัว เมื่อตื่นขึ้นมาพบว่า เสื้อผ้าอยู่ในสภาพไม่ปกติ ชุดชั้นในหายไป มีผ้าขนหนูมาคลุมห่มแทน ตนจึงรีบเก็บหลักฐานทั้งหมดเอากลับออกมา เพื่อใช้เป็นหลักฐานในการแจ้งความเอาผิดถึงอาชีพของตน จะเป็นอาชีพ ที่ต้องชงเหล้า และบริการ ก็ต้องดูแลคนในวงให้มีความสุขและสนุกสนานเฮฮาบ้าง แต่ตนเองต้องมาถูกกระทำอย่างนี้ ซึ่งมันไม่ใช่ มันมากเกินไป

นางสาวเดียร์ กล่าวอีกว่า ตนไม่กลัว และกังวลว่าทางบ้านที่จัดงานปาร์ตีจะปล่อยคลิปออกมาเพิ่มหรือไม่ เพราะทุกอย่างที่ตนทำลงไปนั้นเป็นหน้าที่ เป็นงานที่ตนรับ แต่สิ่งที่ตนคิดว่าไม่ควรจะเกิดขึ้นคือหลังจากจบงานตื่นขึ้นมาตอนเช้า ตนไม่ควรอยู่ในห้องนั้น ในสภาพที่มีคราบอสุจิเปื้อนตัว ชุดชั้นในทั้งเสื้อในและกางเกงในหายไปพร้อมยืนยันว่าสิ่งที่เกิดขึ้นทุกอย่างเป็นความจริง ซึ่งตนมีหลักฐานหมดทุกอย่าง ไม่ได้มโนหรือคิดขึ้นเอง ซึ่งตนไม่เคยพูด หรือบอกว่า สมยอมที่จะให้คนในงานกระทำอนาจารตนในลักษณะแบบนั้น และขอชี้แจงว่าวันที่รับงานปาร์ตีที่บ้านหลังนี้ ตนรับเป็นครั้งแรก ซึ่งไม่เคยรู้จักกับโมเดลลิงมาก่อน และก่อนรับงานไม่ได้ไปดื่มเหล้ามาก่อนแต่อย่างใด 