วันนี้ (26 ก.พ. 63) ผู้สื่อข่าวรายงานว่า พ.ต.ต.วิศวะ เสน่หา สว.ตม.จว.กระบี่ พร้อมด้วยชุดสืบสวน ตม.จว.กระบี่ ร่วมกับตำรวจท่องเที่ยวกระบี่ ได้จับกุมตัว นายแรเดอริค อายุ 31 ปี สัญชาติอเมริกัน และ นางสาวคาตา อายุ 22 ปี สัญชาติฮังการี ขณะกำลังพักอยู่ภายในโรงแรมแห่งหนึ่ง บริเวณ ต.อ่าวนาง อ.เมืองกระบี่ ซึ่งเป็นบุคคลที่อยู่ในราชอาณาจักรโดยการอนุญาตสิ้นสุด หลังรับแจ้งว่าได้เข้าพักที่โรงแรมดังกล่าว โดยจับได้เมื่อเย็นวันที่ 25 ก.พ.ที่ผ่านมา
ซึ่งทางเจ้าหน้าที่ได้ตรวจสอบพบว่าทั้ง 2 คน นอกจากพักอยู่ในประเทศโดยการอนุญาตสิ้นสุดแล้ว ยังได้ตั้งกล้องบันทึกภาพไว้ภายในห้องขณะที่เจ้าหน้าที่เข้าตรวจสอบด้วย จึงสอบสวนจนผู้ต้องหารับสารภาพว่าได้ถ่ายคลิปวิดิโอเพื่อขายให้กับเว็บโป๊ของต่างประเทศหลายเว็บด้วยกัน และยังเปิดเว็บไซต์เองรวมทั้งทวิตเตอร์ เพื่อให้ผู้ที่ต้องการชมจ่ายเงินค่าดูวิดีโอโป๊ของทั้ง 2 คน
เมื่อเจ้าหน้าที่ตรวจสอบพบว่า มีการถ่ายคลิปเป็นจำนวนมาก เผยแพร่ในเว็บต่างๆ ที่ผู้ต้องหารให้การ เจ้าหน้าที่จึงแจ้งข้อกล่าวหา 4 ข้อหา คือ 1. ร่วมกันผลิต มีไว้ นำเข้าหรือยังให้นำเข้าในราชอาณาจักร ส่งออกหรือยังให้ส่งออกไปนอกราชอาณาจักร พาไปหรือยังให้พาไปหรือทำให้แพร่หลายโดยประการใดๆ ซึ่งรูปถ่าย ภาพยนตร์ แถบบันทึกเสียง แถบบันทึกภาพหรือสิ่งอื่นใดอันลามก เพื่อความประสงค์แห่งการค้า 2. ร่วมกันนําเข้าสู่ระบบคอมพิวเตอร์ซึ่งข้อมูลคอมพิวเตอร์ใดๆ ที่มีลักษณะอันลามกและข้อมูลคอมพิวเตอร์นั้นประชาชนทั่วไปอาจเข้าถึงได้  3. เป็นคนต่างด้าวอยู่ในราชอาณาจักรโดยการอนุญาตสิ้นสุด (OVERSTAY 256 วัน) 4. เป็นคนต่างด้าวทำงานโดยไม่มีใบอนุญาตทำงาน
สำหรับการจับกุมครั้งนี้ พ.ต.ต.วิศวะ เสน่หา สว.ตม.จว.กระบี่ เปิดเผยว่า ผู้ต้องหาทั้ง 2 คนนั้นเดิมทีได้มีผู้แจ้งความไว้ที่ สภ.เกาะลันตา ว่า เช่ารถจักรยานยนต์แล้วไม่จ่ายเงินให้ ต่อมาที่ สภ.เมืองกระบี่ ก็มีการแจ้งความว่าเข้าพักแล้วไม่ยอมจ่ายเงินอีก ทางเจ้าหน้าที่จึงติดตามตัวโดยดูจากชื่อในพาสปอร์ต จนกระทั่งทราบว่า เมื่อวานนี้ได้เข้ามาพักที่โรงแรมดังกล่าวที่ ต.อ่าวนาง จึงนำกำลังไปตรวจสอบและพบทั้ง 2 คนอยู่ภายในห้อง กำลังถ่ายวิดีโออยู่ด้วย ซึ่งผู้ต้องหาให้การว่ามาอยู่ไทยประมาณเกือบ 1 ปีแล้ว โดยจะหารายได้ด้วยการถ่ายคลิปขายให้เว็บโป๊ในต่างประเทศ ได้เงินรวมตลอดช่วงที่ผ่านมามากว่า 1 ล้านบาท โดยเงินที่ได้ก็จะนำไปเที่ยวดื่มกินกัน
ทั้งนี้ ผู้สื่อข่าวได้ตรวจสอบพบว่า จุดที่ทั้ง 2 คนเลือกใช้ในการถ่ายทำนั้น ส่วนใหญ่จะเป็นห้องพักในโรงแรม หรือในสระน้ำซึ่งมองเห็นทะเล โดยเฉพาะที่เกาะลันตา ซึ่งเป็นโรงแรมระดับ 5 ดาว นอกจากนั้น ยังพบว่านอกจากทั้ง 2 สถานที่ถ่ายทำแล้ว ยังมีหญิงชาวต่างชาติอีก 1 คนที่ร่วมถ่ายคลิปดังกล่าวด้วย ซึ่งทางเจ้าหน้าที่แจ้งว่าหญิงรายดังกล่าวเดินทางออกจากประเทศไทยไปแล้ว