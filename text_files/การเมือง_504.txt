เปิดประวัติ 10 รัฐมนตรีใหม่ ที่ น.ส.ยิ่งลักษณ์ ชินวัตร นายกรัฐมนตรี นำรายชื่อขึ้นทูลเกล้าฯ ในการปรับคณะรัฐมนตรี "ยิ่งลักษณ์ 2" มีดังนี้
 
 
 
 


ประวัติ “นลินี” รมต.ประจำสำนักนายกฯ ครม.ยิ่งลักษณ์ 2
นางนลินี ทวีสิน เกิดเมื่อวันที่ 12 กุมภาพันธ์ พ.ศ. 2503 เป็นคู่สะใภ้ตระกูลทวีสิน เหมือน นางณฐนนทน์ ทวีสิน อดีตปลัด กทม. โดยได้รับเลือกตั้งเป็นสมาชิกวุฒิสภา กรุงเทพมหานคร ในการเลือกตั้ง พ.ศ. 2549 แต่ถูกยกเลิกเนื่องจากการรัฐประหาร 19 กันยายน ต่อมาได้ลงสมัครรับเลือกตั้ง ส.ส.กรุงเทพมหานคร สังกัดพรรคพลังประชาชน ในการเลือกตั้ง พ.ศ. 2550 แต่ไม่ได้รับเลือกตั้ง จากนั้นในการเลือกตั้ง พ.ศ. 2554 ได้ลงสมัครรับเลือกตั้งอีกครั้งในแบบบัญชีรายชื่อ สังกัดพรรคเพื่อไทย ลำดับที่ 125 แต่ไม่ได้รับเลือกตั้ง และได้รับแต่งตั้งเป็นผู้แทนการค้าไทย ในรัฐบาลของนางสาวยิ่งลักษณ์ ชินวัตร เมื่อวันที่ 30 สิงหาคม 2554
ทั้งนี้ ช่วงก่อตั้งรัฐบาล น.ส.ยิ่งลักษณ์ เคยมีชื่อนางนลินี ทวีสิน จะเข้ามารับตำแหน่งรัฐมนตรี ทั้งในกระทรวงการต่างประเทศและกระทรวงพาณิชย์ เนื่องจาก นลินี มีความสัมพันธ์อันดีกับผู้นำในประเทศแถบแอฟริกา 
 

ประวัติ “นิวัฒน์ธำรง” รมว.พาณิชย์ ครม.ยิ่งลักษณ์2
นายนิวัฒน์ธำรง บุญทรงไพศาล เดิมชื่อ นิวัฒน์ บุญทรง เปลี่ยนชื่อตามคำแนะนำของโหราจารย์ เมื่อ พ.ศ. 2547 จบการศึกษา คณะศึกษาศาสตร์ มหาวิทยาลัยศรีนครินทรวิโรฒ (ประสานมิตร) เริ่มทำงานเป็นพนักงานขาย บริษัท ไอบีเอ็ม ประเทศไทย ตั้งแต่ พ.ศ. 2517 ตำแหน่งสุดท้าย เป็นผู้จัดการฝ่ายการเงินและวางแผน เมื่อ พ.ศ. 2533 ก่อนจะลาออกไปรับตำแหน่ง ผู้จัดการทั่วไป บริษัท ชินวัตรคอมพิวเตอร์ แอนด์ คอมมิวนิเคชั่น จำกัด และดูแล บริษัท อินเตอร์เนชั่นแนล บรอดคาสติ้ง คอร์ปอเรชั่น จำกัด (ไอบีซี), บริษัท ชินวัตร ไดเร็คทอรี่ส์ จำกัด, บริษัท มูฟวิ่งซาวน์ด จำกัด, บริษัท ชินวัตร แซทเทลไลท์ จำกัด ,บริษัท เอสซี แมทช์บ็อกซ์ จำกัด และได้รับตำแหน่ง รองประธานกรรมการบริหารกลุ่มชิน คอร์ปอเรชั่น รับผิดชอบด้านภาพลักษณ์ และกิจกรรมสัมพันธ์
เดือนพฤศจิกายน พ.ศ. 2544 ได้รับการแต่งตั้ง ให้ดำรงตำแหน่ง ประธานกรรมการบริหาร บริษัท ไอทีวี จำกัด (มหาชน) หลังจาก พ.ต.ท.ทักษิณ ชินวัตร ขายหุ้นชินคอร์ป ให้กลุ่มเทมาเส็ก โฮลดิ้งส์ นายนิวัฒน์ธำรง ได้ลาออกจากตำแหน่ง กรรมการ บมจ.ชินคอร์ป ในวันที่ 16 มีนาคม พ.ศ. 2549 และหลังรัฐประหาร 2549 ได้เข้าวัดลาอุปสมบท ก่อนถูกดึงให้กลับมาช่วยงานการเมือง ซึ่งการเลือกตั้ง พ.ศ. 2554 ได้รับเลือกตั้งเป็น ส.ส.ระบบบัญชีรายชื่อ ลำดับที่ 21 พรรคเพื่อไทย
 

ประวัติ “อารักษ์” รมว.พลังงาน ครม.ยิ่งลักษณ์2
นายอารักษ์ ชลธาร์นนท์ จบการศึกษาจากจุฬาลงกรณ์มหาวิทยาลัย คณะวิศวกรรม อดีตประธานเจ้าหน้าที่บริหาร บริษัทไทยคม จำกัด (มหาชน) เมื่อปี 2534-2535 ดำรงตำแหน่งกรรมการผู้อำนวยการ บริษัท แอดวานซ์ อินโฟร์ เซอร์วิส จำกัด (มหาชน) ปี 2536-2541 ดำรงตำแหน่งกรรมการผู้อำนวยการ บริษัท ชินวัตรอินเตอร์เนชั่นแนล จำกัด (มหาชน) ปี2543-2545 ดำรงตำแหน่งกรรมการบริหาร บริษัท แอดวานซ์ อินโฟร์ เซอร์วิส จำกัด (มหาชน) และ ปี2544 เคยดำรงตำแหน่งกรรมการ บริษัท ชิน คอร์ปอเรชั่น จำกัด (มหาชน)
ทั้งนี้ นายอารักษ์ ยังเป็นเพื่อนร่วมรุ่นคณะวิศวกรรมศาสตร์ จุฬาฯ รุ่นเดียวกับ "บุญคลี ปลั่งศิริ" อดีตประธานคณะกรรมการบริหาร บริษัท ชิน คอร์ปอเรชั่น จำกัด (มหาชน) มือดีทางธุรกิจ ที่ พ.ต.ท.ทักษิณ ชินวัตร อดีตนายกรัฐมนตรี ไว้วางใจให้ดูแลธุรกิจแทนมานาน 
 

ประวัติ "ณัฐวุฒิ" รมช.เกษตรและสหกรณ์ ครม.ยิ่งลักษณ์2
นายณัฐวุฒิ ใสยเกื้อ เกิดเมื่อ 4 มิถุนายน 2518 เป็นชาว อ.สิชล จ.นครศรีธรรมราช จบการศึกษาระดับปริญญาตรี คณะนิเทศศาสตรบัณฑิต ม.ธุรกิจบัณฑิตย์ และปริญญาโท รัฐประศาสนศาสตรมหาบัณฑิต สาขาการจัดการภาครัฐและเอกชนสำหรับผู้บริหาร สถาบันบัณฑิตพัฒนบริหารศาสตร์ (นิด้า) 
เข้าสู่การเมืองครั้งแรก สังกัดพรรคชาติพัฒนา ยุค "สุวัจน์ ลิปตพัลลภ" ลงสมัคร ส.ส.นครศรีธรรมราช พ่ายต่อพรรคประชาธิปัตย์ กระทั่งพรรคชาติพัฒนา ยุบรวมกับพรรคไทยรักไทยของ พ.ต.ท.ทักษิณ ก็มีโอกาสเข้าสู่สารบบของพรรคไทยรักไทยด้วย หลังรัฐประหาร 19 กันยายน 2549 จึงเข้าร่วมกับสมาชิกพรรคไทยรักไทย ก่อตั้งมวลชนมาต่อสู้กับคณะรัฐประหาร ในนาม "แนวร่วมประชาธิปไตยต่อต้านเผด็จการแห่งชาติ (นปช.)" และพัฒนาขึ้นเป็น "กลุ่มคนเสื้อแดง" 
 

ประวัติ "ศักดา " รมช.ศึกษาธิการ ครม.ยิ่งลักษณ์2
นายศักดา คงเพชร จบปริญญาตรี ด้านบริหารการจัดการ มหาวิทยาลัยราชภัฏร้อยเอ็ด เป็นอดีตสมาชิกสภาจังหวัดร้อยเอ็ด และส.ส.ร้อยเอ็ด 4 สมัย ถือเป็นหนึ่งในแกนนำกลุ่มอีสานพัฒนา ในพรรคพลังประชาชน ร่วมกับ ไพจิต ศรีวรขาน ส.ส.นครพนม และปรีชา เร่งสมบูรณ์สุข รมว.ทรัพยากรธรรมชาติและสิ่งแวดล้อม 
เป็นหัวขบวนเปิดโปงพฤติกรรม "แก๊ง ออฟ โฟร์" ในรัฐบาล "สมัคร สุนทรเวช" และโค่นอำนาจกลุ่ม "เพื่อนเนวิน" ของ "เนวิน ชิดชอบ" ด้วยวลี "หักหลังทักษิณ" จนเป็นหนึ่งในสาเหตุประกอบการตัดสินใจ ของ "เนวิน ชิดชอบ" ที่ผละออกจาก "พรรคพลังประชาชน" ไปก่อตั้งพรรคภูมิใจไทยและร่วมตั้งรัฐบาลกับ "ประชาธิปัตย์
 

ประวัติ "สุชาติ" รมว.ศึกษาธิการ ครม.ยิ่งลักษณ์2
นายสุชาติ ธาดาธำรงเวช จบการศึกษาเศรษฐศาสตรบัณฑิต (เกียรตินิยมดี) ม.ธรรมศาสตร์ ปริญญาโทเศรษฐศาสตร์ The London School of Economics and Political Science สหราชอาณาจักร ปริญญาเอกเศรษฐศาสตร์ ม.แมคมาสเตอร์ แคนาดา จากนั้นเข้ารับราชการเป็นอาจารณ์ประจำคณะเศรษฐศาสตร์ ม.รามคำแหง และเป็นรองอธิการบดีฝ่ายวิเทศสัมพันธ์และวิจัย ม.รามคำแหง และเป็นอดีต "หัวหน้าพรรคเพื่อไทย" ชุดแรกๆ อดีต รมช.คลัง และอดีต รมว.คลัง ในรัฐบาลพรรคพลังประชาชน 
 

ประวัติ "ทนุศักดิ์" รมช.คลัง ครม.ยิ่งลักษณ์2
นายทนุศักดิ์ เล็กอุทัย จบการศึกษาคณะนิติศาสตรบัณฑิต ม.รามคำแหง และรัฐประศาสนศาสตรมหาบัณฑิต สาขาการเมืองการปกครอง ม.ศรีปทุม อดีตสมาชิกสภาผู้แทนราษฎรอุตรดิตถ์หลายสมัย ในสังกัดพรรคประชากรไทย พรรคไทยรักไทย พรรคพลังประชาชน และพรรคเพื่อไทย นายทนุศักดิ์เป็น ส.ส.พรรคเพื่อไทย สังกัดกลุ่มชากังราว ของวราเทพ รัตนากร อดีตกรรมการบริหารพรรคไทยรักไทย ได้รับการผลักดันเป็นรัฐมนตรี แทน "กฤษณา สีหลักษณ์" รมต.ประจำสำนักนายกรัฐมนตรี ที่มีชื่อถูกปรับออกจาก ครม.
 

ประวัติ "จารุพงศ์" รมว.คมนาคม ครม.ยิ่งลักษณ์2
นายจารุพงศ์ เรืองสุวรรณ เป็นอดีตปลัดกระทรวงยุติธรรม อดีตปลัดกระทรวงแรงงาน และอธิการบดีมหาวิทยาลัยเอเชียอาคเนย์ จบการศึกษานิติศาสตรบัณฑิต จาก ม.ธรรมศาสตร์ และปริญญาโทรัฐประศาสนศาสตรมหาบัณฑิต จากจุฬาฯเข้าร่วมงานการเมืองกับพรรคพลังประชาชนและพรรคเพื่อไทย หลังเกษียณอายุราชการ และได้ขึ้นเป็นเลขาธิการพรรคเพื่อไทย ก่อนการเลือกตั้ง 3 กรกฎาคม 2554 ช่วงจัดตั้งรัฐบาลยิ่งลักษณ์ "นายจารุพงศ์" ได้รับการแต่งตั้งจากที่ประชุมแกนนำพรรคเพื่อไทย ให้เป็น "ผู้จัดการรัฐบาล" ในการเดินสายประสานงานเจรจากับพรรคร่วมฯ
 

ประวัติ "ชัชชาติ" รมช.คมนาคม ครม.ยิ่งลักษณ์2
นายชัชชาติ สิทธิพันธุ์ จบการศึกษา วิศวกรรมศาสตรบัณฑิต (เกียรตินิยมอันดับ 1 เหรียญทอง) สาขาวิศวกรรมโยธา จุฬาลงกรณ์มหาวิทยาลัย ปริญญาโท สาขาวิศวกรรมโครงสร้าง จาก Massachusetts Institute of Technology และปริญญาเอก สาขาวิศวกรรมโครงสร้าง จาก University of Illinois at Urbana-Champaign
ผ่านงานผู้ช่วยอธิการบดี (สำนักงานจัดการทรัพย์สิน) จุฬาฯ ผู้อำนวยการศูนย์บริการวิชาการ คณะวิศวกรรมศาสตร์ จุฬาฯ หัวหน้าศูนย์วิจัยเพื่อความปลอดภัยจากอัคคีภัย คณะวิศวกรรมศาสตร์ จุฬาฯ กรรมการบริษัท วิทยุการบิน จำกัด กรรมการการรถไฟฟ้าขนส่งมวลชนแห่งประเทศไทย และกรรมการบริษัท ขนส่ง จำกัด
 

ประวัติ "ม.ร.ว.พงษ์สวัสดิ์" รมว.อุตสาหกรรม ครม.ยิ่งลักษณ์2
ม.ร.ว.พงษ์สวัสดิ์ สวัสดิวัตน์ ปัจจุบันเป็นคณบดีวิทยาลัยนวัตกรรม วิทยาลัยนวัตกรรมอุดมศึกษา ม.ธรรมศาสตร์ ท่าพระจันทร์ จบการศึกษา ปี 2525 ปริญญาตรี Computer Science Southeast Missouri State University ปี 2528 ปริญญาโท Industrial Management University of Central Missouri และปี 2535 ปริญญาโท Public Policy & Management Harvard University 
ประสบการณ์การทำงานด้านบริหาร ปี 2543-2547 รองอธิการบดีฝ่ายวางแผนพัฒนาและเทคโนโลยี ปี 2541-2543 รองอธิการบดีฝ่ายบริหารบุคคล และกฎหมาย และปี 2538-2541 ผู้อำนวยการสถาบันประมวลข้อมูลเพื่อการศึกษาและการพัฒนา นอกจากนี้ ยังเคยเป็น กรรมการสาขาเทคโนโลยีสารสนเทศและนิเทศศาสตร์ ในคณะกรรมการสภาวิจัยแห่งชาติ อนุกรรมการวางแผนอุดมศึกษา ในคณะกรรมการการอุดมศึกษา และอนุกรรมการประเมินผล สถาบันวิทยาการการเรียนรู้ 
 
คลิกอ่านข่าวที่เกี่ยวข้อง >>> โปรดเกล้าฯ รายชื่อคณะรัฐมนตรีชุดใหม่แล้ว