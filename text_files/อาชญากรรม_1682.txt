(10 ต.ค.) สำนักข่าวต่างประเทศยังคงติดตามคดีฆาตกรรม 2 นักท่องเที่ยวชาวต่างชาติที่เกาะเต่า จ.สุราษฎร์ธานี โดยเฉพาะสื่อในประเทศอังกฤษยังคงตีข่าวคดีนี้อย่างใกล้ชิด ล่าสุดมีการอ้างว่าผู้ต้องหาได้ถอนคำรับสารภาพแล้ว
เพจเฟซบุ๊กสื่อชื่อดัง บีบีซีไทย - BBC Thai ได้รายงานว่า สื่ออังกฤษยังคงตีพิมพ์รายงานเกี่ยวกับคดีฆาตกรรม 2 นักท่องเที่ยวสัญชาติอังกฤษในเมืองไทย ล่าสุดระบุอ้างว่า แรงงานชาวเมียร์มาร์ที่ตกเป็นผู้ต้องสงสัยในคดีดังกล่าว ได้ถอนคำรับสารภาพแล้ว
เดอะการ์เดียน และ เดอะเทเลกราฟ หนังสือพิมพ์ยักษ์ใหญ่ของอังกฤษ ได้นำเสนอข่าวโดยอ้างข้อมูลจากบางกอกโพสต์ กรณีที่ หนังสือพิมพ์เซเว่นเดลี่ ของเมียร์มาร์ ตีพิมพ์ข่าวว่า เจ้าหน้าที่สถานทูตเมียร์มาร์ซึ่งเป็นทนายความให้ นายซอ และ นายวิน ได้ถอนคำให้การของทั้งสองแล้ว เนื่องจากมีการอ้างว่า ทั้งสองถูกเจ้าหน้าที่ทำร้ายจนต้องยอมรับสารภาพในสิ่งที่ไม่กระทำและขอให้รัฐบาลเมียนมาร์เข้ามาดูแลเรื่องนี้
เดอะ เทเลกราฟ รายงานด้วยว่า เมื่อวันพุธ นายมาร์ค เคนท์ เอกอัครราชทูตอังกฤษ ประจำประเทศไทย ได้รับฟังบรรยายสรุปจากกลุ่มสิทธิมนุษยชนและเจ้าหน้าที่กระทรวงต่างประเทศอังกฤษ ซึ่งเบื้องต้นเสนอที่จะให้ความช่วยเหลือไทย แต่ขณะนี้ได้แสดง "ความเป็นห่วง" เกี่ยวกับข้อกล่าวหาที่มีต่อเจ้าหน้าที่เรื่องการปฏิบัติต่อผู้ต้องหา
เดอะเทเลกราฟ รายงานว่า ในวันนี้ (10 ต.ค.) จะมีพิธีศพของฮันนาห์ วิทเธอริดจ์ ซึ่งครอบครัวได้ออกแถลงการณ์ก่อนหน้านี้ว่าหวังว่าผู้กระทำผิดตัวจริงจะได้รับการลงโทษ
ด้าน เดอะการ์เดียน รายงานอ้างหนังสือพิมพ์เดอะเนชั่นว่า อัยการได้ส่งคืนรายงานของตำรวจและขอให้จัดส่ง "ข้อมูลที่มีความสำคัญมากกว่านี้" มาให้
สื่ออังกฤษทั้งสองฉบับยังรายงานเรื่องข้อสังเกตของคุณหญิงพรทิพย์ โรจนสุนันท์ ผู้อำนวยการสถาบันนิติเวชศาสตร์ เกี่ยวกับการจัดเก็บหลักฐานในคดีนี้ที่ไม่เป็นไปตามหลักการทางนิติเวชศาสตร์
เดอะเทเลกราฟ ยังรายงานด้วยว่าพ่อของนายวิน บอกกับสื่อเมียนมาร์ว่าไม่เชื่อว่าลูกชายจะก่อคดีฆาตกรรมได้ เพราะเป็นคนที่เป็นมิตรและช่วยเหลือผู้อื่น ไม่ใช่คนป่าเถื่อน และคิดว่าลูกชายจะได้รับการปล่อยตัวหากมีการสอบสวนคดีอย่างเป็นธรรม และเป็นระบบ
เช่นเดียวกับ สำนักข่าวซีเอ็นเอ็น ที่ระบุว่า หนึ่งในผู้ต้องหาชาวเมียร์มาร์ อ้างว่าสาเหตุที่ยอมรับว่าก่อเหตุฆ่านักท่องเที่ยวนั้น เพราะถูกเจ้าหน้าที่ไทยทำร้ายและข่มขู่ด้วยการใช้ไฟฟ้าช็อต จึงต้องยอมรับสารภาพในที่สุด