เมื่อวันที่ 18 ก.ย. การประชุมสภาผู้แทนราษฎร วาระการอภิปราย พล.อ.ประยุทธ์ จันทร์โอชา นายกรัฐมนตรี บรรยากาศการอภิปรายเป็นไปอย่างเข้มข้นดุเดือด โดยในช่วงที่ พล.ต.อ.เสรีพิศุทธ์ เตมียเวส ส.ส.บัญชีรายชื่อ พรรคเสรีรวมไทย ลุกขึ้นอภิปราย พล.อ.ประยุทธ์ จันทร์โอชา ได้เดินออกจากห้องประชุม ทำให้ พล.ต.อ.เสรีพิศุทธ์ ถามว่า “นายกรัฐมนตรี หายไปไหน”
พล.ต.อ.เสรีพิศุทธ์ เปิดฉากการอภิปรายโดยกล่าวพาดพิงกลับไปถึงวาทะของ พล.อ.ประยุทธ์ ครั้งก่อน ที่ พล.อ.ประยุทธ์ ระบุว่า  “ท่านบอกยิงผมตั้งแต่วันโน้น ถ้าท่านชักปืนยิงผมก็ติดคุก” พล.ต.อ.เสรีพิศุทธ์ ระบุว่า “ย้อนตอบ 22 พ.ค. 57 วันรัฐประหาร ที่ท่านนายกฯ บอกว่า ถ้าผมยิงท่าน ก็ติดคุก แสดงให้เห็นว่า ท่านไม่มีความรู้พื้นฐานด้านกฎหมายเลย เพราะการรัฐประหารถือเป็นกบฏ การยิงกบฏไม่ผิด”
นอกจากนี้ พล.ต.อ.เสรีพิศุทธ์ ยังบอกอีกว่า ส่วนตัวคิดว่า พล.อ.ประยุทธ์ เคยมีพฤติกรรมล้มล้างการปกครองในระบอบประชาธิปไตยอันมีพระมหากษัตริย์ทรงเป็นประมุข ด้วยการทำรัฐประหารเมื่อวันที่ 22 พฤษภาคม 2557 ฉีกรัฐธรรมนูญ 2550 ทิ้ง ฉะนั้นการที่ พล.อ.ประยุทธ์ ไม่ยอมกล่าวคำว่า ทั้งจะรักษาและปฏิบัติตามรัฐธรรมนูญแห่งราชอาณาจักรไทย เป็นไปได้หรือไม่ที่จิตใต้สำนึกของ พล.อ.ประยุทธ์ ไม่ได้ยึดมั่นในระบอบประชาธิปไตยฯ จึงไม่สนใจปฏิบัติตามรัฐธรรมนูญ และอาจคิดทำการปฏิวัติรัฐประหารอีกก็ได้ เพราะท่านเคยกระทำมาแล้ว ตรงนี้น่าจะเป็นสาเหตุที่ทำให้ พล.อ.ประยุทธ์ ตัดข้อความสุดท้ายออกไป