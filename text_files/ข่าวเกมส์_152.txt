เคยสงสัยกันหรือไม่ว่าเกมที่เราเล่นกันนั้น สร้างมาจากอะไร แล้วมันยากขนาดไหนถ้าจะสร้างเกมออกมาซักเกม ในช่วงที่ COVID-19 ระบาดหนักขนาดนี้ หลายๆคนคงจะต้องอยู่ที่บ้านกันเป็นหลัก แต่ถ้าจะเล่นแต่เกมนั้นอาจจะเบื่อกันก็ได้ วันนี้ทีมงานเลยจะมาแนะนำเครื่องมือสำหรับการสร้างเกมมาให้รู้จักกันทั้งหมด 11 ตัว หลังจากที่ทำความรู้จักกับเครื่องมือเหล่านี้ สามารถเข้าไปโหลดมาใช้งานกันได้เลย
Cry Engine
เปิดหัวกันด้วยโปรแกรมพัฒนาเกมดังจากค่าย Crytek ที่มีผลงานดังๆอย่าง Crysis, Evolve, Warface และเกมออนไลน์ชื่อดังอย่าง ArcheAge เป็นต้น ปัจจุบันนี้มีออกมาแล้วทั้งหมด 5 เวอร์ชั่น เน้นการพัฒนาเกมในรูปแบบ Full 3D เป็นหลัก สามารถดาวน์โหลดมาใช้งาน พร้อมกับเรียนรู้วิธีใช้งานได้บนเว็บไซต์หลักได้ทันที

เว็บไซต์หลัก : https://www.cryengine.com/
วิธีใช้งาน : https://www.cryengine.com/tutorials

Game Maker
เครื่องมือพัฒนาเกมในรูปแบบ 2D ที่พัฒนาโดยทีมงาน YoYo Games โดยเกมดังที่ได้พัฒนาบนเครื่องมือนี้ได้แก้ Undertale, Hyper Light Drifter และ Minit ซึ่งเหมาะอย่างยิ่งในการพัฒนาเกมสไตล์ JRPG สำหรับเครื่องมือตัวนี้ สามารถใช้ได้ฟรี 30 วัน หลังจากนั้นสามารถซื้อ License ใช้รายปีได้ครั้งละ 39 เหรียญต่อปี

เว็บไซต์หลัก : https://www.yoyogames.com/gamemaker
วิธีใช้งาน : https://www.yoyogames.com/learn

GDevelop
เครื่องมือพัฒนาเกมแบบ 2D อีก 1 ตัวที่น่าจะเป็นเครื่องมือที่ใช้งานได้ง่ายมากที่สุดในบรรดาเครื่องมือทั้งหมดนี้ แถมยังเป็นเครื่องแบบ Open-Source อีกด้วย โดยตัวเครื่องมือนี้ยังมีการนำมาใช้งานอย่างแพร่หลายด้วยในปัจจุบัน ถ้าเกิดใครที่สนใจอยากลองทำเกมดูซักครั้ง เครื่องมือตัวนี้ถือว่าเป็นประตูบานแรกในการลองลงมือทำเกมของตัวเองเลยก็ว่าได้ครับ

เว็บไซต์หลัก : https://gdevelop-app.com/
วิธีใช้งาน : http://wiki.compilgames.net/doku.php/gdevelop5/getting_started

Godot
อีก 1 โปรแกรมใช้งานฟรีที่ให้ผู้ที่สนใจได้ทดลองสร้างเกมของตัวเอง แต่เครื่องมือตัวนี้จะสามารถทำเกมแบบ 2D และ 3D ก็ได้ แถมยังเรียนรู้ง่ายอีกด้วย

เว็บไซต์หลัก : https://godotengine.org/
วิธีใช้งาน : https://docs.godotengine.org/en/stable/getting_started/step_by_step/index.html

Lumberyard
เครื่องมือสำหรับพัฒนาเกมจากค่าย Amazon ซึ่งพัฒนาต่อยอดมาจาก CryEngine ในเวอร์ชั่นแรก ถือว่าเป็นน้องใหม่ในวงการเลยก็ว่าได้ แต่ก็มีเกมดังอย่าง Star Citizen ที่พัฒนาขึ้นมาจากเครื่องมือตัวนี้อีกด้วย แถมยังเป็นเครื่องมือที่รองรับการทำงานร่วมกับเว็บไซต์ Amazon และ Twitch อีกด้วย

เว็บไซต์หลัก : https://aws.amazon.com/lumberyard/
วิธีใช้งาน : https://aws.amazon.com/lumberyard/gettingstarted/

Ren’Py
เครื่องมือสำหรับการพัฒนาเกมสไตล์ Visual Novel ซึ่งเป็นเกมประเภทหนึ่งที่เน้นการเล่าเรื่องเป็นหลัก ถือว่าเป็นเครื่องมือพื้นฐานสำหรับการทดลองสร้างเกมสำหรับมือใหม่โดยเฉพาะ สำหรับใครที่ชอบเล่นเกมแนวเล่าเรื่องเป็นหลัก ลองใช้เครื่องมือตัวนี้และสร้างเกมของตัวเองดูก็ได้ครับ ใช้งานฟรีอีกด้วย

เว็บไซต์หลัก : https://www.renpy.org/
วิธีใช้งาน : https://www.renpy.org/doc/html/quickstart.html

RPG Maker
เครื่องมือสร้างเกมอันโด่งดังจากทีม Degica ที่เป็นเหมือนจุดเริ่มต้นของเกมสไตล์ JRPG หลายๆเกมในยุคหลักๆ ถือว่าเป็นอีก 1 โปรแกรมที่หลายคนน่าจะรู้จักเป็นอย่างดี โดยเครื่องมือนี้จะเน้นการพัฒนาเกม RPG โดยเฉพาะอีกด้วย สำหรับใครที่อยากมีเกม RPG เป็นของตัวเอง สามารถซื้อชุดเครื่องมือแบบถูกลิขสิทธิ์ได้ในราคา 79.99 เหรียญ

เว็บไซต์หลัก : https://www.rpgmakerweb.com/products/programs/rpg-maker-mv
วิธีใช้งาน : https://www.rpgmakerweb.com/support/products/tutorials

Twine
เครื่องมือสำหรับการพัฒนาเกมหรือสื่อแบบเล่าเรื่อง ซึ่งจะเน้นการแสดงผลตามที่เรากำหนดเอาไว้เป็นหลัก หรือจะพัฒนาเกมแนว Text-Based โดยเฉพาะ แถมยังรองรับภาษาอย่างหลากหลาย ถ้าใครมีพื้นฐานการเขียน Code มาแล้ว รับประกันว่าใช้งานได้เล่น แถมยังใช้ได้ฟรีอีกด้วย

เว็บไซต์หลัก : https://twinery.org/
วิธีใช้งาน : https://twinery.org/wiki/start

Unity
เครื่องมือสำหรับพัฒนาเกมชื่อดังที่สามารถสร้างเกมออกมาได้หลากหลายแพลตฟอร์ม ทั้งแบบ 2D และ 3D ซึ่งมีทั้งแบบใช้งานฟรีและแบบเสียเงิน นอกจากนั้นแล้วยังรองรับ Plugin ได้อย่างหลากหลายประเภท เหมาะสำหรับใครที่อยากลองทำเกมแบบเบื้องต้น โดยเฉพาะในเมืองไทยนั้นก็มีโรงเรียนพิเศษที่สอนการทำเกมด้วยเครื่องมือตัวนี้โดยเฉพาะอีกด้วย

เว็บไซต์หลัก : https://unity.com/
วิธีใช้งาน : https://learn.unity.com/tutorial/create-your-first-unity-project

Unreal
ถือว่าเป็นเครื่องมือที่หลายคนน่าจะรู้จักมากที่สุด เพราะพัฒนาโดยทีมงาน Epic Games แถมยังมีหลายๆเกมดังในโลกนี้ที่พัฒนาโดยเครื่องมือตัวนี้อีกด้วย เหมาะอย่างยิ่งถ้าใครที่ทำงานด้าน 3D อยู่แล้ว แถมยังเปิดให้ใช้งานกันฟรีๆ ถ้าเกิดใครที่เป็นสมาชิก Epic Games Store อยู่แล้ว ไปลองใช้งานได้เลย

เว็บไซต์หลัก : https://www.unrealengine.com/en-US/
วิธีใช้งาน : https://docs.unrealengine.com/en-US/GettingStarted/index.html

VN Maker
ปิดท้ายด้วยอีก 1 เครื่องมือจากทีม Degica ที่พัฒนาออกมาสำหรับการใช้พัฒนาเกมสไตล์ Visual Novels โดยเฉพาะอีกแล้ว แต่สำหรับเครื่องมือตัวนี้ แม้จะต้องเสียเงิน 69.99 เหรียญก็ตาม แต่ทางผู้พัฒนาจะสอนให้กับผู้ที่สนใจได้ลองทำกันตั้งแต่เปิดโปรแกรมจนไปถึงขั้นปิดโปรเจคกันเลยทีเดียว

เว็บไซต์หลัก : http://visualnovelmaker.com/
วิธีใช้งาน : https://asset.visualnovelmaker.com/help/index.htm#t=Beginner_s_Guide.htm

จริงๆแล้วยังมีเครื่องมือหรือโปรแกรม สำหรับพัฒนาเกมอีกเป็นจำนวนมาก เช่น RE Engine หรือ Fox Engine ที่อาจจะใช้เฉพาะบางบริษัทเท่านั้น แต่ก็ถือว่าทั้ง 11 โปรแกรมนี้ก็สามารถเลือกใช้งานกันได้ไม่หวัดไม่ไหวแล้ว ถ้าใครที่คิดว่าอยากจะลองมีผลงานเกมเป็นของตัวเอง ก็ลองเข้าไปศึกษาและตัดสินใจเลือกโปรแกรมที่เหมาะสมกับเรามากที่สุดก็ได้นะครับ ถือว่านำมาแบ่งปันกันในช่วงที่ต้องกักตัวนี้ ถ้าเกิดมีใครทำเป็นเกมออกมาจริงๆ ลองส่งมาให้ทีมงานเล่นดูบ้างก็ได้นะครับ