ตั้งแต่เด็กๆ พ่อแม่ปู่ย่าตายาย มักจะบอกให้ทาน ไม่ต้องไปเขี่ยมันออกหรอก มีประโยชน์จะตาย แต่ด้วยรสชาติที่ออกจะขมๆ สักนิด ทำให้หลายคนจำฝังใจจนไม่ชอบกินถึงทุกวันนี้  Sanook! Health เลยอยากให้ลองเปิดใจ แล้วมาดูกันว่า เจ้าต้นหอมนี่ มันมีประโยชน์กับร่างกายของเรามากมายเลยล่ะ
 
ต้นหอม เรียกได้ว่าเป็น ผักพื้นบ้านที่อยู่คู่กับคนไทยมาเนิ่นนาน ส่วนใหญ่มักนำต้นหอมมาเป็นเครื่องเคียงและโรยหน้าอาหาร เช่น โจ๊ก แกงจืด หรือจะเป็นอาหารจานเดียว เช่น พวกข้าวหมูแดงหมูกรอบ ต้นหอมช่วยให้อาหารจานนั้นมีกลิ่นหอมและดูดี แต่ต้นหอมมีประโยชน์มากกว่าแค่เรื่องความหอมนะ เพราะมันมีประโยชน์ต่อร่างกายเราไม่น้อยเลยล่ะ จะมีประโยชน์อะไรบ้างตามมาดูกันเลย
 
10 ประโยชน์ดีๆ จากต้นหอม
1. วิตามินเอจากต้นหอม  ช่วยบำรุงสายตาและสมอง         
2. ต้นหอมมีสารชนิดหนึ่งชื่อว่า “สารฟลาโวนอยด์และสารเคอร์ซิติน” สามารถช่วยยับยั้งการเกิดเซลล์มะเร็ง ช่วยป้องกันการอักเสบและป้องกันโรคภูมิแพ้ได้ด้วยเช่นกัน
3. น้ำมันหอมระเหยจากต้นหอม ช่วยแก้หวัด คัดจมูก ลดไข้
4. ป้องกันอาการท้องผูก หากทานต้นหอมบ่อยๆ เนื่องจากต้นหอมมีเส้นใยอาหารมาก
5. นำต้นหอมมาตำ แล้วพอกบริเวณที่โดนแมลงสัตว์กัดต่อย จะสามารถช่วยบรรเทาอาการอักเสบได้
6. มีแคลเซียมและฟอสฟอรัส สามารถช่วยป้องกันโรคกระดูกพรุนได้
7. มีสารช่วยต้านอนุมูลอิสระและกระตุ้นภูมิคุ้มกันให้ทำงานได้อย่างมีประสิทธิภาพ
8. ป้องกันโรคโลหิตจาง ใครที่มีปัญหาเกี่ยวกับเลือด ควรทานอย่างยิ่ง
9. ช่วยเพิ่มน้ำนมให้กับคุณแม่หลังคลอด คุณแม่คนไหนที่มีปริมาณน้ำนมน้อย ลองทานต้นหอมดูช่วยได้มากเลยนะ
10. ป้องกันอาการเลือดกำเดาไหล
 
เป็นยังไงกันบ้างล่ะกับประโยชน์ของต้นหอม เรียกได้ว่าให้ประโยชน์ในหลายๆ ด้านเลยทีเดียว ไม่ว่าจะช่วยบำรุง ป้องกันหรือจะเสริมสร้าง ยกให้เป็นพืชผักอีกชนิดหนึ่งเลยที่ทุกเพศทุกวัยควรหันมาทาน ประโยชน์ขนาดนี้บอกตรงๆ ไม่ควรพลาดเชียวล่ะ
 
 Story : Martmatt