วิวาห์เลือด ญาติฝ่ายหญิงฉุนเจ้าบ่าวตกลงสินสอด 8 หมื่น วันแต่งยกขันหมากมาแค่ 2 หมื่น รุมกระทืบ คว้าขวดเบียร์-เก้าอี้ไล่ทุบจนน่วมหัวแตกเลือดอาบ แขกกลัวโดนลูกหลงวิ่งหนีโกลาหล งานล่มกลางคัน เจ้าสาวตกใจถึงทรุดนอนดมยาตลอดเวลา ส่วนพ่อเจ้าสาวเผยอุตส่าห์กู้เงินมาจัดงานให้สมเกีรยติ แต่โดนลูบคม ญาติจึงคุมสติไม่อยู่ 
วิวาห์อลเวงญาติฝ่ายหญิงรุมทำร้ายเจ้าบ่าวได้รับบาดเจ็บ เนื่องจากไม่พอใจที่ฝ่ายชายนำสินสอดมาไม่ครบตามจำนวนที่เคยตกลงกันไว้ เป็นเหตุให้งานล้มครั้งนี้ เปิดเผยเมื่อเวลา 10.30 น. วันที่ 2 สิงหาคม พ.ต.ท.สุบิน หวานแท้ สารวัตรเวรสอบสวน สภ.เมืองตรัง จ.ตรัง รับแจ้งมีคนถูกทำร้ายในพิธีมงคลสมรสที่บ้านเลขที่ 148/19 ชอย 13 ถนนกันตัง เขตเทศบาลนครตรัง อ.เมือง จ.ตรัง จึงรุดไปตรวจสอบพร้อมด้วย พ.ต.ท.เธียร บาลทิพย์ รองผู้กำกับการ ฝ่ายสืบสวนสอบสวน (รอง ผกก.สส.) สภ.เมืองตรัง และเจ้าหน้าที่ชุดสายตรวจจำนวนหนึ่ง
เมื่อไปถึงบ้านหลังดังกล่าว ทราบว่าเป็นบ้านของเจ้าสาว มีการกางเต็นท์จัดงานแต่งงานอย่างสมเกียรตินั้น โต๊ะเก้าอี้ภายในงานเลี้ยงล้มกระจัดกระจาย ส่วนที่ริมถนนพบรถยนต์ยี่ห้อนิสสัน เซนทรา สีม่วง ทะเบียน กข 7053 ตรัง สภาพกระจกด้านหน้า ด้านหลัง และด้านข้างทั้ง 4 บาน แตกยับเยินทั้งหมด นอกจากนี้ยังพบคราบเลือดบนพื้นถนน ก้อนหิน เก้าอี้ รองเท้า และเศษขวดเบียร์แตกกระจายเกลื่อนในที่เกิดเหตุ
จากการสอบสวนในเบื้องต้น ทราบชื่อเจ้าบ่าวคือ นายพรหมมินทร์ ไกรเทพ อายุ 21 ปี เป็นลูกชายตำรวจรายหนึ่ง อยู่ที่หมู่ 7 ต.โคกหล่อ อ.เมือง จ.ตรัง ได้ยกขบวนขันหมากมาสู่ขอเจ้าสาวคือ น.ส.ขนิษฐา คงมา อายุ 19 ปี ที่บ้านตามประเพณี โดยที่พ่อแม่ของเจ้าสาวเรียกค่าสินสอดและของหมั้นเป็นเงินสด 8 หมื่นบาท และทองคำรูปพรรณหนัก 3 บาท แต่เจ้าบ่าวไม่มีเงิน โดยหาเงินสดมาได้เพียง 2 หมื่นบาทเท่านั้น ทำให้ญาติของเจ้าสาวไม่พอใจเป็นอย่างมาก กระทั่งมีปากเสียงกันรุนแรง
ญาติฝ่ายเจ้าสาว กล่าวหาว่าเจ้าบ่าวมาหยามกันถึงบ้าน ขณะเดียวกันนั้นเมื่อเหตุการณ์เริ่มตึงเครียด เจ้าบ่าวเตรียมจะพาเจ้าสาวกลับบ้านของตัวเอง ระหว่างนั้นญาติของเจ้าสาวหลายคนกรูเข้ามารุมทำร้ายเจ้าบ่าว โดยใช้ขวดเบียร์ เก้าอี้ทุบเข้าที่ศีรษะจนแตกเลือดไหลอาบหน้าล้มทรุดลง แล้วตามไปกระทืบซ้ำอีก ส่วนญาติของเจ้าบ่าวก็ถูกรุมทำร้าย ต่างพากันวิ่งหนีด้วยความโกลาหล
หลังเหตุการณ์เริ่มคลี่คลาย พบว่าเจ้าบ่าวและญาติซึ่งเป็นผู้หญิง 2 คน ได้รับบาดเจ็บ ถูกนำตัวส่งรักษาที่โรงพยาบาลตรัง ส่วนเจ้าสาวอยู่ในอาการตกใจถึงกับนอนดมยาดมตลอดเวลา
ต่อมานายลิขิต ว่องกิจ และนางอำมร พรหมนวล พ่อแม่ของเจ้าสาว ให้การต่อเจ้าหน้าที่ว่า เด็กทั้งสองคนคบหาดูใจกันและไปไหนมาไหนด้วยกันมานาน 3 เดือนแล้ว เห็นว่าถึงเวลาควรแต่งงานตามประเพณีให้เหมาะสม ญาติทั้งสองฝ่ายก็ไปมาหาสู่กันมาตลอด
"ก่อนจัดพิธีแต่งงาน ผมได้ตกลงค่าสินสอดเป็นเงิน 1 แสนบาท ต่อมาฝ่ายเจ้าบ่าวขอต่อรองลดเหลือ 8 หมื่น พร้อมทองรูปพรรณ น้ำหนัก 3 บาท และวันนี้ (2 ส.ค.) ผมได้ไปกู้ยืมเงินมาเตรียมต้อนรับเจ้าบ่าวอย่างสมเกียรติ ได้กางเต็นท์ ตั้งโต๊ะ เตรียมสำรับอาหารอย่างดี แต่ฝ่ายเจ้าบ่าวกลับนำเงินสินสอดมาให้แค่ 2 หมื่นบาท และยังพูดจาหยามกันอีก ทำให้ญาติหลายคนไม่พอใจ แล้วเกิดบันดาลโทสะทำไปด้วยอารมณ์โกรธชั่ววูบ จนทำให้งานวิวาห์ล่มลงกลางคัน" นายลิขิต กล่าว
อย่างไรก็ตาม หลังก่อเหตุญาติฝ่ายเจ้าสาวได้แยกย้ายหลบหนีไปทันที
ส่วนแนวทางการสอบสวน พ.ต.ท.สุบิน กล่าวว่า ต้องสอบปากคำเจ้าบ่าวและญาติที่โรงพยาบาลตรังว่าใครเป็นคนรุมทำร้าย เพราะญาติฝ่ายเจ้าสาวไม่ยอมบอกชื่อผู้ที่รุมทำร้ายเจ้าบ่าวและญาติ จะได้ติดตามตัวมาดำเนินคดีตามกฎหมายต่อไป
