     หลังจากมีข่าวว่าโตโยต้าเตรียมเปิดตัวกระบะ 'ไฮลักซ์' โฉมใหม่ล่าสุดอย่างเป็นทางการในวันที่ 21 พฤษภาคมนี้ ล่าสุดโตโยต้าปล่อยคลิปทีเซอร์เผยให้เห็นรายละเอียดมากขึ้น

     เป็นที่แน่นอนว่ากระบะโฉมใหม่จากค่ายโตโยต้านี้ จะมาพร้อมชื่อเรียกพ่วงท้ายว่า 'รีโว' แทนที่ 'วีโก้' เดิม ขณะที่รูปลักษณ์มีการเปลี่ยนแปลงใหม่หมดทั้งภายนอก-ภายใน ออกแบบให้ดูสอดคล้องกับรถร่วมค่ายรุ่นอื่นๆที่วางจำหน่ายอยู่ในปัจจุบัน
     คลิปดังกล่าวแสดงให้เห็นถึงรูปลักษณ์ด้านหน้าของ 'ไฮลักซ์ รีโว' ใหม่ ที่ติดตั้งไฟหน้าแบบ HID-projector พร้อมไฟ Daytime Running Light แบบ LED ติดตั้งไฟตัดหมอกทรงกลมบริเวณกันชนล้อมด้วยกรอบสีดำ ขณะที่รายละเอียดส่วนอื่นๆยังคงถูกปิดบังเอาไว้
 

     ทั้งนี้ Hilux Revo 2015 จะมาพร้อมเครื่องยนต์บล็อกใหม่ทั้งหมด ซึ่งเป็นเครื่องยนต์ดีเซล ESTEC (Economy with Superior Thermal Efficient Combustion) มีให้เลือก 2 ขนาด ได้แก่ ความจุ 2.4 ลิตร ที่ให้กำลังสูงสุด 160 แรงม้า แรงบิดสูงสุด 400 นิวตัน-เมตร และความจุ 2.8 ลิตร ที่ให้กำลังสูงสุด 177 แรงม้า และแรงบิดสูงสุด 450 นิวตัน-เมตร พร้อมเกียร์อัตโนมัติแบบ 6 สปีดให้เลือก
     Toyota Revo 2015 ใหม่ มีกำหนดเปิดตัวอย่างเป็นทางการในวันที่ 21 พฤษภาคม ที่จะถึงนี้
 





 