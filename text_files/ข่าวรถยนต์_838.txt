ช่วงนี้ใครที่กำลังมองรถยนต์มือสองอยู่ ดุท่าว่าจะมีหลากหลายตัวเลือกมากขึ้น และเราก็กลับมาพบกันอีกครั้งกับมือสองน่าสนใจ ที่ในครั้งเรายังเกาะแน่นเป็นตุ๊กแกกับเก๋งมือสอง ที่ยังมีอีกหลายรุ่นที่น่าสนใจ แม้จะเก่า-แก่บ้าง แต่ก็อย่างมองข้ามเชียวล่ะ 
แน่นอนรถใหม่ย่อมดีกว่ารถเก่าวันยังค่ำ แต่บางครั้งมันก็ไม่เสมอไป โดยเฉพาะถ้าคุณอยากได้ม้าใช้ที่ดูแลง่ายไม่งอแง แถมยังมั่นใจได้กับสมรรถนะ ที่เรื่องนี้เราคงต้องยกให้  Mitsubishi  ไป ถึงจะมีคนว่าหาอะไหล่ยาก แต่บางครั้งต้องมองกลับกันครับว่าอะไหล่ที่หาง่ายส่วนใหญ่ไม่ใช่ของแท้
Mitsubishi
Mitsubishi Lancer รุ่น ท้ายเบนซ์นั้นนับว่าเป็นหนึ่งในรถที่น่าใช้สำหรับใครที่ต้องการรถที่ไม่แพงขับสนุกขับง่าย สบายๆ ด้วยการแนะนำที่เริ่มขึ้นในช่วงปี 1995 ก่อนที่จะปิดไลน์ไปช่วงปี 2000 รถรุ่นนี้ถือเป็นรุ่นหนึ่งที่มีการตอบรับดีจากผู้บริโภค ด้วยใบหน้าที่คมเข้มดูเกรี้ยวกราด มาพร้อมไฟท้ายทรงสามเหลี่ยมที่ดูแล้ว หลายคนเคาะว่ามันเหมือน Benz ในช่วงเวลาเดียวกัน จึงเป็นที่มาของชื่อล้อเล่น จนคุ้นปากบ้านเรา
โดยรวมแล้ว Mitsubishi ท้ายเบนซ์นั้นเกิดมาพร้อมความเป็นรถครอบครัวตั้งแต่เริ่มต้น ทว่าด้วย DNA ที่แฝงอยู่ในจิตวิญญาณที่สมัยนั้นยังเป็นพิมพ์เดียวกับสปอร์ตตัวแรง Mitsubishi Evolution ทำให้โครงสร้างโดยรวมมีความคล้ายคลึงกันมาก และแน่นอนว่าสามารถนำมันมาสำทับเป็นรถสปอร์ตได้ไม่ยาก เพียงแต่งหน้าทาปากเล็กๆน้อย ๆ ด้วยงบที่ไม่บานปลายก็สามารถหลอกใครได้ว่า รถคุณคือสปอร์ตแรลลี่จกสนาม ขับแล้วหล่อมาก
Mitsubishi
ในห้องโดยสาร Mitsubishi ท้ายเบนซ์นั้นให้ความสะดวกสบายพอตัวแม้จะไม่เท่ารถปัจจุบัน แต่ด้วยการจัดตำแหน่งในเรื่องของพื้นที่การนั่งของบุคคล และระยะเบาะหน้ากับเบาะหลังที่ลงตัว ทำให้ไม่อึดอัดมากยามเดินทางไกล และมีที่พอเหลือเฟือสำหรับห้องสัมภาระที่จะพกอะไรก็สะดวก
ด้านสมรรถนะ  Mitsubishi ขึ้นชื่ออยู่แล้วในเรื่องความทนทานของเครื่องยนต์ ที่มีให้เลือกตั้งแต่ขุมพลัง 1.5 ,1.6 และ 1.8 ลิตร ที่มาพร้อมระบบเกียร์ธรรมดา 5 สปีด และเกียร์อัตโนมัติ 4 สปีด ใช้ง่ายแถมในรุ่นหลังเริ่มมีการแนะนำเทคโนโลยี Invect  เข้ามาเป็นครั้งแรก  ส่วนช่วงล่างนั้นหายห่วงเพราะหนึบแน่นมากแม้ขับขี่ในย่านความเร็วสูง
Mitsubishi
เรื่องที่หลายคนเป็นห่วงคงไม่พ้นเรื่องของการบำรุงรักษา ที่แน่นอนว่าอาจจะต้องมาดูแลกันสักนิดตามอายุอานามที่ปาไปเกือบ 16 ปี (1996) แต่เรื่องอะไหลนั้นก็สบายใจได้ว่า  Mitsubishi รุ่นนี้เป็นรถที่ผลิตในบ้านเราที่แหลมฉบัง ทำให้อะไหล่ค่อนข้างจะยังมีมากในหาได้จากร้านขายอะไหล่ทั่วไป และเชียงกง ส่วนถ้าใครอยากแรงก็ไม่ยาก หางบสัก 5-6 หมื่น ควักเครื่องวาง 4G63 Turbo รับลองว่าขับสนุก ยิ่งถ้ามีเงินพอจะยกแพขับ 4 ที่เบ็ดเสร็จอยู่ที่ 150,000- 200,000 บาท รถคันนี้ก็จะกลายเป็นสปอร์ตคาร์ จนคุณแทบจะไม่คิดอยากๆได้รถใหม่เลยทีเดียว
อย่างไรก็ดี Mitsubishi lancer  ท้ายเบนซ์ในปัจจุบันนั้นมีค่าตัวที่ไม่ค่อยแพงมากมายนัก สงนราคาอยู่ที่เพียงแสนปลาย ๆ ถึง 2 แสนบาทต้นๆ ส่วนที่บางรุ่นราคาโดดนั้นอาจจะเป็นเพราะมันคือ Evolution แต่แน่นอนว่าต้องเช็คให้ดีว่าเป็นรถแท้หรือแปลงมา เพราะรุ่นนี้โดนหลอกกันมาหลายคนแล้ว
 
ภาพประกอบจากอินเตอร์เน็ต
Sanook! Auto Comment >> Mitsubishi ท้ายเบนซ์นนั้นเป็นรถที่ค่อนข้างดูแลง่ายมาก เครื่องเดิมของมันก็ประหยัดพอตัวและเหมาะกับการใช้งานทั่วไปอยู่แล้ว แถมยังแต่งก็ดูสวยงาม เพราะแชร์ตัวถังกับ Evolution ถึง EVO VI ก่อนจะทางใครทางมัน ซึ่งด้วยราคาของมันในตอนนี้จึงเป็นอีกหนึ่งรถที่น่าเล่นในตลาดมือสอง แม้จะอายุมากแล้วก็ตาม
 
 