คุณสาวๆ ที่กำลังสงสัยว่าตัวเองกำลังตั้งครรภ์อยู่หรือเปล่า อาจอยากทราบว่ามีอาการอะไรบ้าง เพื่อที่จะแน่ใจได้จริงๆ ว่าเราตั้งครรภ์ หรือว่าร่างกายของเรามีความผิดปกติบางอย่าง Sanook! Health มีอาการเบื้องต้นให้สาวๆ ได้สังเกตตัวเองกันค่ะ (หนุ่มๆ จะใช้สังเกตคุณแฟนก็ได้นะ)
 
1. ประจำเดือนขาดอาการแรกที่เราอาจสงสัยได้ คือ ใครที่ประจำเดือนมาตรงเวลาตลอดๆ จู่ๆ ประจำเดือนก็ไม่มา สันนิษฐานได้ใหญ่ๆ 2 ข้อ คือตั้งครรภ์ หรืออาจจะร่างกายมีความผิดปกติอื่นๆ เช่น อาจจะเครียดมากเกินไป เป็นต้น แต่ใครที่ประจำเดือนมาไม่ค่อยตรงเวลาอยู่แล้ว อาจจะยังไม่แน่ใจว่าใช่หรือเปล่า ลองมาดูข้ออื่นกันค่ะ
 
2. เจ็บหน้าอก เหมือนเต้านมคัดเพราะร่างกายของเรากำลังจะปรับสภาพให้มีน้ำนม เพื่อเตรียมความพร้อมในการเป็นคุณแม่นั่นเอง ขนาดของเต้านมอาจใหญ่ขึ้น บริเวณรอบหัวนมสีคล้ำขึ้น ตั้งชูขึ้น หรือมองเห็นเส้นเลือดชัดขึ้น
 
3. ปัสสาวะบ่อยขึ้นเพราะมดลูกขยายใหญ่ขึ้นจากขนาดตัวของลูกน้อย จึงอาจไปบดเบียดกระเพาะปัสสาวะ ทำให้กระเพาะปัสสาวะกักเก็บน้ำได้น้อยขึ้น จนเราต้องลุกไปเข้าห้องน้ำบ่อยๆ นั่นเอง
 
4. เหนื่อยง่ายอ่อนเพลีย รู้สึกอยากนอนตลอดเวลา เพราะฮอร์โมนโปรเจสเตอโรนสูงขึ้น ทำให้ร่างกายต้องการการพักผ่อนอยู่ตลอดเวลา
 
5. อยากทานอาหารที่ไม่เคยทานเพราะฮอร์โมนที่เปลี่ยนแปลง อาจทำให้การรับรู้รสชาติอาหารของคุณเปลี่ยนไป ไม่เพียงแค่อยากของเปรี้ยวๆ แต่อาจจะเป็นอาหารที่ไม่เคยทานมาก่อน หรือเคยไม่ชอบทานมาก่อนก็ได้
 
6. คลื่นไส้อาเจียนอีกหนึ่งอาการยอดฮิตที่ในละครไทยต้องมี เป็นเพราะฮอร์โมนที่เปลี่ยนแปลงไปทำให้เกิดอาการที่เราเรียกกันบ่อยๆ ว่าแพ้ท้อง ไม่ว่าจะเป็นตอนเช้า กลางวัน หรือเย็น หรือบางคนก็อาจจะแพ้ท้องแค่ตอนเช้า หรือบางคนอาจเป็นทั้งวันก็ได้
 
7. ท้องผูกง่ายร่างกายจะมีกระบวนการย่อยอาหาร และขับถ่ายช้าลง จึงอาจมีอาการท้องผูกได้ จึงควรดื่มน้ำให้มากขึ้น และทานอาหารที่มีกากใยมากขึ้น เพื่อช่วยให้ลำไส้บีบตัว และถ่ายได้ง่ายขึ้น
 
8. เหม็นง่ายช่วงที่ตั้งครรภ์แรกๆ จมูกจะไวเป็นพิเศษ ได้กลิ่นนู่นนี่อยู่ตลอด กลิ่นที่เคยว่าหอมอาจรู้สึกเหม็น ไม่ว่าจะกลิ่นอาหาร หรือน้ำหอม
 
9.อารมณ์แปรปรวนเมื่อไม่มีประจำเดือน เลยอาจทำให้ฮอร์โมนแปรปรวนได้ง่าย หงุดหงิดง่ายกว่าเดิม ซึ่งอาการจะคล้ายกับช่วงก่อนมีประจำเดือน แต่อาจมีความรุนแรงมากกว่า
 
10. มีเลือดไหลจากช่องคลอดอาการนี้สำคัญ หากเป็นอาการของหญิงตั้งครรภ์จะมีเลือดออกมาเพียงเล็กน้อย และแค่ช่วงแรกๆ ของการตั้งครรภ์เท่านั้น บวกกบอาการปวดเกร็งๆ ที่ท้องเล็กน้อยด้วย แต่หากมีความผิดปกติอื่นๆ เช่น ปวดท้องมากผิดปกติ หรือสีของเลือดผิดปกติ ควรต้องรีบปรึกษาแพทย์
 
อย่างไรก็ตาม อาการที่ว่ามาทั้งหมดอาจไม่สามารถฟันธงได้ว่า เป็นอาการของการตั้งครรภ์ 100% หรือไม่ ทางที่ดีควรซื้อที่ตรวจครรภ์มาตรวจเอง หรือพบแพทย์เพื่อทำการตรวจอย่างละเอียดจะดีที่สุดค่ะ