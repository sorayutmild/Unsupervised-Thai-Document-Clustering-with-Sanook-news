รายงานสดจากโรงพยาบาลอาการป่วยหนักจากไข้เลือดออก ของพระเอก ปอ ทฤษฏี ในวันที่ 25 พฤศจิกายน
วานนี้ (24 พ.ย.) แพทย์ได้เคลื่อนย้าย ปอ ทฤษฎี ออกจาห้องซีซียู ชั้น 9 ไปทำการผ่าตัดลำไส้ ซึ่งการผ่าตัดใช้ระยะเวลาไม่นานและผ่านไปด้วยความเรียบร้อย อาน้ำอ้อย ผู้จัดการส่วนตัวเผยว่า อาการโดยรวมมีแนวโน้มที่ดีขึ้น เนื่องจากได้ผ่านจุดที่วิกฤติที่สุดมาแล้ว
ทางด้าน ปิน ชวนันท์ น้องชายของปอ ก็เผยว่า ครอบครัวสบายใจขึ้น และมีกำลังใจที่ดี ตอนนี้ทางคุณหมอคอยเฝ้าระวังเรื่องการติดเชื้อ
09.30 น. ยังไม่มีประกาศจากโรงพยาบาล หรือความคืบหน้าใดๆ
09.38 น. อาน้ำอ้อยได้เผยกับสื่อมวลชนว่า "เดี๋ยวอีกสักระยะหนึ่งรอแพทย์อนุญาตให้เข้าไปเจอปอ ตั้งแต่ผ่าตัดเมื่อวานโบว์เข้าไปแล้ว เข้าเมื่อคืนประมาณ 4-5 ทุ่ม ออกมาก็ยิ้มๆ เดี๋ยวต้องรอเขาอัพเดตให้ฟัง ตอนนี้เขาอาบน้ำแต่งตัวอยู่ รอเสร็จค่อยถาม แต่คิวอาตอน 11 โมง เข้าไปแล้วเดี๋ยวจะมาอัพเดตให้ฟังนะ คิวปินเป็นตอนเย็น ตอนเย็นให้ปินมาอัพเดตอีกที
เท่าที่ได้ยินตอนนี้น่าจะไม่มีอะไรต้องผ่าตัดอีกแล้วนะ มีแต่ให้เฝ้าระวัง รออาการฟื้นฟูร่างกายของเขา เดี๋ยวขอเข้าไปดูให้แน่ชัดก่อน จะออกมาเล่าให้ฟัง พอมีอะไรคุณหมอจะรีบเข้ามาในห้องรับรอง แล้วเราก็จะวูบๆ วาบๆ รอฟังข่าวดี พอมาไม่ดีปุ๊บ เราเศร้าขึ้นมาทันที มันมีให้ลุ้นอยู่ตลอด บอกปอนะถ้าฟื้นขึ้นมารู้ไว้เลยว่าเราลุ้นตลอดทุกวินาที ทุกชั่วโมง"
12.05 น. อาน้ำอ้อย ได้ออกมาเผยกับสื่อมวลชนอีกครั้งว่า เพิ่งเดินทางไปถวายอาหารเพลที่โรงพยาบาลสงฆ์เมื่อสักครู่นี้ เพราะถือว่าวันนี้เป็นวันดี เป็นวันพระ และตรงกับวันพุธ ซึ่งเป็นวันประจำวันเกิดของพระเอกหนุ่ม ปอ ทฤษฎี จึงขอส่งผลบุญนี้ให้กับเจ้ากรรมนายเวรของปอ
ส่วนตัวยังไม่ได้เข้าเยี่ยมพระเอกหนุ่ม เนื่องจากรอรับหม่อมหลวงปนัดดา ดิสกุล ที่จะมาเยี่ยมก่อน หากได้เข้าเยี่ยมจะมาแจ้งอาการความคืบหน้าให้สื่อมวลชนทราบอีกที พร้อมบอกวันนี้เป็นลอยกระทง คงมีตัวแทนครอบครัวนำกระทงไปลอยพร้อมลอยความทุกข์ แต่คงไม่ใช่ตน เหตุเพราะว่ายน้ำไม่เป็น กลัวจมน้ำ 
อีกทั้งยังเผยต่อว่า ที่วันนี้ครอบครัวสวมเสื้อ ทรงพระเจริญอย่างพร้อมเพียงนั้น ไม่ได้ต้องการจะถือฤกษ์อะไร เพียงแต่นักแสดงหนุ่ม น็อต วรฤทธิ์ ได้ทำเสื้อมาให้ จึงนัดกันสวมใส่ ถือเป็นความสบายใจของครอบครัว
ด้าน น้องมะลิ คงไม่ได้เดินทางมาเยี่ยมพ่อในวันนี้ เนื่องจากยังไม่หายขาดจากการเป็นหวัด จึงขอให้อยู่บ้านเพื่อรอร่างกายแข็งแรงเต็มที่ก่อน
12.50 น. หม่อมหลวงปนัดดา ดิสกุล รัฐมนตรีประจำสำนักนายกรัฐมนตรี เดินทางมาเยี่ยมครอบครัวสหวงษ์ พร้อมนำกระเช้าดอกไม้มามอบให้ พร้อมเผยว่า มาในนามนายกรัฐมนตรี พลเอกประยุทธ จันทร์โอชา ได้ฝากข้อความมาให้กำลังใจพระเอกหนุ่ม ปอ ทฤษฎี ซึ่ง ปอเคยไปร่วมถ่ายมิวสิกวีดีโอ ไบค์ ฟอร์ แดด และปอยังเป็นไอดอลของเยาวชนได้เป็นอย่างดี ท่านนายกจึงขอส่งความปราถนาดี ความห่วงใย จากครอบครัวของท่านมาให้
ด้านพ่อสงวน สหวงษ์ เผยว่า รู้สึกปลื้มใจมากที่ท่านนายกมีความเป็นห่วงเป็นใยปอและครอบครัว
14.30 น. ทีมแพทย์ตั้งโต๊ะแถลงอาการ คลิกอ่าน>>>ปอ ทฤษฎี  และออกประกาศฉบับที่ 15 