วันที่ 23 เมษายน 2557 พล.ต.อ.พงศพัศ พงษ์เจริญ เลขาธิการ ป.ป.ส. พร้อมด้วย พล.ต.ต.กมลสันติ กลั่นบุศย์ ผบก.ภ.จว.กาญจนบุรี นำกำลังเจ้าหน้าที่ ป.ป.ส. ตำรวจภูธรจังหวัดกาญจนบุรี และตำรวจสืบสวนตำรวจภูธร ภาค 7 เข้าจับกุม นางสาวรจนา หรือ แจ้ พงษ์ศักดิ์ขจร ผู้ต้องหาคนที่ 6 ในเครือข่ายของ นางสุชาดา ทวยภา หรือเจ๊เพ็ญ (ผู้สั่งการในคดี ด.ต.มนัส เสือโพธิ์ ที่ถูกจับกุมในคดียาบ้า 1.28 ล้านเม็ด ไอซ์ 5 กก. เมื่อ 22 ตุลาคม 2555) โดยปัจจุบัน "เจ๊เพ็ญ" อยู่ระหว่างหลบหนีหมายจับของ สภ.งาว จ.ลำปาง ไปอาศัยอยู่ฝั่งท่าขี้เหล็ก ของประเทศเมียนมาร์ และยังคงลักลอบส่งยาเสพติดเข้ามาทางภาคตะวันตกของไทยโดยผ่านกลุ่มกะเหรี่ยงอย่างต่อเนื่อง
สำหรับการเข้าจับกุมในครั้งนี้ ได้มีการยึดทรัพย์ของเครือข่าย"เจ๊เพ็ญ" กว่า 100 ล้านบาท ประกอบด้วยบ้านพักอาศัยหลังใหญ่เลขที่ 97/3 ม.7 ต.ไทรโยค อ.ไทรโยค จ.กาญจนบุรี เงินในบัญชีธนาคาร 3 บัญชี โคพันธุ์เนื้อ 8 ตัว รถบัสโดยสาร 1 คัน รถยนต์เก๋ง 2 คัน รถจักรยานยนต์ 3 คัน อาวุธปืน 7 กระบอก ทองรูปพรรณหนัก 100 บาท และเงินสดกว่า 200,000 บาท
ส่วน น.ส.รจนา พงษ์ศักดิ์ขจร ผู้ต้องหารายล่าสุด (คนที่ 6) ที่ถูกจับกุมได้ในที่เกิดเหตุ เป็นการจับตามอนุมัติของ เลขาธิการ ป.ป.ส. ในข้อหาสมคบกันกระทำความผิดเกี่ยวกับยาเสพติด และสนับสนุนช่วยเหลือผู้กระทำความผิดเกี่ยวกับยาเสพติด ตาม พ.ร.บ.มาตรการในการปราบปรามผู้กระทำความผิดเกี่ยวกับยาเสพติด พ.ศ. 2534 มีโทษเท่าตัวการ โดยในคดีนี้มีระวางโทษสูงสุดประหารชีวิต
ทั้งนี้ สำหรับผู้ต้องหาอีก 5 คน ที่ถูกจับกุมได้ก่อนหน้านี้ ประกอบด้วย
1. น.ส. หนึ่งฤทัย นวมอารีย์ ที่อยู่ 93/1 ม.2 ต.นางแก้ว อ.โพธาราม จ.ราชบุรี
2. นางสมควร สุขธร ที่อยู่ 1/15 ม.1 ต.ลำแก่น อ.ท้ายเหมือง จ.พังงา
3. นายกิตติ ท้วมทอง ที่อยู่ 700/1 ม.8 ต.คูคต อ.ลำลูกกา จ.ปทุมธานี
4. น.ช.โสรส หรือโอ พงษ์ศักดิ์ขจร ต้องขังอยู่ในเรือนจำเขาบิน เป็นผู้สั่งการ
5. น.ส.ดวงใจ นวมอารีย์ ที่อยู่ 93/1 ม.2 ต.นางแก้ว อ.โพธาราม จ.ราชบุรี
โดย 3 คนแรก ถูกจับกุมได้เมื่อวันที่ 20 กันยายน 2556 พร้อมของกลางไอซ์ ประมาณ 650 กรัม พยายามลักลอบนำเข้าไปในเรือนจำกลางเขาบิน ตามคำสั่งซื้อของ น.ช.โสรส พงษ์ศักดิ์ขจร นักโทษยาเสพติดในเรือนจำเขาบิน ซึ่งเป็นสามีของ น.ส.หนึ่งฤทัย (ผู้ต้องหาคนที่ 1) โดยนายโสรส ถูกจับกุมในคดียาเสพติดเมื่อวันที่ 7 กุมภาพันธ์ 2549 พร้อมพวกรวม 3 คน ของกลางยาบ้า 2,479 เม็ด ที่ อ.สังขละบุรี จ.กาญจนบุรี และขณะอยู่ในเรือนจำก็ยังมีพฤติการณ์สั่งยาเสพติดโดยให้ญาติและผู้ใกล้ชิดลักลอบนำเข้ามาให้จนถูกจับกุมได้ในที่สุด
สำหรับผู้ต้องหาคนที่ 4 และ 5 เลขาธิการ ป.ป.ส. จึงได้อนุมัติให้จับกุมในข้อหาสมคบกันกระทำความผิดเกี่ยวกับยาเสพติด และสนับสนุนช่วยเหลือผู้กระทำความผิดเกี่ยวกับยาเสพติด ตาม พ.ร.บ.มาตรการในการปราบปรามผู้กระทำความผิดเกี่ยวกับยาเสพติด พ.ศ. 2534 เช่นเดียวกับ น.ส.รจนา ผู้ต้องหาคนที่ 6 ที่ถูกจับกุมได้ในที่เกิดเหตุในวันนี้
 
ขอบคุณภาพและข่าวจาก fm91bkk.com