ตำรวจเปิดปฏิบัติการฟ้าสางกลางกกกอก นำหมายจับ บุกเข้าจับกุม "ลุงพล" ที่บ้านพักแต่เช้าตรู่ แต่ไม่พบตัว คุมยูทูบเบอร์คนสนิทขึ้นรถตู้
ความคืบหน้ากรณีที่ นายไชย์พล วิภา หรือ ลุงพล ถูกศาลจังหวัดมุกดาหาร อนุมัติหมายจับเลขที่ 53/2564 ลงวันที่ 1 มิ.ย. 2564 ทั้งหมด 3 ข้อหา ในคดีการเสียชีวิตของ น้องชมพู่ เด็กหญิงอายุ 3 ขวบ ซึ่งหายตัวไปจากบ้านพักในหมู่บ้านกกกอก ต.กกตูม อ.ดงหลวง จ.มุกดาหาร เมื่อวันที่ 11 พ.ค.63 ก่อนถูกพบเสียชีวิตอยู่บริเวณเขาภูเหล็กไฟ บ้านกกกอก ห่างจากบ้านพักประมาณ 5 กิโลเมตร เมื่อวันที่ 14 พ.ค.63

ออกหมายจับ "ลุงพล" คดีน้องชมพู่ 3 ข้อหา ผบ.ตร.แถลงวันนี้

ล่าสุด วันนี้ (2 มิ.ย.) เมื่อเวลาประมาณ 05.55 น. ตำรวจชุดปฏิบัติการ ฟ้าสางกลางกกกอก มายังบ้าน ลุงพล ในพื้นที่ บ้านกกกอก อ.ดงหลวง จ.มุกดาหาร พร้อมหมายศาลเข้าจับกุมลุงพล โดยเจ้าหน้าที่พยายามเรียกให้ลุงพลออกหมายรับทราบตามหมายจับ แต่ไม่มีการปรากฏตัวหรือเปิดประตูบ้าน
กระทั่งเวลาประมาณ 06.15 น. ลูกชายของลุงพล ได้มาเปิดประตูบ้าน เพื่อให้เจ้าหน้าที่เข้าตรวจค้น แต่ยังไม่มีใครเจอลุงพลและป้าแต๋น ขณะเดียวกันแม่น้องชมพู่ได้ปรากฏตัวพร้อมกับทวงถามว่า ทำจริงหรือไม่
ทั้งนี้ เจ้าหน้าที่ได้คุมตัว นายอ๋อ ยูทูบเบอร์ที่สนิทกับลุงพลขึ้นรถตู้ไป เพื่อทำการสอบสวน
