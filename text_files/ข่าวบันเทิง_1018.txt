
พักหลังมานี้เห็นนางเอกหน้าหวาน "ฐิสา วริฏฐิสา ลิ้มธรรมมหิศร" พยายามฉีกลุคเรียบร้อยกลายมาเป็นสาวเซ็กซี่ เลยทำให้ถูกบรรดาแมงเม้าท์กระพือข่าวว่าที่เป็นแบบนี้ก็เพราะเจ้าตัวต้องการประชดอดีตคนรัก และตอกย้ำสถานะโสดอย่างเป็นทางการ!!
ซึ่งล่าสุดขณะที่สาว "ฐิสา วริฏฐิสา" เดินทางมาร่วมงานประกาศผลรางวัล "คมชัดลึกอวอร์ด ครั้งที่ 12" เจ้าตัวก็ได้ถือโอกาสชี้แจงประเด็นแรงดังกล่าวให้เราฟังว่า สาเหตุที่พักหลังมานี้ตนเองดูเซ็กซี่ขึ้นก็เป็นเพราะต้องการปรับลุคให้ดูเป็นผู้ใหญ่ตามวัยเท่านั้น พร้อมยืนยันเรื่องของความรักไม่ได้มีส่วนเกี่ยวข้องกับการตัดสินใจครั้งนี้อย่างแน่นอน...
ช่วงนี้เหมือนว่าเราจะเซ็กซี่ขึ้น ?"จริงๆ เรื่องการแต่งตัวมันขึ้นอยู่กับงานมากกว่าค่ะ อีกอย่างบางครั้งเราก็อยากลองเปลี่ยนแนวไปเรื่อยๆ ด้วย เพราะอายุก็มากขึ้นแล้วเลยอยากให้ภาพลักษณ์มันดูโตขึ้นบ้างนิดๆ หน่อยๆ"
เกี่ยวไหมว่าเราโสดก็เลยไม่ต้องกังวลเรื่องการแต่งตัว ?"ไม่เกี่ยวเลยค่ะ ไม่เกี่ยวเลย"
มีคนทักเยอะไหมเรื่องสไตล์ที่เปลี่ยนไป ?"ก็มีเรื่อยๆ ค่ะ เพราะบางคนเขาก็แปลกใจคิดว่าเรามาเอาดีทางด้านเซ็กซี่"
ถ้าหากคนจะมองว่าเราจงใจเซ็กซี่เพราะต้องการประชดรักได้ไหม ?"อุ้ย...อย่าเรียกแบบนั้นเลยค่ะรุนแรงเกินไป เพราะอย่างชุดที่ฐิสาใส่คือมันก็ยังเป็นชุดที่เราสามารถใส่ไปไหนมาไหนได้แล้วก็ไม่ได้ดูน่าเกลียดเกินไปด้วย"
วันนี้กันก็มาร่วมงานด้วยเราเห็นเขาหรือยัง ?"ยังไม่เห็นนะคะ รู้แค่ว่าเขามีชื่อเข้าชิงแต่ไม่รู้ว่าจะมาหรือเปล่า"
แต่เหมือนมีคนเห็นนะว่าเราสองคนยืนคู่กันในงานแล้วไม่ยอมทักทายกัน ?"คือเอาจริงๆ หนูยังไม่ได้เจอเขาเลยนะ (ยิ้ม)"
หลังจากนี้จะหาโอกาสเข้าไปทักทายเขาได้ไหม ?"ก็ทักได้นะคะ"