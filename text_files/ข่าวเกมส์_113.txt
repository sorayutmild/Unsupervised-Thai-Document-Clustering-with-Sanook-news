God Of War รวมสารพัดทิปการเล่น สำหรับเทพสงครามมือใหม่
God Of War สานต่อตำนานเทพสงครามกันอีกครั้งบนเครื่อง PlayStation 4 แต่กลับมาคราวนี้เกมถูกเปลี่ยนไปอย่างมาก จากเดิมที่เป็นเพียงเกมแอคชั่นธรรมดาๆ ก็กลายเป็นเกมแอคชั่นที่ผสมความเป็น RPG เข้าไปมากขึ้น ถ้าจะให้นึกภาพง่ายๆก็คล้ายๆเกมอย่าง Dark Soul นั่นเอง ทำให้ตัวเกมมีรายละเอียดการเล่นเพิ่มอย่างมาก มีการอัปเกรดพัฒนาตัวละครและอุปกรณ์ รวมถึงระบบการต่อสู้ก็เปลี่ยนไปด้วย จึงจำเป็นต้องเรียนรู้เทคนิคการเล่นใหม่ทั้งหมด แต่ไม่ต้องห่วงไปเพราะเราได้รวมเอาเทคนิคการเล่นในภาคนี้มาบอกกันแล้ว เทพสงครามมือเก่าจากภาคก่อนหรือมือใหม่ก็ดูได้
 
เทคนิคทั่วไป และการตั้งค่าเกม
ศึกษาเนื้อเรื่องภาคก่อนๆไว้ เพื่อความสนุกที่มากขึ้น
God Of War ภาค PS4 เหมือนจะเป็นการรีบูท แต่ก็ไม่ใช่รีบูท เพราะเนื้อเรื่องจะดำเนินต่อจากไตรภาคแรกเลย ผู้เล่นภาคนี้แนะนำให้ไปอ่านที่มาของ Kratos ตัวเอกกันก่อนว่าเขามีความเป็นมาอย่างไร จากนักรบสปาร์ต้าที่เป็นข้ารับใช้ของ Ares แต่ถูกหลอกจนต้องแก้แค้น และกลายเป็นเทพสงคราม จากนั้นทำไมเขาต้องบุกไปจัดการกับพวกเทพแห่งโอลิมปัส
แนะนำให้เล่นด้วย PS4 Pro และปรับเน้น Performance
God Of War มีการตั้งค่าตัวเกมรองรับ PS4 Pro ซึ่งสามารถตั้งค่าภาพในเกมได้ตามชอบ ว่าอยากให้เน้นที่ความละเอียดคมชัดของภาพ หรือจะเน้นให้เกมเล่นลื่นๆเฟรมเรตสูงๆ ทางเราแนะนำให้เลือกเฟรมเรตซะเพราะจะได้เล่นอย่างสนุกมากขึ้น โดยเลือกปรับออฟชั่นเน้น Performance จะได้เฟรมเรตที่สูงประมาณ 40-60 fps จากปกติจะฟิกไว้ที่ 30fps

เริ่มเล่นที่ความยากระดับต่ำที่ Give me a balanced experience
สำหรับมือใหม่แนะนำให้เล่นเกมที่ระดับง่ายๆก่อน ซึ่งระดับนี้เป็นระดับที่ไม่ง่ายและไม่ยากเกินไป ยกเว้นว่าอยากเพิ่มความลำบากก็ปรับให้ยากขึ้นตามชอบ เพราะโหมดยากของเกมนี้พวกศัตรูจะอึดมาก ช่วงแรกจึงแนะนำให้เล่นระดับนี้ก่อน ถ้าเล่นแล้วอัปเกรดอาวุธกับเลเวลเพิ่มแล้ว ค่อยเพิ่มให้ยากขึ้นเอาก็ได้
เปิดใช้งาน Subtitles
สำหรับคนไทยที่ไม่ถนัดฟังอังกฤษ แนะนำให้ไปเปิด Subtitle ใน Option เสียก่อน จะได้อ่านเนื้อเรื่องได้ง่ายกว่า
god of war
ปรับแก้ HUD ให้เหมาะกับเรา
ใน Option มีปรับเปลี่ยนตำแหน่งของพวกแถบ HUD ได้ อย่างพวกตำแหน่งเข็มทิศ หลอดเลือดศัตรู หลอดเลือดบอส หากรู้สึกมันเกะกะตา ก็ลองเปลี่ยนดู
ปรับปุ่มการเล่นใหเป็นแบบ classic controls
ภาคนี้ปุ่มต่างๆจะปรับเปลี่ยนไปเป็นสไตล์แบบเกม Dark Soul ซึ่งจะโจมตีเบาด้วยปุ่ม R1  และโจมตีแรงด้วยปุ่ม R2 หากไม่ชอบแบบนี้ก็ปรับไปใช้ สี่เหลี่ยม วงกลม แทนได้ในออฟชั่น
เลือกปิด มินิเกมเปิดประตูแสนน่ารำคาญได้
ในเกมจะมีประตูบางแห่งที่ล็อคด้วยเวทมนตร์ ซึ่งจะต้องเล่นมินิเกมก่อนจึงจะเปิดได้ ตอนแรกมันก็อาจจะสนุกดีแต่คงน่าเบื่อถ้าต้องเล่นกับทุกประตู หลังจากเล่นไปสักหนึ่งประตูแล้ว จะมีออฟชั่นปรับจาก “precision” เป็น “single button press” ได้ ทำให้สามารถเปิดประตูพวกนี้ได้เพียงปุ่มเดียว ไม่ต้องเล่นมินิเกมแล้ว
อย่าข้าม Sidequests
หลังจากเล่นไปสักพักจะมีไซด์เควสต์ให้ทำ โดยจะมีเครื่องหมาย ! สีฟ้าขึ้นที่ NPC แนะนำให้ทำให้หมดอย่าข้าม โดยเฉพาะเควสต์จาก BlackSmith เพราะถ้าข้ามไป จะส่งผลต่อไซด์เควสสำคัญช่วงท้ายเกมจะไม่มีโผล่มาให้ทำ
ลองหาอย่างอื่นๆในเกมทำดูให้ทั่ว
คนเล่นบางคนอาจไม่สนใจพวกกิจกรรมย่อยๆอื่นๆในเกม และเน้นทำแต่เนื้อเรื่องหลัก ซึ่งนั่นทำให้คุณอาจพลาดอะไรสนุกๆบางอย่างของเกมไป แนะนำว่าอย่ารีบดำเนินเรื่องมากนัก ลองเดินสำรวจให้ทั่วดู อาจมีของดีๆซ่อนอยู่
 
เทคนิคการอัปเกรด สกิล และอุปกรณ์
ไม่ต้องรีบซื้อของในช่วงแรก
ตอนที่เจอกับ Blacksmith ครั้งแรก เขาจะมีพวกเกราะใหม่ๆขาย แนะนำว่าไม่ต้องรีบซื้อ เพราะถ้าเราสำรวจฉากดีๆ จะมีกล่องสมบัติเยอะมาก และจะได้เกราะต่างๆมาให้ใช้เพียบโดยไม่ต้องซื้อเลย ถ้าอยากจะซื้อก็แนะนำเก็บเงินไว้ซื้อเกราะดีๆช่วงหลังดีกว่า
อัปเกรดขวานให้มากที่สุดเท่าที่ทำได้
ขวานเลเวียธานของเครโทสเป็นอุปกรณ์สำคัญที่คุณต้องใช้มันไปอีกนาน แนะนำให้อัปเกรดทันทีที่สามารถทำได้ เพราะไม่เพียงเพิ่มพลังโจมตี มันยังไปปลดล็อคสกิลต่างๆอีกด้วย
ขายของเก่าๆทิ้งไป
ในเกม God of War นี้ไม่ต้องกลัวที่จะขายของเก่าๆ เพราะเราสามารถซื้อกลับได้ หากคิดว่าเกราะหรือของอะไรไม่ใช้ก็ขายๆทิ้งไปเลย ถ้าเสียดายก็ค่อยซื้อกลับมาได้
god of war
ใช้ค่า XP ให้คุ้ม
อย่าเสียดายค่า XP พยายามเข้าเมนูและกดอัปเลเวลสกิลให้มากสุดเท่าที่ทำได้ โดยเฉพาะขวานตามข้อข้างต้น เพราะมันทำให้สู้ได้ง่ายขึ้นอย่างมาก ต่อจากขวานแล้วก็ลองไปอัปสกิลมือเปล่า หรือธนูของ Atreus ด้วยก็ดี
ซื้อของจำเป็นจาก Blacksmith อย่างพวกวัตถุดิบหรือกุญแจ
ให้งดการซื้อพวกเกราะเพราะหาจากกล่องได้ แล้วเปลี่ยนไปซื้อพวกวัตถุดิบหรือกุญแจแทน เพราะจำเป็นในการปลดล็อคฉากใหม่ๆบางพื้นที่ ทำให้เราไปสำรวจพ้นที่ใหม่ๆที่มีวัตดุดิบต่างจากพื้นที่เก่าๆ รวมถึงมีเควสต์ใหม่ๆให้ทำ ก็จะได้ของมาอัปเกรดอุปกรณ์มากขึ้น
 
เทคนิคการสำรวจและแก้ปริศนา
god of war
Atreus จะบอกเป้าหมายเนื้อเรื่องต่อไป
เจ้าลูกชาย Atreus จะคอยบอกตำแหน่งหรือนำทางไปยังจุดที่เป็นเนื้อเรื่องหลักที่ต่อไป แต่ถ้ายังไม่อยากรีบเดินเรื่องก็ให้สำรวจยังตำแหน่งอื่นๆที่ไม่ใช่ตำแหน่งที่ลูกชายบอกเสียก่อน และถ้าหากลูกชายพูดข้อความว่า “maybe we should explore,” นั่นหมายถึงพื้นที่แถวๆนั้นอาจมีเควสต์หรือบางอย่างซ่อนอยู่ หรือสังเกตจากสีของพื้นที่ถ้าเห็นบันไดหรือประตูสีแปลกๆล่ะใช่เลย
สำรวจทุกเส้นทางแยก
หากพบทางแยก Atreus จะบอกทางที่ถูกต้องให้ แต่เราควรสำรวจให้ครบทั้งสองด้าน อย่างเช่นถ้าบอกให้ไปขวา ก็ให้สำรวจซ้ายก่อน เพราะฉากของเกมมีพวกเควสต์และกล่องสมบัติซ่อนอยู่จำนวนมาก
ลองอ่าน Codex ดู
ทุกครั้งที่สำรวจฉากใหม่ เจอศัตรูใหม่ๆ Atreus จะมีอัปเดตข้อมูล Codex ให้ดู ซึ่งเขาจะวาดทั้งภาพและบอกข้อมูลให้ บางข้อมูลค่อนข้างมีประโยชน์และไม่มีบอกจากที่ไหน
พยายามมองบนมองล่างให้ทั่ว
มีปริศนา Puzzle จำนวนมากในเกม God of War ที่ใช้สภาพแวดล้อมเป็นตัวใบ้ หากไขปริศนาไม่ออก ลองมองดูฉากรอบๆแถวนั้นดู อาจมีตัวใบ้ซ่อนอยู่
god of war
ไขปริศนาของกล่อง Nornir ให้ครบทุกกล่อง
กล่อง Nornir เป็นกล่องสมบัติที่มีของดีๆอยู่ แต่ต้องไขปริศนาก่อน ซึ่งวิธีเปิดกล่องก็คือ ต้องทำลายหินรูนที่มีสัญลักษณ์เหมือนที่หน้ากล่อง ซึ่งจะซ่อนอยู่ในฉากใกล้ๆกับกล่องนั้น หากหาเจอก็ให้ใช้ขวานตีหรือโยนไปทำลายให้แตก เมื่อทำลายครบกล่องก็จะเปิดออก
god of war
ตามหาน้ำค้างให้ครบ
หลังจากที่ Kratos และลูกชายล่องเรือได้แล้วเราจะพบกับน้ำค้างรูปร่างประหลาด หากเก็บเจ้าน้ำค้างนี้จะช่วยเพิ่ม Stat ได้อย่างถาวรแม้จะไม่มากเท่าไหร่ แต่ถ้าเก็บได้ครบๆก็ช่วยเพิ่มพลังได้อย่างมาก พยายามล่องเรือไปขอบฉากมองหาน้ำค้างให้มากที่สุด
ฟังเสียง Odin’s Ravens แล้วมองหามันดู
Odin’s Ravens เป็นนกชนิดหนึ่งตัวเขียวๆ ที่จะบินอยู่ตามจุดต่างๆของเกม ลองมองหาดูดีๆแล้วใช้ขวานปาฆ่ามันซะแล้วคุณจะได้รับ XP จำนวนมาก จุดสังเกตว่าบริเวณนั้นมีเจ้านกนี้ไหมก็คือเสียง มันจะส่งเสียงร้องเฉพาะตัว
ทุบถังไม้ที่ลอยมาบนน้ำ
ตอนล่องเรือปกติแล้วถ้าเป็นเกมอื่น เรามักหลบพวกสิ่งของที่จะมาชนเรือ แต่เกม God of War ไม่ต้องกลัว ให้เอาไม้พายทุบถังที่ลอยมาชนเรือให้หมดไปเลย เพราะมันมีของหรือเงินซ่อนอยู่
ของฟื้นพลังตามฉากสามารถเปลี่ยนไปเพิ่ม Rage แทนได้
ตามฉากจะมีของฟื้นพลังที่พอกด Kratos จะกระทืบให้แตกเพื่อฟื้นพลัง แต่เจ้าของชิ้นเดียวกันนี้ หากรอสักพักมันจะเปลี่ยนเป็นสีแดง ถ้ากระทืบมันตอนเป็นสีแดงจะเปลี่ยนไปฟื้นค่า Rage แทน
 
เทคนิคการต่อสู้
ใช้โล่ป้องกัน
โล่ของ Kratos นั้นค่อนข้างเทพมาก เพราะมันป้องกันการโจมตีได้เกือบทุกชนิดโดยที่ไม่เสียเลือด แต่ก็มีการโจมตีบางชนิดของศัตรูที่ป้องกันไม่ได้ อย่างการโจมตีที่มีสีเตือนเป็นสีแดงจะกันไม่ได้ต้องหลบเท่านั้น และการโจมตีสีเหลืองป้องกันได้แต่จะทำให้ชะงักเล็กน้อย
god of war
ใช้โล่ปัดการโจมตี
การใช้โล่ปัดการโจมตีเป็นอีกทางเลือกที่ดีในการต่อสู้ เพราะมันจะเปิดช่องว่างให้เราโจมตีศัตรูได้หลายทีหากสามารถปัดการโจมตีสำเร็จ อย่างไรก็ตามมันก็ปัดการโจมตีแบบสีแดงไม่ได้อยู่ดี
ฝึกซ้อมคอมโบใหม่ๆอยู่เสมอ
ตอนเริ่มเกมแรกๆ คอมโบโจมตีของ Kratos จะมีไม่มากนัก แต่เมื่ออัพเลเวลสกิลไปมากขึ้น คอมโบก็มีให้ใช้เยอะขึ้น หลังจากอัพสกิลแล้วให้ลองฝึกใช้คอมโบใหม่ๆดูเรื่อยๆ


ใช้การโจมตีระยะไกลกับบอสหรือศัตรูเก่งๆ
ในช่วงแรกที่ตัวเราเลเวลน้อยไม่มีสกิลมากนัก การสู้บอสหรือศัตรูเก่งอาจสู้ได้ยาก ลองเปลี่ยนแนวไปสู้ระยะไกลด้วยท่าปาขวานแล้วหลบหลีกดูจะดีกว่า
ลองท่าเด็ดของ Kratos
มีสกิลดีๆอยู่ช่วงท้ายของ Skill Tree ซึ่งเป็นหนึ่งในท่าเด็ดของ Kratos ท่านี้หลังจากโจมตีแล้วหลุดไปสักพัก Kratos จะเบ่งกล้าม ซึ่งมันจะต่อเป็นอีกท่าหนึ่งเรียกกันว่าท่า Flex Hole ที่แรงมากๆ ลองฝึกใช้กันดู
god of war
ฝึกเรียกใช้ Atreus บ่อยๆ
ไหนๆก็มีผู้ช่วยแล้วก็ใช้ให้คุ้มๆหน่อย ลองฝึกสั่งให้ Atreus ช่วยโจมตีดู โดยกด L3 เล็งตัวที่ต้องการแล้วกดสี่เหลี่ยมสั่งโจมตี
อย่าลืมใช้ท่าพิเศษหรือท่าอัญเชิญ
นอกจากท่าโจมตีทั่วไปแล้ว Kratos ยังมีท่าโจมตีพิเศษหรือการเรียกสัตว์มาช่วยโจมตีด้วย อย่าใช้มันทันทีที่ Cool Down ครบ
อย่าลืมใช้ยันต์ Talisman ด้วย
ไม่เพียงท่าเสริมและท่าอัญเชิญ ยังมียันต์สำหรับช่วยในการต่อสู้ด้วย มันสามารถเพิ่มพลังบางอย่างได้ อย่าลืมกดใช้ในศึกใหญ่ๆอย่างตอนสู้บอส
สู้ไม่ได้ โกยไปก่อน
หากไปเจอศัตรูเก่งๆหรือศัตรูจำนวนมากแล้วสู้ไม่ได้ อย่าอายที่จะวิ่งหนี ไว้เลเวลสูงหรือมีของดีๆ ค่อยกลับมาฆ่ามันได้ ซึ่งศัตรูบางตัวหลอดเลือดไม่เพิ่มด้วยนะหลังจากเราวิ่งหนีมันไปแล้ว
พึ่งพาพลังของขวานเลเวียธาน ตอนโดนรุม
ภาคนี้ตอนโดนรุมจะสู้ค่อนข้างลำบากเพราะมุมกล้องไม่เห็นทั่วเหมือนภาคก่อน การใช้พลังของขวานแช่แข็งศัตรูไว้ เป็นการจำนวนศัตรูที่รุมเราอยู่ได้ จากนั้นก็ใช้หมัดต่อยพวกตัวอื่นๆไประหว่างที่อีกตัวแข็งอยู่
god of war
ไม่ต้องกลัวการใช้หมัด
บางคนเวลาสู้อาจติดใช้ขวานตีอย่างเดียว เพราะคิดว่าหมัดต่อยคงไม่แรง แต่คิดผิดเพราะหมัดของ Kratos ไม่ใช่เบาๆ ยิ่งอัพสกิลไปและฝึกใช้ดีๆก็โหดอยู่
สังเกตแถบพลังของศัตรู
แถบพลังของศัตรูบ่งบอกเลเวลของมันได้ ถ้าหลอดพลังมีสีเขียวแปลว่าเลเวลมันพอๆกับเราหรือต่ำกว่า ถ้าหลอดเลือดสีเหลือแปลว่าเลเวลมันสูงกว่าเรานิดหน่อย ถ้าสีแดงก็สูงกว่าเราพอสมควร แต่ถ้าหลอดเลือดสีม่วง แนะนำให้หลบๆมันเลย เพราะมันอาจตบเราทีเดียวนอนได้
เปิดใช้ Rage
เกจพลัง Rage จะค่อยๆเพิ่มขึ้นเรื่อยๆ เมื่อเต็มก็จะเปิดใช้งานได้ แนะนำให้ใช้งานบ่อยๆ เพราะถ้าปล่อยไว้มันก็จะหายไป เล็งใช้กับศัตรูโหดที่สุดก่อน หรือใช้ต่อยให้ศัตรูเลเวลสูงๆติด Stun ได้
ปิดการใช้ Rage เมื่อสู้เสร็จ
ถ้ากำจัดศัตรูหมดแล้ว แต่เกจพลัง Rage ยังเหลือให้ปิดซะ เพราะเกจที่เหลือจะเก็บสะสมไว้ใช้ครั้งต่อไปได้
 
 