ปล่อยให้พี่สาวคนสวย ชมพู่ อารยา ได้เดินเฉิดฉายนำร่องไปก่อน แต่ตอนนี้คงถึงคราวของสาวไทยแท้.. ญาญ่าญิ๋ง รฐา โพธิ์งาม เจิดจรัสสบัดความสวย ณ เทศกาลหนังเมืองคานส์ กับเขาบ้าง
ญาญ่าญิ๋ง เดินสง่างามเคียงข้างดาราเจ้าบทบาทระดับโลก คริสติน สก็อต โทมัส และนักแสดงไทยขวัญใจคนต่างชาติ วิทยา ปานศรีงาม พร้อมผู้กำกับมือฉมัง นิโคลัส วินดิ้ง เรเฟิน ในรอบปฐมทัศน์โลกภาพยนตร์เรื่อง Only God Forgives รอบโฟโต้คอล ที่เปิดตัวครั้งแรกที่เทศกาลหนังเมืองคาสน์
โดย ญาญ่าญิ๋ง ปรากฏตัวในชุดเดรสเกาะอกขายาว สีขาวบริสุทธิ์ ผลงานจากดีไซเนอร์ชาวไทย 'Vatanika' เทียบข้างคนดังแถวหน้า สมกับเป็นดาราสาวไทยหนึ่งเดียวที่ร่วมแสดงสมทบในภาพยนตร์เรื่องดังกล่าว และกำลังได้รับความสนใจด้านความสามารถจากชาวต่างชาติ อีกทั้งภาพยนตร์เรื่องนี้ได้เข้าชิงรางวัลปาล์มทองคำในเทศกาลหนังครั้งนี้ด้วย
ในเวลาต่อมา ทีมนักแสดง Only Gods Forgives ได้ร่วมเดินพรมแดงในรอบเปิดตัวปฐมทัศน์หนังอีกครั้งในช่วงค่ำ ญาญ่าญิ๋ง ปรากฎตัวในชุดราตรีผลงานจากดีไซเนอร์ชาวไทย โจ้ เซอร์เฟซ (ผู้ออกแบบชุดงานหมั้น ตั๊ก บงกช) เป็นชุดเดรสไทยประยุกต์สีเขียวแกมดำ ผสมผสานกันระหว่างผ้าไหมไทยและผ้าซีทรู ขณะที่ วิทยา ปานศรีงาม สวมใส่ชุดไทยประยุกต์เช่นเดียวกัน เป็นสูทโจงกระเบนสีดำ แสดงออกถึงความเป็นไทยได้เป็นอย่างดี 