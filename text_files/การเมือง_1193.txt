(4 ก.พ.) กลุ่มชาวนาภาคตะวันตกทั้ง 7 จังหวัด ประกอบด้วย จังหวัดราชบุรี กาญจนบุรี ประจวบคีรีขันธ์ เพชรบุรี นครปฐม สมุทรสงคราม และสุพรรณบุรี ยังคงรวมตัวปิดถนนอยู่ที่บริเวณถนนพระราม 2 หน้าหน่วยบริการประชาชนตำรวจทางหลวงวังมะนาว ต.วังมะนาว อ.ปากท่อ จ.ราชบุรี หลังจากเมื่อช่วงเช้าที่ผ่านมา ได้ยอมเปิดการจราจรที่บริเวณแยกวังมะนาว โดยเปิดเส้นทางเชื่อมถนนเพชรเกษมที่มุ่งลงภาคใต้ทั้งขาขึ้นขาล่อง แต่ยังปิดการจราจรถนนพระรามที่ 2 ทั้งขาขึ้นและล่องอยู่เช่นเดิม โดยกลุ่มชาวนาได้รวมกันที่บริเวณถนนพระราม 2 บริเวณจุดเดิมที่ได้ทำการปิดมาตั้งแต่วันที่ 1 ก.พ.   ซึ่งบรรยากาศในวันนี้บรรยากาศคึกคักมากขึ้น โดยนายวีรชาติ เปรมโกมล อายุ 30 ปี หรือ "กบ กางเกงใน" แห่งสะพานชมัยมรุเชฐ มาร่วมชุมนุมกับกลุ่มชาวนาด้วย โดยมายืนถือป้ายประท้วงเรียกร้องเงินค่าข้าวจากรัฐบาล น.ส.ยิ่งลักษณ์ ชินวัตร โดยไม่สวมเสื้อท่ามกลางแสงแดดที่ร้อนแรง
โดยก่อนหน้านี้ มีข่าวว่าบ้านของนายวีรชาติถูกระดมยิง และเจ้าตัวได้หายออกจากบ้านไป ซึ่งชาวนาที่มาร่วมชุมนุมต่างให้การต้อนรับเป็นอย่างดี และเป็นการสร้างสีสันให้แก่การชุมนุมของชาวนาในครั้งนี้ด้วย  สำหรับการชุมนุมได้มีแกนนำชาวนาจากจังหวัดต่างๆ ผลัดเปลี่ยนกันกล่าวปราศรัยโจมตีการทำงานของรัฐบาลในโครงการรับจำนำข้าวที่เกิดปัญหาความเดือดร้อนยังไม่ได้เงินทั้งประเทศ ท่ามกลางชาวนาที่ได้ทยอยเดินทางมาสมทบเพิ่มมากขึ้น
ขอบคุณภาพจากทวิตเตอร์ @7_preysor