ยังคงเป็นคำถามที่ถูกถามอยู่อย่างต่อเนื่องว่า ถ้ามีงบไม่เกิน 7,000 บาท ควรจะซื้อสมาร์ทโฟนรุ่นใดดี จึงจะคุ้มค่าต่อการใช้งานมากที่สุด 
แน่นอนว่าปัจจัยที่ผู้ซื้อให้ความสำคัญในกรณีนี้ นั่นก็คือ ความคุ้มค่าสมราคา นั่นเอง ซึ่งสมาร์ทโฟนที่มีระดับราคาอยู่ประมาณนี้ มีให้เลือกมากกว่า 20-30 รุ่นอย่างแน่นอน 

แต่ถ้าหากจะแนะนำทั้งหมด 30 รุ่น ก็ดูจะเป็นทางเลือกที่เยอะเกินไป ด้วยเหตุนี้ ทางทีมงาน techmoblog จะขอคัดรุ่นเด่นๆ มาให้คัดเลือกกันประมาณ 10 รุ่นเท่านั้น เพื่อให้ผู้ที่กำลังมองหา มือถือราคาไม่เกิน 7,000 บาท และใช้งานคุ้มค่ามากที่สุด สามารถตัดสินใจได้ง่ายขึ้น
Samsung Galaxy Core Prime

มาเริ่มกันที่ มือถือราคาไม่เกิน 5,000 บาทจาก ซัมซุง กันก่อน กับ Samsung Galaxy Core Prime ที่มีราคาค่าตัวเพียง 4,990 บาทเท่านั้น โดยมาพร้อมกับหน้าจอกว้าง 4.5 นิ้ว, หน่วยประมวลผลแบบ Quad-Core Processor ความเร็ว 1.2 GHz, RAM 1 GB และรัน Android 4.4.4 (KitKat) เรียกได้ว่า ด้านการประมวลผลนั้น ไม่เป็นรองรุ่นไหน ส่วนกล้องด้านหน้า ความละเอียดอยู่ที่ 2 ล้านพิกเซล ถ่ายภาพเซลฟี่ได้ดีกว่าเดิม ไม่เพียงเท่านั้น ยังรองรับการใช้งาน 2 ซิมการ์ดอีกด้วย เรียกได้ว่า คุ้มสุดๆ เลยทีเดียว
Microsoft Lumia 535 Dual SIM

ด้านวินโดวส์โฟนก็ไม่น้อยหน้า ทยอยส่งมือถือราคาประหยัด ออกมาตีตลาด Android อย่างมากมายเลยทีเดียว อย่างเช่น Microsoft Lumia 535 Dual SIM รุ่นนี้ ที่มาพร้อมกับหน้าจอกว้าง 5 นิ้ว, หน่วยประมวลผลแบบ Quad-Core Processor ความเร็ว 1.2 GHz, RAM 1 GB, กล้องด้านหน้า และด้านหลัง ความละเอียดเท่ากันที่ 5 ล้านพิกเซล และรัน Windows Phone 8.1 (Lumia Denim) ส่วนดีไซน์โดยรวม เรียกได้ว่า โฉบเฉี่ยวและทันสมัย มีหลายสีให้เลือกอีกด้วย โดยรุ่นนี้ วางจำหน่ายในราคา 4,490 บาทเท่านั้น
OPPO Neo 5

สำหรับ OPPO Neo 5 นั้น ถือว่า เป็นสมาร์ทโฟนที่รองรับเครือข่าย 4G LTE ที่มีราคาย่อมเยาที่สุดอีกรุ่นหนึ่งในตลาด โดยมาพร้อมกับหน้าจอขนาด 4.5 นิ้ว, หน่วยประมวลผลแบบ Quad-Core Processor ความเร็ว 1.2 GHz, RAM 1 GB, กล้องด้านหน้า ความละเอียด 2 ล้านพิกเซล และกล้องด้านหลัง ความละเอียด 5 ล้านพิกเซล โดยมีราคาเปิดตัวอยู่ที่ 5,500 บาทเท่านั้น
Sony Xperia E3

สำหรับ Sony Xperia E3 นั้น ถือว่า เป็นสมาร์ทโฟนระดับล่างที่มีระดับราคาที่น่าสนใจที่สุดรุ่นหนึ่ง ในราคาเพียง 6,490 บาทเท่านั้น ด้วยหน้าจอขนาดกว้าง 4.5 นิ้ว, หน่วยประมวลผลแบบ Quad-Core Processor ความเร็ว 1.2 GHz, RAM 1 GB, กล้องด้านหลัง ความละเอียด 5 ล้านพิกเซล และรัน Android 4.4 (KitKat) นอกจากนี้ ยังมีรุ่นรองรับการใช้งาน 2 ซิมการ์ดอีกด้วย โดยมีราคาที่ไม่แตกต่างกันมากครับ
vivo Y22

มาที่แบรนด์ vivo กันบ้าง กับ vivo Y22 รุ่นนี้ ที่นอกจากจะมีราคาย่อมเยาเพียง 5,990 บาทแล้ว ยังมีสเปคที่น่าสนใจไม่แพ้รุ่นอื่นๆ ในระดับราคาเดียวกัน ไม่ว่าจะเป็น หน้าจอแสดงผลกว้าง 4.5 นิ้ว, หน่วยประมวลผลแบบ Quad-Core Processor ความเร็ว 1.3 GHz, RAM 1 GB นอกจากนี้ ยังโดดเด่นด้วยกล้องด้านหน้า ความละเอียด 5 ล้านพิกเซล และกล้องด้านหลัง ความละเอียด 8 ล้านพิกเซล เรียกได้ว่า ใครมองหา มือถือราคาประหยัด ที่ถ่ายรูปเซลฟี่ได้สวย vivo Y22 รุ่นนี้ ถือว่า น่าสนใจไม่แพ้กัน
Asus ZenFone 4

Asus Zenfone 4 รุ่นสุดฮิตในตระกูล Zenfone ที่ถือว่า นอกจากจะมีราคาถูกเพียง 2,990 บาทแล้ว ยังมาพร้อมกับออปชั่นครบเครื่อง ไม่ว่าจะเป็น หน้าจอขนาด 4 นิ้ว, หน่วยประมวลผลแบบ Dual-Core Processor ความเร็ว 1.2 GHz, RAM 1 GB และกล้องด้านหลัง ความละเอียด 5 ล้านพิกเซล นอกจากนี้ ยังรองรับเครือข่าย 3G ทุกคลื่นความถี่ และรองรับการใช้งาน 2 ซิมการ์ดอีกด้วย
Asus ZenFone 5 LTE

รุ่นต่อยอดของ Zenfone 5 กับ Zenfone 5 LTE ที่รองรับการใช้งานเครือข่าย 4G LTE เพิ่มเข้ามานั่นเอง ส่วนสเปคก็ไม่แตกต่างจาก Zenfone 5 นั่นก็คือ หน้าจอแสดงผลกว้าง 5 นิ้ว, หน่วยประมวลผลแบบ Quad-Core Processor ความเร็ว 1.2 GHz, RAM 2 GB, กล้องด้านหลัง ความละเอียด 8 ล้านพิกเซล และรันระบบปฏิบัติการ Android 4.4 (KitKat) ซึ่งคาดว่า จะได้อัพเดทเป็น Lollipop ด้วยช่วงกลางปีนี้ ส่วนราคาค่าตัวอยู่ที่ 6,990 บาทเท่านั้น
HTC Desire 620G dual sim

เรียกได้ว่า เป็นอีกรุ่นที่ขายดีเลยทีเดียว สำหรับ HTC Desire 620G dual sim ที่มาพร้อมกับหน้าจอขนาดกว้าง 5 นิ้ว ความละเอียดระดับ HD, หน่วยประมวลผลแบบ Octa-Core Processor ความเร็ว 1.7 GHz, RAM 1 GB, กล้องด้านหน้า ความละเอียด 5 ล้านพิกเซล, กล้องด้านหลัง ความละเอียด 8 ล้านพิกเซล และรัน Android 4.4.4 (KitKat) นอกจากนี้ ยังรองรับการใช้งาน 2 ซิมการ์ดอีกด้วย ในราคาไม่แพงเพียง 6,990 บาทเท่านั้น
Huawei Honor 3C Lite

อีกหนึ่งสมาร์ทโฟนระดับกลางจาก Huawei กับ Honor 3C Lite ที่มาพร้อมกับหน้าจอกว้าง 5 นิ้ว, หน่วยประมวลผลแบบ Quad-Core Processor ความเร็ว 1.3 GHz, RAM 1 GB และกล้องด้านหลัง ความละเอียด 8 ล้านพิกเซล นอกจากนี้ ยังรองรับการใช้งาน 2 ซิมการ์ด และรัน Android 4.4 (KitKat) ในราคาเพียง 4,490 บาท
สรุปส่งท้าย
สำหรับสมาร์ทโฟนที่มีระดับราคาไม่เกิน 10,000 บาทนั้น จะเห็นได้ว่า มีมากมายหลายรุ่นให้เลือกแตกต่างกันไป และรุ่นใดจะเหมาะสมกับผู้ใช้มากที่สุด ก็ขึ้นอยู่กับพฤติกรรมการใช้งานของแต่ละท่าน โดยบางท่านอาจจะเน้นในเรื่องของ หน้าจอใหญ่ หรือบางท่านก็เน้นในเรื่องของ ราคา หรือกล้องถ่ายรูปเป็นหลัก ซึ่งสุดท้ายแล้ว รุ่นใดจะเหมาะสมที่สุด คงต้องให้ผู้ใช้งานเป็นคนตัดสินใจนั่นเอง
อย่างไรก็ดี สมาร์ทโฟนรุ่นใหม่ๆ มีการทยอยเปิดตัวออกมาอย่างต่อเนื่อง ซึ่งในครั้งหน้า ทางทีมงาน techmoblog จะมาอัพเดท สมาร์ทโฟนราคาไม่เกิน 10,000 บาทที่น่าสนใจ มาให้ติดตามชมกันอีกครั้งครับ
ข้อมูลโดย : techmoblog.com

