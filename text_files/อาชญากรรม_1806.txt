จากกรณี เจ้าหน้าที่ตำรวจ จับกุม นายเดดไป่อู อายุ 29 ปี และ น.ส.นามิทู อายุ 24 ปี ชาวเมียนมา พร้อมของกลางเงินสด ธนบัตรไทยรวม 16.5 ล้านบาท จับได้ที่​บริเวณถนนในหมู่บ้านวังตะเคียน หมู่ที่ 7 ต.ท่าสายลวด อ.แม่สอด จ.ตาก เมื่อวานนี้ (8 เม.ย.)

หนุ่มสาวเมียนมาขนเงิน 16.5 ล้านบาท ข้ามแดนเข้าไทย บอกหน้าตาเฉยจะไปแบงก์

ล่าสุด เฟซบุ๊กแฟนเพจบิ๊กเกรียน อ้างว่า ทราบตัวเจ้าของเงินดังกล่าวแล้ว โดยระบุว่า เงิน 16.5 ล้านดังกล่าว เป็นของนายจ่อเฮง นักธุรกิจชาวเมียนมาที่มีชื่อเสียงมากทางฝั่งเมียวดี เพราะมีอาชีพค้าขายน้ำมัน ขนส่งน้ำมันกับบริษัทชื่อดังของประเทศไทย
โดยนายจ่อเฮงได้ให้ลูกน้อง​ 2​ คน นำเงินสด 16.5 ล้านบาท เข้ามาในประเทศไทย แต่ไม่ได้แจ้งกรมศุลกากร เนื่องจากทางธนาคารประเทศเมียนมาปิด ไม่สามารถทำธุรกรรมได้ จึงจำเป็นต้องให้ลูกน้อง​ 2​ คน นำเงินสดข้ามมาฝากที่ธนาคารแห่งหนึ่ง สาขา อ.แม่สอด จ.ตาก เพื่อนำเงินมาชำระหนี้ค่าน้ำมันให้กับบริษัทชื่อดังแห่งหนึ่งของประเทศไทย
แต่ปรากฏว่ามี ตำรวจทางหลวง 4​ นายเข้าจับกุม บริเวณวงเวียนพระพิฆเนศ ต.แม่สอด อ.แม่สอด จ.ตาก ใกล้ตลาด อยู่ในเขตท้องที่ สภ.แม่สอด เมื่อเวลา 10.00 น. วานนี้ (7เม.ย.)
หลังจากนายจ่อเฮงทราบข่าว ได้ติดต่อสอบถามไปยังญาติและชิปปิ้งที่ดำเนินธุรกิจให้กับนายจ่อเฮงไปประสานงานช่วยดูแลลูกน้อง จนถึง​เวลา 21.30 น. นายจ่อเฮงจึงได้บอกกับผู้ที่ไปประสานงานเดินทางกลับเพราะไม่อยากให้เกินเคอร์ฟิว หลังจากนั้น​ไม่สามารถติดต่อลูกน้องได้อีก
จนกระทั่งวันที่ 8 เม.ย. เวลา 11.00 น. ยังไม่สามารถติดต่อได้ จึงเป็นห่วงชีวิตของลูกน้องทั้งสอง เงินสด และรถที่ถูกยึดไป จึงได้มอบหมายให้นายอนันต์ชัย ไชยเดช ทนายความ มาแจ้งไว้เป็นหลักฐาน
ทั้งนี้ พนักงานสอบสวน​ จะนำตัวไป​ศาลอาญา​รัชดาภิเษก​ เวลา​ 09.00​ น. วันนี้ (9​ เม.ย.) โดยทีมทนายความ​จะเดินทางประกันตัว​ 2​ ผู้ต้องหา และแถลงข่าว​กับสื่อมวลชน​ จากนั้นไปยื่นเรื่อง​กับ​ พล.ต.อ.​ เสรีพิสุทธิ์ เตมียเวส ประธานกรรมาธิการ ปปช. รัฐสภา ต่อไป