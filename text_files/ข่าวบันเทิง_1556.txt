 พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ โปรดให้ พลตรี มิตรอนันต์ จิตต์โสภา ประจำสำนักพระราชวังพิเศษระดับสูง เป็นผู้เชิญดอกไม้จันทน์​ส่วนพระองค์​เพื่อประทาน ฌาปนกิจ​ นายชุมพร เทพพิทักษ์​ ณ ศาลาบำเพ็ญกุศล วัดสระเกศราชวรมหาวิหาร
โดยท่านมุ้ย หม่อมเจ้าชาตรีเฉลิม ยุคล เสด็จพร้อมด้วยหม่อมกมลา ยุคล ณ อยุธยา พร้อมด้วย คุณแมงมุมและนายพลดอลล่าร์ มาเป็นประธานในงาน
บรรยากาศเป็นไปด้วยความโศกเศร้าคนวงการบันเทิงและนอกวงการบันเทิงจำนวนมากเดินทางมาร่วมแสดงความอาลัยเป็นครั้งสุดท้าย อาทิ นิโคล เทริโอ, นัท มีเรีย, มอส ปฎิภาณ, จิ๊บ วสุ, ต้อย เศรษฐา และอีฟ พุทธิดา, สุเชาว์ พงศ์วิไล, น้อย โพธิ์งาม, เทพ โพธิ์งาม, แหม่ม คัทลียา, ตั๊ก มยุรา, เต๋า สมชาย, บัวขาว บัญชาเมฆ, อ๋อม อรรคพันธ์, ชมพู ฟรุตตี้ ฯลฯ
โดยพระเอก หนุ่ม ศรราม ขึ้นกล่าวแสดงความรู้สึกถึงคุณพ่อชุมพร เป็นครั้งสุดท้ายโดยมีใจความโดยรวมว่า "ป๋าเป็นคนสุภาพ ขี้เล่น มีเสน่ห์ต่อผู้คนที่อยู่รอบข้าง มีน้ำใจต่อคนที่ด้อยกว่า และมีพรสวรรค์ในการทำงาน สิ่งที่ป๋ามักจะสอนอยู่เสมอคือ เรื่องความ "กตัญญูกตเวที" ทั้งบุตรและธิดา ในเรื่องการสำนึกพระคุณต่อผู้มีพระคุณ มนุษย์ต้องรู้จักคำนี้ และเป็นสิ่งที่ลูกหลานทุกคนจดจำ และนำมาใช้ในการดำเนินชีวิต ผมในฐานะลูกและตัวแทนครอบครัวขอกราบขอบพระคุณแขกผู้มีเกียรติทุกๆ ท่านครับ" 
 