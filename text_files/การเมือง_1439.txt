(21 ม.ค.) ศาลาว่ากลางกรุงเทพมหานคร บรรยากาศการจับสลากหมายเลขผู้สมัครเลือกตั้งผู้ว่ากทม.
วิระ อุดม ได้หมายเลข 1
วรัญชัย โชคชนะ ได้หมายเลข 2 
ร.อ.เมตตา เต็มชำนาญ ได้หมายเลข 3
โสภณ พรโชคชัย ได้หมายเลข 4 
สมิตร สมิทธินันท์ ได้หมายเลข 5
สัณหพจน์ สุขศรีเมือง ได้หมายเลข 6 
ณัฏฐ์ดนัย ภูเบศอรรถวิชญ์ ได้หมายเลข 7
สุเมศ ตันธนาศิริกุล ได้หมายเลข 8
พล.ต.อ.พงศพัศ พงษ์เจริญ ได้หมายเลข 9
โฆษิต สุวินิจจิต ได้หมายเลข 10 
พล.ต.อ.เสรีพิศุทธ์ เตมียาเวส ได้หมายเลข 11
จงจิต หิรัญลาภ ได้หมายเลข 12 
วศิน ภิรมย์ ได้หมายเลข 13
ประทีป วัชระโชคเกษม ได้หมายเลข 14
จำรัส อินทุมาร เบอร์ 15
ม.ร.ว.สุขุมพันธ์ บริพัตร ได้หมายเลข 16
______________
บรรยากาศศาลาว่าการกรุงเทพมหานคร คึกคัก กองเชียร์ เริ่มทยอยจองที่มาให้กำลังใจ ขณะที่ พล.ต.อ.พงศพัศ ว่าที่ผู้สมัคร ผู้ว่าฯ ในนามพรรคเพื่อไทย เดินทางถึงเเล้ว พร้อมเตรียมเปิดเวทีปราศรัยวันเเรกเย็นนี้
พล.ต.ท.ทวีศักดิ์ ตู้จินดา ประธานกรรมการการเลือกตั้งประจำกรุงเทพมหานคร กล่าวกับ สำนักข่าว ไอ.เอ็น.เอ็น. ว่า การเปิดรับสมัครเลือกตั้งผู้ว่าราชการกรุงเทพมหานคร วันแรก มีความพร้อมทั้งด้านบุคลากร สถานที่ และเอกสาร ซึ่งขั้นตอนในการรับสมัคร จัดเป็นสัดส่วนเรียบร้อย โดยเปิดห้องรัตนโกสินทร์ ศาลาว่าการกรุงเทพฯ ตั้งแต่เวลา 06.00 น.ส่วนผู้สมัครที่มาถึงแล้วต้องมาลงทะเบียนเพื่อแจ้งความประสงค์ จากนั้นให้นำเอกสารไปให้เจ้าหน้าที่ ที่ห้องเจ้าพระยา เพื่อตรวจสอบหลักฐานทั้งหมด และกรณีที่มีผู้มายื่นสมัครก่อนเวลาที่กำหนด คือ 08.30 น. ปลัด กทม. จะดำเนินการจับสลาก เพื่อจัดลำดับให้กับผู้สมัครในการจับหมายเลขประจำตัวผู้สมัคร จึงจะมีการตรวจสอบเอกสารหลักฐานในการสมัคร เพื่อประกาศหมายเลขประจำตัวผู้สมัครได้อย่างเป็นทางการ ทั้งนี้ ขอยืนยันว่า เป็นไปด้วยความโปร่งใส
ส่วนด้านการรักษาความปลอดภัย ได้ประสานขอกำลังเจ้าหน้าที่ตำรวจจากกองบัญชาการตำรวจนครบาล จำนวน 300 นาย รวมถึง เจ้าหน้าที่เทศกิจ ที่เข้าเสริมการปฏิบัติหน้าที่ตลอดวันรับสมัครด้วย
ขณะที่ การรับสมัครเลือกตั้ง ผู้ว่าราชการกรุงเทพมหานคร ที่ศาลาว่าการกรุงเทพมหานคร วันแรก ในเช้าวันนี้ เริ่มคึกคัก โดยมีบรรดา ว่าที่ผู้ลงสมัคร ทยอยเดินทางมายังจุดที่ทาง กทม. ได้มีการเตรียมเอาไว้ให้มีการลงทะเบียนแล้ว เนื่องจากตามกฎ หากว่าที่ผู้สมัครมายื่นเอกสารก่อนกำหนดคือ 08.30 น. จะต้องมีการตกลงในเรื่องของหมายเลขผู้สมัคร แต่หากไม่สามารถตกลงกันได้ ทาง ปลัด กทม. จะดำเนินการจับสลาก เพื่อจัดลำดับให้กับผู้สมัครในการจับหมายเลขประจำตัวผู้สมัคร ทั้งนี้ คาดว่า ว่าที่ผู้สมัครจะเดินทางมาก่อนเวลา 08.30 น. เพื่อรอรับการจับสลาก สำหรับกองเชียร์ เจ้าหน้าที่ได้จัดบริเวณลานคนเมืองไว้ให้นั้น ขณะนี้มีกองเชียร์ของฝ่ายต่าง ๆ ทยอยให้กำลังใจ ท่ามกลางเจ้าหน้าที่เทศกิจ จำนวน 200 นาย และตำรวจ อีก 200 นาย คอยประจำการ
'พงศพัศ' เดินทางถึง ศาลาฯ กทม. แล้ว
บรรยากาศการรับสมัครรับเลือกตั้ง ผู้ว่าฯกทม. วันแรก ที่ศาลาว่าการ กทม. เป็นไปอย่างคึกคักตั้งแต่ช่วงเช้ามืดที่ผ่านมา เนื่องจาก บรรดาผู้สมัครบางคน ได้เดินทางมาถึงตั้งแต่เช้า อาทิ นายวรัญชัย โชคชนะ ในนามอิสระ , พล.ต.อ.พงศพัศ พงศ์เจริญ ว่าที่ผู้สมัคร ในนามพรรคเพื่อไทย ซึ่งทันทีที่เดินทางมาถึงได้มีสื่อมวลชนให้ความสนใจเป็นจำนวนมาก จากนั้นก็ได้เดินทักทายกับผู้ที่มาให้กำลังใจ ก่อนที่จะให้สัมภาษณ์ในรายการโทรทัศน์และเข้ากราบสักการะสิ่งศักดิ์สิทธิ์ภายใน ศาลาว่าการ กทม. เพื่อเข้าสู่กระบวนการรับสมัคร ในเวลา 08:30 น.
ทั้งนี้ พล.ต.อ.พงศพัศ กล่าวว่า เมื่อคืนที่ผ่านมา นอนหลับฝันดี และไม่ได้รู้สึกกังวลใจว่าจะได้หมายเลขอะไร ซึ่งก่อนออกจากบ้านก็ได้หอมแก้มภรรยาเป็นการเอาฤกษ์ นอกจากนี้ ยังกล่าวด้วยว่า จากการลงพื้นที่หาเสียงในช่วงที่ผ่านมาได้รับเสียงตอบรับที่ดีจากประชาชนและส่วนใหญ่ประชาชนจะคุ้นเคย เพราะทำโครงการฝากบ้านกับตำรวจ มานาน กว่า 13 ปี การลงพื้นที่ส่วนใหญ่จึงเป็นการไปคาราวะขอพรจากผู้หลักผู้ใหญ่ในชุมชนและรับฟังปัญหา ทั้งนี้ หากวันนี้ได้หมายเลขก็จะเข้าสู่กระบวนการหาเสียงนโยบายอย่างเต็มรูปแบบ โดยในเย็นวันนี้ก็จะเปิดเวทีปราศรัยเป็นวันแรกที่ลานคนเมือง เพื่อชี้แจงถึงที่มาที่ไป และรับฟังเสียงคน กทม. ว่าอยากจะแก้ปัญหาเรื่องอะไร ส่วนทีมงานจะมีการตั้งทีมที่ปรึกษาขึ้นมา เพื่อหารือเกี่ยวกับการวางยุทธศาสตร์การทำงานต่อไป ทั้งนี้ มั่นใจในกระบวนการและนโยบายที่จะนำเสนอให้ประชาชน
อย่างไรก็ตาม สำหรับการรักษาความปลอดภัยบริเวณโดยรอบ ได้มีการตั้งจุดตรวจจุดเข้าออก โดยมีเจ้าหน้าที่เทศกิจจากสำนักงานเขตพระนคร 200 นาย และตำรวจนครบาลอีก 200 นาย
ศาลาฯกทม.คึกกองเชียร์'สุขุมพันธุ์'แน่น
บรรยากาศการหาเสียงของบรรดาผู้สมัครชิงตำแหน่ง ผู้ว่าราชการกรุงเทพมหานคร คนใหม่ ในวันนี้ ที่ศาลาว่าการกรุงเทพมหานคร เริ่มขึ้นตั้งแต่ช่วงเช้ามืดที่ผ่านมา โดยผู้สมัครแต่ละท่าน ได้ทยอยเดินทางมา เพื่อรอลงสมัครกันอย่างต่อเนื่อง
ขณะที่ทางด้านบรรดาผู้สนับสนุน ม.ร.ว.สุขุมพันธุ์ บริพัตร ผู้สมัครลงชิงตำแหน่งผู้ว่าาชการกรุงเทพมหานคร ที่เดินทางกันมาอย่างหนาตา ตั้งแต่ช่วงเช้าตรู่ ก็ได้มีการยกธงพรรค พร้อมชูป้ายนโยบาย รักกรุงเทพฯ ร่วมสร้างกรุงเทพฯ นอกจากนี้ ยังได้นำเครื่องขยายเสียงเปิดเพลงที่บรรจุเนื้อหาแนะนำตัวผู้สมัครและนโยบายของพรรคที่สังกัด ซึ่งบรรยากาศเป็นไปอย่างคึกคัก