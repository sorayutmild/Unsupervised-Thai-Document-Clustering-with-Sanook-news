นักเรียนชาย ม.4 ยิงตัวตายคาบ้าน ระหว่างที่แม่ออกไปกินข้าวข้างนอกกับพ่อเลี้ยงและน้องสาววัย 2 ขวบ
(21 ม.ค.65) เมื่อเวลา 23.30 น. พ.ต.ต.จตุพร ธงทอง สว.(สอบสวน)​สน.ภาษีเจริญ รับแจ้งมีผู้เสียชีวิตภายในบ้าน ซอยเพชรเกษม 48/1 แขวงบางหว้า เขตภาษีเจริญ กรุงเทพฯ จึงเดินทางไปตรวจสอบพร้อมฝ่ายสืบสวน สน.ภาษีเจริญ แพทย์นิติเวช รพ.ศิริราช เจ้าหน้าที่กองพิสูจน์หลักฐาน และ อาสาสมัครมูลนิธิป่อเต็กตึ๊ง
ที่เกิดเหตุอยู่ลึกเข้ามาในซอยประมาณ 10 เมตร เป็นตึกแถวความสูง 3 ชั้น ภายในห้องนอนชั้น 2 พบศพ นายเอ (นามสมมุติ) อายุ 16 ปี นักเรียนชั้นมัธยมศึกษาปีที่ 4 มีบาดแผลที่ขมับขวา กระสุนทะลุท้ายทอย นอนหงายเสียชีวิตอยู่บนเตียง ใกล้กันพบปืนพกสั้นออโตเมติก รุ่น SIG Sauer P365 1 กระบอก ตกอยู่ เจ้าหน้าที่จึงเก็บไว้เป็นหลักฐาน
จากการสอบสวนทราบว่า บ้านหลังดังกล่าวอยู่ด้วยกัน 4 คน คือ นายประพันธ์ศักดิ์ อายุ 47 ปี ข้าราชการประจำรัฐสภา มีศักดิ์เป็นพ่อเลี้ยง และแม่ของนายเอ กับน้องสาว อายุ 2 ขวบ โดยผู้ตายเป็นลูกติดแม่ ก่อนเกิดเหตุ พ่อเลี้ยงได้พาน้องสาวและภรรยา (แม่ของผู้ตาย)​ ออกไปรับประทานข้าวนอกบ้าน โดยที่ผู้ตายไม่ได้ไปด้วย กระทั่งพ่อแท้ๆ ของผู้ตายได้โทรศัพท์บอกว่าติดต่อนายเอไม่ได้ พ่อเลี้ยงจึงพากันกลับมาที่บ้าน ขณะที่ส่งภรรยาและลูกสาวลงจากรถ ก็ขับต่อเข้าไปในซอยเพื่อกลับรถ ขณะนั้น ภรรยาได้โทรศัพท์เข้ามาบอกว่า ให้มาดูนายเอ เนื่องจากนอนอยู่บนที่นอนในห้องของนายประพันธ์ศักดิ์ และมีเลือดไหลออกมาเต็มที่นอน เมื่อเข้ามาดูก็พบว่านายเอเสียชีวิตแล้ว
เบื้องต้นตำรวจคาดว่าสาเหตุมาจากปัญหาภายในครอบครัว ทำให้ผู้ตายก่อเหตุเดินออกมาจากห้องนอนของตัวเอง ก่อนไปหยิบปืนที่เก็บไว้บนหัวเตียง ในห้องนอนของพ่อเลี้ยงมายิงตัวเองเสียชีวิต อย่างไรก็ตามเจ้าหน้าที่จะนำศพส่ง รพ.ศิริราช เพื่อผ่าพิสูจน์ ก่อนมอบให้ญาตินำร่างไปประกอบพิธีทางศาสนาต่อไป