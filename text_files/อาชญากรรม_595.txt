26 มิ.ย. - ครอบครัวเศร้า รับศพ ร.ต.ท.นภาดล วงษ์บัณฑิต ถูกแบบสาว แอนนา รีส ขับรถชน กลับไปบำเพ็ญกุศลที่ จ.สุพรรณบุรี
ที่สถาบันนิติเวชวิทยา โรงพยาบาลตำรวจ ครอบครัวของร้อยตำรวจโท นภาดล วงษ์บัณฑิต รองสารวัตรป้องกันปราบปราม สภ.เมืองสุพรรณบุรี ช่วยราชการงานจราจรกลาง กองบังคับการตำรวจภูธรจังหวัดสุพรรณบุรี เดินทางมารับศพร้อยตำรวจโทนภาดล ไปประกอบพิธีทางศาสนา ที่วัดไผ่มุ้ง ตำบลวังน้ำเย็น อำเภอบางปลาม้า จังหวัดสุพรรณบุรี หลังเสียชีวิตจากถูกนางสาวแอนนา แฮมบาวรีส หรือ แอนนา รีส ดารานางแบบ ขับรถเบนซ์พุ่งชนรถรถยนต์โตโยต้า ซึ่งเป็นรถในราชการของตำรวจ บริเวณถนนคู่ขนานมอเตอร์เวย์ฝั่งขาเข้า ช่วงกิโลเมตรที่ 1 เขตประเวศ เมื่อคืนที่ผ่านมา (25 มิ.ย.) บรรยากาศเป็นไปอย่างโศกเศร้า
นางฉันทนา วงษ์บัณฑิต ภรรยาของร้อยตำรวจโทนภาดล ซึ่งยังอยู่ในอาการโศกเศร้ากล่าวทั้งน้ำตาว่า ไม่มีลางสังหรณ์บอกเหตุ จึงยังทำใจไม่ได้กับเหตุการณ์ที่เกิดขึ้น และทราบเพียงสามีจะเดินทางไปราชการที่กรุงเทพฯ ตนซึ่งทำงานเป็นพยาบาลจึงแลกเวรเพื่อมาดูแลรับส่งบุตรสาว ก่อนเกิดเหตุได้พูดคุยกันปกติ จนมาทราบภายหลังว่าประสบอุบัติเหตุเสียชีวิต ก็รู้สึกตกใจและเสียใจมาก ที่ผ่านมาสามีเป็นคนดี และเป็นที่รักของเพื่อนรวมงานและผู้บังคับบัญชา อยากฝากผู้ขับขี่รถให้ใช้ความระมัดระวังในการขับขี่ มิเช่นนั้นอาจจะทำให้คนอื่นต้องสูญเสียบุคคลอันเป็นที่รักไปได้
ด้านน้องสาวผู้เสียชีวิต กล่าวว่า พี่ชายเป็นคนดี ปฏิบัติหน้าที่งานจราจรเป็นส่วนใหญ่จะอยู่กับรถ ทั้งยังเป็นหัวหน้าครอบครัวเลี้ยงลูกสาวทั้ง 2 คน คนโตอายุ 10 ขวบ คนเล็ก 8 ขวบ วันเกิดเหตุ ได้โทรบอกภรรยาซึ่งเป็นพี่สาวของตัวเอง ว่า ผู้เสียชีวิตหลงทาง รู้สึกเหนื่อยและอยากพัก ประกอบกับต้องทำงานในช่วงเช้า จึงได้จอดพักข้างทาง และส่วนตัวก็ไม่คิดว่าขณะรถจอดอยู่จะมีคนขับรถมาชน และว่าหลังเกิดเหตุทางผู้บังคับบัญชาของพี่ชายและหน่วยงานอื่นๆได้ให้การช่วยเหลือทางครอบครัวเป็นอย่างดี
ส่วนผลชันสูตรศพ แพทย์ระบุว่า ร้อยตำรวจโทนภาดล เสียชีวิตจาก ไขสันหลัง อวัยวะช่องอก ช่องท้องบาดเจ็บจากการกระแทกด้วยของแข็งอย่างรุนแรงขณะที่นางสาวแอนนา แฮมบาวรีส หรือ แอนนา รีส นักแสดงและนางแบบ ก็เดินทางเข้าพบพนักงานสอบสวน สน. ประเวศ หลังถูกตำรวจฝ่ายสืบสวนควบคุมตัวไปเก็บตัวอย่างเลือดเพื่อหาสารเสพติดและแอลกอฮอล์ เพื่อนำมาประกอบสำนวนคดีขับรถเบนซ์พุ่งชนท้ายรถยนต์ของร้อยตำรวจโทนภาดล วงษ์บัณฑิต รองสารวัตรป้องกันปราบปราม สภ.เมืองสุพรรณบุรี ช่วยราชการงานจราจรกลาง กองบังคับการตำรวจภูธรจังหวัดสุพรรณบุรี อย่างแรงจนเสียชีวิตคาที่ เหตุเกิดบริเวณถนนคู่ขนานมอเตอร์เวย์ฝั่งขาเข้า ช่วงกิโลเมตรที่ 1 เขตประเวศ เมื่อคืนที่ผ่านมา(25 มิ.ย.)
แอนนา รีส ยืนยันว่า ไม่ได้ดื่มแอลกอฮอล์หรือใช้ยาเสพติด ขณะเกิดเหตุขับรถมาด้วยความเร็วกว่า 100 กิโลเมตรต่อชั่วโมง จากบ้านพักเพื่อไปร้านแมคโดนัล ย่านศรีนครินทร์ โดยมีรถจักรยานยนต์ขับตัดหน้าทำให้ต้องเบรกกะทันหันจนรถหมุนไปพุ่งชนกับรถคู่กรณี ต้องกราบขอโทษครอบครัวผู้เสียชีวิต พร้อมรับผิดชอบช่วยเหลือและเยียวยาตามกฎหมายและมนุษยธรรม.-สำนักข่าวไทย