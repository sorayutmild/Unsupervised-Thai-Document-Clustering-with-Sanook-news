นับเป็นข่าวร้ายที่สะเทือนหัวใจคนไทยเลยทีเดียว สำหรับกรณีโจรเหี้ยมปล้นร้านทองกลางห้างดังลพบุรี กราดยิงจนมีผู้เสียชีวิต 3 ราย บาดเจ็บสาหัสอีก 4 ราย และทุกรายยังไม่พ้นขีดอันตราย ถูกยิงเข้าจุดสำคัญทุกคน ตอนนี้ตำรวจปิดเมืองไล่ล่า และตั้งรางวัลนำจับ 1 แสน
รายการโหนกระแสวันที่ 10 ม.ค. หนุ่ม กรรชัย กำเนิดพลอย ในฐานะผู้ดำเนินรายการ ผลิตในนามบริษัท ดีคืนดีวัน จำกัด ออกอากาศทุกวันจันทร์-ศุกร์ เวลา 12.20 น. ทางช่อง 3 กดเลข 33 ได้ลงพื้นที่ไปสัมภาษณ์ คุณอ้น สามีของกวาง พนักงานร้านทองออโรร่า ซึ่งถูกยิงเสียชีวิตหลังเคาน์เตอร์ พร้อมกับ พี่สาว, คุณยายประทุม, คุณป้าพัชรากร รวมทั้ง สุทัศ, ชาคริต กู้ภัยที่อยู่ในที่เกิดเหตุให้การช่วยเหลือนำตัวผู้บาดเจ็บส่งรพ. และ คุณอภิสิทธิ์ ไชยทะนี ทนายความที่ได้รับมอบหมายจากร้านทองออโรร่า

ปกติคุณกวางมีนิสัยเป็นยังไง?
ป้า : "เขาเป็นคนนิสัยดี จิตใจอารีย์ เพื่อนฝูงก็รัก เขาทำงานที่นี่ปีกว่า เมื่อคืนมาถึงตอนตี 3 เพราะน้องสาวโทรไปบอกว่าน้องกวางถูกยิงเสียชีวิตแล้ว โจรมาปล้น เราก็ให้ลูกน้องชายขับรถมาตั้งแต่เมื่อคืน"
คุณยายไปดูน้องกวางหรือยัง?
ยาย : "ฉันไม่กล้าเข้าไป ฉันกลัวช็อก ทำใจไม่ได้ (ร้องไห้) เห็นกันอยู่ หลานบอกยายเดินดีๆ ระวังตัว เราแก่แล้ว กลัวล้ม"
ป้า : "เขานอนตายตาไม่หลับเพราะเขาห่วงลูก เขาเป็นเสาหลักของครอบครัว ลูกสี่ขวบกว่าเป็นโรคหัวใจ ผ่าตัด 6-7 วันเองค่ะ ลูกชายตัวเล็กๆ"
คุณสุทัศ อาสากู้ภัยร่วมกตัญญู ได้รับแจ้งเหตุยังไง?
สุทัศ : "ช่วงนั้นรับแจ้งตอนแรกคิดว่าทะเลาะวิวาทธรรมดา แต่เขาบอกว่าเกิดเหตุปล้นร้านทอง มีผู้บาดเจ็บหลายราย หัวหน้า รปภ. ถูกยิง และอีกรายถูกยิงที่หน้าอก เกือบถึงร้านเคเอฟซี เลยให้การช่วยเหลือส่งรพ. แต่หัวหน้า รปภ. อาการสาหัส และเสียชีวิต ตอนนั้นระดมทีมมาช่วยกัน ประมาณ 10 กว่านายได้"
ทางพี่ชาคริต เข้ามาเป็นทีมที่สอง?
ชาคริต : "เข้ามาด้านในหน้าร้านทอง มีผู้บาดเจ็บนอนหน้าตู้สองราย เป็นชายหนึ่ง หญิงหนึ่ง ยิงพ่อเข้าบริเวณหน้าอก น่าจะยิงด้านหลังทะลุหน้าอก แม่บริเวณหน้าท้อง มีผู้บาดเจ็บอยู่ด้านใน ลูกหลบไปอีกด้าน ไม่ได้รับบาดเจ็บ"
คนร้ายเข้ามาใช้วิธีจ่อยิง?
ชาคริต : "ใช่ครับ ตามในคลิปเลยครับ"
อาการตอนนี้เป็นยังไง?
ชาคริต : "อาการยังไม่ปลอดภัย ยังน่าเป็นห่วงอยู่ครับ สาหัสทั้งคู่ครับ ยังไม่พ้นขีดอันตรายทุกราย"
สุทัศ : "โดนจุดสำคัญทั้งหมด"
ชาคริต : "แล้วมีผู้บาดเจ็บหลังตู้ทองสองราย เสียชีวิตหนึ่ง บาดเจ็บหนึ่งเป็นเจ้าหน้าที่พนักงานร้านทอง ผมมาถึงปุ๊บไปดูหน้าใน มีคนทำซีพีอาร์อยู่อาการสาหัส เจ้าหน้าที่เราไปจับชีพจรแล้วเสียชีวิตหนึ่งราย ทนพิษบาดแผลไม่ไหว อีกรายรีบนำส่งรพ."
หนึ่งในสามที่เป็นพนักงานออโรร่าคือคุณกวาง โดนยิงยังไง?
พี่สาว : "เขาโดนยิงบริเวณเหนือหัวใจเอามือจับไว้ และค่อยๆ ทรุดตัวลงตรงเคาน์เตอร์ด้านในร้าน น้องเขายังไม่สิ้นใจตอนนั้น เขาพยายามเอนตัวมาทางขวาเหมือนกระเถิบตัว แป๊บเดียวเขาเหมือนหน้าก้มลงมา"
ตัวพับลงไป หน้าหันหาเคาน์เตอร์ ปรากฏว่าคนร้ายปีนขึ้นไปบนเคาน์เตอร์?
พี่สาว : "เขาจะยิงซ้ำค่ะ แล้วน้องก็สิ้นใจ"
อีกหนึ่งท่านที่รอดชีวิต เป็นพนักงานโดนยังไง?
ชาคริต : "นอนอยู่ริมด้านในสุดเลยครับ โดนบริเวณหน้าอกด้านขวา และเราก็ทำการปฐมพยาบาลและรีบนำส่งรพ. ตอนนี้อาการสาหัสเหมือนกัน"
เด็กชาย 2 ขวบเดินมากับแม่ ไปทานสุกี้แล้วจะเดินออกไปประตูด้านหน้า คนร้ายเดินเข้ามาก่อเหตุยิง รปภ. ก่อนแล้วมีการซ้ำ แต่มีร่องรอยวิถีกระสุนที่ไปตกที่พื้นของห้าง หลังจากนั้นกระสุนแฉลบขึ้น ไปเสยตรงหน้าผากน้อง 2 ขวบ ที่แม่จูงอยู่ น้องถึงกับกระเด็น ล้มลง แม่พาไปหลบอยู่ซอกร้านเพชร สุดท้ายเสียชีวิต?
สุทัศ : "ถูกต้องครับ ณ ตอนที่อาสาเราได้นำส่งอาการสาหัสมาก เด็กยังไงก็ขอให้ไปรพ.ไวที่สุด แต่น้องแผลฉกรรจ์สาหัส"

คลิปมีภาพสะเทือนใจ โปรดใช้วิจารณญาณในการรับชม


เหตุการณ์แบบนี้เคยเกิดมาก่อนมั้ย?
สุทัศ : "ไม่เคยเลยครับ เป็นประวัติศาสตร์ ผู้ได้รับบาดเจ็บเสียชีวิตจำนวนมากแบบนี้"
คนร้ายบางกระแสบอกว่าเป็นทหาร บางกระแสบอกเป็นนักมวย มันคือยังไง?
สุทัศ : "การใช้อาวุธ เป็นผู้ชำนาญ และมีความเหี้ยมโหด นิ่ง ชำนาญในการใช้ปืน ใช้รถไม่เร็ว ไม่ติดแผ่นป้ายทะเบียน เป็นรถออโตเมติก มาหนึ่งคน ผมว่าชำนาญ โหดร้ายมาก"
ถาม "คุณอภิสิทธิ์ ไชยทะนี" ทนายความ ได้รับมอบหมายจากร้านทอง กรณีนี้ตัวแทนร้านทอง จะมีมาตรการอะไรเพิ่มความปลอดภัย?
อภิสิทธิ์ : "หลายอย่างกำลังพิจารณาให้รัดกุมมากยิ่งขึ้น ป้องกันความปลอดภัยพนักงานและลูกค้า ซึ่งร้านไม่ได้นิ่งนอนใจ เราเพิ่มรางวัลนำจับอีก 1 แสนบาท นอกเหนือจากตำรวจ 1 แสน ก็เสียใจอย่างสุดซึ้ง เราไม่ได้นิ่งนอนใจกับผู้เสียชีวิต เราจะช่วยเหลือเยียวยาผู้บาดเจ็บ พร้อมดูแลเรื่องรักษาพยาบาล"
คิดว่าจะจับตัวคนร้ายได้มั้ย?
อภิสิทธิ์ : "มั่นใจในตัวตำรวจไทย"
"คุณอ้น" สามีคุณกวาง ทราบเรื่องเมื่อไหร่?
อ้น : "เหตุการณ์เมื่อคืน ผมมารับกวาง ช่วงที่ผมเห็นรถร่วมมูลนิธิ ผมก็ถามคนข้างนอกว่าเขามีอะไรกัน เขาบอกว่ายิงกันหน้าห้าง ผมก็โทรหากวาง"
ปกติมารับกวางตลอด?
อ้น : "มารับทุกวัน รักกันมาเข้าปีที่ 10 มีลูก 1 คน อายุ 4 ขวบ ผมโทรเข้าที่เบอร์กวาง แต่กวางไม่รับสาย ผมก็ถามว่าพี่มีอะไรกันข้างใน เขาบอกว่าปล้นร้านทอง ผมก็วิ่งเข้ามา ไม่คิดว่าเป็นกวาง พอชะโงกหน้าไปผมเห็นกวางนอนอยู่ (จุกจนพูดไม่ออก) นอนจมกองเลือดในร้าน"
ลูกชายก็ไม่สบายด้วย ?
อ้น : "ใช่ครับ เป็นโรคหัวใจ ผ่าตัดตั้งแต่ 7 วัน ก็ไปเฝ้าติดตามอาการเรื่อยๆ กับกวางเราก็คุยเล่นกันตลอด ไม่มีอะไรเป็นลางเลย"
วันนี้ทำไมมาที่ห้าง?
อ้น : "ผมคิดถึง (ร้องไห้)"
กู้ภ้ยกู้ชีพรปภ. นายนึงถูกยิงที่หน้าอก?
สุทัศ : "ตอนนี้อาการปอดทะลุ อาการสาหัสครับ แต่รปภ.หัวหน้าเสียชีวิตคาที่ ณ จุดเกิดเหตุ ตรงเคเอฟซีเหมือนกัน"
รปภ.เขากำลังปิดประตู?
สุทัศ : "ใช่ครับ จังหวะเขาหันหลัง ใช้ไม้จะปิดประตู คงได้ยินว่าปล้น แต่คนร้ายยิงเขาก่อน เขาวิ่งหนีแต่ไม่พ้นโดนนัดที่สอง ก็เลยเสียชีวิตคาที่"
ทุกคนบาดเจ็บสาหัสทุกคน?
สุทัศ : "โดนยิงจุดสำคัญท่อนบนขึ้นมาหมดเลย และเสียเลือดมาก"
เท่ากับตอนนี้มีผู้บาดเจ็บ 4 ราย มีรปภ. พ่อแม่ที่ถูกยิงหน้าร้าน อีกคนพนักงานร้านที่ถูกยิงช่วงอก อ้นเพิ่งออกจากรพ.?
อ้น : "เพิ่งออกจากรพ. เมื่อคืนมันแน่นทำอะไรไม่ถูก ชา ช็อกไป พี่พาไปรพ."
อยากเรียกร้องความเป็นธรรมอะไรยังไง?
อ้น : "สำหรับเจ้าหน้าที่ตร. อยากให้ตามตัวคนร้ายให้เร็วที่สุด ถ้าเป็นไปได้ก็อยากให้ประหาร"
ลูกชายเป็นยังไง?
อ้น : "ก็ยังไม่ได้เจอตั้งแต่เมื่อคืน ผมเพิ่งออกจากรพ. เพิ่งมาที่นี่ คิดถึงกวาง จะมาหาลูกด้วย"
>> คนร้ายบุกปล้นร้านทองกลางห้างดังลพบุรี ยิงดับ 3 ศพ เจ็บอื้อ>> ดับแล้ว 3 ศพ! เปิดคลิปปล้นร้านทองกลางห้างดัง เด็กน้อยล้มสิ้นใจต่อหน้าแม่>> จากปากพยาน เล่านาทีโจรกราดยิงปล้นร้านทอง ตาย 3 ศพ ตั้งใจฆ่าทุกคนที่เดินผ่าน>> ผบ.ตร. สั่งตามล่าโจรกราดยิงปล้นร้านทอง ตาย 3 ศพ ขัดขืนจับตายได้เลย>> โพสต์เศร้า พ่อแม่เด็กชาย 2 ขวบ เหยื่อกราดยิงปล้นร้านทอง ขอโทษปกป้องลูกไม่ได้>> พ่อแม่เด็กชาย 2 ขวบ เหยื่อกราดยิงปล้นร้านทอง เปิดใจถึงโจร "ชีวิตแลกชีวิตลูกก็ไม่ฟื้น"