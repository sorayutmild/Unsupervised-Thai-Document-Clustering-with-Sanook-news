ความคืบหน้าคดีแม่แจ้งจับอดีตสามีข้อหาพรากผู้เยาว์ หลังพาตัวลูกสาวแท้ๆ ไปทำเมีย เจ้าตัวอ้างโดนลูกลักหลับและเกิดขึ้นแค่เพียงครั้งเดียว
จากกรณี เจ้าหน้าที่ตำรวจ สภ.เมืองพังงา นำหมายจับจากศาลจังหวัดพังงา เข้าจับกุม นายเพิ่มศักดิ์ อายุ 42 ปี ได้ที่ปั๊มน้ำมันแห่งหนึ่งในพื้นที่ อ.อ่าวลึก จ.กระบี่ พร้อมแจ้งข้อกล่าวหาเบื้องต้นว่า พรากผู้เยาว์อายุไม่เกิน 15 ปี
หลังจาก นางเอ นามสมมุติ อายุ 36 ปี อาชีพพนักงานแม่บ้าน เข้าแจ้งว่า น.ส.บี นามสมมุติ อายุ  16 ปี ลูกสาวของตนเอง ถูกนายเพิ่มศักดิ์ อดีตสามี นัดเจอและลักพาเด็กออกจากบ้านที่อาศัย เข้าเช่าบ้านในพื้นที่ อ.อ่าวลึก จ.กระบี่ จนทางนางเอได้เข้าแจ้งต่อเจ้าหน้าที่เพื่อช่วยเหลือเด็กออกจากที่พักดังกล่าว
ล่าสุด ผู้สื่อข่าวรายงานว่า (30 ต.ค.) ทางเจ้าหน้าที่ตำรวจ สภ.เมืองพังงา ได้กักตัวเพื่อเตรียมสอบปากคำในข้อหาพรากผู้เยาว์ฯ แก่นายเพิ่มศักดิ์ ขณะที่เจ้าตัวออกมาปฏิเสธในเรื่องของการอาศัยอยู่กับลูกสาวในฐานะสามีภรรยา โดยยอมรับว่า ตนเองเคยถูกลูกสาวลักหลับโดยไม่รู้ตัวเพียงครั้งเดียว
โดย นายเพิ่มศักดิ์ อายุ 42 ปี พ่อแท้ๆ ของเด็ก กล่าวว่า ตนเองได้แยกทางกับแม่เด็ก จนกระทั่งเด็กอายุ 14 ปี ได้พบเจอกันที่บ้านพ่อแม่ของตนเองที่ จ.ตรัง จากนั้นลูกสาว ได้ติดต่อกันบ่อยขึ้น และมีการโทรให้ไปรับออกจากบ้านของนางเอ อดีตภรรยา โดยให้เหตุผลว่าลูกสาวทะเลาะกับผู้เป็นแม่ ตนเองจึงได้ไปรับออกจากบ้าน จนตัดสินใจพาหนีออกจากบ้านหลังดังกล่าว โดยเช่าบ้านหลังหนึ่งในพื้นที่ อ่าวลึก จ.กระบี่ ซึ่งตนเองได้ทำงานรับจ้างเพื่อหาเลี้ยงชีพ
นายเพิ่มศักดิ์ ยอมรับว่า ลูกสาวได้เข้าหาขณะตนเองหลับและเคยลักหลับกับตนเอง โดยตนเองไม่ทราบว่าเกิดขึ้นได้อย่างไร มีความรู้สึกกึ่งหลับกึ่งตื่น ไม่เข้าใจว่า ลูกสาวรักตนเองแบบใด บอกลูกสาวไปหลายครั้งว่า อย่าสนิทสนมมากนัก เช่น ลูกสาวมักจะคลอเคลีย ทำตัวแตกต่างจากพ่อลูกปกติ
ด้าน นางเอ นามสมมุติ อายุ 36 ปี แม่ของเด็ก กล่าวว่า ก่อนหน้าลูกสาวพบกับนายเพิ่มศักดิ์ ลูกสาวมีพฤติกรรมเรียบร้อย เรียนดี ประพฤติดี พูดจาอ่อนน้อม จนมีญาติของนายเพิ่มศักดิ์ มารับไปพบกับนายเพิ่มศักดิ์ ผู้เป็นพ่อ จากนั้นนิสัยของลูกสาวเปลี่ยนไป เป็นคนละคน พูดจาหยาบคาย นิสัยก้าวร้าว

ขณะที่ทางตนเองพยายามกีดกันการพบเจอระหว่างลูกสาวและนายเพิ่มศักดิ์มาตลอด เนื่องจากนายเพิ่มศักดิ์แยกทางกันตั้งแต่ ลูกสาวอายุเพียง 8 เดือน และไม่เคยติดต่อหรือสนใจจะรับผิดชอบใดๆ ทั้งสิ้น เมื่อลูกสาวได้เจอนายเพิ่มศักดิ์ พบว่าลูกสาวหายตัวบ่อยขึ้น ที่ตามหาเนื่องจากต้องการให้กลับมาเรียน จนทราบว่าลูกสาวอยู่กับนายเพิ่มศักดิ์ เป็นลักษณะไม่เหมือน พ่อกับลูกแล้ว
ตนเองรู้สึกเสียใจมาก เครียด บอกไม่ถูก จนสิ้นสุดคำว่าพ่อของลูก ไม่เชื่อว่า นายเพิ่มศักดิ์ มีอะไรกับลูกเพียงแค่ครั้งเดียว เนื่องจากนิสัยนายเพิ่มศักดิ์ เป็นคนเจ้าชู้ และตั้งข้อสงสัยว่าหากบริสุทธิ์ใจทำไมต้องแยกเช่าบ้านอยู่กับลูกสาวขณะที่มีบ้านอยู่กับภรรยาและครอบครัว ส่วนสุดท้ายต้องการให้มีการดำเนินคดีอย่างที่สุดกับนายเพิ่มศักดิ์คนนี้
>> รวมพลังแม่ บุกช่วยเด็กสาววัย 16 โดนพ่อแท้ๆ ฉุด-จับลูกทำเมียเป็นแรมปี>> รวบแล้ว! พ่อพาลูกสาววัย 16 ปีหนี-จับทำเมีย แจ้งข้อหาพรากผู้เยาว์