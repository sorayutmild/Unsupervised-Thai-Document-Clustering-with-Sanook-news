'พล.อ.ประยุทธ์' พร้อมภริยา เป็นประธานในพิธีมงคลสมรส พลตรีสรรเสริญ-นางสาวณิชุบล ณ สโมสรทหารบก บรรยากาศชื่นมื่น
พล.อ.ประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ หรือ คสช. พร้อม นางนราพร จันทร์โอชา ภริยา เดินทางมาเป็นประธานในพิธีมงคลสมรสระหว่าง พลตรีสรรเสริญ แก้วกำเนิด โฆษกประจำสำนักนายกรัฐมนตรีกับ นางสาวณิชุบล เลิศศิริอำนวยพร ณ ห้องมัฆวานรังสรรค์ สโมสรทหารบก ถนนวิภาวดีรังสิต โดยมีบุคคลสำคัญทยอยมาร่วมงาน อาทิ พล.อ.อนันตพร กาญจนรัตน์ รัฐมนตรีว่าการกระทรวงพลังงาน พล.ต.อ.อดุลย์ แสงสิงห์แก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ นางกอบกาญจน์ วัฒนวรางกูร รัฐมนตรีว่าการกระทรวงท่องเที่ยวและกีฬาและนายเทียนฉาย กีระนันท์ ประธานสภาปฏิรูปแห่งชาติ หรือ สปช.
ทั้งนี้ บรรยากาศภายในงานเป็นไปด้วยความชื่นมื่น โดยเจ้าบ่าวและเจ้าสาวเดินทางมาถึงบริเวณงานด้วยรถเมอซิเดสเบนซ์สีขาว ป้ายแดง โดยมีสีหน้ายิ้มแย้มแจ่มใส พร้อมทักทายกับสื่อมวลชนที่อยู่บริเวณทางเข้างานและไม่อนุญาตให้สื่อมวลชนเข้าไปภายในงานแต่อย่างใด