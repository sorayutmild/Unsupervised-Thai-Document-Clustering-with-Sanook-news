(เครดิตภาพจาก @JJ_Sathon)
หมวดเจี๊ยบ เผยนาทีถูก กปปส.จับตัวเมื่อคืนวานนี้ โดนกระทำทั้งฉุดกระชากตัว จิกหัว 
(26 ก.พ.)  หลังจากเมื่อช่วงค่ำวานนี้ (25 ก.พ.) หมวดเจี๊ยบ หรือ ร.ท.หญิง สุนิสา เลิศภควัต รองโฆษกประจำสำนักนายกรัฐมนตรีได้ถูกการ์ด กปปส.จับตัวไปหลัง หมวดเจี๊ยบ นั่งอยู่ที่หน้านิติพลคลินิก สาขาสยามสแควร์ โดยการ์ดได้นำตัว หมวดเจี๊ยบ เดินฝ่าผู้ชุมนุมไปด้านหลังหอศิลปวัฒนธรรม แยกปทุมวัน จากนั้นมีนักข่าววิ่งตามไปทำข่าว แต่ถูกการ์ดสั่งห้ามไม่ให้ถ่ายภาพและรายงาน
ล่าสุด หมวดเจี๊ยบ  ได้เปิดเผยถึงวินาทีที่ถูกการ์ด กปปส. จับตัวออกมาจากนิติพล คลีนิก โดยเจ้าตัวบอกว่าระหว่างที่เดินออกจากคลีนิกนั้นได้ถูกการ์ด กปปส. ปรี่เข้ามากระชากตัว จิกผมจากด้านหลัง เมื่อตนหันกลับไป พบชายฉกรรจ์ซึ่งเป็นการ์ดผู้ชุมนุมกว่า 20 นาย เข้ามารุมล้อมและควบคุมตัวไปที่หอศิลปะวัฒนธรรมกรุงเทพมหานคร เวทีปทุมวัน  
นอกจากนี้ หมวดเจี๊ยบ ยังเปิดเผยอีกว่ามีช่างภาพข่าวที่อยู่ในบริเวณนั้นและสามารถถ่ายภาพเอาไว้ได้ แต่ช่างภาพถูกข่มขู่ให้ลบภาพทิ้ง ตนถูกการ์ด กปปส.คุมตัวอยู่ประมาณ 45 นาที ก่อนที่จะปล่อยตัวออกมา
ล่าสุดมีผู้โพสคลิปหมวดเจี๊ยบ เจรจากับการ์ดกปปส. บนยูทูป โดยหมวดเจี๊ยบ พยายามต่อรองขอคุยกับ พล.ต.อ.อัศวิน ขวัญเมือง รองผู้ว่าราชการกรุงเทพมหานคร ดูแลงานด้านความปลอดภัย และเคยเป็นอดีตผู้ช่วยผู้บัญชาการตำรวจแห่งชาติ แต่การ์ดแจ้งว่าไม่มีเบอร์โทรศัพท์ และคงมาไม่ทัน ขณะที่หมวดเจี๊ยบก็บอกว่าไม่กล้าขึ้นไปกับรถของการ์กปปส.เช่นกัน
 

เครดิตภาพจาก ทวิตเตอร์ SpringNewsTV และ @JJ_Sathon