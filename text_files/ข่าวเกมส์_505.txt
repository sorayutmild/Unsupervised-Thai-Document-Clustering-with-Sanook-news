เกมออนไลน์
นับตั้งแต่เข้าสู่ยุคที่เกมออนไลน์เมื่อช่วงประมาณ 10 ปีก่อนเป็นต้นมา ตลาดเกมออนไลน์ก็ได้รับความนิยมสูงขึ้นๆในแถบประเทศเอเชีย จากหลายๆปัจจัย ไม่ว่าจะเป็นทีมสร้างเกมออนไลน์ที่ส่วนใหญ่อยู่ในเกาหลีใต้ และจีนกันเยอะ ก็เลยทำให้ชาวเอเชียนิยมเล่นเกมออนไลน์กันมาก แถมยังเล่นฟรีด้วย ก็ไม่แปลกว่าทำไมเกมเมอร์เอเชียจึงเล่นเกมออนไลน์กันมากกว่า ก็มันเข้าถึงง่าย เล่นฟรี มีเกมเยอะ ไม่เหมือนกับเกม PC หรือ คอนโซล ที่ไม่มีเงินซื้อเครื่องซื้อแผ่น ก็ไม่สามารถเล่นได้ แต่ถึงอย่างนั้นก็ยังคงมีเกมเมอร์บางคน ที่ไม่ชอบเล่นเกมออนไลน์ MMO อยู่ด้วย โดยเฉพาะเกมเมอร์ตะวันตกและคนญี่ปุ่น ที่ยังคุ้นเคยกับการเล่นเกม PC และคอนโซลมากกว่า ซึ่งสาเหตุหลักที่ทำให้เกมเมอร์เหล่านั้นไม่ชอบเกมออนไลน์ คร่าวๆก็มีอยู่ 5 ประการ นั่นก็คือ
1. เกมออนไลน์ไม่มีเนื้อเรื่องให้ผู้เล่นมีส่วนร่วมมากนัก
จากเกมที่เราเคยเล่นเป็นตัวเอก มีส่วนสำคัญในการดำเนินเรื่องอย่างมาก แต่พอมาเล่นเกมออนไลน์ผู้เล่นกลับกลายเป็นตัวละครอะไรก็ไม่รู้ โหลๆ หน้าตาเหมือนกันเยอะแยะ ไม่มีบทบาทสำคัญ เป็นแค่นักรบตัวประกอบที่ไม่มีความเป็นฮีโร่เอาซะเลย จึงทำให้ไม่มีแรงจูงใจที่จะเข้าไปเล่น บวกกับเนื้อเรื่องของเกมส์ก็ไม่มีอะไรเช่นกัน จะทำหรือไม่ทำก็ได้ เวลาในการเล่นส่วนมากหมดไปกับแค่การเก็บเลเวล ทำเควส ไม่ก็ล่าบอสไปวันๆเท่านั้น ไม่มีจุดหมายให้พิชิตเนื้อเรื่องของเกมส์ เหมือนแบบ PC หรือคอนโซล แม้หลังๆจะมีเกมออนไลน์ที่เพิ่มเนื้อเรื่องเข้ามาบ้างแล้ว แต่โดยรวม เนื้อเรื่องก็ยังไม่เด่นมากอยู่ดีครับ
เกมออนไลน์
เกมออนไลน์ ไม่ใช่การ์ตูนแบบ Sword Art Online ฉะนั้นคุณจึงไม่ใช่พระเอก
2. ระบบการเล่นจำเจ ซ้ำซาก น่าเบื่อ สมดุลเกมห่วยแตก
สร้างตัวละคร เก็บเลเวล อัพสคิล ทำเควส แล้วก็วนลูปไปเรื่อยๆ ลองไปสร้างตัวใหม่ เก็บเลเวล เปลี่ยนอาชีพที่ไม่เคยเล่น ทำเควส วนไปอยู่แค่นี้แหละเกมออนไลน์ แทบจะเหมือนกันทุกเกม ต่างกับเกม PC หรือคอนโซลที่พวกเขาเคยเล่น มีความหลากหลายในเกมเพลย์มากกว่า ไม่ได้ยึดติดกับระบบการเก็บเลเวล ทำเควส ตีบวกอัพเกรดไอเทม เหมือนกับเกมออนไลน์ แถมสมดุลในเกมก็แย่ บางอาชีพเก่งเวอร์ แต่บางอาชีพกากสุดๆ ต้องคอยปรับไปเรื่อยๆ แต่ก็ยังไม่สมดุลเสียที และที่สำคัญคือ เกมออนไลน์มันยากที่จะเล่นคนเดียวแล้วผ่านได้ ต้องเล่นหลายๆคนจึงจะผ่าน
เกมออนไลน์
สร้างตัว เก็บเลเวล แล้วก็สร้างตัวเก็บเลเวล ลูปไปเรื่อยจนกว่าจะเจอตัวเทพสุด
3. ไม่อยากเล่นกับคนอื่นๆ ไม่อยากเล่นกับเกรียน
สำหรับคนที่เล่นแต่เกมเล่นคนเดียวมาตลอด มันก็ยากครับ ที่จะให้เกมเมอร์คนนั้นไปเล่นร่วมกับคนอื่นๆแล้วรู้สึกสนุกได้ โดยเฉพาะยิ่งไปลองเล่นแล้วเจอเกรียนหรือพวกนิสัยไม่ดีเข้า แทนที่จะได้ความประทับใจแรก First Impression จากเกมออนไลน์ ก็กลายเป็นความรู้สึกแย่ๆแทน ก็ทำให้บอกลาเกมออนไลน์ไปง่ายๆได้เลย และบางคนอาจจะเล่นกับคนอื่นๆได้ แต่ก็ต้องเล่นเฉพาะกับคนรู้จักเท่านั้น ถ้าไม่มีคนรู้จักเล่นด้วย ก็จะไม่ยอมเล่นเกมออนไลน์ ซึ่งเหตุผลข้อนี้มักเป็นเหตุผลหลักที่ทำให้บางคนไม่ชอบเล่นเกมออนไลน์มากที่สุดเลยครับ คืออย่างน้อยถ้าคนในเกมออนไลน์นิสัยดี มันก็ช่วยเพิ่มความน่าเล่นได้อย่างมากนะ
เกมออนไลน์
คุณจะแน่ใจได้อย่างไรว่า คนที่คุณเล่นด้วย มันไม่เกรียน!
4. เน็ตกาก เล่นแล้วหลุด ผู้ให้บริการห่วยแตก
ชื่อก็บอกอยู่แล้วว่าเกมออนไลน์ ดังนั้นสิ่งสำคัญที่สุดในการเล่นก็คืออินเตอร์เน็ต ใครมีเน็ตดีก็เล่นได้ลื่นเล่นได้คล่อง ใครเน็ตไม่ดี เล่นแล้วกระตุก แลค หลุด ก็ทำให้พาลไม่อยากจะเล่นแล้ว คนที่เน็ตไม่ดีส่วนมากก็เลยไม่อยากเล่นเกมออนไลน์ แต่ก็มีบางคนที่เน็ตดีแต่ไม่อยากเล่นเหมือนกัน เมื่อไปเจอกับผู้ให้บริการเกมออนไลน์ห่วยๆ เซิร์ฟเวอร์เน่าๆ ไม่ยอมแก้ปัญหาในเกม ไม่ใส่ใจลูกค้า โดยเฉพาะปัญหาเรื่อง Bot เรื่องโกง และการโดนแฮก ที่ทำให้คนเล่นรู้สึกเบื่อเกมออนไลน์ และอยากเลิกเล่นกันมากที่สุด
เกมออนไลน์
มันไม่ง่ายเลย ที่จะใช้เน็ตกากๆเล่นเกมออนไลน์...
5. เสียเวลา เสียเงิน เสียอนาคต
ข้อสุดท้ายนี้ขอบอกเลยครับว่า มันเป็นสาเหตุที่สำคัญมากๆ แต่บางคนอาจจะไม่ได้คิดถึงข้อนี้กันสักเท่าไหร่นัก ก็คือ "เวลา" ที่เราจะต้องเสียให้กับการเล่นเกมออนไลน์ เกมเมอร์บางท่านเลือกที่จะไม่เล่นเกมออนไลน์ ก็เพราะมันเสียเวลาในการเล่นมากเกินไปเนี่ยแหละครับ เพราะระบบของเกมออนไลน์นั้น ผู้พัฒนาจงใจที่ทำให้ตัวละครมีพัฒนาการที่ช้ากว่าเกมอื่นๆ ทำให้ผู้เล่นต้องเสียเวลาเล่นกับมันไปนานๆ ถ้าใจร้อนอยากเก่งเร็ว "เงิน" คือคำตอบเดียวที่ช่วยคุณได้ ซึ่งการเติมเงินนอกจากจะช่วยลดเวลาที่ต้องเสียในการเล่นเกมออนไลน์แล้ว มันยังช่วยทำให้เกมนั้นๆเปิดบริการไปได้ยาวนานขึ้นด้วย แต่เกรียนเมอร์บางคนกลับมีความคิดที่ว่า พวกเติมเงินคือพวกอ่อนกาก ไม่มีฝีมือเล่น ต้องเติมเงินให้เก่ง ซึ่งขอบอกเลยครับว่า ถ้ามีกำลังทรัพย์เติมเงินได้โดยที่ไม่มีใครเดือดร้อน ก็เติมไปเถอะครับ อย่าไปฟังพวกเกรียนเลย มันพูดไปเพราะอิจฉาเท่านั้นแหละ และสุดท้าย "เสียอนาคต" นี่แหละครับ ที่มักจะเกิดกับพวกเกรียนเมอร์ ที่มีความคิดว่าการเสียเวลาเล่นเกมเองให้เทพ ดีกว่าการเสียเงินเติมให้เกม ซึ่งถ้าเอาเวลาว่างเล่นแล้วเทพ โดยไม่เสียเงิน ไม่เสียการเรียน นั่นก็น่าชมเชยครับ แต่ส่วนใหญ่เห็นเอาเวลาที่ควรจะเรียน ควรจะอ่านหนังสือ มานั่งเล่นเกม เพื่อรีบให้ตัวละครเกมออนไลน์เก่งเทพ จนเสียการเรียนเนี่ย มันน่าชมเชยไหม ตรงนี้ไม่ได้เจาะจงว่าใคร แค่อยากให้ลองคิดกันดูเท่านั้นครับ
เกมออนไลน์
ถ้าเป็นแบบในภาพนี่ แสดงว่าติดเกมออนไลน์ขนาดหนักแล้ว
ปิดท้ายคืออยากจะบอกว่า ที่เขียนๆมานี้ ก็ไม่ได้จะบอกว่าเกมออนไลน์มันไม่ดีครับ แต่ด้วยสาเหตุบางอย่าง ก็เลยทำให้มันไม่เหมาะกับเกมเมอร์บางคนเท่านั้น ฉะนั้นจึงขึ้นอยู่กับเกมเมอร์ทั้งหลายล่ะครับว่าอยากจะเล่นเกมแบบไหนมากกว่ากัน ถ้าไม่มีปัญหาตามที่กล่าวมา 5 ข้อนี้ ก็จะสามารถเล่นเกมออนไลน์ได้อย่างสนุกสนานครับ ถ้าเกมเมอร์ท่านไหนนึกสาเหตุอื่นๆเพิ่มออกก็แชร์กันได้ที่ช่องความเห็นด้านล่างเลยครับ