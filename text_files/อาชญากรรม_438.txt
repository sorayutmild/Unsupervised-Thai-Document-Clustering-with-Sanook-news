4 หนุ่มเขมร รุมทำร้ายน้องชายภาวนา ชนะจิต อาการสาหัส อ้างฉุนถูกด่าบุพการี ดูถูกชาติกำเนิด
ผู้สื่อข่าวรายงานว่า (18 ส.ค.) เมื่อเวลา 11.30 น. ที่ สภ.บางพลี สมุทรปราการ มีการแถลงผลจับกุมตัว นายฮอน อายุ 23 ปี , นายวิต อายุ 22 ปี , นายนิน อายุ 27 ปี และ นายลอง อายุ 21 ปี ทั้งหมดสัญชาติกัมพูชา ผู้ต้องหาคดีร่วมกันพยายามฆ่าผู้อื่น พร้อมของกลาง รถ จยย. 2 คัน พร้อมอาวุธเป็นไม้หน้าสามเปื้อนเลือด 1 ท่อน และเสื้อผ้าที่ใช้ก่อเหตุ
สืบเนื่องจาก เมื่อวันที่ 26 พ.ค. ที่ผ่านมา นายสุขุม เหล่าแสงทอง อายุ 63 ปี ผู้บาดเจ็บซึ่งเป็นเจ้าของร้านกาแฟสดดังกล่าว และเป็นน้องชายนางภาวนา ชนะจิต อดีตดารานักแสดงชื่อดัง ถูกทำร้ายร่างกายได้รับบาดเจ็บสาหัส ที่บริเวณหน้าร้านกาแฟสด เยื้องศาลเจ้าพ่อเพ็ชร์ นอนหมดสติจมกองเลือดอยู่ที่หน้าร้านที่บริเวณศีรษะมีบาดแผลถูกตีด้วยของแข็งจนแตกเป็นแผลฉกรรจ์ ตามตัวมีร่องรอยการถูกทำร้ายหลายแห่ง ปัจจุบันนายสุขุมยังไม่รู้สึกตัวกลายเป็นเจ้าชายนิทรา นอนรักษาตัวอยู่ในห้องไอซียู โรงพยาบาลราชวิถี
จากการสอบสวนทราบว่า ร้านกาแฟดังกล่าวเคยเป็นร้านขายอาหารและมีการปลูกต้นไม้สวนหย่อมประดับตกแต่งไว้ โดยมีเจ้าของร้านชื่อนายกอล์ฟ และ น.ส.เอิร์ท สาวทอม โดยนายสุขุม ผู้บาดเจ็บได้เคยมีเรื่องพิพาทกรณี นายกอล์ฟและ น.ส.เอิร์ท ให้คนงานมาย้ายต้นไม้บริเวณดังกล่าวบ่อยครั้ง โดยผู้ก่อเหตุทั้ง 4 เป็นคนงานของ น.ส.เอิร์ท เจ้าหน้าที่จึงรวบรวมข้อมูลก่อนขออนุวัติหมายศาลจับกุมทั้ง 4 ได้ ขณะพักอยู่ในบ้านพักย่านซอย ธนสิทธิ์ หมู่บ้านชัยพฤกษ์ ต.บางปลา
โดย นายฮอน ให้การว่า ทำงานเป็นคนงานจัดสวนให้ น.ส.เอิร์ท ผู้เป็นนายจ้าง โดย น.ส.เอิร์ท นั้นได้ใช้ให้ไปยกต้นไม้กระถาง ที่ตั้งประดับตกแต่งไว้บริเวณที่ดินดังกล่าว ซึ่งก่อนหน้าเปิดเป็นร้านอาหารอีสานแต่เลิกกิจการไป แล้วนายสุขุมมาเช่าพื้นที่ต่อ เพื่อเปิดเป็นร้านกาแฟสด แต่นายสุขุมจะออกมาขัดขวางทุกครั้ง ล่าสุด ถูกด่าถึงบุพการีและชาติกำเนิด ตลอดจนดูถูกว่าเป็นคนต่างด้าว จึงเกิดความแค้นจนลงมือก่อเหตุดังกล่าว
เบื้องต้น เจ้าหน้าที่ตั้งข้อหาร่วมกันพยายามฆ่าผู้อื่น ส่วนนายจ้างอยู่ระหว่างขยายผลว่ามีส่วนเกี่ยวข้องกับคดีดังกล่าวหรือไม่ เพื่อดำเนินการตามกฎหมายต่อไป