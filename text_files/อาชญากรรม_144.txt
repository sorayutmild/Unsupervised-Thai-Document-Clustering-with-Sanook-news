(21 ม.ค.) จากกรณี พี ปรเมศวร์ สิงหโพธิ์ ถูกตั้งข้อหาฆ่า นายเอ นพปฏล อธิบาย อายุ 44 ปี โดยเจตนา เหตุเกิดเมื่อวันที่ 17 ม.ค.ที่ผ่านมา หลังจากตกเป็นข่าวครึกโครมเป็นเหตุให้ดารานักแสดงที่ทราบข่าวว่า นายเอ หรือที่รู้จักกันดีในหมู่คนดัง พี่เอปาน ถูกยิงเสียชีวิต ต่างไม่เชื่อคำให้การของ นายพี ปรเมศวร์ ว่าปืนลั่นใส่เป็นเหตุให้ นายเอ เสียชีวิต พร้อมถามหาความยุติธรรม 
หลังจากนั้นตำรวจท้องที่เกิดเหตุ สน.ทองหล่อ ได้เปิดเผยว่าพบหลักฐานจากกล้องวงจรปิดแล้วและตั้งข้อหา พี ปรเมศวร์ ข้อหาฆ่าผู้อื่นตายโดยเจตนา เนื่องจากในภาพวงจรปิดสามารถจับภาพได้ในช่วงแรกเห็นว่า นายปรเมศวร์ ได้เดินปรี่เข้าไปหาผู้ตาย ทั้งนี้ ทางตำรวจได้ประสานขอภาพวงจรปิดจากกล้องของธนาคารกรุงศรีอยุธยา ซึ่งอยู่ห่างจากจุดเกิดเหตุเพียง 5 เมตรเท่านั้น คาดว่าสามารถบันทึกเหตุการณ์ได้ทั้งหมด 
นอกจากนี้ ทางตำรวจยังได้พบว่ารถเบนซ์ อี 250 สีขาว ทะเบียน กน 111 กรุงเทพมหานคร ที่ นายปรเมศวร์ ขับออกไปจากที่เกิดเหตุนั้นเป็นรถที่จดทะเบียนเป็นชื่อของ นายเสมอ งิ้วงาม หรือที่รู้จักกันดี ป๋อง สุพรรณ เซียนพระชื่อดัง ซึ่งเจ้าหน้าที่ตำรวจจะต้องเรียกตัวมาสอบปากคำต่อไป
ด้านลูกสาวป๋อง สุพรรณ  "ปุ๊ก สุธาศิณี งิ้วงาม" อายุ 26 ปี แฟนสาวของ นายปรเมศวร์ ซึ่งทางตำรวจต้องเรียกตัวมาสอบปากคำเพื่อเค้นหาความจริงเช่นกันเนื่องจากเป็นบุคคลที่อยู่ในที่เกิดเหตุ
ทั้งนี้ ป๋อง สุพรรณ ได้ให้สัมภาษณ์ผ่านสื่อว่า รถคันนี้ตนเองได้ซื้อให้ลูกสาวเมื่อ 2 ปีที่แล้ว เกี่ยวกับเหตุการณ์ดังกล่าวตนไม่รู้เห็นด้วย แต่จะขอแสดงความบริสุทธิ์ใจด้วยการให้ข้อมูลและข้อเท็จจริงกับพนักงานสอบสวนต่อไป
 
ขอบคุณภาพจาก mfoto2007.multiply.com
 