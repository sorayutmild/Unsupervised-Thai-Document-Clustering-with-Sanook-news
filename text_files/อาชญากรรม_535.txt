ผู้สื่อข่าวรายงานว่าวานนี้ (2 ก.ค.) (นางแต๋ว) นามสมมติ อายุ 64ปี เข้าพบ ร.ต.ท.นาคิน ศิริกุล ร้อยเวร สภ.บ่อไร่ เจ้าของคดีนายวันชนะ หรือนายเตียงอายุ 69ปี ผู้ต้องหาข่มขืนกระทำชำเรา ดญ.ตาล นามสมมติ ในอำเภอบ่อไร่ เพื่อเร่งให้ตำรวจติดตามจับกุมตัวมาดำเนินคดี หลังจากนายวันชนะ ได้ประกันตัวในชั้นศาล และหลบหนีหายไปจากหมู่บ้าน ตั้งแต่วันที่ 7 พ.ค.ที่ผ่านมา
ทั้งนี้นางแต๋ว ยายของเด็กหญิง มาให้ข้อมูลเพิ่มเติมกับเจ้าหน้าที่ตรวจเกี่ยวกับแหล่งที่นายวันชนะ หลบหนีไปกบดานอยู่ โดยบอกว่านายวันชนะ น่าจะหลบไปกบดานอยู่ที่บ้านญาติใน จ.ฉะเชิงเทรา จึงต้องการให้เจ้าหน้าที่ตำรวจติดตามจับกุมตัวนายวันชนะ มาดำเนินคดีอีกครั้ง
นางแต๋ว เล่าให้ฟังว่า เมื่อเดือน พ.ค.ที่ผ่านมาปี เจ้าหน้าที่ตำรวจจับกุมตัวนายวันชนะ ในข้อหาข่มขืน กระทำชำเรา เด็กหญิงตาล หลานสาวตนเอง แล้วถ่ายคลิปด้วยโทรศัพท์มือถือเก็บไว้ ต่อมาโทรศัพท์เสีย จึงนำไปซ่อมที่ร้านซ่อมโทรศัพท์ ทำให้เกิดคลิปภาพในโทรศัพท์ที่นายวันชนะ บันทึกภาพเหตุการณ์ขณะข่มขืนหลานสาวตนเองไว้ ถูกเผยแพร่ไปทั่ว จนเจ้าหน้าที่ตำรวจติดตามจับกุมตัวได้ และส่งฟ้องศาล แต่นายวันชนะ ใช้เงินสดเป็นหลักทรัพย์ประกันตัวไปจำนวน 300,000 บาท หลังจากนั้นจึงหลบหนีไปจากหมู่บ้าน และไม่ยอมมาตามศาลนัด จนสุดท้ายศาลออกหมายจับนายวันชนะ เมื่อวันที่ 7 พ.ค.ที่ผ่านมา โดยตนมีข้อมูลการหลบหนีของนายวันชนะ จึงอยากให้ตำรวจติดตาจับกุมตัวมาดำเนินคดีตามกฎหมายต่อไป
ขณะที่เด็กหญิงตาล เล่าให้ฟังว่า ก่อนเกิดเหตุเมื่อช่วงปิดภาคเรียนเดือน เม.ย.ปี 2554 ตนถูกนายวันชนะ ข่มขืนที่บ้านของนายวันชนะ ขณะไปเล่นกับหลานสาวของนายวันชนะ หลังจากนั้นจึงให้เงินตนและบอกว่าอย่าบอกใคร หากไม่เชื่อจะนำภาพไปเผยแพร่ประจาน หลังจากนั้นนายวันชนะ ได้ขู่บังคับข่มขืนมาตลอด 4 ปี ตนไม่กล้าบอกยาย เพราะกลัวถูกลงโทษ จนสุดท้ายเจ้าหน้าที่ตำรวจติดตามจับกุมได้จากหลักฐานคลิปภาพในโทรศัพท์มือถือดังกล่าว
เด็กหญิงตาล เล่าให้ฟังด้วยน้ำตานองหน้าว่า ตนเป็นกำพร้า แม่คลอดตนแล้วหายไปทั้งพ่อและแม่ ทิ้งให้ยายเลี้ยงดูมาจนบัดนี้ นอกจากนี้ ยายยังเจ็บป่วยยิ่งทำให้ครอบครัวลำบากมากขึ้น แถมยังมาถูกกระทำย่ำยีจากนายวันชนะ จึงอยากให้เจ้าหน้าที่ติดตามจับกุมตัวนายวันชนะ มาดำเนินคดีตามกฎหมายโดยเร็วด้วย