ม็อบตำรวจตบเท้าเป็นกำลังใจ "คำรณวิทย์" บุกยื่นหนังสือถึง "อภิสิทธิ์" ปมรูปทักษิณติดยศ หวิดปะทะแฟนคลับ ปชป. ล่าสุดเจ้าตัวยกเลิกไม่เดินทางมาแล้ว
ผู้สื่อข่าวรายงานถึงบรรยากาศบริเวณพรรคประชาธิปัตย์ว่า เป็นไปอย่างคึกคัก หลังจากที่ พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล (ผบช.น.) ได้ประกาศจะเข้าพบนายอภิสิทธิ์ เวชชาชีวะ หัวหน้าพรรคประชาธิปัตย์ ในเวลา 11.00 น. หลังแสดงความไม่พอใจที่ถูกทีมกฎหมายพรรคประชาธิปัตย์ยื่นให้ ผบ.ตร.ตั้งคณะกรรมการสอบสวนกรณีที่ให้ พ.ต.ท.ทักษิณ ชินวัตร อดีตนายกรัฐมนตรี ประดับยศให้ พร้อมกับติดรูปประดับยศ พร้อมเขียนข้อความว่า "มีวันนี้เพราะพี่ให้" ในห้องทำงาน
โดยพล.ต.ท.คำรณวิทย์ได้ประกาศเชิญชวนเจ้าหน้าที่ตำรวจ เดินทางมายังพรรคประชาธิปัตย์ด้วยนั้น ปรากฏว่าตั้งแต่เวลา 07.00 น. ได้มีประชาชนกลุ่มแฟนคลับพรรคประชาธิปัตย์ กว่า 100 คน พากันมารวมตัวที่ลานแม่พระธรณีบีบมวยผมหน้าพรรคประชาธิปัตย์ และกระจายกันอยู่บริเวณริมถนนเศรษฐศิริ ผู้สื่อข่าวรายงานว่า เป็นที่น่าสังเกตว่าบริเวณพื้นที่รอบพรรคประชาธิปัตย์ มีรถสายตรวจ 191 และรถตู้ตำรวจจอดอยู่ทั่วบริเวณ พร้อมกับมีเจ้าหน้าที่ตำรวจกว่า 300 นาย ยืนกระจายกำลังอยู่ทั่วบริเวณ เมื่อมีรถเจ้าหน้าที่ตำรวจขับผ่านหน้าพรรคประชาธิปัตย์ กลุ่มผู้ชุมนุมได้พากันโห่ร้องด้วยความไม่พอใจ และยังเกือบเกิดเหตุการณ์ปะทะกัน เมื่อมีกลุ่มคนเสื้อแดงที่เดินผ่านมา หรือขับรถผ่านมา แสดงความไม่พอใจ จนทำให้กลุ่มผู้ชุมนุมบางคนลุกฮือไปรุมล้อม แต่ก็มีการห้ามปรามกันทำให้ไม่เกิดเหตุการณ์รุนแรง พ.ต.ท.จุมพล คณานุรักษ์ รองผู้กำกับจราจร สน.พญาไท ได้ขี่รถจักรยานยนต์สายตรวจ ตรวจตราบริเวณที่มีการชุมนุม จนกระทั่งเวลา 11.40 น. ได้ประกาศผ่านวิทยุสื่อสาร เรียกให้ตำรวจเดินแถวมายังหน้าพรรคประชาธิปัตย์ ทำให้กลุ่มผู้ชุมนุมพากันลุกฮือแสดงความไม่พอใจ พร้อมตะโกนด่าเจ้าหน้าที่ตำรวจว่า ก่อม็อบทำให้รถติด แต่ก่อนที่เหตุการณ์จะบานปลาย ปรากฏว่าในที่สุดก็ได้มีคำสั่งให้เจ้าหน้าที่ตำรวจเดินทางกลับไปประจำการที่ สน. โดยระบุว่า ผบช.น.มีประชุมด่วน และจะไม่เดินทางมาที่พรรคประชาธิปัตย์แล้ว ทำให้กลุ่มม็อบตำรวจพากันสลายตัวไปในที่สุด