ขอขอบคุณภาพจากทวิตเตอร์ @nuttapong_Rw
ผู้สื่อข่าวรายงานว่า (25 ก.พ.) สน.พระโขนง รับแจ้งเหตุมีคนพลัดตกจากที่สูง บริเวณคอนโดแห่งหนึ่ง ในซอยเหลือสุข สุขุมวิท 50 แขวงพระโขนง เขตคลองเตย กทม. ที่เกิดเหตุเป็นคอนโดสูง 8 ชั้น บริเวณทางเข้าออกลานจอดรถชั้นล่าง พบศพนายสมชาย องค์ศิริพร อายุ 53 ปี สภาพศพนอนตะแคงซ้ายจมกองเลือด ใกล้กันพบรูปหล่อท้าวเวสสุวรรณที่ด้วยโลหะขนาด 2 นิ้ว ของผู้ตายตกอยู่
จากการตรวจสอบที่ห้องของผู้ตายบริเวณชั้นที่ 8 ภายในห้องพบมีวางพระพุทธรูป และติดแปะโปสเตอร์พระเกจิอาจารย์ไว้อย่างมากมาย แต่ไม่พบร่องรอยการต่อสู้ มีเพียงหน้าต่างห้องนอนถูกเปิดทิ้งไว้ เจ้าหน้าที่จึงรวบรวมไว้เป็นหลักฐาน ก่อนนำศพส่งชันสูตร รพ.จุฬาฯ
จากการสอบสวน นางนภาพร องค์ศิริพร อายุ 51 ปี ภรรยาของผู้ตาย กล่าวว่า ตนและสามีอยู่กินกันมานานกว่า 20 ปี เพิ่งย้ายมาอยู่ที่ห้องดังกล่าว 3 ปี โดยสามีทำงานเป็นผู้จัดการฝ่ายเอ็กซ์สปอร์ต การต่างประเทศ ธนาคารเพื่อการส่งออกและนำเข้าแห่งประเทศไทย หรือ เอ็กซ์ซิมแบงก์ มีนิสัยเงียบขรึม ไม่ค่อยสุงสิงกับใคร แล้วเพิ่งมีปัญหากับเพื่อนร่วมงานจนต้องย้ายแผนก นอกจากนี้ สามียังรับงานสอนพิเศษถึง 2 มหาวิทยาลัย ในวันเสาร์อาทิตย์เป็นรายได้เสริม
เมื่อไม่นานมานี้ สามีได้ไปพบแพทย์ที่ รพ.จุฬาฯ ตรวจพบว่าเป็นโรคต่อมลูกหมากอักเสบ แต่อยู่ระหว่างรอผลที่แน่ชัด หลังจากนั้นสามีก็มีอาการเครียดอย่างเห็นได้ชัด วานนี้ (24 ก.พ.) ตนจึงพาไปปรึกษาแพทย์ แผนกจิตเวช และแพทย์ให้ยานอนหลับและยาคลายเครียดมาทาน
กระทั่งช่วงเช้าที่ผ่านมา ตนตื่นมาพบสามีมีอาการกระวนกระวาย นอนไม่หลับและไล่ให้ตนไปข้างนอก บอกไม่ต้องห่วง ตนจึงเดินเข้าห้องน้ำ ไม่นานได้ยินเสียงเหมือนของหล่นดังตุ๊บ ตนจึงวิ่งออกมาดูก็พบว่าสามีนอนฟุบอยู่บนกันสาดด้านนอกหน้าต่างห้องนอน ก่อนจะยืนขึ้นและบอกว่า "ฝากหลานสองคนด้วย" แล้วจู่ๆ ก็กระโดดลงไปด้านล่าง ตอนนั้นตนตกใจมากทำอะไรไม่ถูก พอตั้งสติได้ก็รีบวิ่งไปเรียกให้ รปภ.มาช่วยสามี แต่สามีก็เสียชีวิตแล้ว
เบื้องต้น เจ้าหน้าที่ตำรวจจะรอสอบสวนพยานแวดล้อม พร้อมทั้งรอผลทางนิติวิทยาศาสตร์ เพื่อหาสาเหตุที่แท้จริง ก่อนจะส่งมอบศพให้ทางญาติไปประกอบพิธีทางศาสนาต่อไป