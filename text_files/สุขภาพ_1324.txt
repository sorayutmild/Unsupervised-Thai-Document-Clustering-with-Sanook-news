ผลไม้แห้งเป็นอีกหนึ่งของว่างที่คนญี่ปุ่นนิยมนำมารับประทานเพื่อความงามและสุขภาพที่แข็งแรง มารู้ประโยชน์ของผลไม้แห้งและวิธีการทำผลไม้แห้งแบบง่ายๆ โดยใช้ไมโครเวฟกัน
ประโยชน์ของผลไม้แห้ง

ช่วยปรับสภาพแวดล้อมในลำไส้ และบรรเทาอาการท้องผูก

ผลไม้แห้งอุดมไปด้วยเส้นใยอาหารทั้งเส้นใยชนิดละลายน้ำได้ซึ่งเป็นอาหารที่ดีของแบคทีเรียชนิดดีในลำไส้ และเส้นใยที่ละลายน้ำไม่ได้ซึ่งช่วยปรับให้สภาพแวดล้อมในลำไส้ดีขึ้นและบรรเทาอาหารท้องผูกได้ดี การรับประทานผลไม้แห้งที่มีเส้นใยอาหารสูงติดต่อกันประมาณ 2 อาทิตย์ จะเปลี่ยนระบบขับถ่ายที่มีปัญหาให้กลับมาเป็นปกติได้
ผลไม้แห้งที่มีเส้นใยอาหารสูง เช่น บลูเบอร์รี่ (เส้นใยอาหาร 17.6 กรัมต่อ 100 กรัม) ลูกพลับแห้ง (เส้นใยอาหาร 14 กรัมต่อ 100 กรัม) พุทราจีน (เส้นใยอาหาร 12.5 กรัมต่อ 100 กรัม) พรุน (เส้นใยอาหาร 7.2 กรัมต่อ 100 กรัม) และกล้วย (เส้นใยอาหาร 7 กรัมต่อ 100 กรัม) เป็นต้น

เป็นตัวช่วยที่ดีในการลดน้ำหนัก

นอกจากจะมีเส้นใยอาหารสูงแล้ว ผลไม้แห้งจัดเป็นอาหารที่มีค่า GI (Glycemic Index) ต่ำ ซึ่งหมายความว่าเมื่อรับประทานเข้าไปแล้วแล้วน้ำตาลจะถูกดูดซึมเข้าสู่กระแสเลือดได้ช้า ทำให้อิ่มนานและไม่รู้สึกอยากรับประทานจุกจิกระหว่างมื้ออาหาร จึงเหมาะกับคนที่กำลังลดน้ำหนัก เพราะนอกจากจะพึงใจจากการได้รับประทานของหวานแล้วก็ยังทำให้รู้สึกอิ่มท้องได้นานด้วย

ดีต่อความงามและสุขภาพของคุณผู้หญิง

ผลไม้แห้งมีสารอาหารสำคัญที่จำเป็นต่อความงามและการคงสภาพที่ดีของร่างกาย เช่น ลูกเกดและลูกฟิกแห้งมีธาตุเหล็กสูง ซึ่งช่วยป้องกันโรคโลหิตจางในผู้หญิงและหญิงมีครรภ์ แอพริคอต มะม่วง และลูกพลับแห้งมีบีต้า แคโรทีนสูง ซึ่งจะถูกเปลี่ยนเป็นวิตามินเอในร่างกาย วิตามินเอช่วยเสริมสร้างความแข็งแรงของเซลล์ผิวหนัง และช่วยป้องกันการเกิดสิวในผู้ใหญ่ได้ดี บลูเบอร์รี่อุดมไปด้วยแมงกานีสซึ่งเป็นแร่ธาตุที่ช่วยให้ระบบการเผาผลาญพลังงานทำงานได้ดี และแอนโทไซยานินซึ่งเป็นสารต้านอนุมูลอิสระที่ช่วยชะลอความแก่และช่วยบำรุงสายตา อินทผลัมอุดมไปด้วยโพลีฟีนอลซึ่งเป็นสารต้านอนุมูลอิสระที่มีประสิทธิภาพสูงช่วยชะลอความแก่ และกล้วยซึ่งอุดมไปด้วยโพลีฟีนอล แมกนีเซียมและโพแทสเซียม เป็นต้น
วิธีการทำผลไม้แห้งโดยใช้ไมโครเวฟ
การทำผลไม้แห้งนั้นทำได้ทั้งการนำมาตากแดด อบ และไมโครเวฟ สำหรับผู้เริ่มทำผลไม้แห้งใหม่ก็ขอแนะนำให้ใช้ไมโครเวฟ ซึ่งมีวิธีการทำง่ายๆ ดังนี้ คือ
 

นำผลไม้ เช่น กล้วย แอปเปิ้ล และกีวี มาปอกเปลือกและหั่นให้มีความหนาประมาณ 3 มิลลิเมตร
นำผลไม้ที่เตรียมเสร็จแล้ววางเรียงบนภาชนะทนร้อนที่รองไว้ด้วยกระดาษรองอบหรือกระดาษชำระสำหรับงานครัว นำเข้าไมโครเวฟที่ 500 วัตต์ เป็นเวลา 1 นาที 
เปลี่ยนกระดาษรองอบใหม่ และไมโครเวฟต่ออีก 1 นาที
ทำซ้ำขั้นตอนที่ 3 อีก 2-3 ครั้งหรือจนไม่มีความชื้นหลงเหลือติดกระดาษรองอบหรือกระดาษชำระสำหรับงานครัว แต่ต้องคอยระวังไม่ให้ผลไม้ไหม้ด้วย ทั้งนี้เวลาและความร้อนที่ใช้ไมโครเวฟนั้นขึ้นอยู่กับชนิดของไมโครเวฟและชนิดของผลไม้ เช่น หากวัตถุดิบเป็นกล้วยก็ใช้ความร้อน 300 วัตต์ ครั้งละ 2 นาที และเปลี่ยนกระดาษรองอบประมาณ 3 ครั้ง เป็นต้น
ผลไม้แห้งเป็นอีกหนึ่งทางเลือกของอาหารในการคงความสวยหล่อและรูปร่างที่ดีไว้ อย่างไรก็ดี ผลไม้แห้งมีน้ำตาลอยู่ในปริมาณที่สูง ดังนั้นจึงควรระวังไม่รับประทานมากจนเกินไป โดยหากรับประทานเป็นอาหารว่างก็ไม่ควรเกินวันละ 50-70 กรัม อีกทั้งหากอยากให้ได้ผลดีในด้านความงามยิ่งขึ้นก็ควรรับประทานผลไม้แห้งไปพร้อมกับโยเกิร์ตหรือถั่วต่างๆ ในปริมาณที่เหมาะสม
