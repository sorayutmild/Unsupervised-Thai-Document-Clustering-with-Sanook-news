(10 พ.ย.) พลตำรวจโท คำรณวิทย์ ธูปกระจ่าง ผู้บัญชาการตำรวจนครบาล แถลงความคืบหน้าคดีลอบยิง นายจักรกฤษณ์ พนิชย์ผาติกรรม หรือเอ็กซ์ อดีตนักกีฬายิงปืนทีมชาติ หลังจากที่เมื่อวานนี้ (9 พ.ย.) กองบังคับการตำรวจสืบสวนสอบสวน กองบัญชาการตำรวจนครบาล แถลงการจับกุมมือปืนคือ นายจิรศักดิ์ กลิ่นคล้าย ซึ่งให้การซัดทอดว่าได้รับการว่าจ้างจาก นายสันติ ทองเสน หรือทนายอี๊ด เป็นเงิน 2 แสนบาท โดยมีนายธวัชชัย เพชรโชติ เป็นคนขับขี่รถจักรยานยนต์ให้ ส่วนผู้จ้างวานเป็นหญิงคนหนึ่ง ซึ่งอยู่ย่านรามคำแหง
ตำรวจได้สืบสวนขยายผล จนกระทั่งเมื่อวานที่ผ่านมา ได้จับกุม นางวรพรรณภูรี มนตรีอารีกุล หรือ เจ๊แหม่ม ซึ่งเป็นผู้รับงานมาจากผู้จ้างวาน และติดต่อทนายอี๊ดให้จัดหามือปืน 
โดยนางวรพรรณภูรี เผยว่า มีอาชีพเป็นพนักงานบริษัทหลักทรัพย์แห่งหนึ่ง รู้จักกับหมอนิ่มและคนในครอบครัวมานาน 7 ปี เป็นลูกค้าของร้านเสริมความงามของหมอนิ่ม และเป็นผู้ชักชวนให้ลงทุนในตลาดหลักทรัพย์จนมีความสนิทสนมกัน นางสาววรพรรณภูรี อ้างว่า เมื่อเดือนกรกฎาคมที่ผ่านมา นางสุรางค์ ดวงจินดา แม่ของหมอนิ่ม มาปรึกษาว่า ลูกสาวถูกผู้ตายทำร้ายร่างกาย ผู้ตายยังใช้สารเสพติด เกรงว่าอาจเกิดอันตรายกับลูกสาวและหลาน จึงรู้สึกเห็นใจ เพราะเคยประสบชะตากรรมเดียวกัน
จากนั้นได้ติดต่อทนายอี๊ด ซึ่งสามารถติดต่อหามือปืนให้ได้และพามาแนะนำให้รู้จักกับนางสุรางค์เพื่อตกลง รวมทั้งมีการจ่ายเงินค่าจ้างก้อนแรกจำนวน 6 แสนบาท และภายหลังได้จ่ายให้อีก 6 แสนบาท โดยนางวรพรรณภูรีปฏิเสธการได้รับส่วนแบ่ง ตำรวจจึงได้แจ้งข้อหา เป็นธุระจัดหามือปืน และนำตัวไปสอบสวนที่ สน.มีนบุรี
"วันที่เกิดเหตุคือวันที่น้องนิ่มแท้งลูก คุณแม่เรียกแหม่มไปที่โรงพยาบาล แล้วบอกว่าขอความช่วยเหลือ ให้ช่วยจัดการเรื่องนี้ให้หน่อย วันนั้นหมอนิ่มอยู่โรงพยาบาลที่สอง อาการคุณหมอเริ่มดีขึ้น ก็พาทนายไปหาแม่หมอนิ่ม น้องนิ่มนอนอยู่บนเตียงก็แอบๆคุยกัน ทนายอี๊ดเค้าขอเงิน 6 แสนบาทค่าดำเนินการ หลังจากนั้นระยะนึงก็ติดต่อไปทางทนายว่าทำไมงานยังไม่เรียบร้อย ทนายบอกว่า ขอค่าใช้จ่ายเพิ่มอีก 6 แสนบาท ช่วงหลังน้องเอ็กซ์อาการหนัก เอาสายไฟพันตัว แล้วก็เอาเครื่องไฟฟ้าช็อต อันสุดท้ายที่ตัดสินใจเข้าไปช่วยคือ หมอนิ่มบอกว่าลูกเค้านอนอยู่ น้องเอ็กซ์เค้าหึง ก็เอาปืนจี้ๆที่ข้างเตียง" นางวรพรรณภูรี กล่าว
อย่างไรก็ตาม ผู้บัญชาการตำรวจนครบาล ระบุว่าขณะนี้มีพยานหลักฐานที่เชื่อมโยงถึงหมอนิ่มและมารดา ซึ่งตำรวจจะสอบสวนเพื่อขยายผล และเตรียมขออนุมัติออกหมายจับจากศาลต่อไป
>>>คำสารภาพมือปืนยิงเอ็กซ์ จักรกฤษณ์