     ปัจจุบันรถยนต์กลุ่มครอสโอเวอร์ขนาดเล็กกำลังมาแรง นับเป็นเซกเม้นท์เดียวที่โตสวนกระแสตลาดรถยนต์ที่กำลังซบเซาในขณะนี้ 
     ดังนั้น เพื่อเอาใจคุณผู้อ่านที่กำลังมองหารถประเภทนี้อยู่ Sanook! Auto จะพาไปรู้จัก 5 คอมแพ็คครอสโอเวอร์ที่มีราคาเริ่มต้นถูกที่สุดในตลาดปัจจุบัน เผื่อไว้เป็นทางเลือกในการตัดสินใจครับ
 

อันดับที่ 5 Subaru XV 2.0i ราคา 1,098,000 บาท
     แม้ว่าค่าตัวของ Subaru XV 2.0i จะอยู่ในระดับเกิน 1 ล้านบาท แต่ครอสโอเวอร์จากแบรนด์ดาวลูกไก่ ก็มีจุดเด่นอยู่ที่เครื่องยนต์แบบสูบนอน 2.0 ลิตร กำลังสูงสุด 150 แรงม้า ที่ขึ้นชื่อเรื่องจุดศูนย์ถ่วงต่ำ ทำให้เข้าโค้งได้อย่างมั่นใจ รวมถึงระบบขับเคลื่อนสี่ล้อ Symmetrical AWD ที่ช่วยให้เกาะถนนและพร้อมลุยทางวิบากได้ไม่แพ้รถโฟล์วีล
 

อันดับที่ 4 Nissan Juke 1.6S ราคา 837,000 บาท
     Nissan Juke โฉมปัจจุบันถือว่ามีอายุตลาดยาวนานพอสมควร แต่ด้วยรูปลักษณ์ที่ไม่เหมือนใครก็ยังคงเป็นจุดเด่น เหมาะสำหรับหนุ่มสาวผู้เริ่มทำงาน เบาะนั่งแถวที่ 2 คับแคบไปนิด มาพร้อมเครื่องยนต์ 1.6 ลิตร ให้กำลังสูงสุด 116 แรงม้า มาพร้อมไฟหน้าแบบ HID, ระบบควบคุมการทำงาน I-CON, ระบบปรับอากาศอัตโนมัติ, กุญแจอัจฉริยะพร้อมปุ่มสตาร์ท ฯลฯ
 

อันดับที่ 3 Mazda CX-3 2.0 E ราคา 835,000 บาท
     Mazda CX-3 มีจุดเด่นนอกเหนือจากรูปลักษณ์ที่สวยงามแล้ว ยังได้เครื่องยนต์เบนซินขนาด 2.0 ลิตร ซึ่งถือว่าใหญ่ที่สุดในบรรดารถครอสโอเวอร์ระดับไม่เกิน 1 ล้านบาท มีกำลังสูงสุด 156 แรงม้า แรงบิดสูงสุด 204 นิวตัน-เมตร แถมยังได้เกียร์อัตโนมัติแบบ 6 สปีด ที่ขึ้นชื่อว่าขับสนุกกว่าเกียร์แบบ CVT แต่หากมองในเรื่องอ็อพชั่น อาจต้องหันไปคบกับรุ่นที่สูงขึ้นอย่าง 2.0 S (975,000 บาท) ที่มีครบทั้งไฟหน้าแบบ LED, หน้าจอ Center Display พร้อมเนวิเกเตอร์ ฯลฯ
 

อันดับที่ 2 Honda HR-V 1.8 S ราคา 933,000 บาท
     Honda HR-V นับว่ามาแรงสุดๆ ด้วยรูปลักษณ์ที่สวยงามลงตัว ห้องโดยสารภายในกว้างขวาง (แทบจะใกล้เคียงกับ CR-V) ติดตั้งเครื่องยนต์เบนซิน 1.8 ลิตร 141 แรงม้า พร้อมเกียร์แบบ CVT ที่เน้นความประหยัดน้ำมัน แม้ว่ารุ่นล่างสุดจะเป็นไฟหน้าแบบมัลติรีเฟลกเตอร์ธรรมดา แต่ก็มีกุญแจอัจฉริยะพร้อมปุ่มสตาร์ทมาให้ รวมถึงระบบเบรกมือไฟฟ้าและระบบ Auto Hold เป็นอุปกรณ์มาตรฐาน
 

อันดับที่ 1 Ford EcoSport 1.5 Ambient AT ราคา 714,000 บาท
     Ford EcoSport ถือเป็นครอสโอเวอร์ที่มีราคาถูกที่สุดในขณะนี้ แม้ว่าบอดี้จะมีขนาดเล็ก แต่เบาะนั่งแถว 2 สามารถปรับเอนได้ มาพร้อมเครื่องยนต์เบนซิน 1.5 ลิตร ให้กำลังสูงสุด 110 แรงม้า เกียร์อัตโนมัติแบบคลัทช์คู่ 6 สปีด แม้ว่าจะไม่โดดเด่นในเรื่องสมรรถนะ แต่ด้วยราคาเริ่มต้นที่ต่ำกว่าคู่แข่งมาก ก็ถือว่าน่าสนใจ
 