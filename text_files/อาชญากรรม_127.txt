หลังจากเมื่อวันที่ 1 พฤษภาคมที่ผ่านมา นักร้องหนุ่ม ไอซ์ ศรัณยู วินัยพานิช ได้ขับรถยนต์ฮอนด้าซีอาร์วีชนคนจนได้รับบาดเจ็บ โดยจุดเกิดเหตุอยู่บริเวณกลางซอยมัยลาภ ซึ่งเจ้าตัวยืนยันว่าเป็นอุบัติเหตุไม่ได้อยู่ในอาการมึนเมาแต่อย่างใด
ต่อมาทราบว่าเป็นผู้ได้รับบาดเจ็บคือ นายวิชัย อายุ 43 ปี และได้ถูกนำตัวส่งโรงพยาบาลอาการปลอดภัยแล้ว ส่วน ไอซ์ ศรัณยู ได้ให้ปากคำซึ่งจากการสอบสวนเบื้องต้น ไอซ์ ศรัณยู ให้การว่า เพิ่งเลิกงานจากย่านเจริญกรุง เมื่อขับมาถึงจุดเกิดเหตุค่อนข้างมืด พบคนเดินข้ามถนนตัดหน้ารถในระยะกระชั้นชิด ทำให้เหยียบเบรกไม่ทัน พุ่งชนคนข้ามถนนได้รับบาดเจ็บ
ซึ่งก่อนหน้านี้ หนุ่มไอซ์ ได้ทำการย้ายคนเจ็บมารักษาตัวที่โรงพยาบาลลาดพร้าว โดยบอกว่าจะดูแลให้ค่ารักษาพยาบาลอย่างเต็มที่และดูแลให้ดีที่สุด
ล่าสุด (8 พ.ค.) มีรายงานแจ้งว่า นายวิชัย ผู้ได้รับบาดเจ็บจากเหตุการณ์ดังกล่าวได้เสียชีวิตลงแล้ว สร้างความสะเทือนใจแก่ญาติและครอบครัว รวมทั้ง หนุ่มไอซ์ ด้วย ที่ตอนนี้ยังไม่สามารถออกมาให้สัมภาษณ์ใดๆ ได้
ทั้งนี้ทางเจ้าหน้าที่ตำรวจได้ประสานงานเชิญตัว หนุ่มไอซ์ มาสอบปากคำเพิ่มเติม พร้อมรับทราบข้อหาเร็วๆ นี้ คาดว่าน่าจะนัดมาพบที่ สน.โคกคราม ในวันจันทร์ที่ 11 พฤษภาคมที่จะถึงนี้ (ขอบคุณข้อมูลจากมติชนออนไลน์)