    Honda City Hatchback 2021 ใหม่ เปิดตัวอย่างเป็นทางการแล้วในประเทศไทย พร้อมขุมพลังเทอร์โบ 1.0 ลิตร กำลังสูงสุด 122 แรงม้า มีให้เลือกทั้งหมด 3 รุ่นย่อย เคาะราคา 599,000 - 749,000 บาท
     Honda City Hatchback 2021 ใหม่ ถูกพัฒนามาจากรุ่นซีดานที่วางจำหน่ายอยู่ในปัจจุบัน ชูจุดเด่นด้วยตัวถังแบบ 5 ประตูเน้นความสปอร์ตยิ่งขึ้น มีให้เลือกทั้งหมด 3 รุ่นย่อย ประกอบด้วย

รุ่น S+
รุ่น SV
รุ่น RS

เทียบสเปค Honda City Hatchback 2021 ใหม่ ทั้ง 3 รุ่นย่อย รุ่นไหนน่าซื้อกว่ากัน?

     ดีไซน์ด้านหน้าของ Honda City Hatchback 2021 ใหม่ ถูกถอดแบบมาจากรุ่นซีดานทั้งหมด ติดตั้งไฟหน้าแบบโปรเจคเตอร์พร้อมไฟส่องสว่างเวลากลางวันแบบ LED, ไฟท้ายแบบ LED, กระจังหน้าโครเมียม, เสาอากาศแบบครีบฉลาม และล้ออัลลอยขนาด 15 นิ้ว
Honda City Hatchback 2021
     ขณะที่ห้องโดยสารติดตั้งเบาะนั่งหุ้มวัสดุหนัง (รุ่น SV) คอนโซลหน้าตกแต่งด้วยสีดำ Piano Black, มือเปิดประตูด้านในโครเมียม, จอแสดงข้อมูลการขับขี่พร้อมมาตรวัดเรืองแสง, เครื่องเสียง Advanced Touch จอสัมผัสขนาด 8 นิ้ว รองรับ Apple CarPlay, ระบบสั่งงานด้วยเสียง SIRI และระบบปรับอากาศอัตโนมัติ เป็นต้น
     ขณะที่เบาะนั่งด้านหลังเป็นแบบอัลตรา ซีท (ULTR) แยกพับแบบ 60:40 สามารถปรับเปลี่ยนตามการใช้งานได้ 4 โหมด โดยสามารถปรับเบาะหน้า-หลังแบบพับเรียบ หรือสามารถพับเบาะรองนั่งด้านหลังขึ้นเพื่อบรรทุกสัมภาระในแนวสูงได้
Honda City Hatchback 2021
     Honda City Hatchback รุ่น RS มาพร้อมชุดแต่ง RS รอบคัน, กระจังหน้าสีดำ Gloss Black, กันชนหน้าและกระจังหน้าแบบสปอร์ตพร้อมสัญลักษณ์ RS, ไฟหน้า LED พร้อมไฟส่องสว่างเวลากลางวันแบบ LED, ไฟตัดหมอก LED, กระจกมองข้างสีดำพร้อมระบบปรับ-พับด้วยไฟฟ้า, สปอยเลอร์หลังสีดำแบบสปอร์ต และล้ออัลลอยขนาด 16 นิ้ว
     ห้องโดยสารของรุ่น RS ถูกติดตั้งเบาะนั่งหุ้มหนังกลับตกแต่งด้วยแถบสีแดง, พนักเท้าแขนด้านหน้าพร้อมที่วางแก้ว, จอแสดงข้อมูลการขับขี่พร้อมมาตรวัดเรืองแสงสีแดง, ระบบเชื่อมต่อ Honda CONNECT และสามารถเลือกตกแต่งด้วยตัวถังสีแดง Ignite Red ได้

     ระบบความปลอดภัยประกอบด้วยถุงลมนิรภัย 6 ตำแหน่ง, ระบบควบคุมการทรงตัวขณะเข้าโค้ง VSA, ระบบเบรก ABS/EBD, ระบบช่วยออกตัวขณะอยู่บนทางลาดชัน HSA และกล้องส่องภาพด้านหลังปรับมุมมองได้ 3 ระดับ Multi-angle Rearview Camera เป็นต้น
     ด้านขุมพลังยังคงเป็นเครื่องยนต์เบนซินความจุ 1.0 ลิตร VTEC TURBO ให้กำลังสูงสุด 122 แรงม้า (PS) แรงบิดสูงสุด 173 นิวตัน-เมตร ส่งกำลังด้วยเกียร์อัตโนมัติ CVT ให้อัตราสิ้นเปลืองเฉลี่ย 23.3 กม./ลิตร
     ตัวถังมีให้เลือกทั้งหมด 6 สี ได้แก่ สีแดงอิกไนต์, สีเทาเมทิเออรอยด์, สีขาวแพลทินัม, สีดำคริสตัล, สีเทาโซนิค และสีขาวทาฟเฟต้า
 
ราคา Honda City Hatchback 2021 ใหม่ 

รุ่น S+ ราคา 599,000 บาท
รุ่น SV ราคา 675,000 บาท
รุ่น RS ราคา 749,000 บาท

 