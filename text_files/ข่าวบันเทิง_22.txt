ถือเป็นการเปิดใจเรื่องครอบครัวแบบหมดเปลือกครั้งแรกของคุณแม่สุดสตรอง แพท-ณปภา ตันตระกูล กลางรายการตีสิบเดย์ ที่ออกอากาศในวันนี้ (14 ก.ค.) หลังชีวิตของเธอผ่านเรื่องราวมรสุมต่างๆ มาอย่างมากมาย  
เรื่องราวของ แพท ต้องบอกว่าเหมือนดั่งนิยายหรือยิ่งกว่านิยายมากๆ นั่นคือ พ่อแท้จริงของเธอ คือคนที่เธอเรียกว่า พี่เชษฐ มาโดยตลอด ความลับดังกล่าวถูกเก็บงำมาเป็นเวลากว่า 30 ปี
และ แพท ได้เผยว่าเพิ่งทราบความจริงเมื่อ 10 ปีที่ผ่านมานี่เอง โดยเธอบอกว่า "จริงแล้วพ่อแม่ที่เลี้ยงดูมาไม่ใช่พ่อแม่ที่แท้จริง แต่ท่านทั้งสองมีศักดิ์เป็น ปู่ และ ย่า แท้ๆ ของแพทเอง"
"ส่วนพ่อแท้ๆ ของแพทคือลูกชายย่า ซึ่งแพทเรียกว่าพี่เชษฐมาตลอด"
ด้วยเหตุผลของพ่อกับแม่ที่ไม่สามารถอยู่ด้วยกันได้ แพท ได้กล่าวขอบคุณแม่บังเกิดเกล้าของตัวเองผ่านรายการตีสิบเดย์  โดยบอกว่า
"แม่แอ๋ว แพทอยากจะบอกแม่นะว่า แพทไม่รู้ว่าแพทอยากเจอหรือไม่อยากเจอ (ร้องไห้) แต่ตอนนี้ไม่ได้รู้สึกอยากเจอ การไม่อยากเจอของแพท ไม่ได้หมายความว่าแพทจะโกรธนะคะ (ร้องไห้) แพทอยากขอบคุณนะคะที่เลือกให้แพทมีโอกาสได้ลืมตาดูโลก"
พ่อที่จริงของ แพท ณปภา กับ น้องเรซซิ่ง 
"ขอบคุณแม่ที่ตกลงกับคุณพ่อว่าจะไม่เอาออก ต้องขอบคุณคุณพ่อที่ให้โอกาสแพทได้เกิดมา แพทเข้าใจว่าวันนั้นเป็นวันที่เขาต้องตัดสินใจสำหรับผู้หญิงคนหนึง ขอบคุณที่ทำให้แพทลืมตาดูโลก หากจะเจอจริงๆ แพทคงทำตัวไม่ถูกเหมือนกัน แพทไม่รู้จะพูดคำแรกว่าอะไร จะสวัสดีค่ะคุณแม่ หรือจะไม่มีเลยก็ไม่รู้เหมือนกัน (ร้องไห้) เพราะตั้งแต่เด็กแพทไม่มีภาพของแม่เลย"
สำหรับ พ่อ ที่เธอเรียกว่า พี่เชษฐ มาโดยตลอด แพทได้เผยความรู้สึกว่า "จุดที่เรารู้เรื่องพี่เชษฐ เราแค่ช็อกค่ะ ไม่ได้รู้สึกเครียดอะไร แค่รู้ว่านี่คือความจริงใช่ไหม พี่เชษฐเขามีครอบครัวใหม่ ที่ผ่านมาเราก็ไม่ได้อะไรมากมาย เขาก็็ดูแลครอบครัวเขา เราก็ดูแลแม่ อีกอย่างตลอดระยะเวลาเองพี่เชษฐไม่ได้อยู่เมืองไทย เพิ่งกลับมาเมืองไทยได้ประมาณ 8 เดือน ทำให้แพทรู้ว่าเราโตมาแบบนี้ สิ่งโฟกัสก็คือแม่ป่วย จุดโฟกัสคือดูแลแม่ค่ะ"
ทั้งนี้ แพท ยังบอกอีกว่า ที่ผ่านมาตนเองได้รับการดูแลจากคุณย่าเป็นอย่างดี ซึ่งคนใกล้ตัวทุกคนทราบเรื่องราวดังกล่าวนี้อยู่แล้ว และเหตุผลของการออกมาเปิดใจครั้งนี้นั่นก็เพราะว่า "เรซซิ่ง" โตขึ้นทุกวันๆ ตนเองก็ไม่อยากให้ลูกสับสน จึงเลือกที่จะเปิดเผยเพื่อความสบายใจของพ่อและตนเองด้วย 
