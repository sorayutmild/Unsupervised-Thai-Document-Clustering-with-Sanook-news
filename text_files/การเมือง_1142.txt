(6 ก.ย.) นายอภิสิทธิ์ เวชชาชีวะ ผู้นำฝ่ายค้านในสภาผู้แทนราษฎร ได้กล่าวปาฐกถาพิเศษในโครงการผู้นำฝ่ายค้านในสภาผู้แทนราษฎรพบประชาชน ในหัวข้อ "ก้าวไปด้วยกันรู้เท่าทัน สถานการณ์บ้านเมืองเรื่องของเรา" โดยระบุตอนหนึ่งว่า ตกใจที่เห็นนายเชน เทือกสุบรรณ ส.ส.สุราษฎร์ธานี พรรคประชาธิปัตย์ ลุกขึ้นมาทุ่มเก้าอี้ในสภา เพราะมีความอึดอัดในฐานะตัวแทนประชาชนที่มีปัญหาด้านยางพารา แต่เมื่อถูกปิดปากไม่ให้พูดจึงมีอารมณ์ ขอประชาชนอย่าเบื่อหน่ายการเมือง และให้ดูว่าสาเหตุความขัดแย้งคืออะไรและทำความเข้าใจเพื่อให้ประชาธิปไตยเติบโตและเดินไปข้างหน้า ทั้งนี้ ในสภาเราพยายามใช้สิทธิตามขอบแขตแต่ปัญหาที่เกิดขึ้นเป็นเพราะไม่มีการปฏิบัติตามข้อบังคับและเจตนารมณ์ โดยมักจะเกิดในช่วงที่มีการพิจารณาเรื่องใหญ่ประเทศเสียหาย การคัดค้านก็รุนแรงหน่อย แต่ปัญหาที่สภาวุ่นวายเพราะฝ่ายค้านถูกจำกัดสิทธิ ไม่ให้อภิปรายจึงเกิดการประท้วงประธานในที่ประชุม ยืนกันทั้งพรรค เมื่อยืนแล้วประธานต้องให้สิทธิ แต่ประธานกลับให้ตำรวจรัฐสภามารวบ ส.ส. และที่นายนิพิฏฐ์ อินทรสมบัติ ที่นั่งอยู่ในห้องยืนขึ้นกำลังจะลุกไปห้องน้ำก็โดนรวบตัว ส.ส.ก็เข้าไปช่วย