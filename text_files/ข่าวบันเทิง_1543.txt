จากกรณี ดาราสาว แอนนา รีส ขับรถชนกับรถของ ร.ต.ท.นภาดล วงษ์บัณฑิต อายุ 45 ปี รองสวป. สภ.เมืองสุพรรณบุรี ช่วยราชการจราจรกลาง กองกำกับการตำรวจภูธรจังหวัดสุพรรณบุรี จนเสียชีวิต เมื่อเวลา 03.40 น. ที่ผ่านมา ทำให้หลายคนเกิดความสงสัยว่า แอนนา รีสผู้นี้คือใคร Sanook! News จะพาไปทำความรู้จัก
แอนนา รีส ชื่อเต็มว่า น.ส.แอนนา แฮมบาวรีส อายุ 28 ปี เป็นนางแบบ-นักแสดง และเคยเป็น 1 ใน 6 สาว ที่ออกมาเปลื้องผ้าถ่ายแบบบนปฏิทินลีโอที่ดังที่สุดเมื่อหลายปีก่อน 
แอนนา รีส เป็น ลูกครึ่ง ไทย-อังกฤษ แต่เกิดที่ไซปรัส เมื่ออายุได้ 2 ขวบ คุณพ่อของเธอเสียชีวิต คุณแม่จึงพาแอนนากลับมาอยู่ที่เมืองไทย และได้เข้าวงการบันเทิงตั้งแต่อายุ 4 ขวบ จากการถ่ายโฆษณาสบู่เด็กแคร์ และมีผลงานต่อมาเรื่อยๆ ทั้งงานโฆษณา และภาพยนตร์ เช่น นางเอกในวัยเด็กของภาพยนตร์ฟ้าทะลายโจร และภาพยนตร์เรื่องปืนใหญ่โจรสลัด
แอนนา รีส ยังเคยเป็นข่าวกับดารานักแสดงรุ่นพี่ อารมณ์ดี "เสนาหอย เกียรติศักดิ์ อุดมนาค" โดยคบหากันอยู่เกือบหนึ่งปี ก่อนที่จะเลิกรากันไป หลังจากนั้นชื่อเสียงของแอนนาก็ไม่ได้โดดเด่นมากนัก จนมาเป็นที่สนใจอีกครั้งจากกรณีล่าสุด ประสบอุบัติเหตุเมื่อช่วงเช้าที่ผ่านมา
อ่านข่าวที่เกี่ยวข้อง >>> ดาราสาว แอนนา รีส ซิ่งเบนซ์ชนรถตำรวจ รองสวป.สุพรรณบุรีดับ