เกิดเหตุเพลิงไหม้บ้านหรู "กี้ร์ อริสมันต์" อดีตนักร้องชื่อดัง ภายในซอยเสือใหญ่ พบต้นเพลิงจากห้องพระ คาดจุดเทียนไหว้พระ เสียหายแค่วงจำกัด
(24 ต.ค.) เมื่อเวลาประมาณ 10.00 น. ที่ผ่านมา เจ้าหน้าที่ดับเพลิงลาดพร้าว ได้รับแจ้งเหตุเพลิงไหม้บ้านหลังหนึ่ง ภายในซอยรัชดาภิเษก 36 แยก 9-3 ย่านวังหิน จึงได้เดินทางไประงับเหตุ พร้อมกับเจ้าหน้าที่ตำรวจ สน.พหลโยธิน และเจ้าหน้าที่มูลนิธิป่อเต็กตึ๊ง
จุดเกิดเหตุอยู่ภายในบ้านเลขที่ 342/2 เป็นบ้านหลังใหญ่จำนวน 3 ชั้น พบกลุ่มควันไฟลอยออกมาจากที่ชั้น 3 ของบ้าน เจ้าหน้าที่จึงรีบฉีดน้ำดับเพลิงทันที ใช้เวลาเพียงไม่นานจึงสามารถควบคุมเพลิงเอาไว้ได้ เบื้องต้นพบว่าจุดเกิดเหตุเป็นห้องพระของบ้าน
ในเวลาต่อมาพบว่าบ้านหลังดังกล่าวเป็นบ้านของ นายอริสมันต์ พงศ์เรืองรอง อดีตนักร้องชื่อดัง ซึ่งได้รับบาดเจ็บเล็กน้อยที่เท้า ขณะที่ความเสียหายเบื้องต้นเพลิงลุกไหม้เสียหายแค่วงจำกัด ขณะนี้อยู่ระหว่างการตรวจสอบหาสาเหตุของเพลิงไหม้ต่อไป
ขอบคุณภาพประกอบจาก มูลนิธิป่อเต็กตึ๊ง