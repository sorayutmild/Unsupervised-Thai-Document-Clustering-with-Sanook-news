ตำรวจ ปคบ. แถลงจับกุม เจ้าของร้านแหลมเกต บุฟเฟต์ซีฟู้ดชื่อดัง พบมูลค่าความเสียหายกว่า 50 ล้าน ตรวจสอบเส้นทางเงินเหลือแค่ 90 บาทในบัญชี
จากกรณี ตำรวจกองบังคับการป้องกันและปราบปรามการกระทำความผิดเกี่ยวกับการคุ้มครองผู้บริโภค (บก.ปคบ.) นำกำลังเข้าจับกุม นายอพิชาต บวรบัญชารักษ์ หรืออีกชื่อคือ นายโจม พารณจุลกะ เจ้าของร้านอาหารทะเลชื่อดัง "แหลมเกต" ผู้ต้องหาตามหมายจับในคดีข้อหาร่วมกันก่อให้เกิดความเข้าใจผิดในแหล่งกำเนิดคุณภาพ ปริมาณในสินค้าหรือบริการด้วยการโฆษณาข้อความอันเป็นเท็จ และร่วมกันฉ้อโกงประชาชน
ล่าสุด (11 ก.ย.) ที่กองบังคับการปราบปรามการกระทำความผิดเกี่ยวกับการคุ้มครองผู้บริโภค หรือ ปคบ. แถลงจับกุมนายอภิชาต บวรบัญชารักข์ หรือ นายโจม พารณจุลกะ เจ้าของร้านแหลมเกต โดย พล.ต.ต.ศิร์ธัชเขต ครูวัฒนเศรษฐ์ ผบก.ปคบ. เปิดเผยว่า หลังจากที่ผู้เสียหายรวมตัวเข้ามาแจ้งความก็ได้สอบปากคำไปทั้งหมด 626 คน พบว่ามีมูลค่าความเสียหายประมาณ 50,000,000 บาท จึงได้ประสานไปยัง ปปง.เพื่อร่วมทำคดีด้วย
จากการตรวจสอบหลักฐานทางการเงินของนายโจม พบว่าในบัญชีเหลือเพียงแค่ 90 บาทเท่านั้น และจะดำเนินการตรวจสอบต่อว่าเงินที่ได้จากการขายโปรโมชั่นหายไปไหน และขอให้ผู้เสียหายเข้มแข็งรวมกลุ่มกันเข้ามาแจ้งความเพิ่มเติมได้ และคดีนี้มีผู้เกี่ยวข้องอีก 1 ราย ตำรวจกำลังดำเนินการจับกุม
ทั้งนี้ พล.ต.ต.ศิร์ธัชเขต ได้ฝากเตือนไปยังพี่น้องประชาชนให้ใช้วิจารณญาณในการเลือกสินค้าและบริการต่างๆ อย่าหลงเชื่อในคำโฆษณาที่ไม่น่าเป็นไปได้หรือไม่สมเหตุสมผล เพราะอาจจะถูกหลอกได้หรือมีข้อสงสัยพบเห็นการกระทำความผิดสามารถแจ้งเบาะแสได้ที่สายด่วน ปคบ. 1135
>> แหลมเกตบุฟเฟต์ซีฟู๊ด กับขุมทรัพย์ที่หายไป (ไหน) ก่อนเจอคดีฉ้อโกง
>> แม่ค้าอาหารทะเลโร่แจ้งจับ "เจ้าของร้านอาหารดัง" จ่ายเช็คเด้งเป็นล้าน
>> เจ้าของร้านแหลมเกต โร่ขอโทษลูกค้า ดราม่าคุณภาพอาหาร-คูปองบุฟเฟต์
>> ตำรวจรวบเจ้าของร้านอาหาร "แหลมเกต" บุฟเฟต์ชื่อดัง ฐานฉ้อโกง-จ่ายเช็คเด้ง