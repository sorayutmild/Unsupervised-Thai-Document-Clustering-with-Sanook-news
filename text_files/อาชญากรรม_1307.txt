ตร.หญิง บก.อก.บช.น. ร้องถูกโรคจิตแอบถ่ายในห้องน้ำ พบมีตร.หญิงเป็นเหยื่อ 8 ราย ร้องเรียนไปแต่ไม่คืบหน้า       ผู้สื่อข่าวรายงานว่า ส.ต.ต.หญิง รายหนึ่ง(ไม่ขอเปิดเผยนาม) สังกัด บก.อก.บช.น. เปิดเผยว่าถูกโรคจิตใช้กล้องไฮเท็คแบบดิจิตอลลักษณะคล้ายปากกาแอบถ่ายในห้องน้ำหญิง โดยตั้งกล้องไว้ใต้ลูกบิดประตูห้องน้ำและใช้ผ้าเช็ดมือปิดบังอำพรางเอาไว้ เหตุเกิดบริเวณชั้น 2 ฝั่งห้องทำงานของนายตำรวจระดับรองผบช.น. หรือซอยนายพล อาคาร บช.น. เหตุเกิดเมื่อวันที่ 28 ธ.ค.2553 ส.ต.ต.หญิงสาวรายนี้ได้มีการร้องเรียนแจ้งเรื่องดังกล่าวต่อ พล.ต.ต.ปิยะ อุทาโย ผบก.อก.บช.น.ทราบ และประสาน พ.ต.อ.จักรภพ สุคนธราช ผกก.สน.ดุสิต ให้มาสอบสวนเป็นการภายในหลังจากปีใหม่ผ่านไป              เจ้าหน้าที่ตำรวจหญิงคนดังกล่าว ระบุว่า วันเวลาที่เกิดเหตุขณะที่ตนทำธุระส่วนตัวอยู่ในห้องน้ำดังกล่าว สังเกตเห็นแสงไฟสีแดงที่ผ้าเช็ดมือลูกบิดประตู จึงรีบเปิดประตูออกจากห้องน้ำทันที พบว่ามีเจ้าหน้าที่ตำรวจชายนายหนึ่งที่ทำงานอยู่สำนักงาน รอง ผบช.น.ท่านหนึ่ง รีบเดินหนีอย่างเร็ว จึงได้ตะโกนเรียกแต่ตำรวจนายนั้นไม่ยอมหยุด กลับไปห้องทำงานทันที ตนได้ติดตามไปพบว่าเจ้าหน้าที่ตำรวจชายนายนั้นพกกล้องดิจิตอลลักษณะเป็นปากกา แบบใช้แอบถ่ายทีมีขายตามท้องตลาด เมื่อสอบถามก็ได้รับการปฏิเสธว่าไม่ได้เอาไปบันทึกหรือแอบถ่ายแต่อย่างใด จึงขอพิสูจน์ด้วยการเปิดดู ซึ่งก็ไม่พบภาพใดๆ ในหน่วยความจำในกล้องปากกาด้ามดังกล่าว               "ก็ไปบอกสารวัตรที่เป็นผู้บังคับบัญชาโดยตรงทราบ ก่อนจะไปแจ้งต่อ ผบก.อก.บช.น.ทราบในเวลาต่อมาซึ่ง สารวัตรผู้บังคับบัญชาได้ร้องขอให้ทำการตรวจสอบกล้องดิจิตอล ด้วยการนำไปกู้ข้อมูลเพื่อพิสูจน์ความบริสุทธิ์ใจว่าไม่มีการถ่ายจริง ก็เห็นว่ามีภาพที่ถูกแอบบันทึกภาพเจ้าหน้าที่ตำรวจหญิงในสำนักงานต่างๆ บก.อก.บช.น.จำนวน 8 ราย ขณะเข้าไปทำธุระสวนตัวภายในห้องน้ำ พร้อมกันยังมีภาพใบหน้าของเจ้าหน้าที่ตำรวจชายคนที่เป็นเจ้าของกล้องปากกาบันทึกไว้ด้วย"               เจ้าหน้าที่ตำรวจหญิงคนดังกล่าว ยังกล่าวอีกว่า หลังจาก สน.ดุสิตได้ตรวจสอบเหตุดังกล่าวจนระยะเวลาล่วงเลยมากว่า 1 เดือน แต่ไม่มีความคืบหน้า ไม่มีการตั้งกรรมการสอบสวนความผิดทางวินัยกับเจ้าหน้าที่ตำรวจชายคนดังกล่าว แต่อย่างใด นอกจากนี้ยังได้ส่งตัวกลับไปต้นสังกัดเดิมโดยไม่มีการพิจารณาดำเนินการใดๆ แม้จะมีผู้เสียหายเจ้าหน้าที่ตำรวจหญิงที่ถูกแอบถ่ายถึง 8 ราย ซึ่งเรื่องดังกล่าวมีการวิพากษ์วิจารณ์ในกลุ่มเจ้าหน้าที่ตำรวจหญิงใน บก.อก.บช.น.อย่างหนาหูว่า เป็นเพราะพ่อของเจ้าหน้าที่ตำรวจชายคนนั้นเป็นเพื่อนกันกับผู้บังคับบัญชา ระดับสูงใน บช.น. จึงไม่มีการพิจารณาข้อกบพร่องเอาผิดทางวินัย เพื่อให้เรื่องเงียบไปในที่สุด               ทั้งนี้ เจ้าหน้าที่ตำรวจหญิงรายอื่นๆ ภายใน อก.บช.น. รวมทั้งนักการภารโรงหญิง และ เจ้าหน้าที่ตำรวจบางนายต่้างยืนยันว่ามีเหตุการณ์ดังกล่าวเกิดขึ้นจริง แต่ไม่ขอพูดรายละเอียด เกรงจะถูกผู้บังคับบัญชาไม่พอใจ ที่ไม่ต้องการให้เรื่องครึกโครมเกิดความเสื่อมเสียต่อหน่วยงาน              ด้าน พ.ต.อ.จักรภพ สุคนธราช ผกก.สน.ดุสิต เปิดเผยถึงเรื่องดังกล่าวว่า ได้รับรายงานจากพนักงานสอบสวนที่ไปตรวจสอบเรื่องดังกล่าว แต่เนื่องจากผู้เสียหายไม่ยินยอมมอบกล้องดิจิตอลแบบปากกาที่ยึดมาได้ ให้ไปทำการตรวจสอบเพื่อใช้เป็นหลักฐานทางคดี โดยให้เหตุผลว่าเกรงว่าภาพที่ถูกแอบบันทึกเอาไว้จะถูกเผยแพร่ออกไป จะได้รับความอับอายมากยิ่งขึ้น ขณะนี้ขึ้นอยู่กับทางผู้เสียว่ามีความประสงค์อย่างไร