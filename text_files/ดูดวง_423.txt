ดวงชะตาปี พ.ศ. 2563 ราศีตุลย์ หรือ ผู้ที่เกิดระหว่างวันที่ 16 ตุลาคม – 15 พฤศจิกายน 
ปี 2563 เริ่มต้นจากการใฝ่หา “ครู” เพื่อเพิ่มพูนความรู้ ด้วยคุณธรรมจากดาวพฤหัสบดี รวมกับพลังความกระตือรือร้นจากดาวอังคาร ถึงจะเป็นส่วนสำคัญทำให้ชาวราศีตุลย์ ผู้ใฝ่เรียน ศึกษาหาความรู้เพิ่มเติมอยู่เสมอ มีโอกาสก้าวหน้า สำเร็จได้ดังที่หวัง
มกราคม จากการเดินทาง การศึกษา หรือแลกเปลี่ยนความคิดเห็นกับคนอื่น ถึงจะทำให้งานนั้นๆ สำเร็จได้อย่างรวดเร็ว และหากจะโยกย้าย เปลี่ยนงาน ที่อยู่ หรือจะซื้อ-ขายทรัพย์สิน ก็จะมีโอกาสมากขึ้น แต่ควรระวังที่จะหาประโยชน์จากความใจดีของผู้ใหญ่ ผู้มีอำนาจ เพราะอาจทำให้ท่านใจร้ายขึ้นมาทันที!  ในเรื่องเงิน อยู่ในเกณฑ์ดีที่จะหารายได้มากยิ่งขึ้น  ด้านความรัก ยั้งสติให้มากๆ โดยเฉพาะจากการเข้าสังคม อาจเจอรักแต่เพียงลมปาก หลอกล่อด้วยคำหวานที่จะทำให้เคลิบเคลิ้ม จนเผลอตัว เผลอใจ!
กุมภาพันธ์ หากจะเริ่มต้นใหม่ ด้วยการขายความคิด จินตนาการที่เลิศหรู จะมีโอกาสสำเร็จง่ายขึ้น มนุษย์เงินเดือนที่หางานอยู่ ก็อาจได้งานเร็วขึ้น ในเรื่องเงิน อยู่ในเกณฑ์หาง่าย ใช้คล่องมือ แต่หมดเร็ว แต่หากมีปัญหา เอ่ยปากกับญาติสนิทมิตรสหาย พวกเขาก็พร้อมให้ความช่วยเหลืออย่างไม่รีรอ  ด้านความรัก สัมพันธ์รักที่เพิ่งเริ่มต้น ควรใส่ใจ ตรวจสอบคำพูด เขียนของเขา/เธอ ที่อาจมีทั้งเท็จจริงปนเปกันสูงมาก ด้านครอบครัว ใส่ใจ ดูแลบุตร-ธิดาให้มากขึ้น โดยเฉพาะเรื่องการคบเพื่อน...อันตราย!
มีนาคม รายจ่ายจากบ้าน ครอบครัว มีเกณฑ์สูงมาก และหากจะต่อเติม เปลี่ยนแปลง หรือโยกย้าย ก็คิดให้ดีๆ เพราะอาจเจองบบานปลายจนเอาไม่อยู่ ในเรื่องงาน ควรเตรียมพร้อมรับมือกับเหตุที่อาจทำให้ถูกโยกย้าย เปลี่ยนงานอย่างกะทันหัน กันไว้ดีกว่าแก้!  ด้านความรัก แสดงความรัก ใส่ใจ ให้ความสำคัญกับเขา/เธอให้มากขึ้น ถึงจะทำให้รักราบรื่น มีความสุข แต่ควรระวังที่จะขัดแย้งกันด้วยเรื่องบ้าน คนในครอบครัว เพราะอาจทำให้ทะเลาะวิวาทกันหนัก
เมษายน สั้นๆ กระชับในการติดต่อสัมพันธ์ ถึงจะมีโอกาสหารายได้มากขึ้น แต่หากจะทำสัญญา ลงนามใดๆ ควรตรวจสอบให้ละเอียด รอบคอบ เพราะอาจทำให้เสียรู้ เสียเปรียบได้ ด้านการงาน อดทน อดกลั้น ไม่โต้เถียงกับผู้ใหญ่ที่อาจมีอารมณ์แปรปรวน ก็จะผ่านวิกฤตไปได้แบบสบายๆ  เรื่องความรัก ระวัง อย่าหูเบาจากผู้ใหญ่ที่มีเกณฑ์เข้ามาแทรกแซง เป็นตัวแปรที่จะทำให้สัมพันธ์รักมีปัญหาได้ แต่คนโสด ผู้ใหญ่ อาจเป็นสื่อทำให้พบรัก เจอเนื้อคู่ได้
พฤษภาคม พิจารณาให้รอบคอบหากจะทำศัลยกรรมความงาม โดยเฉพาะ “จมูก” เพราะอาจ “แย่” ยิ่งกว่าเดิม และหากมีคนรัก คู่ครองอยู่แล้ว ก็มีโอกาสสูงว่าจะเป็นเหตุทำให้เลิกกัน สำหรับคนโสด ระวังเพศตรงข้ามที่พบกันในสถานเริงรมย์ อาจนำเหตุ/ภัยร้ายมาให้ โดยเฉพาะเรื่องยาเสพติด!  ในเรื่องเงิน มีเกณฑ์เสียเงินจากความรักใคร่ เสน่หา หรือ ถูกหักหลัง หลอกลวงสูงมาก  ด้านการงาน พิจารณาให้รอบคอบหากจะร่วมหุ้น ลงทุน โดยเฉพาะกับชาวต่างชาติ เพราะมีเกณฑ์สูงที่จะ...เชื่อถือไม่ได้
มิถุนายน อยู่ในระยะปลอดโปร่งที่จะหารายได้มากยิ่งขึ้น แต่ยังอยู่ในเกณฑ์อันตรายที่จะแสวงหาลาภผล ร่วมหุ้น ลงทุนกับคนต่างชาติ เพราะมีโอกาสเสียรู้ เสียเปรียบ หรือถูกหักหลัง หลอกลวงสูงมาก ในเรื่องงาน อยู่ในระยะเร่งศึกษาเพิ่มเติม หรือเข้าร่วมกลุ่มสัมมนาทางวิชาชีพ โอกาสดีๆ ก็จะมีเข้ามาเอง  ด้านความรัก ควรระวังหากมีสัมพันธ์กับคนต่างชาติ หรือ ผู้เคร่งศาสนาแต่เปลือกนอก เพราะมีเกณฑ์ถูกล่อลวงเพื่อหวังลาภผลเท่านั้น
กรกฎาคม “ขายฝัน” สร้างจินตนาการ อาจทำให้มีรายได้มากยิ่งขึ้น แต่ควรสำรองเงินเผื่อการเจ็บป่วย ไม่สบายของตัวเอง หรือคนใกล้ชิด ที่อาจทำให้ต้องใช้จ่ายเงินจำนวนมากไว้ด้วย ด้านการงาน สร้างขวัญ กำลังใจให้พนักงาน ลูกจ้างที่กำลังทำงานสำคัญให้มากขึ้น ถึงจะได้ผลตามเป้าหมาย  ด้านความรัก เสริมความโรแมนติก เติมไฟรักให้ร้อนมากขึ้น ก็อาจช่วยกระตุ้นรักที่ชืดชาให้สดใสขึ้นมาได้ แต่ควรระวังหากกำลังมีสัมพันธ์สวาทกับพนักงาน ลูกจ้าง เพราะอาจเป็นรักซ้อน ซ่อนรัก ที่จะทำให้เจ็บตัวและเสียชื่อ!
สิงหาคม ควรระวังเหตุ/ภัยจากน้ำ เพราะอาจทำให้บาดเจ็บสาหัสได้  ด้านการเงิน อย่าประมาท ไม่ควรไว้วางใจคนสนิท คนใกล้ตัว เพราะมีเกณฑ์ทรยศ หักหลัง หรือ ฉ้อโกง ทำให้สูญเสียชื่อเสียง รวมถึงเงินทองของมีค่าอีกด้วย ในเรื่องงาน ใส่ใจอารมณ์ของผู้ที่ติดต่อสัมพันธ์ให้มากขึ้น เพราะเรื่องเล็กๆ ก็อาจทำให้ทะเลาะวิวาทจนฉีกสัญญากันไปเลย ด้านความรัก เดือนนี้อาจเกิดความหลงใหล คลั่งไคล้คนรักที่พบจากการใช้สื่อออนไลน์ หรือการเดินทางไปต่างแดน แต่ยั้งสติสักนิด เพราะมีเกณฑ์เป็นรักสองต้องห้าม!
กันยายน ว่าอะไรว่าตามกัน ถึงจะทำให้รักราบรื่น มีความสุข คนโสด จากงานที่กระทำ ก็อาจทำให้พบรัก เจอเนื้อคู่ได้ ด้านการเงิน อย่าหูเบา เชื่อเพื่อน หรือ สื่อออนไลน์ง่ายๆ เพราะอาจทำให้หมดตัวได้ โดยเฉพาะจากการเสี่ยงโชค เก็งกำไร ในเรื่องงาน อยู่ในระยะประนีประนอม ยอมเสียเปรียบบ้าง งานนั้นๆ จะมีโอกาสสำเร็จได้ง่ายขึ้น แต่ระวังหรือหลีกเลี่ยงที่จะวิ่งเต้น หาทางลัดใดๆ เพราะนอกจากจะผิดหวังแล้ว ยังอาจมีปัญหาตามมา
ตุลาคม รายได้ไม่แน่นอน อยู่ในเกณฑ์ดีที่จะมีโชคลาภ แต่ควรระวังการใช้จ่ายฟุ่มเฟือย เพราะเรื่องจำเป็นรออยู่ ทั้งภาระหนี้สิน หรือ การดูแลสุขภาพของตัวเองและคนใกล้ตัว ในเรื่องงาน ไม่อ้อมค้อม ไม่แบ่งรับแบ่งสู้ ต้องชัดเจนแน่นอน ถึงจะทำให้การติดต่อสัมพันธ์อยู่ในเกณฑ์ดี จะสำเร็จดังที่หวัง ด้านความรัก หากมีสัมพันธ์รักที่ซ่อนเร้น ก็ควรระวัง เพราะอาจทำให้ทะเลาะวิวาทกับคู่ครอง และเจ็บตัวอีกด้วย แต่คนโสด หากกำลังแอบรักใคร ก็ควรทำใจเผื่อความผิดหวังไว้ด้วย!
พฤศจิกายน การใส่ใจ ดูแล ช่วยเหลือคนรัก คู่ครองในเวลานี้ อาจทำให้สัมพันธ์รักที่ชืดชากลับมาสดใสเหมือนเดิมได้ แต่ควรระวังหากกำลังมีรักซ้อน เขา/เธอกำลังจับตาคอยดูอย่างหวาดระแวง หวงหึง!  สำหรับคนโสด อยู่ในระยะเสน่ห์แรงที่จะดึงดูดเพศตรงข้ามให้เข้ามาพัวพัน แต่หากจะตกลงปลงใจ ก็ควรตรวจสอบให้ดีๆ เพราะมีเกณฑ์ที่เขา/เธอคนนั้นจะมาพร้อมกับภาระให้คุณช่วยเหลือเรื่องหนี้สิน ต้องทุ่มเทให้มากกว่าที่คิดเป็นสองเท่า ถึงจะมีโอกาส ด้านการงาน ทั้งจากสุขภาพของตัวเอง หรือลูกจ้าง พนักงานที่ขี้เกียจ เฉื่อยชา ก็อาจทำให้งานสำคัญล่าช้าหรือล้มเหลวได้
ธันวาคม ใส่ใจ ยอมรับฟังมากขึ้น ถึงจะมีโอกาสหารายได้ดังที่หวัง แต่ระวังหากฟุ่มเฟือยเพราะถูกล่อลวง โน้มน้าวใจ ก็อาจก่อภาระหนี้สินระยะยาวได้ ในเรื่องงาน หากจะเดินทางไปต่างประเทศ ควรระวังเอกสารสำคัญสูญหาย หรือการสื่อสารที่ไม่ชัดเจน ผิดพลาด ก็อาจทำให้ล่าช้าหรือไม่ได้ไป รวมถึงหากจะเซ็นสัญญาใดๆ ควรตรวจสอบให้ละเอียดด้วย ด้านความรัก อันตรายสำหรับผู้มีรักซ้อน สองรัก หรือ ใช้สื่อออนไลน์แอบแชท เพราะอาจทำให้ทะเลาะวิวาทกับคู่ครอง...จนเจ็บตัวปางตาย!
อัญมณี/สีที่เสริมสิริมงคล : ไพลิน สีน้ำเงิน หรือ สีฟ้า
อัญมณี/สีที่เป็นอริ มรณะ : พลอยสีแดง สีแดง , พลอยสีเขียว สีเขียวอ่อน สีไพล
วันที่ดีที่สุดในสัปดาห์ : วันศุกร์