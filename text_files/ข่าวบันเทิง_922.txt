ความคืบหน้าอาการป่วยของพระเอกหนุ่มชื่อดัง "ปอ ทฤษฎี" ซึ่งป่วยเป็นโรคไข้เลือดออก และมีภาวะแทรกซ้อนจนอาการทรุดหนัก
วันนี้ (15 พ.ย.) เมื่อเวลา 11.00 น. แพทย์โรงพยาบาลรามาธิบดี ออกประกาศฉบับที่ 8 ความคืบหน้ากรณีอาการป่วยของ ปอ ทฤษฎี ระบุว่า
อาการโดยทั่วไปมีหัวใจ เต้นผิดจังหวะมากขึ้น จำเป็นต้องได้รับการรักษาด้วยยาเพื่อควบคุมจังหวะการเต้นของหัวใจ ความดันเลือดต่ำเป็นระยะ จำเป็นต้องใช้ยากระตุ้นความดันขนาดสูง สงสัยมีการติดเชื้อในปอดด้านขวา การทำงานของตับและภาวะไตวายเฉียบพลันยังคงเดิม
ขณะนี้ยังต้องได้รับการรักษาด้วยยาปฏิชีวนะ เครื่องฟอกไต เครื่องพยุงการทำงานของปอดและหัวใจ (Extracorporeal Membrane Oxygenator:ECMO) สารอาหารทางหลอดเลือดดำ และยังต้องได้รับเลือดและส่วนประกอบของเลือดเป็นระยะ
โดยสรุป ผู้ป่วยยังอยู่ในภาวะวิกฤต และยังต้องได้รับการเฝ้าระวังใน CCU อย่างต่อเนื่อง