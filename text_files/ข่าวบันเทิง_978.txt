อาร์ต เคพีเอ็น ยอมรับเป็นเกย์ ปัดพลาดมีลูก แค่รู้สึกดีกับฝ่ายหญิง แต่ไม่ได้รัก 
อาร์ต เคพีเอ็น อดีตคนเคยสนิท อ๊อฟ ปองศักดิ์ หลังจากเซอร์ไพรส์อวดภาพลูกสาวจนเป็นข่าวครึกโครม ล่าสุดเจ้าตัวเปิดใจโดยรับว่าตนเองเป็นเกย์ ฝ่ายหญิงเข้ามาตอนเฮิร์ททำให้รู้สึกดีด้วยและรับได้ที่ตัวเองเป็นแบบนี้ ตกลงเรื่องลูกเรียบร้อยตัวเองขอเป็นคุณพ่อเลี้ยงเดี่ยว 
เพราะอะไรเราถึงตัดสินใจที่จะมาเปิดเผยเรื่องราวที่เกิดขึ้น ?"อาร์ตไม่อยากเลี้ยงเขาแบบหลบ ๆ ซ่อน ๆ ก็เลยอยากบอกทุกคนไปตามตรงว่าเขาเป็นลูกแท้ ๆ ของผม"
แต่หลายคนก็สงสัยเพราะเมื่อก่อนก็เคยมีข่าวว่าเราชอบผู้ชาย ?"ส่วนเรื่องที่หลายคนมองว่าผมเป็นชายรักชาย แต่ผมก็ยังยืนยันนะครับว่ารักของผมไม่มีเพศ และแม่ของน้องอันนาคือผู้หญิงคนแรกที่ผมมีความรู้สึกดีด้วย"
พอจะบอกได้ไหมว่าเกิดอะไรขึ้นในตอนนั้น ?"ช่วงนั้นผมเฮิร์ท ผมเคว้ง และแม่ของน้องอันนาเขาก็เข้ามาช่วยปลอบเราให้กำลังใจเราจนเรารู้สึกดีต่อกัน ซึ่งตลอดเวลาเขาเองก็รู้ด้วยว่าผมเป็นแบบนี้"
ใช้คำว่ารักได้ไหมสำหรับความสัมพันธ์ของเราทั้งคู่ ?"ใช้คำว่ารักไหม เอ่อ...ผมไม่ขอใช้คำว่ารักดีกว่าครับ เราแค่รู้สึกดีต่อกันมากกว่า ไม่ถึงขั้นคำว่าแฟน"
หลายคนเขาก็ตั้งข้อสังเกตว่าเราพลาดหรือเปล่ากับเรื่องที่เกิดขึ้น ?"ไม่พลาด เพราะช่วงนั้นเรามีความรู้สึกดีต่อกันจริง ๆ เพียงแต่มันไม่ใช่ความรักเท่านั้นเองครับ"
ตกใจไหมตอนที่ฝ่ายหญิงเขาเดินมาบอกเราว่ากำลังจะมีน้อง ?"ตอนแรกก็ตกใจครับที่เขาท้อง แต่พอเริ่มมีสติก็เลยคิดถึงอนาคตลูกและผลต่าง ๆ ทางการแพทย์ ทางกฏหมายที่ออกมาก็ยืนยันแล้วว่าเป็นลูกของผมจริง ๆ"
ตอนนี้ตกลงกันยังไงเรื่องการใช้ชีวิตหรือการดูแลลูก ?"เราตกลงกันแล้วครับว่าจะต่างฝ่ายต่างอยู่ ตกลงกันด้วยดี"
เพราะอะไรถึงตกลงแบบนี้ ?"อาร์ตมองถึงอนาคต และแม่เด็กเขารู้ด้วยว่าอาร์ตเป็นยังไง คือเราก็ไม่อยากให้น้องโตขึ้นมาแล้วรู้สึกอึดอัดด้วย แต่ไม่ใช่ว่าแม่เขารับไม่ได้ที่ผมเป็นแบบนี้นะครับ เขารับได้ แค่เรื่องนี้เป็นการตกลงระหว่างเราสองคนมากกว่า"
ก็คือตอนนี้ฝ่ายหญิงเขาเลือกที่จะไม่แสดงตัวว่าจะเป็นแม่ ?"ก็ประมาณนั้นครับ"
ครอบครัวทั้ง 2ฝ่ายว่ายังไงบ้างตอนที่ทราบเรื่องนี้ครั้งแรก ?"ครอบครัวฝ่ายหญิงเขาไม่น่าจะทราบข่าว อันนี้ผมไม่รู้เหมือนกันนะครับว่าเขาบอกหรือเปล่า แต่ครอบครัวอาร์ตทราบตลอด และช่วยดูแลเขาตลอดระยะเวลาที่ทราบเรื่องครับ"
เราเอาน้ำนมจากไหนให้ลูกทาน ?"ก็มีเพื่อนสมัยเรียนที่เขาเพิ่งคลอดลูกมาช่วยปั๊มนมและแบ่งนมมาให้ นอกจากนั้นก็มีนมผมจากทางโรงพยาบาล"
เพราะอะไรถึงไม่ให้แม่เด็กมาให้นมเอง ?"เขาบอกว่าตัวเขาเองไม่ค่อยมีน้ำนม อีกอย่างตัวน้องอันนาไม่ค่อยดูดด้วยครับ"
กลัวไหมว่าจะมีกระแสสังคมออกมาโจมตีแม่เขาว่าทิ้งลูก ?"กลัวครับ อาร์ตถึงได้ไม่บอกชื่อเขากับใคร และเขาก็ไม่ใช่แฟนคลับอย่างที่หลายคนสงสัย แต่ก็เป็นคนที่รู้จักครับ"
กังวลไหมว่าหลังจากนี้คนจะคุ้ยหาตัวแม่น้องอันนา ?"กลัวครับ ผมก็ขอเลยครับอย่าขุดคุยอย่าทำอะไรให้เรื่องมันยุ่งยากไปกว่านี้เลยครับ"
ถ้าหากในอนาคตฝ่ายหญิงเขาออกมาเรียกร้องสิทธิ์เราจะทำยังไง ?"เอาเป็นว่าเราตกลงกันแล้วครับ"
วันที่อุ้มน้องอันนาครั้งแรกเรารู้สึกยังไงบ้าง ?"คือผมก็สัญญานะว่าจะขอดูแลลูกให้ดีที่สุด และเมื่อถึงเวลาสมควรผมก็จะบอกความจริงทุกอย่างกับเขา และไม่ทิ้งเขาไปไหนแน่นอนครับ"
เราวางอนาคตของลูกสาวคนนี้ไว้ยังไงบ้าง ?"ผมสนับสนุนเต็มที่ครับ ไม่ว่าเขาอยากทำอะไรหรือชอบอะไร ผมไม่ปิดกั้นอยู่แล้วครับ"
ส่วนตัวเราบ้างถ้าหากในอนาคตหากจะคบกับผู้ชาย ?"อาร์ตไม่คิดเลยครับตอนนี้ เพราะในหัวอาร์ตมีแต่เรื่องของลูกอย่างเดียวจริง ๆ แต่ถ้าหากสมมติวันนึงมีเรื่องอะไรแบบนี้เข้ามา อาร์ตก็จะปรึกษาลูกครับ ถ้าเขาโอเคผมก็โอเค"
ฟีดแบคจากเพื่อน ๆ ชาวสีม่วงเป็นยังไงบ้าง ?"ทุกคนตกใจครับ แต่ในความเห็นส่วนตัวของอาร์ตนะครับ อาร์ตมองว่าทุกคนมีลูกได้ ไม่ว่าจะเป็นยังไง เพียงแต่ว่าเขาเหล่านั้นต้องพร้อมจริง ๆ"
ทาง KPN ได้ให้การช่วยเหลือเรายังไงบ้าง ?"คุณกรณ์ก็ยินดีมากครับ ล่าสุดก็เพิ่งจะมาช่วยขลิบผมไฟให้น้องอันดา และก็บอกด้วยว่าจะใหัทุนการศึกษาน้อง รวมถึงความช่วยเหลือทุกอย่างตามสมควรครับ"
สุดท้ายมีอะไรจะบอกกับแฟน ๆ หรือทุกคนที่เขากำลังติดตามเรื่องนี้กันอยู่ไหม ?"ผมต้องขอโทษทุกคน ขอโทษที่ทำให้ KPN เสียภาพลักษณ์ และผมก็อยากจะฝากบอกน้องอันนาด้วยหากวันนึงหนูได้ดูคลิปนี้ พ่อก็อยากจะบอกว่าพ่อรักหนูมาก รักที่สุดในชีวิต ไม่ว่าอะไรจะเกิดขึ้นในอนาคตพ่อก็จะยังสัญญาว่าพ่อจะขอเป็นลูกที่ดีของหนูตลอดไปครับ"