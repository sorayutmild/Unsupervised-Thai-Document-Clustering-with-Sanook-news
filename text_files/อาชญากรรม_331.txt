"สุวัตร อภัยภักดิ์" เชื่อ หลังขุดหาศพ "เอกยุทธ" คดีจะชัดเจนขึ้น เชื่อ เสธ.คนดัง วางแผนอุ้มฆ่า ส่งคนขับรถแฝงตัวนาน 7 เดือน
นายสุวัตร อภัยภักดิ์ ทนายความ นายเอกยุทธ อัญชันบุตร นักธุรกิจชื่อดังที่หายตัว เปิดเผยกับสำนักข่าว ไอ.เอ็น.เอ็น. หลัง นายสันติภาพ เพ็งด้วง คนขับรถ สารภาพว่าลงมือฆ่า นายเอกยุทธ แล้วนำศพไปฝังที่เขาจิงโจ้ ต.พนมวัง อ.เมือง จ.พัทลุง ว่าหลังจากฟังแถลงข่าวของ บช.น. ว่า นายสันติภาพ ให้การว่า นายเอกยุทธ หนีไปประเทศพม่า ก็เดินทางไปที่ บช.น. ทันที เพื่อคุยกับผู้ต้องหา เพราะในส่วนตัวก็มีหลักฐานว่าที่แถลงกันนั้นไม่ใช่เรื่องจริง จึงได้มีการสอบถามใหม่จนรับว่าลงมือฆ่า แต่ก็ยังมีการโกหกหลายประเด็น รวมทั้ง วิธีการฆ่า จุดที่ฝังศพ จนกระทั่งตำรวจสามารถรวบเพื่อนที่ร่วมลงมือได้ แล้วเค้นสอบใหม่ จึงยอมบอกจุดที่ฝังศพ แต่เมื่อคืนที่ จ.พัทลุง ฝนตกหนัก จึงขุดศพไม่ได้ จึงเลื่อนมาเป็นช่วงสายวันนี้ ก็น่าจะมีความชัดเจนหากเจอศพ
ทั้งนี้ในเรื่องการทำงานของตำรวจ ไม่มีความคลางแคลงใจแล้ว หลัง พล.ต.ท.คำรณวิทย์ ธูปกระจ่าง ผบช.น. กับทีมพนักงานสอบสวน ร่วมฟังการสอบสวน และมีความกระจ่างจนปราศจากข้อสงสัย โดย นายสันติภาพ มีประวัติอาชญากรโชกโชน ต้องไล่บี้กว่าจะยอมรับ และการที่มาเป็นคนขับรถก็มีการวางแผนเป็นอย่างดี พบประวัติเคยเป็นลูกน้อง เสธ.คนดัง เอี่ยวคดีอุ้มฆ่า ก่อนมาแฝงตัวถึง 7 เดือน ไม่เชื่อว่าเป็นการลงมือเพื่อชิงทรัพย์ เพราะเอาตัวไปก่อนแล้วมาเอาเงินทีหลัง รวมทั้งยืนยันว่า ไม่ใช่ประเด็นเรื่องแฟน นายสันติภาพ โดยเชื่อว่า มีการวางแผนเอาชีวิตมาตั้งแต่ต้น เรื่องเงินเป็นของแถม หรือเบี่ยงเบนประเด็น
ด้าน "พล.อ.อ.สุกำพล" รัฐมนตรีว่าการกระทรวงกลาโหม กล่าวถึง การหายตัวไปของ นายเอกยุทธ อัญชันบุตร นักธุรกิจอสังหาริมทรัพย์ และเจ้าของเว็บไซต์ ไทยอินไซเดอร์ โดยปฏิเสธว่า ทหารไม่มีส่วนเกี่ยวข้องแต่อย่างใด เพราะเบื้องต้นจากที่ติดตามข่าวก็ไม่พบความเชื่อมโยงกัน ส่วนจะเป็นเรื่องการเมืองหรือเรื่องส่วนตัวนั้นจะต้องตรวจสอบเบื้องหลังของ นายเอกยุทธ ว่ามีที่มาที่ไปอย่างไร อีกทั้ง ด้านการข่าวของฝ่ายความมั่นคง คงไม่ก้าวก่ายการทำหน้าที่ของเจ้าหน้าที่ตำรวจ
ขณะที่ความคืบหน้า คดีสังหาร นายเอกยุทธ อัญชันบุตร ล่าสุด พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล ได้สอบสวน 3 ผู้ต้องหา คือ นายสันติภาพ เพ็งด้วง , นายชวลิต วุ่นชุม และ นายทิวากร เกื้อทอง เสร็จสิ้น ได้นำทีมพร้อมเจ้าหน้าที่ตำรวจภูธรภาค 9 และตำรวจพัทลุง กว่า 300 นาย นำ 3 ผู้ต้องหา ขึ้นรถเดินทางไปยังบริเวณเขาจิงโจ้ ต.ชัยบุรี อ.เมือง จ.พัทลุง เพื่อชี้จุดและค้นหาศพนายเอกยุทธแล้ว
 