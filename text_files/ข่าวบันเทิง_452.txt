ทำเอานางเอกสาว "ปู ไปรยา สวนดอกไม้" ถึงกับช็อคกลางรันเวย์กันเลยทีเดียว!! หลังเห็นนายแบบหนุ่มหุ่นล่ำที่เดินประกบคู่กับเจ้าตัว ลงทุนทำเซอร์ไพรส์ใหญ่ด้วยการเปลือยล่อนจ้อนต่อหน้าต่อตาพร้อมโชว์ลีลาอาบน้ำท้าลมหนาวในงาน "CPN Naked Summer 2015" ณ ศูนย์การค้าเซ็นทรัลเวิลด์ ซึ่งหลังจากจบโชว์สยิวดังกล่าวสาว ปู ไปรยา ก็ได้ออกมาเผยถึงวินาทีสุดอึ้งให้เราฟังว่า...
งานเดินแฟชั่นวันนี้เซ็กซี่มาก ?"เซ็กซี่มากเลยค่ะ แต่ก็โอเคเพราะเซ็กซี่จริงๆ"
เขินไหมเจอช็อตแบบนี้ ?"ตกใจมากกว่าค่ะ เพราะตอนแรกทางทีมงานเขาบอกมาแค่ว่าไม่ต้องตกใจ แต่พอมาเห็นหน้างานจริงๆ แล้วแบบตกใจมาก ทำตัวไม่ถูกเลย ขนาดเปิดน้ำให้เขาอาบยังเปิดผิดเลย" 
แสดงว่าเราทราบมาก่อนว่าเขาจะต้องถอด ?"ก็พอทราบค่ะ เนื่องจากมันเป็นงานเดินแถมช่วงนี้ก็เป็นช่วงซัมเมอร์ด้วย"
ที่ผ่านมาเวลาเราเดินแบบเคยมีเหตุการณ์แบบนี้ไหม ?"ไม่มีเลยค่ะ ไม่มีเลย (หัวเราะ) ขนลุกค่ะ ตกใจ"
วินาทีที่เขาถอดเสื้อคลุมออกเราคิดอะไร ?"ไม่มองเลยค่ะ ในสมองตอนนั้นคิดอยู่อย่างเดียวว่า ปู ไปรยา เธอต้องมองไปข้างหน้าไม่ต้องหันมองข้างๆ เด็ดขาด (หัวเราะ)"
รับงานแรงแบบนี้กลัวพี่โน้ตเขาจะว่าไหม ?"ปูไม่ได้โดนตัวเขาเลยนะ นอกจากช็อตที่เดินออกมาหน้าเวทีซึ่งตัวเขาเองก็ยังใส่เสื้อคลุมอาบน้ำอยู่"
วันงานแต่งลิเดียช่วงอาฟเตอร์ปาร์ตี้เราคิดว่าแรงไปไหม ?"ไม่หรอกค่ะเพราะเรามองกันในมุมฝรั่ง ซึ่งเอาจริงๆ มันไม่ได้มีอะไรเลยแถมเราก็ไม่ได้ทำอะไรโลดโผนด้วยทุกมันคือปาร์ตี้ปกติ"
เห็นว่ามีการจ้างนายแบบมาถอดกางเกงในด้วย ?"ไม่มี ไม่เห็นมีเลย ถ้ามีแบบนี้ปูก็ต้องตกใจสิ"
นอยด์ไหมงานแต่งเพื่อนเราเจอกระแสแบบนี้ ?"ไม่หรอกค่ะ เพราะตัวตนของแมทธิวและลิเดียเขาเป็นคนที่รักสนุกอยู่แล้ว อีกอย่างมันเป็นวันพิเศษของเขาด้วยดังนั้นเขาจึงมีสิทธิ์ทำอะไรก็ได้ ส่วนตัวเราในฐานะเพื่อนเราก็ควรที่จะยินดี อย่าไปเพ่งเล็งหรือจับผิดอะไรเลย ขอแค่ให้สนุกกับงานก็พอ ซึ่งตัวปูเองต้องขอยืนยันเลยว่า ทั้งลิเดียและแมทธิวเขาไม่ได้มีเจตนาลบหลู่หรือต้องการทำให้ใครรู้สึกอึดอัดจริงๆ ค่ะ"
ชุดเราเองที่เลือกมาใส่ก็เซ็กซี่พี่โน้ตเขาว่ายังไงบ้าง ?"วันนั้นเราต่างคนต่างไม่ได้อยู่ดึกค่ะ เพราะวันรุ่งขึ้นก็มีงานกันทั้งคู่"
อัพเดทนิดนึงตอนนี้เตรียมงานพี่ชมพู่ไปถึงไหนแล้ว ?"ของพี่ชมน่าจะเป็นตัวพี่ชมกับทางบ้านเขาเป็นคนเตรียมมากกว่าค่ะ ส่วนตัวปูเองยังไม่ทราบรายละเอียดอะไร"
ตื่นเต้นแทนไหมที่จะถึงวันแต่งของพี่เขาแล้ว ?"ตื่นเต้นสิคะ ถ้าถึงวันนั้นจริงๆ ก็คงซึ้งน้ำตาไหล เพราะการได้เห็นคนที่เรารู้สึกดีด้วยมีความสุขเราเองก็สุขใจ คือมันเป็นความรู้สึกที่ดีค่ะ (ยิ้ม)"
เห็นว่ามีการชวนกันไปเลือกซื้อผ้าเพื่อเตรียมตัดชุดแล้วด้วย ?"ยังค่ะ ยังไม่มีเวลาเลย เพิ่งจะผ่านงานลิเดียไปเอง"
อย่างเรื่องวันที่บอกไม่ใกล้ไม่ไกลเราทราบไหมว่าเป็นเมื่อไหร่ ?"ไม่รู้ ต้องไปคุยกับเขาเอง ปูไม่ทราบอะไรเลย ไม่รู้อะไรเลย ขอรู้เป็นคนสุดท้ายดีกว่า เพราะถ้ามีอะไรหลุดออกไปมันจะได้ไม่ใช่ความผิดเรา (หัวเราะ)"
ใช่วันที่ 5 พฤษภาคม หรือเปล่า ?"ปูพูดด้วยความจริงเลยนะคะว่าไม่รู้อะไรเลย"