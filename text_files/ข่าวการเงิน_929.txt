กลายเป็นกระแสที่นิยมกันทั่วบ้านทั่วเมือง “Garrett Popcorn” ป๊อปคอร์นไฮโซ ราคาสูงลิ่ว แต่คนไทยก็ยังควักกระเป๋าอุดหนุน เป็นเทรนด์ฮิตของหนุ่มสาวออฟฟิศยุคนี้ไปแล้ว 
จากความชื่นชอบในรสชาติของคนกลุ่มเล็กๆ ส่งต่อกันโดยคำพูดปากต่อปาก ทำให้ “Garrett Popcorn” กลายเป็นป๊อบคอร์นที่เชื่อกันว่าอร่อยที่สุดเท่าที่เคยมีมา และกลายเป็นธุรกิจของคนหัวใสที่มีอาชีพใหม่รับสั่ง “Garrett Popcorn” เข้ามาในประเทศไทย สร้างรายได้เข้ากระเป๋ากันไปไม่น้อย 
ด้วยความฮอตฮิตของเจ้าป๊อบคอร์นตัวนี้ วันนี้ Sanook! Money จะเจาะถุงป๊อบคอร์น “Garrett Popcorn” ว่ามีดีอะไรถึงเป็นที่ถูกปากชาวไทยนักหนา 
Garrett Popcorn เป็นป็อปคอร์นเจ้าดังจากอเมริกา มีต้นกำเนิดจากเมืองชิคาโกตั้งแต่ปี 1949 แต่ปฐมบทของความโด่งดังในเมืองไทยเกิดจากคนไทยที่ไปเที่ยวสิงคโปร์แล้วซื้อกลับมาฝากเพื่อน จนกลายเป็นที่พูดถึงกันมาก
แล้วทำไมเจ้ากาเร็ท ป็อปคอร์นยี่ห้อนี้ถึงโด่งดังในหมู่คนไทยได้ หลายคนที่ยังไม่เคยลิ้มลองคงตั้งคำถาม ?
ต้องยอมรับว่า ป็อปคอร์นชื่อดังมีความหวาน มัน หอม ที่แตกต่างจากป๊อบคอร์นทั่วไป เป็นสาเหตุให้ใครได้ชิมก็ติดใจ นอกจากนี้ยังมีกระป๋องสวยหรู ลวดลายต่างๆที่เป็น limited edition ให้เก็บสะสมใน Collection อีกด้วย
สำหรับรสชาติของ “กาเร็ทป็อปคอร์นมีทั้งรสดั้งเดิม และรสที่เป็นสูตรพิเศษ 
Signature Flavour คือรสดั้งเดิมที่ขึ้นชื่อ แบ่งเป็น 5 รสคือ
1.    The Chicago Mix – รสผสมระหว่าง รส Cheese Corn และ CaramelCrisp สองรสชาติดั้งเดิมจากอเมริกา
2.    CaramelCrisp – รสคาราเมล
3.    CheeseCorn – รสชีส
4.    Buttery – รสเนย
5.    Plain – รสธรรมดา คั่วกับเห็ดทำให้หอมไม่เหมือนใคร
Specialty Flovours คือรสที่คิดค้นขึ้นมาเป็นพิเศษโดยเอารส CaramelCrisp มาผสมกับถั่ว มีให้เลือก 3 รส คือ
1.    Almond CaramelCrisp – คลุกกับถั่วอัลมอนค์
2.    Cashew CaramelCrisp – คลุกกับถั่วมะม่วงหิมพานต์
3.    Macadamia CaramelCrisp -คลุกกับถั่วแมคคาเดเมีย
แต่การจะลิ้มลองเจ้า กาเร็ทป็อปคอร์น ไม่ใช่เรื่องง่าย ต้องฝากหิ้วผ่านเพื่อนหรือญาติที่ไปเที่ยวสิงค์โปร์ มาเลเซีย หรือถ้าใครไม่สะดวกตอนนี้มีเปิดขายกันแบบพรีออเดอร์เลยทีเดียว ส่วนราคาก็เข้าขั้นสูงพอสมควร (ดูตารางด้านล่างประกอบ) 
 

 
แต่ใช่ว่าจะมีคนชื่นชอบแค่ฝ่ายเดียว ฝ่ายที่รู้สึกไม่ชอบก็มีเหมือนกัน เช่นความคิดเห็นของ คุณ pimparapim ที่เขียนไว้บนเว็บไซต์ดังว่า "ไม่ชอบเลยค่ะ หวานแสบคอ อีกอย่างตัวกระป๋องทำมาไม่ดีเลย แพงแสนแพง เก็บซัก2-3วันเหี่ยวเหนียว ขนาดใส่ตู้เย็นแล้ว ครั้งเดียวพอจ้า เราว่าป๊อปคอร์นที่คนไทยทำอร่อยกว่านะ ที่ขายในวิลล่าอะ" หรือคุณ มาเลซานี่ตกงาน ที่บอกว่า "อร่อยมากครับ ผมเคยกินแค่ คาราเมล+เม็ดมะม่วง กินเพลินสุดๆ อร่อยลิ้นแต่รู้ตัวอีกทีแสบคอเลยครับ สรุปคืออร่อยมาก แต่ก็แพงมาก"
อย่างไรก็ตามเรื่องแบบนี้เป็นเรื่องของความชอบของแต่ละบุคคล และกำลังเงินในกระเป๋า หากใครชอบและมีกำลังซื้อก็คงต้องบอกว่าเป็นสิทธิส่วนบุคคลของแต่ละคนนะครับ 