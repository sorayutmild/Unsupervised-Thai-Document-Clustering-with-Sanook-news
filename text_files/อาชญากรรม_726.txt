ผู้สื่อข่าวรายงานว่า (10 มิ.ย.) เมื่อเวลา 06.20 น. สภ.เมือง จ.ศรีสะเกษ รับแจ้งเหตุยิงกันที่บ้านหลังหนึ่ง ถนนวิจิตรนคร ต.เมืองเหนือ จ.ศรีสะเกษ มีคนได้รับบาดเจ็บ
ที่เกิดเหตุเป็นอาคารพาณิชย์ 2 ชั้น เปิดเป็นร้านขายของชำ พบรอยเลือดบริเวณร้านเล็กน้อย และปลอกกระสุนขนาด .38 ตกที่พื้น 3 ปลอก กระสุนที่ยิงแล้วไม่ออก 1 ลูก ในร้านมีร่องรอยการต่อสู้ ข้าวของหล่นกระจาย ไปถึงห้องนอนชั้น 2 ของบ้าน
ส่วนผู้บาดเจ็บญาตินำส่งรพ.ไปก่อนหน้านี้แล้ว ทราบชื่อ น.ส.สุพิชชา อายุ 41 ปี เจ้าของร้านถูกยิงเข้าบั้นเอว กระสุนฝังในเจ็บสาหัส ล่าสุด อาการปลอดภัยแล้ว ขณะที่นายเมืองราช อายุ 38 ปี สามีของ น.ส.สุพิชชา ถูกยิงเข้าที่หน้าอกซ้ายและขวา 2 นัด แขนขวา 1 นัด ได้รับบาดเจ็บสาหัส ก่อนเสียชีวิตในเวลาต่อมา
จากการสอบถาม น.ส.รัตติยา อายุ 19 ปี ลูกสาวของ น.ส.สุพิชชา ให้การว่า นายเมืองราช เป็นพ่อเลี้ยง มาอยู่กินกับแม่ได้ประมาณ 1 ปี นอนอยู่บนชั้นสองของห้องที่เกิดเหตุ เมื่อตอนประมาณหกโมงเช้า ตนได้ยินเสียงปืนดังขึ้น 4 นัด จึงได้วิ่งลงมาดู ก็พบว่าแม่กับพ่อเลี้ยงถูกยิงได้รับบาดเจ็บ จึงรีบช่วยเหลือนำส่งรพ.
ส่วน น.ส.สุพิชชา ซึ่งยังพูดรู้เรื่องได้ให้การกับตำรวจว่า ผู้ก่อเหตุยิงตนและสามีคือนายสมศักดิ์ หรือ หมี มีอาชีพเป็นการ์ดอยู่ร้านอาหารแห่งหนึ่ง เป็นอดีตสามีของตน ซึ่งได้เลิกรากันไปนานแล้ว จนตนมามีสามีใหม่ แต่นายสมศักดิ์ก็ไม่ยอมเลิกรา ได้แวะเวียนมาหาและข่มขู่อยู่ประจำว่าจะยิงตน
จนกระทั่งเช้าวันนี้ สามีตนลงมาเปิดประตูเพื่อจะเปิดร้านขายของเหมือนกับทุกวัน ตนก็เดินตามลงมาพอเปิดประตูหน้าร้านก็พบกับนายสมศักดิ์ เมื่อเจอกันก็ใช้ปืนยิงใส่สามีตนทันที สามีได้พยายามวิ่งหนี จากนั้นนายสมศักดิ์ก็หันมายิงใส่ตน 1 นัด ตนกับสามีได้วิ่งหนีขึ้นไปหลบบนห้องนอน ส่วนนายสมศักดิ์ได้หลบหนีไป
ด้าน พ.ต.อ.เอกอัยรัช ชินประยูร ผกก.สภ.เมืองศรีสะเกษ กล่าวว่า ตอนนี้รู้ตัวผู้ก่อเหตุแล้ว ซึ่งตนได้สั่งการให้ตำรวจชุดสืบสวน เร่งติดตามไปที่ห้องพักของนายสมศักดิ์ ซึ่งพักอยู่หอพักแห่งหนึ่งในตัวเมืองศรีสะเกษแต่ไม่พบตัว อาจจะหลบหนีไปที่บ้านเดิมซึ่งอยู่ที่อำเภอพยุห์ ตำรวจได้เร่งติดตามตัวมาดำเนินคดีคาดว่าจะได้ตัวในเร็วๆ นี้