     เวลาที่เราเปลี่ยนยางรถยนต์เส้นใหม่ หลายคนคงสังเกตเห็นว่าพื้นผิวของยางจะมีหนวดยางขึ้นตะปุ่มตะป่ำเต็มไปหมด แล้วคุณเคยสงสัยบ้างไหมว่าหนวดยางดังกล่าวมีไว้ทำอะไร แล้วถ้าเราดึงออกจะส่งผลต่อการขับขี่หรือไม่?
     หนวดยาง หรือ ขนยาง มีชื่อเรียกเป็นภาษาอังกฤษว่า Vent spews จะพบเห็นได้บนยางใหม่ที่เพิ่งเปลี่ยนมาได้ไม่นาน ทำให้หลายคนเข้าใจผิดว่าหนวดยางเป็นตัวชี้วัดว่ายางเส้นดังกล่าวเป็นยางใหม่ถอดด้ามจากโรงงานหรือไม่ (ซึ่งก็บอกได้จริงๆ นั่นแหละ เพียงแต่มันไม่ได้ถูกสร้างขึ้นเพื่อประโยชน์ดังกล่าวโดยตรง) หรือบางคนก็เข้าใจผิดว่าเป็นส่วนที่ทำให้ยางเงียบลงขณะขับขี่ก็มี

     แท้ที่จริงแล้วหนวดยางดังกล่าวถือเป็นส่วนเกินจากกระบวนการผลิตยางนั่นเอง เนื่องจากการขึ้นรูปยางแต่ละเส้นนั้น จำเป็นต้องมีรูระบายอากาศขนาดเล็กจำนวนมากเพื่อช่วยให้ยางออกมากลมสมบูรณ์อย่างที่เห็นกัน ซึ่งหนวดยางก็คือยางส่วนที่หลงเหลือจากรูระบายดังกล่าวนั่นเอง จึงไม่มีผลใดๆ ต่อการขับขี่ทั้งสิ้น 
     มาถึงจุดนี้คุณผู้อ่านหลายท่านก็อาจสงสัยว่าแล้วทำไมผู้ผลิตยางจึงไม่ตัดหนวดยางเหล่านี้ออกเสียล่ะ? ก็เพราะว่ามันจะกลายเป็นขั้นตอนที่สิ้นเปลืองโดยใช่เหตุไงล่ะครับ เนื่องจากสุดท้ายแล้วหนวดยางเหล่านี้ก็จะหลุดไปเองตามการใช้งานอยู่ดี แถมยังเป็นตัวบ่งบอกว่ายางเส้นนั้นเป็นยางใหม่จากโรงงานได้อีกต่างหาก
     ส่วนใครที่เห็นแล้วรู้สึกคันไม้คันมืออยากจะดึงออกก็ไม่ต้องห่วงครับ เพราะต่อให้ดึงหนวดยางออกจนโล้นก็ไม่มีผลต่อการขับขี่แต่อย่างใด
 