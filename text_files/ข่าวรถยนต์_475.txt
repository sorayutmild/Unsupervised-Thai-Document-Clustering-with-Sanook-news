               แม้จะมาช้าไปสักนิดเมื่อมองนโยบายของรัฐบาลที่ผลักดันน้ำมันทางเลือก  E85 ตั้งแต่ปีมะโว้ แต่ด้วยสถานการณ์ราคาน้ำมันในปัจจุบัน ที่ราคาพลังงานต่างดาหน้าสูงขึ้น พลังงานทางเลือกตัวนี้ก็เริ่มกลับมากล่าวถึงมากขึ้น ทั้งคนใช้รถ ปั้ม หรือแม้กระทั่งค่ายผู้ผลิตรถยนต์ ต่างเริ่มตอบสนองอย่างชัดเจน
                ลิตรละ 21.78 ถือเป็นราคาที่ยังต่างจากพลังงานทางเลือกยอดฮิตอย่างแก๊ส LPG  หรือ  NGV  แต่ในขณะที่น้ำมัน E85 ให้ข้อเสนอที่ดีกว่าในเรื่องการไม่ต้องดัดแปลงรถยนต์ไปติดตั้งให้ยุ่งยาก เพราะรถรุ่นใหม่ หลายรุ่นพร้อมรองรับครั้นออกมาจากโรงงาน ที่เราจะพาไปดูว่า วันนี้รถรุ่นไหนบ้าง พร้อมแล้วสำหรับน้ำมัน E85 และ คุณอาจจะอยากได้มาคบหาในยุคน้ำมันแพง..
Mitsubishi Lancer EX 1.8
 
                เรียกว่าเป็นตัวชูโรงเลยก็ว่าได้สำหรับรถคันนี้ที่มีดีในด้านสมรรถนะ และในการกลับมาของรถรุ่นใหม่ มันก็ถูกเติมด้วยสมรรถนะ E85 แต่ก็น่าเสียดายเล็กๆว่ามันได้เฉพาะเครื่องรุ่น 1.8 ที่สามารถรีดกำลังได้เพียง 139 แรงม้า จากปลายเท้า แต่ก็เพียงพอสำหรับขับขี่ทั่วๆไปไม่ซิ่งมาก แถมเรือนร่างปลาฉลามยังเป็นที่ถูกใจใครหลายคน โดยเฉพาะสาวกที่ชอบ Mitsubishi Evolution
 
Chevrolet Capitva Minor Change
 
                 อาจจะกล่าวได้อย่างเต็มปากว่าเป็นรถอเนกประสงค์รุ่นดียวในตลาดที่มีความสามารถนี้ จากการปรับทัพล่าสุดเมื่อช่วงปีที่แล้วของค่ายรถยนต์รายนี้ ทำให้เครื่องยนต์ของ Chevrolet Captiva  ใหม่รุ่นปลากะโห้้ปรับโฉมสามารถรองรับน้ำมัน E85 ได้ด้วยกำลังสูงสุดถึง 168 แรงม้า ตอบสนองได้อย่างลงตัว
                ส่วนหนึ่งจากที่ได้ไปทดสอบด้วยตนเองในคาราวานทดสอบ พบว่า รถ Chevrolet Captiva  ที่ใช้น้ำมัน E85 ค่อนข้างตอบสนองดี เครื่องยนต์ขนาด 2.4 ไม่ทำให้ผิดหวัง ยิ่งเมื่อมองว่ามันเป็นรถอเนกประสงค์เจ้าเดียวในตลาดตอนนี้ ก็คงต้องคบคันนี้ถ้าชอบการใช้งานที่ตอบสนองได้หลากหลายแถมยังหรูด้วย แถมราคาค่าตัวก็เพียง 1.595 ล้าน ในรุ่น LTZ  ท็อปสุด
Honda Civic 2012 
                มาลงตลาดไทยเป็นที่เรียบร้อย แต่ในขณะที่หมัดเด็ดของ  Honda  ครั้งนี้ก็อยู่ที่เครื่องยนต์สามารถใช้น้ำมัน  E85 ได้ ทั้งรุ่น 1.8 และ 2.0 ลิตร หลังจากที่เคยออกมาเป็นผู้นำในเรื่องน้ำมัน  E20 เมื่อช่วงหลายปีที่ผ่านมา

                การมาของ Honda Civic 2012 อาจจะเป็นที่พูดคุยกันในเรื่องของการออกแบบดีไซน์ แต่ในสมรรถนะการขับขี่จากเครื่องยนต์ทั้ง 2 รุ่น มันก็ไม่ได้ด้อยไปกว่ารถรุ่นอื่นเลย โดยเฉพาะในการทดสอบล่าสุดที่ได้ไปลองขับมารถรุ่นนี้ สามารถตอบสนองได้ดีจากการเติมE85 และที่เราต้องปรบมือให้คือเรื่องกลิ่นที่ไม่มีเลยแม้จะเค้นในความเร็วสูง แต่ถึงอย่างนั้น  Honda  ก็ออกมายอมรับว่า เมื่อใช้น้ำมัน E85 Civic 2012 จะมีอัตราประหยัดลงลงมาป้วนเปี้ยนแถว 11  กิโลเมตร / ลิตร แต่จะว่าไปก็คุ้มที่จะซื้อ
Volvo S80 DRIVe
 
                มาดูทางฝั่งรถยุโรปกันบ้างและถ้าพูดถึงรถยนต์ ที่สามารถใช้พลังงานทางเลือก E85 ความจริงต้องยกให้  Volvo  ที่เป็นตัวตั้งตัวตีเรื่องนี้มานานมากพอสมควร และล่าสุดก็เพิ่งปรับทัพส่ง  Volvo S80 Drive  ที่ให้ความสามารถในการใช้พลังงานทางเลือก E85 ได้
                แม้การกลับมาครั้งนี้ของ  Volvo S80 จะใช้เครื่องยนต์เล็กลง แต่ก็เพิ่มพลังด้วยเทอร์โบยัดเข้ามาในเครื่องยนต์ขนาด 1.6 ลิตร ให้กำลังสูงสุด 180 แรงม้าที่ 5,700 รอบต่อนาที  สามารถทะยาน 0-100 ก.ม./ช.ม. ใน 9.2 วินาที ส่วนราคาก็ 2.49 ล้านบาทเท่านั้น
Volvo S60 DRIVe
 
                เล็กลงมานิดแต่ยังเป็นค่ายรถยนต์สวีดิชค่ายเดิมกับ Volvo  S60 DRIVe  ที่สามารถใช้ E 85 กับคอมแพ็คคาร์สุดหรู ที่ออกมาตั้งแต่เมื่อ Motor Expo 2011 เป็นความตั้งในในการตอบสนองพลังงานทางเลือก  ซึ่งแม้จะมีเรือนร่างเล็ก แต่ก็พกสมรรถนะจากเครื่องยนตN 1.6  ลิตร 180 แรงม้า มาตอบสนองการขับขี่ พร้อมทรวดทรงที่ครองใจมาแล้วทั่วโลก ทำให้ในรุ่นนี้ก็น่าใช้ไม่หยอก ยิ่งมองราคาที่เริ่มต้น 1.89 ล้านบาท บางทีถ้าชอบรถหรูและประหยัดน่าจะลองคบหาคันนี้ดู
            แม้ว่าปัจจุบันจะมีรถยนต์รุ่นใหม่มากมายที่ออกมาตอบโจทย์ทั้งในเรื่องความประหยัดและสมรรถนะการขับขี่ แต่ที่เรามุ่งเน้นในการส่งเสริมให้ใช้พลังงานทางเลือก  e85 เพราะว่า มันยังสามารถช่วยรักษาสิ่งแวดล้อมได้อีกด้วย ซึ่งจากข้อมูลเมื่อเทียบระหว่างน้ำมันปกติแล้วกับ E85 แล้ว มันสามารถช่วยลดก๊าซ CO2 ได้ถึง 850 กรัม/ลิตรเลยทีเดียว..เรียกว่าทั้งประหยัดเงินและรักษาสิ่งแวดล้อมไปพร้อมกัน 
 
 