(27 มิ.ย.) มีรายงานว่า ศาลฎีกาได้มีคำพิพากษายกฟ้องและสั่งปล่อยตัว นายวุฒิชัย ใจสมัคร หรือ ปุ๊ หุ้นส่วนใหญ่ผับชื่อดัง "วอร์มอัพ" ย่านถนนนิมมานเหมินท์ ต.สุเทพ อ.เมืองเชียงใหม่ จำเลยในคดีฆ่าผู้อื่นฯ หลังถูกจำคุกมาเป็นเวลากว่า 3 ปี 
ทั้งนี้ คดีดังกล่าวเกิดขึ้นเมื่อวันที่ 13 ธ.ค. 2548 พ.ต.ต.ฐนวัฒน์ ศรีสวัสดิ์ (ยศขณะนั้น) พนักงานสอบสวน สภ.ต.ภูพิงคราชนิเวชน์ อ.เมืองเชียงใหม่ รับแจ้งเหตุหญิงสาวถูกฆาตกรรมที่ถนนด้านหลังปั๊มน้ำมัน ปตท. ภายในมหาวิทยาลัยเชียงใหม่ สภาพถูกมัดด้วยผ้าพันคอสีดำที่ตา มัดด้วยสายเข็มขัดนิรภัยของรถยนต์ที่คอและข้อมือทั้งสองข้าง ส่วนลำตัวมีผ้าสีเขียวมัดติดกับต้นกระถิน ตายมาแล้วประมาณ 6 ชั่วโมง ทราบว่าผู้ตายคือ น.ส.เบญจภรณ์ ผ่องผิว หรือแอน อายุ 27 ปี เป็นแฟนสาวของนายวุฒิชัย ต่อมาเจ้าหน้าที่พบรถของผู้ตายจอดทิ้งไว้หน้าตึกอธิการบดีในมหาวิทยาลัยเชียงใหม่ ในรถถูกตัดสายเข็มขัดนิรภัยไปทั้งสองเส้น
ต่อมานายวุฒิชัยได้ตกเป็นจำเลย โดยที่ศาลชั้นต้นและศาลอุทธรณ์ มีคำพิพากษาว่ามีความผิด และให้จำคุกตลอดชีวิต แต่ในปี 2556 ทางครอบครัวได้เข้าร้องขอความเป็นธรรมกับกองปราบปราม ว่ามีหลักฐานสำคัญในคดีหลายอย่างที่ถูกปกปิด โดยเฉพาะผลดีเอ็นเอจากคณะแพทยศาสตร์เชียงใหม่ ที่ยืนยันว่าผู้ตายถูกข่มขืนและฆาตกรรม แต่คราบอสุจิบนกระดาษชำระและเศษเนื้อเยือในซอกเล็บผู้ตายไม่ตรงกับนายวุฒิชัย จนกระทั่งเดือน พ.ย. 56 กรมสอบสวนคดีพิเศษ ได้รับเป็นคดีพิเศษ รวบรวมพยานหลักฐานให้ศาลฎีกาพิจารณาอีกครั้ง จนกระทั่งมีคำพิพากษาดังกล่าว
นายวุฒิชัย กล่าวว่า รู้สึกดีใจเป็นอย่างมากที่ศาลมีคำพิพากษาให้เป็นผู้บริสุทธิ์ ที่ผ่านมาทั้งตัวเองและครอบครัวได้พยายามอย่างเต็มที่ ในการพิสูจน์ข้อกล่าวหาจนเป็นผลสำเร็จ ซึ่งในช่วงเวลาที่ต้องติดคุกอยู่นั้น ได้รับกำลังใจจากครอบครัวที่เป็นทั้งแรงใจและที่ยึดเหนี่ยวจิตใจในการต่อสู้เพื่อพิสูจน์ความจริง รวมทั้งยินดีที่จะให้ความร่วมมือกับจ้าหน้าที่อย่างเต็มที่ หากต้องการความช่วยเหลือ หรือข้อมูลที่เป็นประโยชน์ในการที่จะติดตามหาตัวฆาตกรตัวจริง ที่ก่อเหตุมาดำเนินการตามกฎหมาย