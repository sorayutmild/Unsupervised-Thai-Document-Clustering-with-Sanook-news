เวลาประมาณ 19.20น.วันที่ 23 พฤษภาคม บริเวณสะพานหัวช้าง เขตราชเทวี ขณะที่นายธนาพล อิ๋วสกุล บรรณาธิการนิตยสารฟ้าเดียวกัน เข้าร่วมกิจกรรมแสดงความไม่เห็นด้วยกับรัฐประหารและเรียกร้องให้จัดการเลือกตั้งโดยเร็ว บริเวณหน้าหอศิลปวัฒนธรรมกรุงเทพมหานคร ปรากฎว่าทหารปฏิบัติหน้าที่ภายใต้คำสั่งของคณะรักษาความสงบแห่งชาติ (คสช.)ประจำการบริเวณสะพานหัวช้างและห้างสรรพสินค้าสยามดิสคัพเวอรี่ เข้าควบคุมตัวนายธนาพลขึ้นรถฮัมวี่ โดยก่อนหน้าที่นายธนาพล จะถูกควบคุมตัว มีชายที่เข้าร่วมกิจกรรมแสดงความไม่เห็นด้วยกับการรัฐประหารคนหนึ่งถูกควบคุมตัว ทราบชื่อภายหลังว่า นายอภิชาติ พงษ์สวัสดิ์
อย่างไรก็ตาม ในเวลาไล่เลี่ยกัน มีชายอีกคนหนึ่ง ถูกทหารควบคุมตัว ในบริเวณเดียวกันด้วย (ชมคลิปนาทีที่04.04)
สำหรับการเผชิญหน้าระหว่างประชาชนที่แสดงกิจกรรมไม่เห็นด้วยกับการรัฐประหารและทหารที่มาปฏิบัติหน้าที่บริเวณดังกล่าวมีมาเป็นระยะๆตั้งแต่ช่วงเย็น โดยเจ้าหน้าที่ทั้งทหารและตำรวจพยายามพูดคุยกับตัวแทนจากฝ่ายที่มาทำกิจกรรมดังกล่าวหน้าหอศิลปวัฒนธรรมกรุงเทพเพื่อให้ทั้งสองฝ่าย เว้นระยะห่าง อยู่คนละบริเวณกัน ลดการเผชิญหน้า
นายธนาพล เข้ามาทำหน้าที่เป็นตัวแทนมาประสานงานกับเจ้าหน้าที่ในช่วงเย็น ก่อนจะถูกควบคุมตัวในเวลาต่อมา
