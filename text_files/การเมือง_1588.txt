นางสาวเยาวลักษณ์ วงษ์ประภารัตน์ สมาชิกสภาผู้แทนราษฎร (ส.ส.) แบบบัญชีรายชื่อ พรรคอนาคตใหม่ ให้สัมภาษณ์ผู้สื่อข่าวด้วยภาษาล้านนาในวันนี้ (18 ธ.ค.) ฝากไปถึงนางสาวศรีนวล บุญลือ ส.ส. จ.เชียงใหม่ ที่เคยอยู่ร่วมพรรคเดียวกันว่า ถ้าหากเลือกตั้งใหม่ แล้วประชาชนกว่า 70,000 เสียง ยังเลือกนางสาวศรีนวลกลับเข้ามา ตนจะยอมขอโทษ
"พิสูจน์เลยก่อได้ ถ้าปี้ปิ๊กเข้ามา แล้ว 70,000 เสียงยังเป๋นของปี้ ข้าเจ้าก่อยอมขอโทษ แต่! ถ้าสิ่งตี้ข้าเจ้าอู้นั้นเป๋นความจริง ขอหื้อปี้ศรีนวลเปลี่ยนกำอู้ใหม่ นะคะ แล้วก่อหื้อความจริงใจ๋อย่างตี้ปี้ยืนยันมาตลอดว่าปี้เป๋นคนซื่อ ปี้เป๋นคนจริงใจ๋" นางสาวเยาวลักษณ์ พูด
ก่อนหน้านี้ นางสาวศรีนวล ให้สัมภาษณ์ด้วยความมั่นใจว่า ประชาชนที่เลือกตนมามากกว่า 70,000 เสียง เลือกเพราะเชื่อมั่นฝีมือการทำงานของตนเป็นส่วนใหญ่ และมีส่วนน้อยเท่านั้นที่เลือกเพราะชื่นชอบพรรคอนาคตใหม่
นางสาวศรีนวล ส.ส. จ.เชียงใหม่ ตัวแทนประชาชนชาว อ.สันป่าดอย อ.ดอยหล่อ อ.แม่วาง และ อ.จอมทอง ลงรับสมัครเลือกตั้ง ส.ส. เมื่อวันที่ 24 มี.ค. แต่ได้คะแนนเสียงราว 20,000 คะแนน แพ้ให้กับคู่แข่งจากพรรคเพื่อไทย คือ นายสุรพล เกียรติไชยากร ที่ได้คะแนนกว่า 50,000 เสียง
อย่างไรก็ตาม หลังจากนั้นคณะกรรมการการเลือกตั้ง (กกต.) แจกใบส้ม หรือ สั่งให้ขาดคุณสมบัติการเป็นผู้สมัคร ส.ส. โดยอ้างว่านายสุรพล ให้เงินร่วมทอดผ้าป่ากับวัดในท้องถิ่น ทำให้ต้องจัดการเลือกตั้งใหม่ โดยที่นายสุรพลไม่มีสิทธิ์ลงเลือกตั้งอีก ทำให้เมื่อเลือกตั้งใหม่ นางสาวศรีนวล จึงได้รับคะแนนเพิ่มมาใกล้เคียงกับจำนวนผู้ที่เลือกพรรคเพื่อไทย จนกลายเป็น ส.ส. ที่ได้รับคะแนนเสียงมากที่สุดในประเทศกว่า 70,000 เสียง