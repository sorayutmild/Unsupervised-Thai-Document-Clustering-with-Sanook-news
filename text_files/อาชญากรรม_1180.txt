(7 ม.ค.) ผู้สื่อข่าวรายงานว่า คลิปวิดีโอภาพเหตุการณ์ในลิฟต์โดยสารที่อาคารแห่งหนึ่ง กำลังถูกวิพากษ์วิจารณ์ในโลกออนไลน์ หลังจากที่มีลูกชายของผู้เสียหายที่ปรากฏอยู่ในคลิปดังกล่าว ได้ทำเอาภาพจากกล้องวงจรปิดที่บันทึกภาพเหตุการณ์จากมุมต่างๆ มาเผยแพร่ พร้อมกับเรียกร้องขอความเป็นธรรมให้แม่
ตามรายงานระบุว่า ผู้ใช้เฟซบุ๊กชื่อคุณ Anat Kornkasem ได้โพสต์คลิปวิดีโอความยาวประมาณ 17 นาที เผยให้เห็นภาพจากในลิฟต์โดยสารและช่องทางเดินบนอาคารที่พักแห่งหนึ่ง จากภาพเผยให้เห็นภาพหญิง 3 คนและเด็ก 1 คน เดินเข้าลิฟต์โดยสารมาพร้อมกัน ก่อนที่หญิง 2 คน เริ่มพูดคุยคล้ายมีปากเสียงกันและกระทบกระทั่งทำร้ายกันในลิฟต์ พร้อมกับจับเหวี่ยงออกมาจากลิฟต์และกระทืบซ้ำ
ทั้งนี้ คลิปวิดีโอดังกล่าวยังได้โพสต์ข้อความอธิบายเกี่ยวกับเหตุการณ์ที่เกิดขึ้น ระบุว่า "แม่ผมกำลังจะไปขึ้นลิฟต์ ผู้หญิงคนนี้รอจังหวะเดินตามหลังมา เพราะอยู่อาคารเดียวกัน จากนั้นมันจึงเปิดประเด็นขึ้นมา พูดจาหาเรื่องว่าแม่ผมมองหน้ามันทำไม แม่ผมตอบว่า "มองอะไรค่ะ อยู่กันสงบๆ เถอะ จะมีเรื่องกันทำไม" มันตะคอกว่า "กูอยากมีเรื่อง" แม่ผมเลยถามกลับว่า "แล้วกูไปเสือกเรื่องอะไรของมึง" จากนั้นประตูลิฟต์เปิดที่ชั้น 4 ของมันพอดี มันจึงเข้ามาโจมตีแม่ผม (ตามกล้องวงจรปิด)"
"เวลา 20.00 นาฬิกาเศษ แม่ผมเดินทางไปแจ้งความที่ สน.เตาปูน โดยนั่งรอคู่กรณีอยู่นานร่วมชั่วโมง จนคู่กรณีมา ร้อยเวรได้ทักทายคู่กรณีก่อน คล้ายๆ ว่าจะรู้จักกัน แล้วเริ่มคุยกันโดยตำรวจพยายามให้ลงเอยเป็นการทะเลาะวิวาท แถมพยานที่อยู่ในลิฟต์ก็ดันเป็นเพื่อนกับคู่กรณีด้วย สำนวนเลยออกมาเละไม่เป็นชิ้นดี จนแม่ผมยอมเซ็นยอมรับกรณีทะเลาะวิวาท ไม่ติดใจเอาความให้จบไป ด้วยสภาะความมึนงง ตาพร่า เจ็บศีรษะ ระบมไปทั้งตัว ความดันขึ้นสูงมาก (ไปตรวจร่างกายหลังออกจากโรงพักจึงทราบ)"
"บวกกับน้องชายผมไม่สบาย น้องสาวคนเล็กก็อยู่บ้านคนเดียว แม่อยากกลับบ้านมาก ไม่อยากอยู่ตรงนั้นแล้ว จึงยอมความออกมาจากโรงพัก โทรหาผม และไปโรงพยาบาลเพียงลำพัง แล้วใบส่งตัวตรวจร่างกายก็ไม่มี... ลองดูภาพครับ นี่หรือทะเลาะวิวาท? แม่ผมตั้งการ์ดด้วยมวลมหาถุงแกงหน้าปากซอย นี่หรือทะเลาะวิวาท?"
อย่างไรก็ตาม จากกรณีดังกล่าวที่เกิดขึ้นเมื่อช่วงค่ำวันที่ 5 มกราคมที่ผ่านมา ทางผู้เสียหายได้มีการเรียกร้องขอความเป็นธรรมอีกครั้งแล้ว พร้อมกับนำเอาภาพหลักฐานจากกล้องวงจรปิดดังกล่าวไปให้ตรวจสอบ หวังว่าจะได้รับความธรรมจากกรณีนี้ เนื่องจากถูกทำร้ายร่างกาย จนได้รับบาดเจ็บอยู่แต่ฝ่ายเดียว



Post by Anat Kornkasem.
