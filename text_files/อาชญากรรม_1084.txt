เมื่อเวลา 08.00 น. วันที่ 4 ก.ย. ร.ต.ท.หญิง ณิชา นิตินาวาการ พงส.สน.ทองหล่อ รับแจ้งเหตุพบผู้เสียชีวิต บริเวณถนนทางออกอาคารคอนโดแห่งหนึ่ง ซอยทองหล่อ 10 ถนนสุขุมวิท 55 แขวงคลองตันเหนือ เขตวัฒนา กทม. จึงรายงานให้ผู้บังคับบัญชาทราบ จากนั้นรีบไปตรวจสอบ พร้อมด้วย พ.ต.ท.วิชัย ณรงค์ รอง ผกก.สส. สน.ทองหล่อ พ.ต.ต.อัครัช ถนอมชาติ สว.สส.สน.ทองหล่อ ร.ต.อ.ธีรวัตร์ ปัญญาณ์ธรรมกุล รอง สว.สส.ทองหล่อ ร.ต.ท.ภัทตธนสันต์ เก่งเขตรกิจ รอง สว.สส.สน.ทองหล่อ เจ้าหน้าที่ฝ่ายสืบสวน เจ้าหน้าที่กองพิสูจน์หลักฐาน (พฐ.) แพทย์นิติเวช รพ.จุฬาลงกรณ์ และอาสามูลนิธิป่อเต็กตึ๊ง
ที่เกิดเหตุ บริเวณถนนทางออก ด้านข้างอาคารดังกล่าว พบศพ น.ส.กิตติกุล (สงวนนามสกุล) อายุ 25 ปี ชาว อ.กระทุ่มแบน จ.สมุทรสาคร สภาพนอนหงายเสียชีวิต สวมเสื้อยืดคอกลมแขนสั้น สีเทา นุ่งกางเกงขาสั้น สีม่วง ไม่สวมรองเท้า สภาพกะโหลกศีรษะยุบ มีบาดแผลฉีกขาดตามบริเวณใบหน้า หน้าอกและต้นขาข้างซ้าย และแขนซ้ายหักผิดรูป กระดูกโผล่ออกมาด้านนอก นอกจากนี้ ยังพบร่องรอยของยางล้อรถยนต์ตามร่างกาย ตั้งแต่บริเวณศีรษะ ลำตัวจนถึงขา ร่างกายแบนราบ เบื้องต้น คาดว่าเสียชีวิตมาแล้วไม่เกิน 4 ชม.
สอบสวนเบื้องต้น ทราบว่า ก่อนเกิดเหตุเวลาประมาณ 06.00 น. ของวันนี้ น.ส.กิตติกุล ได้เดินมาฝากของเป็นกล่องกระดาษ 1 กล่อง ภายในบรรจุมีดปลอกผลไม้ จำนวน 3 เล่ม ยานอนหลับบรรจุในซองพลาสติก 1 ซอง ขวดน้ำหอมอีกจำนวนหนึ่ง นอกจากนี้ ยังฝากถุงกระดาษ อีก 1 ถุง ภายในบรรจุยาฆ่าเชื้อ 1 ขวด ไว้ที่เคาน์เตอร์ของรปภ.ที่ดูแลอาคาร
โดยเขียนข้อความใส่กระดาษโน้ตติดไว้ ระบุเลขที่ห้องหนึ่ง ส่งให้ป๊อก (Pok) จากคิตตี้ (Kitty) ก่อนจะหายตัวไป จนกระทั่ง เวลาประมาณ 06.00 น. มีคนขับรถผ่านถนนด้านข้างอาคาร แล้วพบศพ น.ส.กิตติกุล นอนเสียชีวิตอยู่ จึงรีบแจ้งให้เจ้าหน้าที่เข้าตรวจสอบ
ร.ต.ท.ภัทตธนสันต์ กล่าวว่า จากการตรวจสอบห้องพักเลขที่ดังกล่าว ของชั้น 12 อาคารดังกล่าว ซึ่งคาดว่าเป็นห้องที่ผู้ตายพักอาศัยอยู่ และห้องพักดังกล่าวมี น.ส.กิตติกุล เป็นเจ้าของ สภาพภายในไม่พบร่องรอยการต่อสู้หรือรื้อค้นใดๆ เนื่องจากภายในห้อง มีการวางสิ่งของต่างๆ เหมือนเตรียมตัวไว้แล้ว เป็นการส่อให้รู้ และในเฟซบุ๊กมีการเปลี่ยนรูปภาพประจำตัวเป็นรูปขาว-ดำ มีจดหมายลาตาย เขียนทิ้งไว้บนโต๊ะเครื่องแป้งที่อยู่ภายในห้องนอน โดยเนื้อความในจดหมายแสดงถึงการตัดพ้อน้อยใจตนเอง ที่เกิดเป็นลูกคนสุดท้องของครอบครัว ไม่เกี่ยวข้องกับความรักหรือบุคคลอื่น
อย่างไรก็ตาม เจ้าหน้าที่จะทำการตรวจสอบภาพจากกล้องวงจรปิดบริเวณโดยรอบที่เกิดเหตุ และเรียกพยานแวดล้อม ตลอดจนญาติมาสอบสวนอย่างละเอียดอีกครั้ง พร้อมส่งศพชันสูตรที่รพ.จุฬาฯ เพื่อหาสาเหตุการเสียชีวิตที่แท้จริง ก่อนประสานญาติให้มารับศพไปบำเพ็ญกุศลตามหลักศาสนาต่อไป