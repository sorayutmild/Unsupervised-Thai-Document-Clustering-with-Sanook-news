จำลอง ศรีเมือง แกนนำพันธมิตรฯ เดินทางกลับบ้านราชวัตรด้วยท่าทีสดใสและสุขภาพแข็งแรงขึ้น หลังได้รับพระราชทานอภัยโทษ พร้อมกับทานข้าวมื้อแรกนอกเรือนจำ
พลตรีจำลอง ศรีเมือง แกนนำพันธมิตรประชาชนเพื่อประชาธิปไตย (พธม.) ภายหลังได้รับพระราชทานอภัยโทษ เนื่องในโอกาสมหามงคลพระราชพิธีบรมราชาภิเษก ออกจากเรือนจำ เมื่อช่วงเช้าที่ผ่านมา (10 พ.ค.) ล่าสุดทางเพจเฟซบุ๊ก บุญนิยมทีวี ได้โพสต์ภาพแรกของ พลตรีจำลอง ได้เดินทางกลับมาอยู่ที่บ้านราชวัตร
ทั้งนี้ได้เผยให้เห็นท่าทางของพลตรีจำลอง ที่ดูมีความสุขและแข็งแรงขึ้น หลังจากที่ก่อนหน้านี้เคยมีข่าวว่าล้มป่วยระหว่างที่ต้องโทษอยู่ภายในเรือนจำ โดยอาหารมื้อแรกของพลตรีจำลองคือ ต้มจืดมะระวุ้นเส้น เจ้าตัวยังได้บอกว่า "อยู่เรือนจำ อีก 3 วันจะครบ 3 เดือน น้ำหนักเพิ่มขึ้น 4 กิโลกรัม" โดยมีผู้คนเข้ามาแสดงความคิดเห็นและให้กำลังใจเป็นจำนวนมาก