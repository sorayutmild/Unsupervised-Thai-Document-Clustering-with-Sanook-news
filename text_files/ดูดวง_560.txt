ดวงชะตาปี พ.ศ. 2564 ราศีสิงห์  หรือ ผู้ที่เกิดระหว่างวันที่  16 สิงหาคม – 15 กันยายน
 
ปี พ.ศ.2564  SLOW BUT SURE! ปีที่ควรจะเรื่อยๆ มาเรียง ๆ ถึงจะรับผิดชอบ มีงาน ภารกิจหนักมากขึ้นแค่ไหน ก็ไม่ต้องรีบร้อน เร่งรีบที่จะกระทำ แค่ใส่ใจ ดูแลสุขภาพของตัวเองและคนใกล้ชิดให้มากขึ้น รักษาสุขภาพให้ดี ให้แข็งแรงมากที่สุด แล้วสิ่งดีๆ ก็จะเกิดขึ้นตามมาเอง
มกราคม          ภารกิจ งานอาจหนักขึ้น ซึ่งหากหักโหมมากไป โรคภัยจะตามหา และระวังลูกจ้าง บริวาร จะทำให้ยุ่งยากด้วย  แต่ถ้าเป็นงาน โครงการใหม่ ๆ หรือ เสี่ยงโชค เก็งกำไร จนถึงกลางเดือนก็อาจทำให้มีเงินทองไหลมาเทมามากกว่า  เดือนนี้ควรระวังอุบัติเหตุจากการเดินทาง รวมถึงจะมีปัญหาขัดแย้งเรื่องกฎหมาย มีคดีความ เรื่องความรัก หากเป็นชาวต่างชาติ หรือ จากรักออนไลน์ ก็ควรตรวจสอบให้ดีๆ ก่อน
กุมภาพันธ์      ขยันพูด ขยันเขียน ขยันที่จะติดตามถึงจะทำให้เกิดรายได้มากขึ้น แต่ควรระวังการใช้จ่ายเพื่อบำรุงสุขภาพที่มากเกินความจำเป็น รวมถึงอารมณ์ “หลงเชื่อ ลำเอียง” เข้าข้างลูกน้องคนโปรดมากไป ก็อาจทำให้สูญเสียเงินจำนวนมาก และอาจทำให้มีปัญหากับคู่ครองได้อีกด้วย สำหรับคนโสด  กลางเดือนไปแล้ว เข้าสังคมสังสรรค์ให้มากขึ้น  ก็อยู่ในเกณฑ์ดีที่อาจได้พบคนดีๆ ได้พบรัก เจอเนื้อคู่
มีนาคม            ชี้นกเป็นไม้ได้อย่างง่ายดาย แค่แสดงความจริงจัง จริงใจในการติดต่อ สัมพันธ์ ถึงจะอยู่ในเกณฑ์ดีที่จะชักจูง โน้มน้าวใจให้คนเชื่อถือ คล้อยตามได้โดยง่าย ที่จะทำให้ได้ทั้งงาน ได้ทั้งเงิน  ไม่ว่ากับหุ้นส่วน คู่ค้า คู่สัญญา คนรัก  คู่ครอง หรือ เพศตรงข้ามที่กำลังติดพันอยู่ก็มีโอกาสเช่นกัน แต่หากเป็นมนุษย์เงินเดือน ควรระวังจะขัดแย้งกับเพื่อนร่วมงาน โดยเฉพาะเรื่องผลประโยชน์!
เมษายน           จนถึงกลางเดือนก็ยังอยู่ในเกณฑ์ดีที่เงินทองจะไหลมาเทมาจากการติดต่อ สัมพันธ์ แต่ควรระวังอารมณ์รักใคร่เสน่หา หลงใหลคลั่งไคล้ ก็อาจทำให้สูญเสียเงินมากมายเช่นกัน ที่อาจทำให้การเงินติดขัดที่จะส่งผลกับงาน กิจการที่ทำอยู่ติดขัดได้เช่นกัน และหากเป็นมนุษย์เงินเดือน ควรระวัง ....เรื่องทุจริตที่จะนำไปสู่คุกตะรางด้วย เรื่องสุขภาพ ควรหลีกเลี่ยงที่จะบริโภคเนื้อวัว เพราะอาจทำให้เจ็บป่วยมากกว่าที่คิด
พฤษภาคม       รายได้อยู่ในเกณฑ์ดี ทั้งจากงาน หรือ จากเสี่ยงโชค เก็งกำไร แต่ควรระวังการติดต่อ สัมพันธ์ ควรตรวจสอบให้ดีๆ เพราะมีเกณฑ์เจอคนที่ดีแต่เปลือก ที่จะถูกหลอกลวงจนหมดตัวได้  และหากมีปัญหาขัดแย้งกับหุ้นส่วน  เพื่อนร่วมงาน หรือ มีคดีความ ก็เหมาะที่จะเจรจา ปรับความเข้าใจ หรือประนีประนอมยอมความ ก็อาจยุติปัญหาได้เร็วมากกว่า แต่เรื่องความรัก หาก “ติดเพื่อน” ระวังคนรัก คู่ครองก็อาจหวาดระแวง คนโสด จนถึงเดือนมิถุนายน ควรระวัง คนดีไม่ได้ คนที่ได้มาก็ไม่ดี
มิถุนายน          รักที่ต้องปิดบัง แอบซ่อน ไม่ว่าจะเป็นคนที่มีคู่อยู่ก่อนแล้ว หรือ คนโสดที่กำลังติดพันใครบางคน ก็ควรระวังเพราะอาจนำทุกข์ภัยมาให้ ในเรื่องงาน ควรใส่ใจ พนักงาน ลูกน้องที่สูงวัยให้มากเป็นพิเศษ  อาจก่อเรื่องทำให้เดือดร้อน ยุ่งยากได้ ด้านการเงิน อาจมีรายได้เพิ่มเติมจากลงทุน เสี่ยงโชค หรือ ได้ข้อมูลดี ๆ ได้ความช่วยเหลือจากคนรัก มิตรสหาย
กรกฎาคม        ครึ่งเดือนแรก การแสวงหารายได้จะอยู่ในเกณฑ์ดี-ดีมาก ทั้งจากผลกำไรจากกิจการ หรือ ร่วมหุ้น ลงทุน เสี่ยงโชค กับมิตรสหาย แต่ควรระวังอารมณ์รัก หลงใหล คลั่งไคล้ที่จู่โจมเข้ามา ก็อาจทำให้หมดตัวได้อย่างรวดเร็ว และหากมีเพศสัมพันธ์กับชาวต่างชาติ ก็อาจเจอโรคร้ายเรื้อรังอีกด้วย ด้านการงาน อาจมีอุปสรรคเข้ามาเรื่อยๆ  แต่ควรหลีกเลี่ยงการวิ่งเต้นในทางที่ไม่สุจริต...อันตราย!
สิงหาคม          เดือนที่มีพลังมากที่สุดในรอบปี ด้วยความ “กล้า” ที่จะตัดสินใจอย่างสุจริต เที่ยงธรรม ถึงจะมีโอกาสสำเร็จได้อย่างรวดเร็ว แต่ควรระวังอุบัติเหตุ ของมีคม จากไฟ หรือจากโทสะจริต ที่จะทำให้เจ็บตัวได้ แต่ยังอยู่ในระยะที่ควรระวังการหาเงินทาง ลับ ๆ ไม่ว่าจะเป็นแบบใด ก็อาจมีภัยตามมา เรื่องความรัก เสน่ห์ที่รัดรึงใจมากในเดือนนี้ หากมีคู่แข่ง ก็จะมีโอกาสชนะสูงมาก
กันยายน           โอกาสแสวงหารายได้อยู่ในเกณฑ์ดีอย่างต่อเนื่อง แต่กลางเดือนไปแล้ว ควรระวังการใช้จ่ายฟุ่มเฟือย หรือ เพราะรักใคร่ เสน่หา จะทำให้เสียรู้ เสียเปรียบ เสียเงินจำนวนมากได้ ในเรื่องงาน อยู่ในระยะประนีประนอม หลีกเลี่ยงที่จะขัดแย้งกับผู้ใด ถึงจะได้โอกาสมากขึ้น ในเรื่องความรัก ควรระวังเพศตรงข้ามที่เพิ่งคบหากัน เพราะอาจนำเหตุ/ภัยมาให้โดยเฉพาะเรื่อง...ยาเสพติด
ตุลาคม             เสน่ห์แห่งการพูด เขียน ที่โดดเด่นในเดือนนี้ ก็จะเป็นโอกาสให้งานดี เงินทองไหลมาเทมาอย่างง่ายๆ มนุษย์เงินเดือน ผู้ใหญ่ก็จะสนับสนุน ช่วยเหลือ หากหางานใหม่ ก็จะมีโอกาสมากขึ้น แต่ควรระวังหากรีบร้อน รวดเร็วในเรื่องเงินๆ ทองๆ ก็อาจทำให้สูญเสียเงินมากด้วยเช่นกัน เรื่องความรัก เดินทางท่องเที่ยว หรือ ใช้สื่อออนไลน์ อาจทำให้พบรัก เจอรักที่ทำให้หลงใหล คลั่งไคล้  แต่หากมีคู่ครองแล้ว รักซ้อน ซ่อนรักที่ควรระวัง อาจทำให้...เจ็บตัวได้
พฤศจิกายน      เงินทองของบาดใจ จนถึงกลางเดือน ก็อาจทำให้ขัดแย้ง ทะเลาะวิวาทกับญาติสนิทมิตรสหายได้ แต่จะมีเกณฑ์ได้ลาภผลจากการซื้อ-ขาย จัดการอสังหาริมทรัพย์ โดยเฉพาะหาก นำของเก่าออกมาตกแต่งใหม่ ก็จะมีโอกาสมากขึ้น สำหรับมนุษย์เงินเดือน ทำงานที่เดิมอาจร้อนที่ แต่อดทน ใจเย็นให้มากขึ้น ก็อาจได้รับข้อเสนอดีๆ เรื่องความรัก สัมพันธ์รักที่ราบรื่น มีเพศสัมพันธ์กัน ก็อาจทำให้ได้บุตร-ธิดา แต่คนโสด หากกำลังติดต่อ สัมพันธ์กับชาวต่างชาติ ควรดูให้ดี ๆ ก่อน
ธันวาคม          ผลประโยชน์ขัดกันจึงบรรลัย! ที่อาจทำให้ทะเลาะกับคนในครอบครัว ญาติผู้ใหญ่อาจเจ็บป่วย การเจรจา ติดต่อ กับหุ้นส่วน คู่ค้า คู่สัญญา หากไม่ประนีประนอม ก็มีเกณฑ์ทำให้แตกหัก หากเป็นมนุษย์เงินเดือน ขัดแย้งกับผู้บริหาร นายจ้าง ก็อาจทำถูกออกจากงานได้ทันที เรื่องความรัก เดินทางท่องเที่ยวก็จะทำให้รักที่ชืดชา หวาน โรแมนติคมากขึ้น คนโสดก็จะมีโอกาสพบรัก แต่ควรระวังเขา/เธอคนนั้นอาจมีคู่แล้ว
 
อัญมณี/สี ที่เสริมดวงชะตา  พลอยสีส้ม ทอง สีส้ม
อัญมณี/สีที่เป็นอริ มรณะ นิล สีดำ สีเขียวแก่ ,  พลอยสีแดงจัด สีแดง
วันที่ดีที่สุดในสัปดาห์ ..... วันอาทิตย์    เลขที่ต้องชะตา...  3 5 9
มิตรหรือคู่ครองที่ต้องชะตา...ราศีเมษ เมถุน ตุลย์ ธนู