จากกรณี เกิดเหตุยิงกันข้างหมู่บ้านเอื้ออาทร หทัยราษฎร์ ย่านนิมิตรใหม่ โดยผู้ก่อเหตุ คือ นายจำรัส อายุ 65 ปี เป็นพ่อสามี ใช้อาวุธปืนยิงลูกสะใภ้ น.ส.ปนัดดา อายุ 26 ปี เสียชีวิต ส่วนลูกชาย นายพรชัย อายุ 30 ปี และหลานชายวัย 1 ขวบ 3 เดือน ได้รับบาดเจ็บสาหัส หลังก่อเหตุผู้เป็นพ่อ ได้ใช้อาวุธปืนยิงตัวตายตามนั้น โดยคาดว่าสาเหตุน่าจะมาจากน้อยใจที่ลูกชายรักภรรยามากกว่า
(27 มี.ค.) ทีมข่าวเที่ยงวันทันเหตุการณ์ ช่อง 3 ได้โทรศัพท์ไปสอบถามเพื่อนสนิทของ น.ส.ปนัดดา หรือ น้องก้อย ผู้เสียชีวิต เปิดเผยว่า ปมการเสียชีวิตครั้งนี้ไม่ใช่เรื่องการน้อยใจที่ไม่พาไปเที่ยว แต่คาดว่าเป็นปัญหาทะเลาะเบาะแว้งระหว่างพ่อสามีกับลูกสะใภ้มานานแล้ว ก้อยเคยเล่าให้ฟังว่าตอนที่มีปากเสียงกัน พ่อสามีจะพกปืนติดตัวตลอดเวลา มีพฤติกรรมแปลกๆ
และการยิงครั้งนี้น่าจะวางแผนมาแล้วเพราะพบเงินติดตัวพ่อสามี 3 หมื่นบาท เหมือนเตรียมตัวหลบหนีหลังก่อเหตุ แต่เพราะเหตุการณ์บีบคั้นทำให้ไม่สามารถหลบหนีไปได้จึงยิงตัวตาย ส่วนเงิน 3 หมื่นบาทนั้น น่าจะเป็นเงินของก้อย เพราะพ่อสามีไม่มีงานทำ จะมีเงินได้อย่างไร
โดยแม่บ้านที่เป็นคนสนิทของก้อย ได้เล่าพฤติกรรมของพ่อสามีว่า เคยพูดกับแม่บ้านตอนเช็ดปืนว่า "เอาสักนัดไหมหล่ะ" ซึ่งแม่บ้านก็กลัวไม่กล้ามาทำ และบอกกับก้อยว่า ถ้าจะให้มาทำต้องอยู่เป็นเพื่อนด้วยนะ แม่บ้านจะรู้เห็นทุกอย่าง เพราะพ่อสามีเคยพูดว่า "อีก้อยนะปากดี สักวันกูจะเอาลูกปืนกรอกปาก" พูดกับแม่บ้าน คนข้าง พูดให้ทุกคนฟัง พูดมานานหลายเดือนมาก ซึ่งก้อยก็ไม่พอใจว่าทำไมถึงเอาก้อยมาพูดแบบนี้ 
ในส่วนของสาเหตุที่ทำให้พ่อสามีไม่ชอบนั้น ก้อยก็ไม่ทราบว่าเพราะสาเหตุอะไร เพราะก้อยเป็นคนให้พ่อสามีมาอยู่ที่บ้านด้วย เพราะสงสารเลยให้มาอยู่ด้วย แต่เมื่อมีปัญหาจึงบอกให้สามีไปคุยกับพ่อว่า ออกไปเช่าบ้านอยู่ไหม เดี๋ยวจะออกค่าเช่าให้ แต่พ่อสามีบอกว่า "กูไม่ไป"
ก่อนเกิดเหตุพ่อสามีพูดกับพ่อของก้อย แบบนั่งพึมพำคนเดียวว่า "เดี๋ยวมึงเจอกู เดี๋ยวมึงเห็นดีกันแน่" ในส่วนของเรื่องออกไปเที่ยวกันนั้น ก้อยเคยชวนแล้ว แต่พ่อสามีบอกว่า "กูไม่ไป" และก้อยก็ให้สามีออกไปกับพ่อเอง ส่วนตัวเองอยู่กับลูกได้ แต่สามีของก้อยก็ไม่ได้พาพ่อออกไปไหน
ซึ่งคนที่ตลาดหทัยมิตรจะรู้จักพ่อสามีของก้อยกันหมด เพราะชอบพกปืนออกไปตลาด พกปืนไปทุกที่ ส่วนสามีก้อยถามอะไรก็คงไม่รู้ เพราะกว่าจะกลับบ้านก็ตี 1 ตี 2 ซึ่งก็เหมือนปล่อยให้เมียกับลูกอยู่กับพ่อ  
อย่างไรก็ตาม ก่อนตายน้องก้อยได้แชทไลน์คุยกับเพื่อนสนิท โดยปรึกษาปัญหาครอบครัว ซึ่งมีบางข้อความระบุ ขอบคุณเพื่อนสนิท เหมือนจะสั่งลาก่อนตาย และไลน์บอกอีกว่าพ่อของน้องก้อยไลน์มาบอกว่ามีคนมากรีดรถน้องก้อย ซึ่งคาดว่าน่าจะเป็นพ่อของสามีน้องก้อยเป็นคนทำหรือไม่
เพื่อนสนิทของน้องก้อย บอกว่าขณะนี้ตำรวจยังไม่มีตำรวจมาสอบปากคำ เพียงแต่ขอแชทไลน์ที่คุยกันครั้งล่าสุดไปเท่านั้นเอง
อย่างไรก็ตามวันนี้ เพื่อนสนิทจะเดินทางไปร่วมงานศพน้องก้อยที่วัดปากบึง ย่านร่มเกล้า และจะทำพิธีฌาปนกิจศพในวัดเสาร์นี้
ขณะเดียวกันวันนี้ตำรวจ สน.นิมิตรใหม่จะสอบปากคำผู้ที่เกี่ยวข้อง และสอบปากนายพรชัย สามีน้องก้อยที่ขณะนี้กำลังรักษาตัวอยู่ที่โรงพยาบาล กับลูกชาย เพราะมีอาการบาดเจ็บสาหัส