คู่รักดาราหลายคู่มักจะลงภาพหวานๆ ให้แฟนคลับได้ชุ่มชื่นหัวใจ (ปนอิจฉา) อยู่ตลอดๆ ไม่ว่าจะไปไหนทำอะไร ก็มักมีภาพคู่เป็นความทรงจำร่วมกัน แต่กับบางคู่นั้น น้านนนนนน...นานที จะมีรูปคู่ออกมา อาจเพราะเขินไม่ชอบออกสื่อ แต่พอมีหลุดมาทีไรต้องเป็นที่แปลกใจและฮือฮาเสมอ

น้ำตาล พิจักขณาแม้จะมีคู่จิ้นในจอเป็นพระเอกหนุ่ม เคน ภูภูมิ แต่ในชีวิตจริงใครๆ ก็รู้ว่า น้ำตาล กำลังคบหากับพระเอกหนุ่มต่างช่อง ไผ่ พาทิศ ด้วยความที่เวลาว่างไม่ค่อยตรงกัน ฝ่ายชายก็ชอบหายเข้าป่าไปนานๆ แต่คู่นี้ก็ยังคบกันมาได้นานหลายปี ไม่ค่อยหวานออกสื่อแต่รักทรหดไม่ใช่เล่นเลยนะจ๊ะ

บี น้ำทิพย์ช่วงที่คบกันดูความรักจะค่อนข้างลุ่มๆ ดอนๆ เพราะไม่ค่อยมีเวลาให้กัน สำหรับ บี น้ำทิพย์ และ ฮิม อิสริยะ คูหาเปรมกิจ แต่ยังไงก็ยังประคับประคองกันมาได้หลายปี ด้วยความที่ไม่เคยเห็นรูปคู่กันเลย ทำให้เมื่อสาวบีลงภาพหวานๆ ทีนึงก็กลายเป็นที่ฮือฮาเลยทีเดียว

แมท ภีรนีย์ซุ่มปลูกต้นรักมายาวนานเป็นสิบปี แต่น้อยคนนักจะได้เห็นรูปคู่ระหว่าง แมท ภีรนีย์ และ ไฮโซแพท แต่ช่วงหลังๆ ฝ่ายชายเริ่มจะลดความเขินอายลงบ้าง จึงมีการลงรูปคู่ในไอจีถี่ขึ้น แม้ไม่ได้โชว์สวีทแบบคู่อื่นๆ แต่เชื่อว่าคบมาได้นานขนาดนี้ ก็คงหวานไม่ธรรมดาอยู่น้า

มิว นิษฐาคบหากับหนุ่มนอกวงการมานานตั้งแต่ยังไม่ได้ก้าวขึ้นมาเป็นนางเอก จนบัดนี้ก็ยังไม่เคยเห็นภาพคู่หวานๆ ของสาวมิวกับแฟนหนุ่มตี๋เลยแม้แต่ภาพเดียว มีเพียงภาพหมู่กับกลุ่มเพื่อนที่ชาวเน็ตถึงกับต้องวงสีแดงให้ดูว่าคนไหนกันแน่ที่กุมหัวใจนางเอกหน้าหวานคนนี้มาเนิ่นนาน

เชอร์รี่ เข็มอัปสรเป็นอีกนางเอกตัวแม่ที่วางตัวดีไม่มีที่ติ แม้คบหาดูใจกับ เสริมสิน สมะลาภา มานานนับสิบปี แต่ไม่ชอบเปิดเผยเรื่องความรักออกสื่อจึงไม่เคยมีภาพหวานๆ ออกมาให้เห็น มีแต่เพียงภาพกิจกรรมที่ทั้งคู่ควงกันไปกับครอบครัว ที่ยืนยันว่ารักนี้ยังเหนียวแน่น