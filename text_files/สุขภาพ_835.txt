ทุกคนคงทราบกันดีว่าถ้าอยากมีสุขภาพที่แข็งแรง และอยากลดน้ำหนัก ผอมหุ่นเพรียวใส่เสื้อผ้าเบอร์ M เบอร์ S ได้ ก็ต้องงด (หรือลด) การทานอาหารมันๆ แต่ก่อนที่จะตั้งหน้าตั้งตางดอาหารมันอย่างจริงจัง เรามาดูคำแนะนำดีๆ จากเฟซบุ๊คเพจ “ความรู้สนุกๆ แบบหมอแมว” ก่อนดีกว่า ว่าเราควรเตรียมตัวอย่างไร และงดอาหารมันอย่างถูกต้องอย่างไรค่ะ
____________________
ข้อควรรู้ก่อนงดอาหารมัน
(ห้ามตอบว่า ให้กินของเรา หรือเลี่ยงไปกินเผือก)
เนื่องจากมีบก.หนุ่มว่าที่คุณพ่อท่านหนึ่งเปิดประเด็นขึ้นมา ว่าจะใช้วิธีใดดีในการเลิกกินอาหารมัน
เลยเอาข้อควรรู้ที่ใช้แนะนำคนไข้คร่าวๆแล้วกัน
1. หาสาเหตุก่อนว่าเราอยากลดอยากเลิกของมันเพื่ออะไร 
คือเพื่อสุขภาพนี่รู้อยู่แล้ว แต่เป้าหมายในการลดของเราคือเพื่อสุขภาพด้านไหน
- รูปร่าง
- น้ำหนัก
- กลัวโรคที่มากับความอ้วน
- มีค่าอะไรสักอย่างในเลือดที่ผิดปกติ
ที่ต้องรู้ก่อนเพราะว่า แต่ละเหตุมีการลดที่ไม่เหมือนกัน และบางครั้งการลดของมันอาจจะไม่ได้แก้เหตุเหล่านั้น
- อย่างบางคนลดของมันเพื่อลดน้ำหนัก ... โดยที่ไม่ได้กินมากและไม่ได้ตรวจว่าน้ำหนักเพิ่มเพราะอะไร
- บางคนต้องการปรับรูปร่าง แต่ส่วนที่ต้องการปรับมันไม่ได้เกี่ยวกับของมัน (เช่น อยากแขนล่ำ เลยอดมัน ... แต่ไม่เล่นเวท แล้วมันจะล่ำไหม)
- บางคนต้องการลดไขมันเพื่อลดน้ำหนัก ทั้งที่ปัจจุบันพบว่าหากลดไขมันแต่ไม่ลดน้ำตาล ในระยะยาวก็ลดไม่ได้ผล
 
2. หลักการแพทย์แผนปัจจุบัน ไม่ได้ให้อดของมัน 
- คือไขมันเป็นสิ่งจำเป็นต่อร่างกาย ได้มากไปก็ไม่ดี ได้น้อยไปก็ไม่ดี
- ปัจจุบัน (จริงๆ ก็ตั้งแต่ปี 1980) การแพทย์แผนปัจจุบันเน้นการกินอาหารอย่างสมดุล , ไม่เน้นการไปเพ่งเล็งประโยชน์หรือโทษของสารอาหารชนิดใดชนิดหนึ่ง
- ตัวอย่างเช่น อาหารกลุ่มเมดิเตอร์เรเนียน ก็มีไขมันพอสมควร ไม่ได้เป็นอาหารไขมันต่ำ
3. เรากินของมันแค่ไหน รู้หรือยัง 
บางคนอยากลดมัน แต่ไม่รู้ว่าตนเองกินมันแค่ไหน
พอไม่รู้ว่าแต่แรกเรากินมันแค่ไหน ทำให้เวลาลดแล้วประเมินผลลำบาก ทำให้กำหนดเป้าหมายไม่ได้
4. ลดของมัน แต่ต้องระวังการลดมากเกินไป 
- หลักในการงดของมัน ต้องไม่งดจนขาด ... เพราะไขมันก็เป็นสิ่งที่ร่างกายต้องใช้
- ถ้าลดไขมันและจำกัดพลังงาน ร่างกายจะปรับระบบไปอยู่โหมดขาดอาหาร กล้ามเนื้อจะหายไป ในระยะยาวจะกลับมาอ้วนใหม่ง่ายขึ้น
 
5. ไขมันที่ควรหยุดจริงๆ คือ ไขมันทรานส์ 
ส่วนไขมันอื่น เช่นไขมันหมู มันสัตว์ มันปาล์ม น้ำมันพืชอื่นๆ กินได้แต่ต้องคุมปริมาณที่เหมาะสม
(อ่านเพิ่มเติมเรื่อง ไขมันทรานส์ และไขมันประเภทต่างๆ ที่นี่)
 
 

_____________________
ลดอาหารมันอย่างถูกต้องแล้ว ก็อย่าลืมออกกำลังกายอย่างสม่ำเสมอ พักผ่อนให้เพียงพอ และทำจิตใจให้สงบ ไม่เครียดด้วยนะคะ เท่านี้ร่างกายที่แข็งแรงสมบูรณ์ทั้งกาย และใจ พร้อมหุ่นสวยเพรียวบาง หรือจะบึ้กหนากล้ามโต ก็เป็นของคุณแล้วล่ะค่ะ
 
ขอบคุณเนื้อหาจาก เฟซบุ๊คเพจ ความรู้สนุกๆ แบบหมอแมว ภาพประกอบจาก istockphoto