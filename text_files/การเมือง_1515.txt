ร.ต.อ. เฉลิม อยู่บำรุง รองนายกรัฐมนตรี กล่าวถึงการชุมนุมขององค์การพิทักษ์สยามว่า เจ้าหน้าที่มีความหนักใจในเรื่องมือที่ 3 เพราะไม่รู้ว่าเป็นใคร ตำรวจจึงต้องไปเจรจากับ พลเอกบุญเลิศ แก้วประสิทธิ์ องค์การพิทักษ์สยามเพื่อให้ความร่วมมือกันรักษาความปลอดภัย แต่จะไม่ใช่ความรุนแรงอย่างแน่นอน ซึ่งขณะนี้ได้รับรายงานในเรื่องมือที่ 3 มาแล้วแต่ไม่ขอลงในรายละเอียด
พร้อมระบุว่ามีพรรคการเมืองใหญ่ให้การหนุนหลังผู้ชุมนุม โดยการขนคนมาร่วมชุมนุม แต่ทำอะไรไม่ได้เพราะเป็นกระบวนการตามระบอบประชาธิปไตย ขณะนี้ยังไม่สามารถประเมินได้ว่าการชุมนุมจะยืดเยื้อหรือไม่ อย่างไรก็ตามจะไม่ตั้งวอร์รูม เพราะมีเจ้าหน้าที่ตำรวจดูแลอยู่แล้ว ส่วนกรณีที่มีสาวพริตตี้เสิร์ฟอาหารให้ที่สำนักงานตำรวจแห่งชาติ ร.ต.อ.เฉลิม ระบุว่า ผู้หญิงสองคนเป็นของลูกน้องที่ไม่ใช่ตำรวจชื่อ โจ้ ซึ่งสั่งอาหารมาให้ และไม่ได้ใช้งบประมาณและเจ้าหน้าที่ตำรวจแต่อย่างใด รวมถึงไม่ได้ทานไวน์ตามที่ระบุตามข่าว