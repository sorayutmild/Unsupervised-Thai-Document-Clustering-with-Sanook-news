เปิดอีกมุมชีวิตของพี่เป้า สายัณห์ สัญญา ที่หลายคนไม่เคยรู้ เผยชีวิตตกอับ เช่าบ้านอยู่ หลังจากสิ้นลมแทบไม่เหลือทรัพย์สินติดตัว
สิ้นลมไปอย่างสงบเมื่อช่วงบ่ายของเมื่อวาน นักร้องลูกทุ่งขวัญใจมหาชน สายัณห์ สัญญา นักร้องเสียงแหบมหาเสน่ห์ เจ้าของวลีฮิต "รักสายัณห์ น้อยๆ แต่ขอให้รักนานๆ" แต่จะมีกี่คนที่รู้ว่าชีวิตของสายัณห์ที่มีภาพนักร้องลูกทุ่งชื่อดังติดอยู่ จะต้องตกที่นั่งลำบาก ถึงขนาดบ้านของตัวเองก็ยังไม่มีอยู่ 
โดยเรื่องนี้ได้รับการเปิดเผยจากนายมานิต อังกินันท์ ผู้จัดการของสายัณห์ นายมานิตเล่าว่าหลังจากที่พี่เป้ามีข่าวเรื่องยอดรัก งานที่จองตัวร้องเพลงไว้ก็ยกเลิกเกือบหมด หลายครั้งที่สายัณห์ต้องโทรศัพท์มาขอให้ตนช่วยหางานจ้างให้ "ช่วงประมาณ 3 ปีมานี้งานของพี่เป้าหายไปเยอะเลย ผู้จ้างเขากลัวเรื่องกระแสข่าวที่เคยเป็นประเด็น เป็นช่วงที่พี่เป้าย่ำแย่ที่สุด หลายครั้งที่พี่เป้าโทรมาขอให้ช่วยหางานให้ ราคาเท่าไรก็ได้ แต่ผมก็บอกไปตรงๆว่า ช่วงนี้มันลำบากเพราะคนจ้างเขาไม่ค่อยกล้าเสี่ยง แต่คนไม่ค่อยรู้นะว่าพี่เป้าเป็นคนจริง เขาผิดเขาก็ขอโทษทันที อย่างเรื่องพี่แอ๊ว พี่เป้าก็ขอโทษทันที แต่กระแสข่าวก็ยังมีอยู่"
ผู้จัดการส่วนตัวยังเผยอีกว่า ก่อนเสียชีวิตสายัณห์เช่าห้องเล็กๆ ราคา 4,000 บาทอยู่แถวปิ่นเกล้า ส่วนภรรยาอยู่กับลูกๆ โดยมีอาชีพทำก๋วยเตี๋ยวลุยสวน ส่วนสมบัติอื่นๆ นั้นสายัณห์ไม่มีเลย มีเพียงพระเครื่องชุดหนึ่งที่จะมอบให้กับลูกชาย ทั้งนี้ในช่วงปลายของชีวิต สายัณ์ยังฝากไว้ว่าไม่อยากให้เอาเงินมารักษาตน อยากเก็บเงินก้อนสุดท้ายไว้ให้ภรรยา และลูกมากกว่า  
สำหรับความคืบหน้าในการจัดงานศพของสายัณห์ ที่วัดไร่ขิง จ.นครปฐม บริเวณศาลาหลังใหญ่ ข้างพระอุโบสถ ได้มีพระสงฆ์ เจ้าหน้าที่ของทางวัด จัดเตรียมสถานที่เพื่อใช้เป็นสถานที่ตั้งร่างอันไร้วิญญาณของนักร้องราชาเพลงลูกทุ่งชื่อดัง ที่จะมีการเคลื่อนศพมาในวันนี้ และจะมีพิธีรดน้ำศพในเวลา 16.00 น.
ทั้งนี้ พระราชวิริยาลังการ เจ้าคณะอำเภอพุทธมณฑล เจ้าอาวาสวัดไร่ขิงพระอารามหลวง ได้กล่าวถึงการนำศพมาตั้งบำเพ็ญกุศลที่วัดแห่งนี้ เนื่องจากที่ นายมานิต อังกินันท์ ผจก.มีการติดต่อเข้ามา เนื่องจาก สายัณห์ สัญญา เป็นนักร้องที่มีชื่อเสียงระดับประเทศมีคนรู้จักมากมาย ดังนั้นในงานพิธีรดน้ำศพ จึงคาดว่าคงมีแฟนเพลงหลั่งไหลมาร่วมรดน้ำศพกันเป็นจำนวนมาก และที่วัดเป็นสถานที่ที่เหมาะสมมากกว่าใน กทม. ส่วนกำหนดการสวดพระอภิธรรมศพ คงต้องรอทางญาติๆ หารือกันก่อนว่าจะสวดกี่วัน แต่คาดว่าคงไม่ต่ำกว่า 1 เดือน
สำหรับหุ่นของ สายัณห์ สัญญา ที่อาจจะมีการนำมาตั้งไว้ที่วัด ทางวัดก็ไม่ขัดข้อง เนื่องจากทางวัดไม่ได้เป็นผู้สร้าง ทั้งหุ่นของนักร้อง ยอดรัก สลักใจ (นายนิพนธ์ ไพรวัลย์) จิ๋ว พิจิตร (นายดิเรก เกศรีระคุปต์) ล้อต๊อก (นายสวง ทรัพย์สำรวย) ล้วนเป็นทางญาติที่สร้างมาตั้งไว้ที่วัดทั้งนั้น
ย้อนประวัติ กว่าจะมีวันนี้ของ สายัณห์ สัญญา ผู้ชายสายเลือดลูกทุ่ง 