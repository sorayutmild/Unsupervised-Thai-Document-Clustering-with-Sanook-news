     หลายคนมีความเข้าใจผิดว่า “น้ำยาหล่อเย็น” หรือ “Coolant” เป็นสิ่งสิ้นเปลืองเกินความจำเป็น เพราะต่อให้ไม่ใช้น้ำยาหล่อเย็น ก็สามารถเติมน้ำเปล่าแทนได้อยู่ดี แต่รู้หรือไม่ว่าน้ำยาหล่อเย็นนั้น มีคุณสมบัติบางอย่างที่น้ำเปล่าไม่สามารถทดแทนได้ แถมยังสามารถยืดอายุการใช้งานของเครื่องยนต์ได้เป็นอย่างดีอีกด้วย
     น้ำยาหล่อเย็น (หรือที่หลายคนมักเรียกกันว่า “คูลแลนท์” มีส่วนประกอบหลักมาจากน้ำ, สารหล่อเย็นประเภท Ethylene Glycol, หัวเชื้อสำหรับป้องกันสนิม ฯลฯ รวมถึงมีการใส่สีต่างๆ ลงไป เช่น สีเขียวหรือสีชมพู เพื่อให้สามารถแยกแยะระหว่างน้ำยาหล่อเย็น และของเหลวอื่นๆ ในห้องเครื่องยนต์ได้ดียิ่งขึ้น
     โดยปกติแล้วน้ำเปล่าจะมีจุดเดือดอยู่ที่ 100 องศาเซลเซียส (มากหรือน้อยกว่านั้นขึ้นอยู่ความดันอากาศ) ขณะที่น้ำยาหล่อเย็นอาจมีจุดเดือดสูงกว่า 120 องศาเซลเซียส ดังนั้นการใช้น้ำเปล่าอาจทำให้น้ำในหม้อน้ำเดือดที่อุณหภูมิสูง ส่งผลให้ประสิทธิภาพการระบายความร้อนลดลง และอาจทำให้เครื่องยนต์โอเวอร์ฮีตได้ ขณะที่การใช้น้ำยาหล่อเย็นจะช่วยคงประสิทธิภาพการระบายความร้อนได้ดีกว่า
     อีกทั้งน้ำยาหล่อเย็นยังมีคุณสมบัติป้องกันการเกิดฟอง หรือ Antifoam ช่วยไม่ให้เกิดฟองอากาศภายในระบบระบายความร้อน ซึ่งฟองอากาศเหล่านี้ถือเป็นตัวการสำคัญที่จะทำให้การระบายความร้อนมีปัญหา จนอาจนำไปสู่การโอเวอร์ฮีตได้

     นอกจากนี้ น้ำยาหล่อเย็นยังมีคุณสมบัติป้องกันการกัดกร่อนและเกิดสนิม ต่างจากน้ำเปล่าที่อาจทำให้เกิดสนิมบริเวณชิ้นส่วนต่างๆ ภายในห้องเครื่องยนต์ เช่น ฝาสูบ, เสื้อสูบ,​ ปั๊มน้ำ, วาล์วน้ำ, หม้อน้ำ รวมถึงท่อยางและท่อทางเดินต่างๆ ส่งผลให้เกิดการผุกร่อนอย่างรวดเร็ว อายุการใช้งานของเครื่องยนต์ก็สั้นลงตามไปด้วย
     ทั้งนี้ ระบบหล่อเย็นของเครื่องยนต์จะใช้น้ำยาหล่อเย็นประมาณ 4-6 ลิตรแล้วแต่รุ่น ขณะที่ค่าใช้จ่ายในการเปลี่ยนถ่ายน้ำยาหล่อเย็นแต่ละครั้งจะอยู่ที่หลักร้อยบาทเท่านั้น ซึ่งการเปลี่ยนแต่ละครั้งก็ว่ากันที่ระยะหลักแสนกิโลเมตรขึ้นไป การใช้น้ำยาหล่อเย็นจึงเป็นทางเลือกที่คุ้มค่าในการบำรุงรักษาเครื่องยนต์ให้คงสภาพดีเอาไว้ได้อย่างยาวนาน
     รู้แบบนี้แล้วก็ควรหลีกเลี่ยงการเติมน้ำเปล่าลงในหม้อน้ำอย่างเด็ดขาด เพราะสุดท้ายแล้วปัญหาความร้อนและสนิมก็จะตามมาหลอกหลอนอย่างแน่นอนครับ