โอ๊ค ร่ายยาวผ่านเฟซบุ๊ก สุดทนพฤติกรรม ปชป. เล่นแรงด่าพ่อล่อแม่  จวก "ชวนนท์" ล้ำเส้นใช้คำแรง "ปิตุฆาต" ชี้บ่งบอกถึงสติปัญญา
(17 มิ.ย.) วานนี้(16 มิ.ย.) ผู้สื่อข่าวรายงานว่า นายพานทองแท้ ชินวัตร ได้โพสต์ข้อความผ่านเฟซบุ๊ก Oak Panthongtae Shinawatra โดยระบุว่า การเมืองไทยไม่สร้างสรรค์ก็เพราะพฤติกรรมของคนในพรรคการเมืองเก่าแก่พรรคนี้แหละครับ แทนที่จะพูดกันดีๆ และรับฟังเหตุผลซึ่งกันและกัน กลายเป็นว่าเหตุผลสู้เด็กไม่ได้เอะอะอะไรก็พาดพิงหรือด่าพ่อล่อแม่กัน ทำตัวเป็นเด็ก ม.7 เลยครับ มากันเป็นทีมตั้งแต่ หัวหน้าพรรค โฆษก-รองโฆษกพรรค โฆษกส่วนตัวจัดเต็มครบทีม นี่ขนาดท่านบอกว่า ผมเป็นละอ่อนทางการเมืองนะครับ ท่านยังออกอาการกันขนาดนี้ เค้าถึงว่ากันไงครับว่า แค่เงาทักษิณอย่างเดียวก็กลัวกันหมดแล้ว
"คุณพ่อพึ่งสอนผมเมื่อวานนี้ครับว่า เวลาหมากัดอย่าไปว่าหมา ให้ไปด่าเจ้าของหมาที่ปล่อยหมามากัด ผมกำลังคิดว่าจะนำมาประยุกต์ใช้กับพฤติกรรมของคนบางจำพวก แต่บางครั้งมันก็เหลืออดเหมือนกันนะครับ" ล่าสุดนี่โฆษกพรรคที่ชื่อ ชวนนท์ ได้ให้สัมภาษณ์ว่า ผมทำปิตุฆาต(คำนี้แปลว่าลูกฆ่าพ่อครับ) ผมถือว่า คุณชวนนท์พูดจาล้ำเส้นที่เหมาะสมของมารยาททางการเมือง คุณชวนนท์ก้าวล่วงบุพการีผมมากเกินไปโดยที่ไม่ได้พูดอะไรที่เป็นประโยชน์ต่อสังคมเลย ถึงแม้ผมจะเชื่อว่า มีอีแอบที่คอยจูงจมูกให้คุณออกมาพูดก็ตาม แต่คงต้องขอตอบโต้สิ่งที่คุณพูดครับ สติปัญญาของคุณชวนนท์คงจะไม่เข้าใจว่าคำพูดนี้ไม่เหมาะสมอย่างไรผมจะยกตัวอย่างให้ฟังแล้วกันครับ สมมุติว่า อยู่ดีๆมีเพื่อนคุณมาพูดว่า "พ่อมึงตายเหรอชวนนท์" คุณว่ามันแรงมั้ยครับ คุณชวนนท์โกรธมั้ยครับ มันเบากว่าคำว่าปิตุฆาตที่คุณพูดเสียอีกครับ เพราะที่เพื่อนพูดนั้นบิดาของคุณชวนนท์อาจตายด้วยสาเหตุอื่นที่ไม่เกี่ยวกับคุณครับ แล้วก็สุภาษิตที่คุณชวนนท์เอามาอ้างอิงว่า "โง่แล้วอย่าขยัน พากันลงนรก" ก็เป็นสุภาษิตลวงโลกครับ ทีมงานผมค้นหาจากทุกแหล่งอ้างอิงแล้วไม่มีสุภาษิตที่ว่านี้ครับ เขาเลยสรุปกันว่าคงเป็น กุศโลบายของบรรพบุรุษของคุณชวนนท์เอง ที่อยากสอนลูกหลานไม่ให้ทำผิดซ้ำซาก หรืออาจเป็นประเภทลูกหลานที่สอนแล้วไม่รู้จักจำจึงต้อง บัญญัติไว้เป็นสุภาษิตที่อยู่ในระบบปิดของตระกูลคุณชวนนท์เองก็เป็นไปได้ครับ (อย่างนี้เรียกว่าคุณชวนนท์ทำบรรพบุรุษฆาตหรือปล่าวครับ) ถ้าคุณเป็นโฆษกที่พูดแต่ความจริงรบกวนช่วยหาเอกสารยืนยันที่มาของสุภาษิตนี้หน่อยนะครับ คุณปั้นคำพูดขึ้นมาหลอกด่าคนอื่นแบบนี้ไม่เป็นลูกผู้ชายเลยครับ ถ้าสุภาษิตนี้มีจริงคนอย่างผม ถ้าทำผิดผมกล้าขอโทษครับ ส่วนนสพ.ที่ผมเอามาลงนั้น ก็เพราะมีคนพูดทำนองว่า คุณพ่อผมนั้นเข้ามาเล่นการเมืองแล้วร่ำรวย ผมก็เลยหยิบข้อมูลเก่ามาให้ดูว่าก่อนเข้าการเมือง ข่าวลงว่าคุณพ่อผมมีทรัพย์สินอยู่แล้ว 60,000 ล้านไงครับ พอปี 40 มีวิกฤติเศรษฐกิจ หุ้นตกทั้งตลาดมาเก็ตแค็ปตกลง 7-80% ทรัพย์สินก็ลดลงไงครับ พอปี42 ผมเป็นบุตรที่บรรลุนิติภาวะแล้วทรัพย์สินส่วนที่เป็นชื่อผมก็ไม่ต้องแสดงไงครับ น้องสาวผม 2 คนก็เช่นเดียวกันครับ เห็นว่าคุณชวนนท์จะเอาข้อมูลนี้ให้ทีมกฎหมายพรรคฟ้อง ทีมงานผมบอกว่าที่หอสมุดแห่งชาติมีหลายฉบับเลยครับไปคัดมาแล้วฟ้องได้เลย อย่าลืมง่ายนะครับไม่งั้นเขาจะว่าดีแต่พูด นสพ.ฉบับวันที่ 19 พ.ย.37 ถ้าจำไม่ได้ก็ถามผู้ใหญ่ในพรรคแหละครับ บอกว่าเป็นวันเดียวกับที่มีการออกสปก.4-01 ผลงานชิ้นโบว์ดำของพรรคประชาธิปัตย์ไงครับ ผมว่าน่าจะจำกันได้เกือบทั้งพรรคฯแหละครับ สุดท้ายด้วยความเป็นห่วงครับ ใครๆเขาก็ทราบครับว่าคุณชวนนท์ อยากเป็น สส. แต่พอลงสมัครรับเลือกตั้งคราวนู้นก็สอบตก คราวนี้ลงปาร์ตี้สิสต์ก็ได้อันดับหลังๆยังเป็นเวทติ้งลิสต์อยู่ มาแช่งพ่อผมคุณไม่ได้เป็นหรอกครับ สส. "แช่งคนที่คุณกอดคอ"กันอยู่ในรูปแหละครับ เกิดสมพรปากขึ้นมาปาร์ตี้ลิสต์ขยับเลื่อนขึ้น ยังมีโอกาสแจ้งเกิดในสภากับเขาบ้าง ขอให้สมหวังไวๆนะครับ