"เจ้าเข้มแข็ง" สุนัขข้างถนน สิ้นใจแล้ว หลังถูกดาบตำรวจใจโหด ใช้มีดฟันขาขาด หน้าเหวอะ เหตุโมโหกัดไก่ที่เลี้ยงไว้ตาย
ผู้สื่อข่าวรายงานว่า (15 มิ.ย.)รายการเรื่องเล่าเช้านี้ทางสถานีโทรทัศน์ไทยทีวีสีช่อง 3 นำเสนอข่าวกรณีที่เฟซบุ๊กเพื่อนข้างถนน ซึ่งจัดทำขึ้นจากกลุ่มคนที่ต้องการช่วยเหลือสุนัขและแมวเร่ร่อน รวมถึงให้ความช่วยเหลือด้านอื่นๆ ที่เกี่ยวข้อง โดยไม่แสวงหาผลกำไร นำเสนอข้อมูลของ"เจ้าเข้มแข็ง"สุนัขเร่ร่อน บริเวณแฟลตตำรวจ 11-12 ย่านซอยอุดมสุข ถูกคนร้ายใช้อาวุธมีดฟันจนขาขวาขาด และฟันซ้ำที่หัวจนแผลลึกถึงกะโหลกเป็นทางยาว 2 แผล โดยอ้างว่า"เจ้าเข้มแข็ง"ถูกตำรวจยศ นายดาบตำรวจ ที่พักอาศัยอยู่ในแฟลตดังกล่าวเป็นคนทำร้าย เหตุเกิดเมื่อช่วงเวลาประมาณ 03.30 น. วันที่ 10 มิ.ย.ที่ผ่านมา กระทั่งรุ่งเช้าเวลาประมาณ 10.00 น. มีคนพบเห็น จึงนำตัวส่งโรงพยาบาลสัตว์สมุทรปราการ ก่อนถูกย้ายไปรักษาต่อที่โรงพยาบาลสัตว์ศรีวรา โดยภายหลังมีการเอ๊กซเรย์พบว่ากรามหลุดด้วย กระทั่งเมื่อเวลาประมาณ 03.00 น. วันที่ 14 มิ.ย."เจ้าเข้มแข็ง"ก็สิ้นใจลง
พ.ต.อ.คมศักดิ์ สุมังเกษตร รองผู้บังคับการตำรวจจราจร กล่าวว่า ได้ตรวจสอบเรื่องที่เกิดขึ้นแล้วทราบว่า ตำรวจผู้ก่อเหตุคือ ด.ต.สายันต์ ทวีสินธ์ สังกัดกองบังคับการ 2 สน.ทางด่วน 1 สาเหตุมาจาก "เจ้าเข้มแข็ง" ได้กัดไก่ที่ ด.ต.สายันต์เลี้ยงไว้จนตาย ด้วยความโมโหจึงคว้ามีดพร้าดายหญ้าฟัน"เจ้าเข้มแข็ง"จนได้รับบาดเจ็บสาหัส ในฐานะที่เป็นผู้บังคับบัญชาได้สั่งให้ ด.ต.สายันต์ ชำระค่าปรับในอัตราโทษสูงสุดในข้อหาลหุโทษทำร้ายและฆ่าสัตว์ และนอกจากนี้ยังสั่งให้ ด.ต.สายันต์ไปที่ ร.พ.ศรีวรา เพื่อจัดการเรื่องค่ารักษาพยาบาลทั้งหมดด้วย
พ.ต.อ.คมศักดิ์ กล่าวต่อว่า กองบังคับการตำรวจจราจรจะให้ ด.ต.สายันต์ ร่วมทำบุญอุทิศส่วนกุศลให้"เจ้าเข้มแข็ง" ที่วัดธาตุทอง เพื่อแสดงความสำนึกและรับผิดชอบต่อเรื่องที่เกิดขึ้น และจะมีคำสั่งโยกย้าย ด.ต.สายันต์ มาทำหน้าที่สิบเวรที่สำนักงานเพื่อจะได้ไม่ต้องใกล้ชิดประชาชนทั่วไป
 ขอขอบคุณภาพจาก เฟซบุ๊กเพื่อนข้างถนน 