ผู้สื่อข่าวรายงานว่า เมื่อคืนนี้ (25 มี.ค.) เวลาราว 19.50 น. นายสมเกียรติ โอสถสภา อดีตอาจารย์ประจำคณะเศรษฐศาสตร์ จุฬาลงกรณ์มหาวิทยาลัย โพสต์ข้อความผ่านเฟซบุ๊กของตนเองโดยระบุว่า การจัดตั้งรัฐบาลหลังการเลือกตั้งลงตัวแล้ว 
พร้อมกับเผยว่า ตัวแทนพรรคที่เข้าร่วมเจรจาภายในกรมทหารราบที่ 1 มหาดเล็กรักษาพระองค์ (ร.1 รอ.) ประกอบด้วย พรรคประชาธิปัตย์ พรรคภูมิใจไทย พรรคชาติไทยพัฒนา พรรคชาติพัฒนา พรรครักษ์ผืนป่าประเทศไทย พรรครวมพลังประชาชาติไทย รวมทั้งพรรคอื่นที่มี ส.ส.เขตหรือบัญชีรายชื่อ
โดยอดีตนักวิชาการคนดังยังระบุเพิ่มเติมว่า บางพรรคต้องการเพียงตำแหน่งประธานคณะกรรมาธิการในสภาเท่านั้น โดยเนื้อหาในโพสต์ดังกล่าวมีรายละเอียดดังนี้
"จบแล้วที่บ้านป่ารอยต่อ วันนี้ ค่ายทหารพัน 1 ร.อ. จบข่าวพระสยามเทวาธิราช จำเบรคกิ้งนิวส์ คืนก่อนเลือกตั้งได้ไหมครับ hongkong effect
ทั้งนี้พรรคที่มาพูดคุย ประกอบด้วย นายจุรินทร์ ลักษณวิศิษฐ์ รองหัวหน้าพรรคประชาธิปัตย์ นายกรณ์ จาติกวณิช รองหัวหน้าพรรคฯ นายอนุทิน ชาญวีรกูล หัวหน้าพรรคภูมิใจไทย กับนายศักดิ์สยาม ชิดชอบ นางสาวกัญจนา ศิลปอาชา หัวหน้าพรรคชาติไทยพัฒนา กับนายประภัตร โพธสุธน นายสุวัจน์ ลิปตพัลลภ ประธานที่ปรึกษาพรรคชาติพัฒนา นายดำรงค์ พิเดช หัวหน้าพรรครักษ์ผืนป่าประเทศไทย ส่วนนายสุเทพ เทือกสุบรรณ ที่ปรึกษาพรรครวมพลังประชาชาติไทย ได้ส่งตัวแทนไป พร้อมกับมีพรรคอื่นๆ ที่มี ส.ส.เขต หรือบัญชีรายชื่อ
บวก 250 ส.ว.
ไม่ใช่เรื่องคณิตศาสตร์
บางพรรคต้องการแค่ตำแหน่งประธานกรรมาธิการเอง
รัฐบาลที่ 1 แห่งรัชกาลที่ 10
Colossus"
หมายเหตุ: เมื่อช่วงราวๆ 10.38 น. อาจารย์สมเกียรติ มีการแก้ไขเพิ่มเติมข้อความในโพสต์ดังกล่าวว่า "ท่าน จุรินทร์ ลักษณวิศิษฎ์ โทรมาบอกว่าไม่ได้ไปประชุมด้วยตามที่ปรากฏในสื่อต่างๆครับ ขอโทษ ท่าน จุรินทร์ ด้วยครับ"
