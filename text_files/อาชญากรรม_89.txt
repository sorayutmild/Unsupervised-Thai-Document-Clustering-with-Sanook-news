วานนี้ (8 พ.ค.) เมื่อเวลา 18.00 น.นางประเทือง ประทับศร อายุ 45 ปี บ้านอยู่ อ.ลำลูกกา จ.ปทุมธานี ได้ร้องเรียนผ่านผู้สื่อข่าวว่า เมื่อวันที่ 5 พ.ค.ที่ผ่านมา ลูกสาวของตนชื่อ นางสาวจุฑามาศ เคียงศรี อายุ 21 ปี เป็นนางแบบและดารานักแสดงตัวประกอบช่อง 3 เรื่องหัวใจใกล้รุ่ง ได้เสียชีวิตลง หลังประสบเหตุวัยรุ่นไล่ยิงกันวิ่งหนีเข้ามาที่ลานจอดรถห้างสรรพสินค้าแห่งหนึ่งย่านคลองสอง เขตพื้นที่ สภ.คูคต อ.ลำลูกกา จ.ปทุมธานี ขณะนั้นผู้ตายนั่งรอเพื่อนอยู่ท้ายรถกระบะ และถูกลูกกระสุนยิงเข้ากลางหน้าผาก แต่ยังไม่เสียชีวิต พลเมืองดีนำส่ง รพ.บีแคร์ ต้องนอนพักห้อง ไอซียู โรงพยาบาลบีแคร์ จนกระทั่งเวลา 19.40 น. วันที่ 7 พ.ค. จึงได้เสียชีวิตลง และเมื่อถามคดีความคืบหน้าไปยัง สภ.คูคต แล้วแต่คดีไม่มีความคืบหน้ากลัวว่าเรื่องจะเงียบหายไป
ทางด้าน นางกันยากร กระจาย อายุ 44 ปี กล่าวว่า ตนเองเป็นน้าของนางสาวจุฑามาศ และเป็นผู้ที่ประสานงานกับตำรวจเพื่อเร่งรัดให้ตำรวจดำเนินคดีและจับคนร้ายโดยเร็ว ทั้งนี้นางสาวจุฑามาศผู้เสียชีวิตเป็นเด็กที่มีอนาคตเป็นนางแบบและดารานักแสดงตัวประกอบช่อง 3 เรื่องหัวใจใกล้รุ่ง ซีรีส์ชุดลูกไม้ของพ่อ รับบทเป็นครู และได้ตั้งศพสวดพระอภิธรรมที่วัดมงคลรัตน์ คลองสิบสอง ต.ลำไทร อ.ลำลูกกา จ.ปทุมธานี
ส่วน พ.ต.อ. นราเดช ทิพย์รักษ์ ผกก.สภ.คูคต ได้กล่าวว่า คดีนี้ได้มีพ.ต.อ.อำนาจ จันทร์เจริญ รอง ผบก.ปทุมธานี พร้อมชุดสืบสวนได้เข้ามาช่วยในการดำเนินการสืบสวนและสอบสวนพยานไป 7 ปากแล้ว ซึ่งทางเจ้าหน้าที่ตำรวจได้ตรวจสอบภาพจากกล้องวงจรปิดย่านใกล้เคียงเพื่อหาตัวกลุ่มวัยรุ่นมาดำเนินคดีให้เร็วที่สุด