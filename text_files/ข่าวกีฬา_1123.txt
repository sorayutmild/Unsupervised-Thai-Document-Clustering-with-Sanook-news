อำนาจ รื่นเริง หรือ เกษตรพัฒนา ยอดนักชกวัยเก๋า เพิ่งป้องกันเข็มขัดแชมป์โลกรุ่นฟลายเวท ของสหพันธ์มวยนานาชาติ (ไอบีเอฟ) มาได้อย่างยิ่งใหญ่ในสายตาคนไทยโดยเฉพาะเมื่อผู้ท้าชิงที่เพิ่งพ่ายแพ้ให้แก่อำนาจรายล่าสุดเป็น "ซูชิ หมิง" อดีตยอดนักมวยสากลสมัครเล่นชาวจีน เจ้าของดีกรีเหรียญทองโอลิมปิกสองสมัย ซึ่งสมัยสวมเฮดการ์ด เคยเอาชนะอำนาจได้ถึงสองครั้ง ซ้ำยังเอาชนะ แก้ว พงษ์ประยูร ไปแบบค้านสายตาผู้ชมจำนวนไม่น้อย ในการแข่งขันกีฬาโอลิมปิก ที่กรุงลอนดอนส่งผลให้ดีกรีความเป็นยอดนักชกอาชีพรุ่นเล็กของอำนาจ ดูคล้ายจะเปล่งประกายเจิดจรัสมากขึ้น พร้อมสถิติการชกชนะรวด 15 ครั้ง (น็อคคู่ต่อสู้ได้ 5 ครั้ง)

อย่างไรก็ดี เมื่อสำรวจรายชื่อยอดนักชกระดับโลกในรุ่น 112 ปอนด์ แล้ว เราก็จะพบว่าในพิกัดน้ำหนักดังกล่าว มียอดนักมวยอาชีพอีกหลายราย จนดูเหมือนว่า การพยายามก้าวขึ้นท้าชิงแชมป์โลกไอบีเอฟจากอำนาจ จะเป็นหนทางคว้าเข็มขัดที่ง่ายดายที่สุดของซู ชิ หมิง แต่แล้วนักชกแดนมังกรกลับทำได้ไม่สำเร็จลองมาตรวจสอบกันว่า จากมุมมองของบรรดาผู้เจนจัดในวงการมวยสากลระดับโลกนั้น อำนาจ เกษตรพัฒนา มีตำแหน่งแห่งที่เยี่ยงไรในสายตาเกจิเหล่านั้น?เริ่มกันที่ "เดอะ ริง" สื่อมวลชนทรงอิทธิพลในแวดวงมวย ทั้งยังเป็นสถาบันมวยโลกเองด้วย จากฝั่งสหรัฐเดอะ ริง ยกย่องให้อำนาจ เป็นยอดนักชกลำดับที่หกในรุ่นฟลายเวต โดยเบอร์หนึ่งคือ โรมัน กอนซาเลซ ราชันน็อคเอาท์ ผู้ครองเข็มขัด 112 ปอนด์ของเดอะ ริง และสภามวยโลก ชาวนิคารากัว เจ้าของสถิติสุดสะพรึง ชนะรวด 42 ไฟท์ เป็นการน็อคคู่ต่อสู้ 36 ไฟท์เบอร์สองในพิกัดนี้ของเดอะ ริง คือ ฮวน ฟรานซิสโก้ เอสตราด้า แชมป์โลกของสมาคมมวยโลกและองค์กรมวยโลก จากเม็กซิโก เจ้าของสถิติชนะ 31 แพ้ 2 (ชนะน็อค 22 ครั้ง), เบอร์สาม คือ ไบรอัน วิโลเรีย กำปั้นชาวสหรัฐ เจ้าของสถิติชนะ 35 แพ้ 4 (ชนะน็อค 21 ครั้ง), เบอร์สี่ คือ เอ็ดการ์ โซซ่า นักมวยเม็กซิกันอีกราย เจ้าของสถิติชนะ 51 แพ้ 8 (ชนะน็อค 30) และเบอร์ห้า ที่นำหน้าอำนาจเพียงอันดับเดียว คือ ฮวน คาร์ลอส รีเวโก้ นักชกชาวอาร์เจนตินา เจ้าของสถิติ ชนะ 35 แพ้ 1 (ชนะน็อค 19 ครั้ง)

"โรมัน กอนซาเลซ" เบอร์หนึ่งของโลกในรุ่นนี้
ข้ามฝั่งไปที่ "บ็อกซิ่ง มันธ์ลี่" สื่อมวยฝั่งอังกฤษ ซึ่งจัดให้อำนาจเป็นเบอร์เจ็ดของโลกในพิกัด 112 ปอนด์ โดยการจัดอันดับของสื่อฝั่งอังกฤษนั้นค่อนข้างล้อไปกับเดอะ ริง กล่าวคือ ในรุ่นฟลายเวต มีโรมัน กอนซาเลซ เป็นหมายเลขหนึ่ง, ฮวน ฟรานซิสโก้ เอสตราด้า เป็นหมายเลขสอง, ฮวน คาร์ลอส รีเวโก้ ขึ้นมาเป็นหมายเลขสาม, เอ็ดการ์ โซซ่า หมายเลขสี่, ไบรอัน วิโลเรีย ครองอันดับห้า โดยมีโจวานนี่ เซกูรา นักชกเม็กซิกัน เจ้าของสถิติ ชนะ 32 แพ้ 4 เสมอ 1 (ชนะน็อค 28) แซงอำนาจมาอยู่ในอันดับที่หกปิดท้ายด้วยการจัดอันดับโดย "บ็อกซ์เรคดอทคอม" เว็บไซต์รวบรวมข้อมูลนักมวยทั่วโลกอย่างละเอียดยิบในพิกัดฟลายเวต บ็อกซ์เรค ก็ยังยกย่องให้โรมัน กอนซาเลซ เป็นหมายเลขหนึ่งเช่นเคย, มี ฮวน ฟรานซิสโก้ เอสตราด้า เป็นเบอร์สอง, ฮวน คาร์ลอส รีเวโก้ เบอร์สาม, ไบรอัน วิโลเรีย เบอร์สี่, โจวานนี่ เซกูรา เบอร์ห้า, เอ็ดการ์ โซซ่า เบอร์หกสำหรับอันดับเจ็ด เป็นฟรานซิสโก้ โรดริเกซ จูเนียร์ นักชกจากเม็กซิโก เจ้าของสถิติ ชนะ 17 แพ้ 2 เสมอ 1 (ชนะน็อค 11 ครั้ง), อันดับแปด คือ จอห์น เรียล คาซิเมโร กำปั้นชาวฟิลิปปินส์ เจ้าของสถิติชนะ 21 แพ้ 2 เสมอ 1 (ชนะน็อค 13 ครั้ง) โดยมีอำนาจ รั้งเบอร์เก้าของรุ่น

"ฮวน ฟรานซิสโก้ เอสตราด้า" ได้รับการยกย่องให้เป็นอันดับ 2
จากการจัดอันดับของสื่อมวลชนเหล่านี้ จะเห็นได้ว่า อำนาจ ซึ่งมีดีกรีเป็นถึงหนึ่งในแชมป์โลกสถาบันหลัก กลับมีตำแหน่งแห่งที่ด้อยกว่าแชมป์สถาบันหลักที่เหลืออย่างเห็นได้ชัด เพราะขณะที่โรมัน กอนซาเลซ แชมป์ของเดอะ ริง และสภามวยโลก ได้รับคะแนนเสียงเป็นเอกฉันท์ให้ครองอันดับหนึ่งของโลกในรุ่นนี้ เช่นเดียวกับเบอร์สอง อย่างฮวน ฟรานซิสโก้ เอสตราด้า เจ้าของเข็มขัดสมาคมมวยโลกและองค์กรมวยโลก แต่แชมป์ชาวไทยกลับถูกมองเป็นนักชกระดับ "ครึ่งล่างในตารางท็อปเทน" ของรุ่นอย่างไรก็ดี ยังน่าภูมิใจว่า อำนาจมีรายชื่อติดอยู่ในอันดับท็อปเทนยอดนักชกของรุ่น 112 ปอนด์ และหากเขามีชัยชนะในการชกป้องกันแชมป์ไปเรื่อยๆ หรือมีโอกาสปะมือกับยอดนักชกรายอื่นๆ ในรุ่นเดียวกันมากยิ่งขึ้น อันดับของแชมป์โลกชาวไทยก็น่าจะขยับขึ้นสูงกว่านี้เพราะสิ่งหนึ่งซึ่งเห็นได้ชัดก็คือบรรดานักชกที่มีอันดับอยู่เหนืออำนาจนั้น ล้วนแล้วแต่ผ่านจำนวนไฟท์มามากกว่าเขาทั้งสิ้น และที่สำคัญ นักมวยเหล่านั้น ล้วนมีสถิติชนะน็อคคู่ต่อสู้เกิน 50 เปอร์เซ็นต์ สวนทางกับอำนาจที่ชนะคะแนนมากกว่าชนะน็อคประเด็นเรื่องพลังหมัด ตลอดจนการมีหมัดชุดที่เด็ดขาดแม่นยำ จึงถือเป็นอีกสิ่งหนึ่งที่อำนาจต้องพยายามพัฒนา หากหวังจะกลายเป็นยอดนักชกระดับโลกอย่างแท้จริง