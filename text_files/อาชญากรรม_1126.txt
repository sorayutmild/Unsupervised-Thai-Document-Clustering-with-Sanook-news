ครูพละวัย 52 ข่มขืนนักเรียนตั้งแต่อายุ 13 ปี จนถึงปัจจุบัน นาน 8 ปี ถ่ายคลิปขู่ประจาน บังคับทำแท้ง 2 ครั้ง ฉากหน้ารับเป็นพ่ออุปถัมภ์หลังแม่เด็กตายตำรวจกองบังคับการปราบปรามการค้ามนุษย์ นำกำลังเข้าจับตัวชายอายุ 52 ปี ขณะกำลังพาหญิงสาวคนหนึ่งเดินไปขึ้นรถ บริเวณหน้าร้านขายอาหาร ริมถนนพหลโยธิน ต.ปากน้ำโพ อ.เมืองนครสวรรค์  จ.นครสวรรค์  โดยตำรวจแสดงหมายจับ ชายคนนี้  ข้อหาพรากผู้เยาว์อายุต่ำกว่า 15 ปี เพื่อกระทำชำเรา หลังมีผู้เสียหายเข้าแจ้งความเพื่อเอาผิด 
ชายคนดังกล่าวเป็นครูสอนพละของโรงเรียนแห่งหนึ่งในจังหวัดกำแพงเพชร ก่อเหตุข่มขืนนักเรียนหญิงอายุ 13 ปี และถ่ายคลิปขณะมีเพศสัมพันธ์ เอาไว้เพื่อข่มขู่ ซึ่งครูพละคนนี้เข้ามาดูแลเด็กหญิง หลังจากที่แม่เสียชีวิต และให้เด็กเรียกเขาว่าพ่อ ก่อนจะข่มขืนตั้งแต่อายุ 13 ปี จนถึงปัจจุบัน อายุ 21 ปี รวม 8 ปี  โดยใช้คลิปข่มขู่มาโดยตลอด แม้กระทั่งผู้เสียหายเรียนจบและย้ายไปอยู่กับญาติที่กรุงเทพฯ และเคยข่มขืนจนท้อง ก่อนบังคับให้ทำแท้งมาแล้ว ถึง 2 ครั้ง
ล่าสุดเมื่อเดือนมกราคม 2565 ผู้เสียหายเดินทางกลับไปที่จังหวัดกำแพงเพชร ครูพละทราบก็มาดักรอพบ และขอมีเพศสัมพันธ์โดยข่มขู่ว่าหากไม่ยินยอมจะนำคลิปมาเปิดเผยประจานให้ผู้อื่นรับรู้  และยังลงมือทำร้ายร่างกายและใช้มีดข่มขู่ ผู้เสียหาย จนอยู่ในภาวะที่ไม่อาจขัดขืนและต้องยอมมีเพศสัมพันธ์ 
หลังเกิดเหตุผู้เสียหายจึงตัดสินใจเข้าแจ้งความกับตำรวจกองบังคับการปราบปรามการค้ามนุษย์ ให้ช่วยเหลือ ตำรวจจึงรวบรวมหลักฐานจนออกหมายจับ โดยให้เด็กหลอกล่อ ครูพละออกมาพบ อ้างว่าต้องการจ่ายเงินแลกกับการลบคลิป ก่อนให้ตำรวจเข้าจับ
เบื้องต้น ผู้ต้องหาให้การรับสารภาพว่ามีการถ่ายคลิปเด็กจริง  และค้นรถพบโทรศัพท์เครื่องดังกล่าวตามที่เด็กให้การไว้ ว่าใช้ถ่ายคลิปข่มขู่ ตำรวจจึงคุมตัวไปกองบังคับการปราบปรามการค้ามนุษย์ เพื่อสอบปากคำ อย่างละเอียด