     ภาพจริง All-new Honda HR-V 2021 ใหม่ (หรือ Honda Vezel ในตลาดญี่ปุ่น) ก่อนเริ่มวางจำหน่ายอย่างเป็นทางการเร็วๆ นี้ เผยดีไซน์หรูหราพรีเมียมกว่าเดิม
     ดีไซน์ด้านหน้าของ All-new Honda HR-V เจเนอเรชั่นใหม่ ถูกออกแบบไฟหน้าให้ดูเรียวบางยิ่งขึ้น พร้อมกระจังหน้าขนาดใหญ่ที่ออกแบบให้มีสีเดียวกับตัวรถ ดีไซน์ด้านข้างเน้นเส้นสายที่ดูเรียบง่ายยิ่งขึ้น พร้อมซุ้มล้อสีดำด้าน ติดตั้งฐานกระจกมองข้างเอาไว้บริเวณตัวถังประตู ขณะที่ไฟท้ายแบบแอลอีดีถูกออกแบบให้ลากยาวเชื่อมเข้าหากันทั้งสองข้างเพิ่มความโดดเด่นยามค่ำคืน

     ขณะที่ห้องโดยสารมีการออกแบบเพื่อให้เข้ากับฮอนด้ารุ่นอื่นๆ ในปัจจุบัน ไม่ว่าจะเป็นหน้าจออินโฟเทนเมนท์แบบสัมผัสที่ยกตัวขึ้นเหนือแผงคอนโซล พวงมาลัยหุ้มหนังแบบ 3 ก้าน เบาะนั่งที่ถูกตัดเย็บอย่างมีลูกเล่น พร้อมช่องแอร์ฝั่งริมประตูทั้งสองข้างที่ออกแบบให้เป็นรูปตัว L เพื่อปล่อยลมเย็นขึ้นเหนือศีรษะและข้างลำตัว ช่วยให้รู้สึกโปร่งโล่งสบายมากยิ่งขึ้น
     Honda HR-V ใหม่ ยังถูกติดตั้งหลังคากระจกแบบพาโนรามิกขนาดใหญ่, ระบบเชื่อมต่อ Honda CONNECT, ระบบนำทางพร้อมฟังก์ชั่นอัปเดตแผนที่อัตโนมัติ, ระบบกุญแจ Honda Digital Key สามารถใช้สมาร์ทโฟนเป็นกุญแจได้, ระบบความปลอดภัยขั้นสูง Honda SENSING ที่ประกอบด้วย ระบบ Adaptive Cruise Control (ACC) ที่สามารถทำงานขณะรถติดได้อย่างปลอดภัยมากขึ้น รวมถึงระบบป้องกันการชนด้านหน้า Collision Mitigation Braking (CMBS), ระบบช่วยประคองรถให้อยู่ในเลน Lane Keeping Support System (LKAS) และระบบอ่านป้ายจราจร เป็นต้น

     ทั้งนี้ Honda HR-V หรือ Vezel ในตลาดญี่ปุ่นจะถูกติดตั้งเครื่องยนต์ไฮบริด e:HEV ขนาด 1.5 ลิตร i-VTEC ทำงานคู่กับมอเตอร์ไฟฟ้าจำนวน 2 ตัว ส่งกำลังด้วยเกียร์อัตโนมัติ CVT สามารถเลือกรุ่นขับเคลื่อนสี่ล้อ Real-time AWD ได้
     ส่วนจะนำเข้ามาจำหน่ายในไทยเมื่อไหร่นั้นคงต้องติดตามกันให้ดี