
กลายเป็นข่าวช็อกวงการในช่วงเช้าวันนี้ (7 เม.ย.) หลังจากทราบข่าว "น้องอิน ณัฐนิชา" อดีตดาราเด็กชื่อดัง เจ้าของบทบาทของ มดตะนอย ในละคร แก้วตาหวานใจ ทางช่อง 7 เมื่อปี พ.ศ. 2546 ซึ่งประสบอุบัติเหตุทางรถยนต์เสียชีวิต
ย้อนไปดูก่อนหน้านี้ไม่ถึง 24 ชั่วโมง น้องอิน ณัฐนิชา ขับรถพาเพื่อนๆ มุ่งหน้าไปยังเมืองพัทยา จังหวัดชลบุรี เพื่อไปเที่ยวงาน ZUMMERBEACH 2018 เทศกาลดนตรีประจำฤดูร้อนบนชายหาด โดยเธอยังดูสดใส และสนุกกับการถ่ายสตอรี่ลงอินสตาแกรมส่วนตัว ซึ่งคลิปสั้นๆ สุดท้ายที่ปรากฏคือน้องอินยืนอยู่หน้างานกับเพื่อนผู้หญิงอีก 2 คน
คาดว่าหลังจากเลิกงาน น้องอิน ณัฐนิชา ขับรถเดินทางกลับทันที แต่ระหว่างเกิดฝนตกหนักถนนลื่น จึงเสียหลักพุ่งชนต้นไม้ข้างทางอย่างรุนแรงเป็นเหตุให้เสียชีวิต บน ถ.กาญจนาภิเษก ตะวันตก ฝั่งขาออก จากแยกทางหลวง 347 ถึง ต่างระดับบางปะอิน บริเวณก่อนถึงสะพานข้ามทางรถไฟเชียงราก และเสียชีวิตด้วยวัยเพียง 20 ปี
ทีมข่าว Sanook! News ขอแสดงความเสียใจด้วยนะคะ