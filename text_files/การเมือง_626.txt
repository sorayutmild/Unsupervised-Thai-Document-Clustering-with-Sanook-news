กำนันคนดังประกาศผ่านเฟซบุ๊กบอกเดือนสุดท้ายของการยื่นภาษี ขอแรงแฟนคลับบริจาคคนละ 500 บาทช่วยให้พรรคเดินหน้าทำงานการเมืองต่อ
วันที่ 28 มีนาคม 2562 - นายสุเทพ เทือกสุบรรณ หนึ่งในผู้ก่อตั้งและแกนนำพรรครวมพลังประชาชาติไทย เขียนข้อความผ่านเฟซบุกแฟนเพจของตัวเอง "Suthep Thaugsuban (สุเทพ เทือกสุบรรณ)" ระบุ ในช่วงเดือนสุดท้ายของการยื่นภาษีประจำปี ขอเงินประชาชนให้สนับสนุนพรรคคนละ 500 บาท เพื่อให้พรรคได้เดินหน้าทำงานทางการเมืองต่อ ซึ่งข้อความที่นายสุเทพ ประกาศผ่านเฟซบุ๊กส่วนตัว ระบุว่า
"สวัสดีครับพี่น้องมวลมหาประชาชนทุกท่าน
ขณะนี้เป็นช่วงที่ทุกพรรคการเมืองกำลังรอผลการเลือกตั้งอย่างเป็นทางการจาก กกต. ในวันที่ 9 พฤษภาคมที่จะถึงนี้ ผมเชื่อว่าพรรครวมพลังประชาชาติไทยของเรามีโอกาสส่ง ส.ส.เข้าไปทำงาน รวมทั้งผลักดันการปฏิรูปในสภาผู้แทนราษฎร จำนวน 5-6 คนโดยประมาณ แต่ทั้งนี้พรรคของเราก็ยังมีบุคลากรอีกจำนวนมาก ที่ช่วยกันสนับสนุนการทำงานอยู่ที่ด้านนอกสภา เพราะทุกคนยึดมั่นในอุดมการณ์ไม่มีวันเปลี่ยนแปลง
พรรครวมพลังประชาชาติไทย แม้จะเป็นพรรคการเมืองเล็กๆ แต่ก็เป็นพรรคการเมืองของประชาชนที่แท้จริง ไม่มีนายทุนอยู่เบื้องหลัง ในช่วงเดือนสุดท้ายของการชำระภาษีประจำปีนี้ ผมอยากจะขอเชิญชวนพี่น้องมวลมหาประชาชน ช่วยกันบริจาคให้พรรคของเรา ได้ขับเคลื่อนทุกกิจกรรมการปฏิรูปประเทศไทย เพื่อชาติเพื่อแผ่นดินต่อไป
โดยสามารถบริจาค ผ่านการกรอกหมายเลข 181 พร้อมจำนวนเงินไม่เกิน 500 บาท ในใบเสียภาษี โดยไม่ต้องจ่ายเพิ่ม
ผมยังยืนหยัดสู้จริง ไม่ทิ้งอุดมการณ์ ร่วมกันสานต่อภารกิจมวลมหาประชาชนเช่นเดิม
#คนธรรมดาสร้างชาติ"
ทั้งนี้ หลังจากข้อความดังกล่าวแพร่ออกไป ก็มีชาวเน็ตบางส่วนที่พร้อมจะสนับสนุนตามคำร้องขอ ขณะที่ก็มีอีกไม่น้อยที่ออกมาต่อว่านายสุเทพว่าเป็นการหาเงิน พร้อมมีการทวงถามว่าการเดินขบวนครั้งก่อนได้เงินไปไม่น้อย น่าจะเอามาสมทบให้กับพรรคแทน
