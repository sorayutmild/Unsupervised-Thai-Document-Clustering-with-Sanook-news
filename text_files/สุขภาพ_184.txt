นัดตรวจสุขภาพ ตรวจเลือดทีไร ต่างคนต่างร้องโอดโอยว่าต้องอดข้าวอดน้ำเพื่อไปตรวจที่โรงพยาบาล แบกท้องร้องท้องกิ่วไปนั่งรอหมอตั้งแต่เช้า แต่สรุปว่าตรวจสุขภาพบางอย่าง ก็ไม่ต้องอดขนาดนั้น? ตรวจแบบไหน ต้องอดอะไร ไม่อดอะไรก็ได้บ้าง Sanook! Health มีคำตอบจากเฟซบุ๊คเพจ ใกล้มิตร ชิดหมอ มาฝากกันค่ะ
ตรวจเลือดแบบที่ต้องงดน้ำ-งดอาหาร มากกว่า 6 ชั่วโมง

ตรวจค่าน้ำตาลในเลือด เช่น ตรวจหาเบาหวาน (ยกเว้นการตรวจค่าน้ำตาลสะสม หรือ ฮีโมโกลบินเอวันซี (HbA1c) ที่สามารถตรวจได้เลยโดยไม่ต้องงดน้ำ-งดอาหาร
ตรวจไขมัน คอเลสเตอรอล

ตรวจเลือดแบบที่ไม่ต้องงดน้ำ-งดอาหาร

ตรวจความเข้มข้นของเลือด
ตรวจหาปริมาณเกล็ดเลือด
ตรวจการแข็งตัวของเลือด
ตรวจหาเชื้อ HIV
ตรวจการทำงานของตับ-ไต
ตรวจไทรอยด์
ตรวจหากรุ๊ปเลือด
บริจาคโลหิต

การตรวจสุขภาพที่ไม่ต้องเจาะเลือด แต่ก็ต้องงดน้ำ-งดอาหาร

ตรวจอัลตร้าซาวนด์ช่องท้อง ต้องงดอาหรเพื่อที่จะได้เห็นภายในได้ชัดเจนมากยิ่งขึ้น
ส่องกล้องกระเพาะอาหาร หรือลำไส้
ตรวจเอ๊กซเรย์คอมพิวเตอร์ หรือ CT Scan ที่ต้องฉีดสารทึบรังสีเข้าเส้นเลือด ให้อดน้ำอดอาหาร ในกรณีเผื่อว่าผู้ป่วยแพ้สารเคมีที่ฉีดเข้าไป จะได้ทำการใส่ท่อช่วยหายใจได้ในทันที

การตรวจเบาหวานขณะที่กำลังตั้งครรภ์
การตรวจเบาหวานในขณะที่ตั้งครรภ์นี้จะมีความต่างกันจากการตรวจเบาหวานในผู้ป่วยธรรมดาอยู่พอสมควร

ตรวจคัดกรอง ด้วยการกินน้ำตาล 50 กรัม แล้วเจาะเลือดหลังกิน 1 ชม.ถ้าตรวจด้วยวิธีนี้ ไม่ต้องงดอาหาร
ตรวจวินิจฉัย จำเป็นต้องงดน้ำงดอาหารไปก่อน พอเจาะเลือดตอนอดอาหารเสร็จ ก็จะให้กินน้ำตาล 100 กรัม แล้วเจาะเลือดหลังกิน 1,2 และ 3 ชั่วโมง ระหว่างรอเจาะเลือดต้องนั่งเฉยๆ ห้ามเดินไปมาไม่งั้นจะแปลผลไม่ได้ โดยวิธีนี้จะใช้เมื่อตรวจคัดกรองแล้วมีผลผิดปกติ

ยังมีรายละเอียดปลีกย่อยในการตรวจเลือด ตรวจสุขภาพด้วยวิธีต่างๆ อีกมาก ทางที่ดีควรขอคำแนะนำจากคุณหมอ และพยาบาลให้ชัดเจน ว่าจำเป็นต้องงดน้ำ หรืออาหารก่อนตรวจหรือไม่ หรืองดนานเท่าไร เพื่อที่จะได้ไม่ต้องหิ้วท้องกิ่วรอตรวจทั้งๆ ที่หิวข้าวโดยไม่จำเป็นอีกต่อไปค่ะ
 