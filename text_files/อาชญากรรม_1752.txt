เมื่อวานนี้ (5 ก.ค.) ครบรอบ 1 ปี การจากไปของ "น้องแก้ม" เด็กหญิงวัย 13 ปี ซึ่งเสียชีวิตจากการถูกข่มขืนแล้วฆ่า ก่อนโยนศพทิ้งหน้าต่างรถไฟ การเสียชีวิตของน้องแก้มไม่เพียงแต่สร้างความเสียใจให้กับครอบครัวเท่านั้น แต่ยังความสะเทือนใจให้กับชาวไทย ที่ติดตามข่าวดังกล่าวเป็นอย่างยิ่ง
ย้อนไปเมื่อเวลา 17.30 น. ของวันที่ 5 ก.ค.2557 น้องแก้ม เด็กหญิงวัย 13 ปี พี่สาว น้องสาวคนเล็ก และเพื่อนชายของพี่สาว ได้ขึ้นรถไฟจากสถานีสุราษฎร์ธานี ปลายทางกรุงเทพฯ โดยได้โดยสารตู้นอนรถไฟขบวนที่ 174 นครศรีธรรมราช-กรุงเทพฯ
กระทั่งเวลา 04.30 น. พี่สาวน้องแก้มรู้สึกตัว เมื่อเดินทางถึงสถานีนครปฐม เมื่อลุกขึ้นมาปลุกน้องสาว กลับพบว่าน้องสาวหายตัวไป แต่เตียงนอนถูกรื้อ กระเป๋าเป๋ และผ้าปูที่นอนหายไป เมื่อถึงสถานีหัวลำโพงก็ยังไม่เจอตัว จึงเข้าแจ้งความที่ สถานีตำรวจรถไฟนพวงศ์
ต่อมาเมื่อวันที่ 7 ก.ค. ทางญาติของน้องแก้มที่อาศัยอยู่ที่ อ.หัวหิน จ.ประจวบคีรีขันธ์ พบหลักฐานเป็นเสื้อสีฟ้า มีคราบเลือดเปื้อนติดอยู่ พร้อมกับข้าวของเครื่องใช้บางส่วนของน้องแก้มที่นำติดตัวกลับมาจากบ้านญาติ จ.สุราษฎร์ธานี ตกอยู่ข้างทางรถไฟ
จนกระทั่งเมื่อเวลา 23.00 น. นายวันชัย แสงขาว อายุ 22 ปี ลูกจ้างชั่วคราว การรถไฟแห่งประเทศไทย (รฟท.) ที่ตกเป็นผู้ต้องสงสัย ได้ให้การรับสารภาพว่า เป็นผู้ก่อเหตุฆ่าข่มขืนน้องแก้ม ก่อนจะโยนศพทิ้งจากหน้าต่างรถไฟ
นายวันชัย หรือ เกม สารภาพว่า ก่อนเกิดเหตุได้นั่งดื่มเบียร์กับเพื่อนร่วมงาน 4 คน และเสพยาบ้าอีก 2 เม็ด ระหว่างเดินผ่านตู้โบกี้ที่น้องแก้มกำลังนอนหลับอยู่ ก็เกิดอารมณ์ทางเพศ จึงมุ่งตรงเข้าไปทำร้าย ใช้มือปิดปาก บีบคอและต่อยท้อง จนเหยื่อหมดทางสู้ ก่อนจะลงมือข่มขืนกระทำชำเรา จนสำเร็จความใคร่ 2 ครั้ง
นายวันชัย ยังเปิดเผยต่อว่า รถไฟตู้โบกี้ที่ 3 เป็นโบกี้รถนอนแบบพัดลม ระหว่างก่อเหตุจึงได้เปิดหน้าต่างออก เพื่อให้เสียงจากข้างนอกดังกลบ หลังก่อเหตุจึงอุ้มร่างเปลือยของน้องแก้ม โยนทิ้งออกไปทางหน้าต่างรถไฟ ช่วงสถานีวังก์พง อ.ปราณบุรี จ.ประจวบคีรีขันธ์ และทำลายหลักฐานดึงผ้าห่มและผ้าปูที่นอนออก รวมทั้งข้าวของสัมภาระน้องแก้มนำไปโยนทิ้ง ก่อนจะถึงสถานีรถไฟหัวหิน
ขณะที่อีกด้าน เจ้าหน้าที่กู้ภัยและญาติ ได้ออกค้นหาร่างของน้องแก้ม จนเมื่อเวลาประมาณ 04.00 น. จึงพบศพน้องแก้ม ในสภาพนอนเปลือยเปล่า ไม่สวมใส่เสื้อผ้า ถูกทิ้งอยู่ข้างทางรถไฟ ห่างจากสถานีรถไฟเขาเต่า ประมาณ 4 กิโลเมตร พบบาดแผลที่อวัยวะเพศและทวารหนัก
หลังได้รับแจ้งข่าวร้ายพบศพน้องสาว พี่สาวของน้องแก้ม ได้โพสต์ข้อความลงเฟซบุ๊ก กล่าวขอโทษที่พี่สาวดูแลน้องสาวไม่ดี
"แก้ม พี่ขอโทษที่ดูแลไม่ได้เลย พี่เป็นพี่ที่แย่มาก พี่ขอโทษจริงๆ พวกพี่จะจัดการกับคนที่ทำแก้มให้ถึงที่สุด พี่สัญญาแก้ม แก้มไปอยู่กับพ่อนะ แก้มไม่มีกรรมแล้ว พี่รักแก้มมาก รักมากที่สุด แก้มจะอยู่กับพี่และทุกคนตลอดไปนะ รักน้องสาวคนนี้ที่สุดในโลก :("
โดยผลชันสูตรศพ นพ.ดำรงรักษ์ ชูไพฑูรย์ แพทย์เวร รพ.ปราณบุรี เปิดเผยว่า น้องแก้มมีบาดแผลฉกรรจ์บริเวณศีรษะข้างซ้าย กะโหลกศีรษะยุบลงไป ซึ่งคาดว่าน่าจะเกิดจากแรงกระแทกกับพื้น มีแผลถลอกทั่วร่างกาย และคาดว่าน่าจะเสียชีวิตก่อนจากการถูกบีบคอให้ขาดอากาศหายใจ ตั้งแต่ถูกทำร้ายบนขบวนรถไฟ ส่วนที่อวัยวะเพศและทวารหนักพบร่องรอยการถูกข่มขืนกระทำชำเรา
นอกจากนี้ จากการการสอบสวน นายวันชัย รับสารภาพเพิ่มเติมว่า ช่วงต้นปี 2557 ยังเคยก่อเหตุข่มขืนพนักงานสาว ตู้เสบียงบนรถไฟอีก 2 คน โดยก่อเหตุในห้องน้ำโบกี้รถไฟ แต่หลังจากลงมือข่มขืน 2 เหยื่อสาวกลัว อับอาย จึงไม่เข้าแจ้งความดำเนินคดี
หลังตกเป็นข่าวดัง คณะรักษาความสงบแห่งชาติ หรือ คสช. ได้มีคำสั่งปลด นายประภัสร์ จงสงวน ผู้ว่าการการรถไฟแห่งประเทศไทย ในขณะนั้น ออกจากตำแหน่ง
ขณะที่ พล.ต.อ.เอก อังสนานนท์ รองผู้บัญชาการตำรวจแห่งชาติ ยอมรับว่า อัตรากำลังตำรวจรถไฟ ไม่เพียงพอ ส่งผลให้การดูแลผู้โดยสารไม่ทั่วถึง ที่ผ่านมาหากการรถไฟประสานขอกำลังตำรวจมา จึงจะจัดส่งกำลังพลไปให้ และยอมรับว่า ขบวนรถไฟ 174 ที่เกิดเหตุ ไม่มีตำรวจรถไฟคอยตรวจตราดูแล
ต่อมาเมื่อวันที่ 11 ก.ค. ตำรวจได้เชิญตัว นายณัฐกร ชำนาญ หรือ หนึ่ง อายุ 19 ปี ลูกจ้างบริษัทเอกชน รับจ้างทำความสะอาดบนขบวนรถไฟ มาทำการสอบสวน โดย นายณัฐกร ให้การรับสารภาพว่าในคืนเกิดเหตุเป็นผู้ดูต้นทาง พร้อมปฏิเสธไม่ได้ร่วมข่มขืน
ในที่สุดเมื่อวันที่ 30 ก.ย. ศาลจังหวัดหัวหิน ซึ่งเป็นศาลชั้นต้น ได้มีคำสั่งพิพากษาโทษสูงสุด ประหารชีวิต นายวันชัย จำเลยที่ 1 ขณะที่ นายณัฐกร จำเลยที่ 2 ซึ่งเป็นผู้สนับสนุนในการก่อเหตุ พิพากษาโทษจำคุกเป็นเวลา 4 ปี
คดีน้องแก้มทำให้เกิดการตั้งคำถามมากมายในสังคม ถึงความปลอดภัยในการเดินทางบนรถไฟ หลายคนได้แต่หวังว่าเหตุการณ์ดังกล่าว จะเป็นฝันร้ายสุดท้ายบนรถไฟไทย...