ดราม่าเพื่อนตำรวจ!! เกิดปัญหาปะทะกันเองของแข้งโปลิศ ระหว่าง รัตนัย กับ ปกเกล้า ในช่วงต่อเวลาพิเศษ ก่อนพ่ายคาบ้านต่อ อาร์มี่ ยูไนเต็ด 1-2 ร่วงตกรอบ ศึกช้าง เอฟเอ คัพ
โดยเหตุการณ์ดังกล่าวเกิดขึ้นระหว่างพักครึ่งเปลี่ยนแดนในช่วงต่อเวลาพิเศษ ซึ่งขณะนั้น รัตนัย ส่องแสงจันทร์ ผู้รักษาประตูของเพื่อนตำรวจ เดินอยู่กลางสนาม ก่อนที่สต๊าฟของทีมจะดึงออกมา
และขณะนั้นเองไม่รู้ว่า ปกเกล้า อนันต์ เดินเข้าไปพูดอะไรกับนายประตูรุ่นน้อง ถึงทำให้นายทวารดังกล่าวฟิวส์ขาดวิ่งมาต่อยกองกลางจอมทัพ ก่อนที่บรรดาแข้งร่วมทีมจะกรูกันเข้ามาห้ามแยกออกจากกัน
ซึ่งก่อนหน้านี้ ปกเกล้า ได้ไปผลัก(หลายครั้ง)พร้อมต่อว่า รัตนัย นายประตูสังกัดเดียวกัน ให้กลับไปอย่ามาเถียงผู้ตัดสิน จากจังหวะที่นายทวารคนดังกล่าว ถือบอลนานเกินไปทำให้ทีมเสียลูกจุดโทษ 2 จังหวะกับอาร์มี่ จนทำให้ถูกตีเสมอ 1-1 ในนาที 105
สุดท้ายมาถูก อาร์มี่ ยูไนเต็ด ซัดประตูชัย นาที 112 จาก ธนากรณ์ แดงทอง พลิกแซงชนะ 2-1 ส่งผลให้ ทัพโปลิศพ่ายคาถิ่น ร่วงตกรอบ ศึกช้าง เอฟเอ คัพ เมื่อวันที่ 23 กันยายน ที่ผ่านมา
ทั้งนี้ ปกเกล้า อนันต์ ได้ถูกเรียกติดทีมชาติชุดใหญ่ ที่จะลงทำศึกฟุตบอลโลก 2018 รอบคัดเลือก โซนเอเชีย กลุ่มเอฟ นัดที่ 4 ในเกมบุกเยือน เวียดนาม วันที่ 13 ตุลาคม
ส่วน รัตนัย ส่องแสงจันทร์ นายประตูรุ่นน้องร่วมสังกัด ก็มีรายชื่อใน 24 ขุนพลทีมชาติไทย ชุดปรีโอลิมปิก ที่จะอุ่นเครื่องกับ ราชบุรี มิตรผล เอฟซี ในวันที่ 7 ต.ค.นี้ ก่อนตัดเหลือ 20 คนสุดท้ายไปลุยยู 23 ชิงแชมป์เอเชีย ที่ประเทศกาตาร์ เดือน ม.ค.2016 เช่นกัน
ชมจังหวะปัญหาระหว่าง รัตนัย กับ ปกเกล้า (3:29:40 - 3:32:00)

คลิปจาก : ลุงเวงเกอร์ HD [youtube.com]