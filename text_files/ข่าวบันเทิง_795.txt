กลายเป็นประเด็นที่ถูกพูดถึงในระดับประเทศ สำหรับโปรเจคใหม่ของนักร้องหนุ่ม ตูน อาทิวราห์ คงมาลัย หรือ ตูน บอดี้สแลม  กับ “ก้าว” ครั้งใหม่ ที่จะวิ่งจากใต้สุดของแดนสยาม อำเภอเบตง จังหวัดยะลา ไปสู่เหนือสุด อำเภอแม่สาย จังหวัดเชียงราย ในระยะเวลาเกือบสองเดือน โดยมีเป้าหมายไว้ว่าจะได้รับเงินบริจาคเป็นจำนวนเงิน 700 ล้านบาท เพื่อ 11 โรงพยาบาล
โดยตูนเผยว่า อยากได้เงิน 10 บาท จากคนไทยกว่า 70 ล้านคน แค่คนละ 10 บาท ซึ่งอาจจะดูมีค่าน้อย แต่ลองเอามากองรวมกัน เงิน 10 บาท มันสามารถช่วยเหลือชีวิตคนได้จริงๆ โดยรอบนี้จะเป็นการวิ่งครั้งใหม่ที่ยาวที่สุดในชีวิต และเป็นการวิ่งครั้งสุดท้ายที่จะออกมาระดมทุน
ซึ่งโปรเจคนี้ถูกพูดถึงเป็นอย่างมากในสื่อสังคมออนไลน์ ทั้งในแง่บวกและลบ ซึ่งพระเอกหนุ่มชื่อดัง ป๋อ ณัฐวุฒิ สกิดใจ ได้โพสต์แสดงความคิดเห็นถึงโปรเจคดังกล่าวของหนุ่มตูนว่า...
"สิ่งที่ตูนพยายามสื่อ บางคนบอกเค้าสามารถให้ 100 นึง ทำไมต้อง 10 บาท ผมว่า ตูนกำลังพูดถึงพลังสามัคคี พลังแห่งเรา ซึ่งถ้าเราร่วมกัน ช่วยกัน เงินแค่ 10 บาทอาจเป็นพลังมหาศาล แต่ก็เหมือนบางคนจะมองไม่ออก เห็นว่าครั้งนี้ก็เหมือนการรับบริจาคแบบเดิมๆ คนรวยๆ ก็บริจาคเยอะๆ เป็นภาพที่สวยงามได้เงินเยอะ ได้ภาพ แต่ผมว่าจริงๆ แก่นเนื้อแท้ของตูนคือ เงิน 10 บาท จากคนไทย 70 ล้านคนต่างหากที่ตูนอยากจะเห็น และเป็นการไม่รบกวนคนไทยมากมาย ด้วยเงินแค่ 10 บาทเท่านั้นเอง"