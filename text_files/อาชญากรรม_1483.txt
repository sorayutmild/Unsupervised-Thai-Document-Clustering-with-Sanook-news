กล้องวงจรปิดจับภาพนาทีหนุ่มคลั่งแทง 2 สาว ที่จอดติดไฟแดงสี่แยกเมืองอุดรฯ ก่อนขี่รถไปก่อเหตุซ้ำหลายที่ ตาย 2 เจ็บ 6
(5 ธ.ค. 63) เวลา 13.30 น. เจ้าหน้าที่ตำรวจได้รับแจ้งว่ามีเหตุผู้หญิงถูกแทง ได้รับบาดเจ็บที่บริเวณข้างเรือนจำอุดรธานี ถ.ศรีชมชื่น เขตเทศบาลนครอุดรธานี จากนั้นไม่นาน ก็ได้รับแจ้ง มีผู้หญิงถูกแทงที่บริเวณหลังเรือนจำ, ผู้หญิงถูกแทงหน้ามัสยิด , เด็กผู้ชายถูกแทงหน้าโรงเรียนบ้านหมากแข้ง  มีผู้หญิงถูกแทงเสียชีวิตบริเวณแยกท็อปเวิลด์ ผู้หญิงถูกแทงที่หน้าสถานีขนส่งผู้โดยสาร ซึ่งมีพลเมืองดีขับรถไล่ติดตามคนร้ายไปและแจ้งตำรวจให้ติดตามมาที่บริเวณวงเวียนหอนาฬิกา
ซึ่งทางเจ้าหน้าที่ได้ล้อมเข้าจับกุมคนร้ายใช้เวลาประมาณ 10 นาที จึงควบคุมตัวได้  พร้อมของกลางมีดพับ ยาวประมาณ 30 เซนติเมตร และ รถจยย. ยี่ห้อยามาฮ่า สปีด สีดำส้ม ทะเบียน กษร  7 อุดรธานี ที่ใช้ก่อเหตุ นำตัวมาที่ สภ.เมืองอุดรธานี

โดยกล้องวงจรปิดของเทศบาลนครอุดรธานี บันทึกภาพได้ขณะที่หนุ่มคลั่งก่อเหตุ โดยที่บริเวณสี่แยกหลังเรือนจำ มีรถจยย. ของผู้ตายและผู้บาดเจ็บจอดติดไฟแดง จากนั้นผู้ก่อเหตุได้ขี่รถจยย. มาจอดข้างรถของผู้เคราะห์ร้าย แล้วเอื้อมมือไปหยิบมีดที่อยู่หน้ารถ แล้วจ้วงแทงที่คอของผู้เคราะห์ร้ายทั้งสองคน จากนั้นเพื่อนที่นั่งมาด้วยลงจากรถ ก่อนที่ผู้ก่อเหตุจะขี่รถไปทาง ถ.นเรศวร แล้วไปก่อเหตุตามสถานที่ต่างๆ จนมาถูกตำรวจเข้าจับกุมตัวได้ 
ทราบชื่อผู้ก่อเหตุคือ นายอิธิพล หรือ แจ๊ค อายุ 31 ปี ชาว อ.หนองวัวซอ สภาพเบลอ ตาลอยพูดจาไม่รู้เรื่อง ให้การวกวน จากการสอบสวน นายสุบิน อายุ 29 ปี เพื่อนผู้ก่อเหตุให้การว่า ตนอยู่บ้านใกล้กับนายอิธิพล โดยนายอิธิพล ทำงานกับญาติอยู่ฟาร์มหมู วันนี้นายอิธิพลได้ชวนตนมาเที่ยวงานประจำปีทุ่งศรีเมือง หลังจากเที่ยวเสร็จก็จะกลับบ้าน แต่นายอิธิพลบอกตนว่าจะไปขี่รถเล่น นายอิธิพลกับตนจึงขี่รถ จยย.มาตามทาง เมื่อถึงหลังเรือนจำ ติดไฟแดงตนก็นั่งมองซ้ายขวา หันกลับมาพบว่านายอิธิพลดึงมือกลับมา ตนนึกว่านายอิธิพลเอื้อมมือไปจับแก้มสาว แต่มาเห็นว่าในมือมีมีดตนจึงกระโดดลงรถ แล้ววิ่งหนีกลัวนายอิธิพลจะแทงตน และพบว่าได้แทงคนบาดเจ็บ
หลังจากเจ้าหน้าที่ตำรวจควบคุมตัวนายอิธิพล มาที่โรงพัก เพื่อทำการสอบสวน แต่ยังให้การวกวน ทางเจ้าหน้าจึงควบคุมตัวไว้ก่อน เพื่อรอให้อาการของนายอิธิพลดีขึ้น จึงจะสอบสวนอย่างละเอียดอีกครั้ง เบื้องต้นจะได้ติดต่อญาติมา ส่วนผู้ที่ถูกทำร้ายได้รับบาดเจ็บ 6 ราย เสียชีวิต 2 ราย
 
 
 