พบตัวแล้ว! ชายคนในข่าว คลิป"เมาแล้วขับอ้างว่าเป็นทหารยศสูง" ที่แท้เป็นแค่พลทหาร กำลังปลดประจำการ ทบ.ยันไม่ปกป้อง
ผู้สื่อข่าวรายงานว่า (13 ธ.ค.) พ.อ.วินธัย สุวารี รองโฆษกกองทัพบก กล่าวเมื่อวันที่ 13 ธันวาคม ถึงกรณีที่ในโลกออนไลน์เผยแพร่ คลิป"เมาแล้วขับอ้างว่าเป็นทหารยศสูง" ว่า กองทัพบกตรวจสอบแล้ว พบว่าชายที่อ้างตัวเป็นทหารยศนายสิบนั้น เป็นพลทหาร สังกัดกองพันทหารราบ มณฑลทหารบกที่ 11 กำลังจะปลดประจำการในอีกไม่กี่เดือนข้างหน้า ทางต้นสังกัดได้สอบสวนและคุมตัวไว้ภายในหน่วยแล้ว และมีการลงโทษทางวินัยต่อไป โทษสูงสุดถึงขั้นจำคุก โดย ผบ.หน่วย ได้เรียกตัวไปคุยแล้ว เจ้าตัวก็สำนึกผิดและจะทำการขอขมาผู้เสียหาย แต่ไม่ได้ให้รายละเอียดว่าขณะก่อเหตุเมาสุราหรือไม่
พ.อ.วินธัย กล่าวต่อว่า โทษทางอาญาขึ้นอยู่กับผู้เสียหาย แต่ยืนยันว่ากองทัพบกไม่ปกป้องกำลังพลที่ทำความผิด เพราะเป็นนโยบายของ พล.อ.ประยุทธ์ จันทร์โอชา ผบ.ทบ. และกองทัพบกจะติดตามการดำเนินการของต้นสังกัดอย่างใกล้ชิด
 
