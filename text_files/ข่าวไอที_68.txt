ในเดือนกันยายนที่กำลังจะถึงนี้ ถือว่าเป็นช่วงเวลาสำคัญที่น่าจับตามองไม่ใช่น้อย เพราะมีการคาดการณ์ว่าทางค่ายยักษ์ใหญ่ Apple เตรียมเปิดตัวสมาร์ทโฟนระดับเรือธงรุ่นใหม่อย่าง iPhone 8 (บางสื่อเรียก iPhone Edition, iPhone X หรือ iPhone Pro) นั่นเอง
โดย iPhone 8 นั้น ถือว่าเป็นสมาร์ทโฟนที่ถูกตั้งความหวังเอาไว้สูงมากพอสมควร เนื่องจากจะเป็น iPhone รุ่นพิเศษที่ฉลองวาระครบรอบ 10 ปี นับตั้งแต่เปิดตัว iPhone รุ่นแรกเมื่อปี 2007 ที่ได้เปลี่ยนหน้าประวัติศาสตร์ของวงการมือถือมาจนถึงทุกวันนี้ ทำให้หลายฝ่ายคาดการณ์ว่า iPhone 8 จะมาพร้อมกับการอัปเกรดครั้งยิ่งใหญ่ให้สมกับโอกาสพิเศษเช่นนี้ และนี่คือ 5 ฟีเจอร์เด็ดบน iPhone 8 ที่อาจทำ iPhone รุ่นนี้เปลี่ยนแปลงประวัติศาสตร์มือถือของ Apple ไปตลอดกาลครับ
 ดีไซน์แบบไร้ปุ่มโฮม

สำหรับ iPhone 8 คาดว่าจะเป็น iPhone รุ่นแรกที่ไม่มีปุ่มโฮมแบบ Physical ที่ด้านล่างตัวเครื่องอีกต่อไป แต่จะหันไปใช้งานแถบสัมผัสแบบใหม่ที่มีชื่อเรียกว่า Function Area แทน โดยแถบสัมผัสที่ว่านี้ นอกเหนือจากจะมีการติดตั้งปุ่มโฮมแบบเสมือนเอาไว้บนหน้าจอแล้ว ยังมีการติดตั้งปุ่มควบคุมต่างๆ ที่สามารถเปลี่ยนรูปแบบการจัดวางให้เข้ากับแอปพลิเคชันที่กำลังเปิดใช้งานได้อีกด้วย
นอกจากนี้ Function Area ยังสามารถซ่อนตัวได้ด้วยในบางกรณี เช่น การรับชมคลิปวิดีโอแบบเต็มหน้าจอ หรือการรับชมคอนเทนต์ต่างๆ แต่เซ็นเซอร์สแกนลายนิ้วมือ Touch ID จะถูกติดตั้งเอาไว้บน Function Area ด้วยหรือไม่ คงต้องจับตาดูกันดีๆ ครับ
 หน้าจอ OLED แบบชิดขอบ

iPhone ทุกรุ่นที่ผ่านๆ มา รวมถึง iPhone 7 และ iPhone 7 Plus ทางค่าย Apple ได้เลือกใช้หน้าจอแสดงผลแบบ LCD มาโดยตลอด แต่ภายในปีนี้มีข่าวลืออย่างหนาหูว่า iPhone 8 เตรียมเปลี่ยนแปลงครั้งใหม่ด้วยการเป็น iPhone รุ่นแรกที่มาพร้อมกับหน้าจอแสดงผลแบบ OLED ที่มีจุดเด่นหลายด้าน ไม่ว่าจะเป็น การแสดงผลสีดำที่ดำสนิท, ค่า Contrast, มุมมองภาพที่กว้างขึ้น และยังช่วยประหยัดแบตเตอรี่มากขึ้นด้วย
นอกจากนี้ iPhone 8 คาดว่าจะเป็น iPhone รุ่นแรกที่มาพร้อมกับดีไซน์หน้าจอแบบชิดขอบ edge-to-edge ที่ได้มีการลดพื้นที่ขอบทั้ง 4 ด้านให้เหลือน้อยที่สุด ทำให้มีพื้นที่ในการแสดงผลแบบเต็มตามากยิ่งกว่าเดิม อีกทั้งยังมีรายงานว่า iPhone ทุกรุ่นที่เปิดตัวในปี 2018 จะหันมาใช้หน้าจอแบบ OLED ทั้งหมดด้วย ซึ่งถือว่าเป็นการอัปเกรดไลน์ผลิตภัณฑ์มือถือครั้งใหญ่ของ Apple เลยทีเดียว
 ฟีเจอร์ชาร์จไร้สาย พร้อมสายเชื่อมต่อแบบ USB-C

หนึ่งในฟีเจอร์ที่ขาดหายไปบน iPhone นั่นก็คือระบบการชาร์จแบบไร้สาย Wireless Charging นั่นเอง แต่ภายในปีนี้มีรายงานว่า iPhone 8 เตรียมติดตั้งระบบการชาร์จไร้สายมาให้ภายในตัวเหมือนกับคู่แข่งแบรนด์อื่นๆ และยังมีการคาดการณ์ว่า iPhone รุ่นใหม่ๆ ก็จะมาพร้อมกับระบบชาร์จไร้สายเป็นฟีเจอร์มาตรฐานเช่นกัน
นอกจากนี้ ยังมีการวิเคราะห์จาก Barclays ที่มักจะเปิดเผยข้อมูลใหม่ๆ ของ iPhone อยู่เป็นประจำด้วยว่า iPhone อาจเป็น iPhone รุ่นแรกที่แถมสายเชื่อมต่อแบบ Lighting-to-USB Type-C มาให้ด้วย ซึ่งหากข้อมูลด้านต้นเป็นจริงก็จะช่วยให้ iPhone 8 สามารถเชื่อมต่อกับอุปกรณ์ใหม่ๆ ของ Apple ได้โดยไม่ต้องใช้ตัวแปลง อย่างเช่น MacBook Pro 2016 นอกจากนี้ ยังช่วยให้ iPhone 8 เชื่อมต่อกับ Adapter แบบใหม่ที่รองรับฟีเจอร์ชาร์จแบตเตอรี่ความเร็วสูงด้วย
 ระบบสแกนใบหน้า Face ID

สำหรับระบบยืนยันตัวตน Touch ID ถือว่าเป็นอีกหนึ่งฟีเจอร์ที่ถูกพูดถึงเป็นอย่างมากบน iPhone 8 เนื่องจากมีกระแสข่าวว่า Apple กำลังมองหาตำแหน่งการวางเซ็นเซอร์สแกนลายนิ้วมือใหม่ หาก iPhone 8 ปรับดีไซน์เป็นจอชิดขอบ ซึ่งมีรายงานว่า Apple อาจย้าย Touch ID ไปติดตั้งเอาไว้ใต้หน้าจอ หรืออาจติดตั้งเอาไว้ที่ปุ่ม Power เปิด-ปิดเครื่องที่อยู่ด้านข้างแทน อย่างไรกดี เมื่อไม่นานมานี้กลับมีข่าวคราวว่า iPhone 8 อาจไม่มีระบบสแกนลายนิ้วมือ Touch ID ติดตั้งมาให้เลยก็เป็นได้
ทางออกของ Apple คือ การติดตั้งระบบยืนยันตัวตนแบบใหม่ที่มีชื่อว่า Face ID แทน โดย Face ID จะทำงานร่วมกับเซ็นเซอร์กล้องหน้าแบบ 3D และเซ็นเซอร์ Infared ทำให้สามารถสแกนใบหน้าของผู้ใช้งานเพื่อยืนยันตัวตนเข้าสู่การใช้งานได้ แต่ข้อมูลด้านต้นจะเป็นไปได้จริงแค่ไหนนั้น คงต้องติดตามภายในงานเปิดตัวกันอีกครั้ง
 รองรับแพลตพอร์ม AR

หากใครติดตามข่าวสารของ iPhone 8 มาโดยตลอดคงเคยเห็นภาพตัวเครื่องด้านหลัง ที่ได้มีการปรับเปลี่ยนดีไซน์กล้องคู่จากแนวนอนเป็นแนวตั้ง ซึ่งหลายฝ่ายคาดว่า Apple ตั้งใจให้ iPhone 8 รองรับเทคโนโลยีผสานโลกเสมือนเข้ากับโลกแห่งความจริง หรือ AR ที่ทาง Apple ให้ความสนใจเป็นอย่างมากนั่นเอง

การที่ iPhone 8 จะรองรับเทคโนโลยี AR นั้น ถือว่ามีความเป็นไปได้พอสมควร เนื่องจากในงานเปิดตัวระบบปฏิบัติการ iOS 11 ทาง Apple ได้มีการสาธิตการใช้เทคโนโลยี AR ให้เห็นกันบนเวทีแบบชัดเจน นอกจากนี้ Apple ยังได้เปิดตัว ARKit ชุดเครื่องมือสำหรับนักพัฒนาภายในงานดังกล่าวด้วย ซึ่งเป็นสัญญาณที่ดีว่า Apple เตรียมลุยตลาด AR อย่างเต็มตัว และอาจชูโรง iPhone 8 ด้วยฟีเจอร์ดังกล่าวนั่นเอง
อย่างไรก็ดี ข้อมูลด้านต้นก็เป็นเพียงการรวบรวมเบาะแสจากข่าวหลุดครั้งที่ผ่านๆ มาเท่านั้น ยังไม่ได้รับการยืนยันอย่างเป็นทางการว่า iPhone 8 จะมีฟีเจอร์ตรงตามด้านต้นจริงหรือไม่ แต่หาก Apple ต้องการพลิกโฉม iPhone ให้สมกับวาระฉลองครบรอบ 10 ปีจริง ไม่แน่ว่าเราอาจได้เห็นเซอร์ไพรส์ดีๆ บน iPhone 8 ก็เป็นได้ครับ