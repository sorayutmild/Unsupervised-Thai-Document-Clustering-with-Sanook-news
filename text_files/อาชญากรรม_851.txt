แม่บอล กฤษณะ แฟนหนุ่มอุ้ม ลักขณา สัมภาษณ์ทางช่อง 3 ร้องขอความเป็นธรรม ลูกชายถูกคุกคามชีวิต ระแวงมีคนคอยเฝ้าดู หลังเอี่ยวคดีอื้อฉาว
(30 พ.ย.) แม่ของแฟนหนุ่มอุ้ม ลักขณา อย่าง "บอล กฤษณะ" ได้ออกมาเปิดใจผ่านสื่อ หลังกรณีอื้อฉาวที่สถานบันเทิง จ.เชียงใหม่ มีชื่อของลูกชายเข้าไปพัวพัน ทำให้ขณะนี้ลูกชายถูกคุกคามชีวิตอย่างหนัก หวาดผวาคนรอบข้าง จึงอยากวิงวอนสังคมใช้วิจารณญาณด้วย
เมื่อเช้าที่ผ่านมา นางสาวิกา ณ ตะกั่วทุ่ง แม่ของ บอล กฤษณะ ได้ให้สัมภาษณ์ทางโทรศัพท์ในรายการ เรื่องเล่าเช้านี้ ทางช่อง 3 ระบุว่า หลังจากเกิดกระแสข่าวอื้อฉาวดังกล่าว มีชื่อของลูกชายเข้าไปเอี่ยวทำร้าย นายอิศราชนุวัฒภ์ ลูกชายของ พล.ต.วิทยา วรรคาวิสันต์ ผู้บัญชาการมณฑลทหารบกที่ 38 ทำให้ชีวิตความเป็นอยู่อย่างยากลำบาก เพราะถูกคุกคามและกดดันทุกทิศทาง
นางสาวิกา เปิดเผยว่า หลังจากที่มีกระแสข่าวเกิดขึ้น ยังไม่ได้พบเจอลูกชาย มีแค่โทรศัพท์คุยกันเท่านั้น พร้อมกับขอให้ลูกชายกลับมาที่บ้านในกรุงเทพฯ เพื่อจะได้ช่วยกันหารือหาทางออกของปัญหานี้กับญาติพี่น้อง แต่ก็ทำไม่ได้ เนื่องจากยังต้องสู้คดีอยู่ในพื้นที่ จ.เชียงใหม่ ก่อน
แม่ของบอล กฤษณะ ยังบอกว่า ลูกชายเล่าให้ฟังว่า ตอนนี้รู้สึกเหมือนมีคนคอยตาม ดักฟังโทรศัพท์ ดูความเคลื่อนไหวอยู่ตลอดเวลา ทำให้รู้สึกหวาดระแวงในความปลอดภัยรอบตัว เกรงว่าจะถูกอุ้มตัวหายไป ทำให้ไม่กล้าออกไปไหนจากบ้าน
นอกจากนี้ นางสาวิกา กล่าวว่า ได้เดินทางไปเยี่ยมผู้เสียหายที่โรงพยาบาลแล้วเช่นกัน เพราะได้ยินว่าฝ่ายนั้นอยากพบลูกชายและตน แต่เมื่อเดินทางไปถึงปรากฏว่าอีกฝ่ายไม่ยินยอมให้เข้าพบ ทั้งที่ตนก็อยากขอโทษในกรณี เพราะตนอยู่ในฐานะผู้บริหารเช่นเดียวกัน
ทั้งนี้ แม่ของบอล กฤษณะ วิงวอนของให้สังคมในวิจารณญาณในการเสพข่าวและตัดสินผู้อื่น พร้อมกับร้องขอให้ทุกฝ่ายช่วยตรวจสอบข้อเท็จจริงอย่างตรงไปตรงมา และให้ความเป็นธรรมแก่ทุกฝ่าย หลังมีคนกล่าวอ้างให้การซัดทอดมาถึงลูกชายตนว่าเกี่ยวข้องกับคดีนี้
ขอบคุณเนื้อหาข่าวจากรายการ เรื่องเล่าเช้านี้ ทางช่อง 3