ผู้สื่อข่าวรายงานว่า (8 ส.ค.) เมื่อเวลาประมาณ 10.30 น. คณะเจ้าหน้าที่โดยหน่วยป้องกันรักษาป่าที่ มส.4 (ทุ่งยาว) ร่วมกับเจ้าหน้าที่ทหาร,ตำรวจ,อ.ปาย นำกำลังทำการขุดค้นไม้สักแปรรูป ฝังใต้ดินบริเวณ ปาย ริเวอร์ ร็อค รีสอร์ท หมู่ที่ 5 ต.แม่นาเติง อ.ปาย จ.แม่ฮ่องสอน ที่มี ดร.จารุวงศ์ เรืองสุวรรณ ลูกชายของนายจารุพงษ์ เรืองสุวรรณ อดีตหัวหน้าพรรคเพื่อไทย เป็นเจ้าของ ซึ่งกำลังอยู่ระหว่างหลบหนีออกไปนอกประเทศทั้งคู่
โดยเจ้าหน้าที่ใช้รถแบ็คโฮ 2 คัน ขุดพื้นที่ต้องสงสัยภายในรีสอร์ท 2 จุด ซึ่งพบไม้สักแปรรูปห่อหุ้มด้วยพลาสติกกันน้ำสีฟ้า ฝังดินอยู่ลึกประมาณ 3 เมตร ประกอบด้วยไม้สักแปรรูป ขนาดหน้ากว้าง 20 นิ้ว หนา 3 และ 5 นิ้ว ยาวประมาณ 2 เมตร และไม้สักหน้าลักษณะคล้ายเสาหน้า 6 ยาว 6 เมตร รวมไม้สักที่ขุดพบในครั้งนี้จำนวน 258 แผ่น ปริมาณ 20 ลูกบาศก์เมตร มูลค่ากว่า 3 ล้านบาท
ทั้งนี้ การเข้าตรวจค้นดังกล่าว สืบเนื่องมาจากทางหน่วยทหารได้เชิญตัวคนงานที่เคยทำงานในริสอร์ทมาสอบปากคำอีกครั้ง หลังจากได้รับรายงานในทางลับว่าอาจจะมีสิ่งผิดกฎหมายซุกซ่อนเอาไว้โดยมีการฝังใต้ดิน โดยการขุดหาอาวุธและสิ่งผิดกฎหมายอื่นๆ เริ่มขึ้นตั้งแต่วันที่ 7 ส.ค. แต่เนื่องจากรถขุดเป็นรถขนาดเล็กไม่สามารถขุดลึกเข้าไปในดินเกินกว่า 2 เมตร จึงได้มีการขอใช้รถแบ็คโฮขององค์การบริหารส่วนจังหวัดแม่ฮ่องสอนไปขุดเพิ่มอีกครั้ง