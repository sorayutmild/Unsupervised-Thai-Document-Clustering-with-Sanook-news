พ.ต.ท.ธนเดช แก้วภิญโญ พนักงานสอบสวน (สบ2) สภ.บางเสาธง ได้รับแจ้งเกิดเหตุแทงกันมีผู้บาดเจ็บและเสียชีวิต ที่เกิดเหตุบ้านเลขที่ 204/141 เคหะบางพลี ถนนเทพารักษ์ ต.บางเสาธง อ.บางเสาธง ที่เกิดเหตุเป็นลักษณะห้องแถว 2 ชั้น ภายในห้องพบผู้เสียชีวิตหญิง 2 ศพ เป็นภรรยาและแม่ยายของผู้ก่อเหตุ ถูกอาวุธมีดแทงเข้าบริเวณตามร่างกาย ส่วนที่บริเวณ ชั้น 2 พบศพชายผูกคอตัวเองเสียชีวิต นอกจากนี้ ยังพบผู้ได้รับบาดเจ็บ เป็นเด็กหญิง วัย 13 ปี ถูกแทงเข้าที่ท้องน้อย และบริเวณหลัง เจ้าหน้าที่ จึงรีบนำส่งโรงพยาบาลจุฬารัตน์ 5 โดยแพทย์ได้ให้การช่วยเหลือ อาการปลอดภัยแล้ว
ด้าน พ.ต.ท.ธนเดช กล่าวว่า จากการสอบสวน เบื้องต้นทราบว่า ผู้ก่อเหตุเป็นสามีใหม่ของผู้ตาย โดยภรรยาจับได้ว่า ผู้ก่อเหตุ พยายามจะข่มขืนลูกสาวตนเอง จึงได้ไล่ออกจากบ้านไป ทำให้เกิดความแค้น ย้อนกลับมาทำร้ายภรรยาใหม่ แต่แม่ยายเข้ามาช่วยเหลือ จึงถูกแทงเสียชีวิตทั้งคู่ ส่วนลูกเลี้ยงถูกแทงได้รับบาดเจ็บ ด้วยความกลัวจึงผูกคอหนีความผิด