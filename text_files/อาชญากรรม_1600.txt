30 ก.ย. ปีที่แล้ว ณ บริเวณบ้านแสนสุข เลขที่ 3 ซอย 4 ถนนบางแสนล่าง อ.เมือง จ.ชลบุรี นางสติล คุณปลื้ม ภรรยานายสมชาย คุณปลื้ม หรือกำนันเป๊าะ อดีตนายกเทศมนตรีเมืองแสนสุข พร้อมด้วยลูกๆ คือ นายสนธยา คุณปลื้ม นางสุกุมล คุณปลื้ม รมว.วัฒนธรรม นายวิทยา คุณปลื้ม นายกองค์การบริหารส่วนจังหวัดชลบุรี (อบจ.) เปิดบ้านแสนสุข ให้การต้อนรับผู้เข้าร่วมอวยพร เนื่องในวันคล้ายวันเกิดของ กำนันเป๊าะ ที่มีอายุครบรอบ 74 ปี
คนสำคัญเข้าร่วมอวยพร อาทิ นายคมสัน เอกชัย ผู้ว่าราชการจังหวัดชลบุรี พร้อมภรรยา และรองผู้ว่าราชการจังหวัด , นายอำเภอ จากอำเภอต่างๆ ข้าราชการ ผู้นำองค์กรปกครองส่วน ท้องถิ่น กำนัน-ผู้ใหญ่บ้าน และองค์กรภาคเอกชน ตลอดจนประชาชน จำนวนมาก ต่างหลั่งไหลเดินทางเข้าร่วมอวยพรตั้งแต่เช้า
ผู้ที่เข้าร่วมอวยพรต่างนำกระเช้าดอกไม้ ผลไม้ สินค้าหนึ่งผลิตภัณฑ์หนึ่งตำบล สิ่งเคารพนับถือ มาร่วมอวยพร ซึ่งทุกคนที่ร่วมอวยพร ยังให้ความเคารพนับถือ กำนันเป๊าะ' ที่สร้างความเจริญให้กับท้องถิ่นและจังหวัดชลบุรี จนมีชื่อเสียงเป็นที่รู้จักของนักท่องเที่ยวภายในประเทศและต่างประเทศ โดยทางเจ้าภาพได้จัดเตรียมเสื้อยืดคอกลมสีขาว สกรีนรูป กำนันเป๊าะ' เล่นกีฬากับนางสติล แจกให้เป็นของที่ระลึกด้วย เอาเข้าจริง กำนันเป๊าะ ไม่อยู่บ้านแสนสุข ก็เหมือนอยู่ เพราะแม้ตัวไม่อยู่ กำนันเป๊าะ จะโฟนอินเข้ามาสั่งงาน ทั้งการบ้านและการเมือง อยู่ เป็นประจำ
ย้อนกลับไป 12 มีนาคม 2555 ศาลฎีกาพิพากษายืนจำคุก นายสมชาย คุณปลื้ม หรือ กำนันเป๊าะ จำเลยที่ 1 กับนายภาสกร หอมหวล หรือ ส.ท.เหี่ยว จำเลยที่ 2 ในความผิดจ้างวานฆ่ากำนันตำบลเสม็ด คนละ 25 ปี ศาลฎีกา พิเคราะห์ว่า จำเลยที่ 1-2 ทราบนัดโดยชอบแล้ว แต่ไม่มาศาล โดยไม่แจ้งเหตุขัดข้อง จึงมีเหตุอันเชื่อว่า จำเลยทั้ง 2 จะหลบหนี ซึ่งศาลได้อ่านคำพิพากษาลับหลังจำเลย โดยพิพากษายืนตามศาลอุทธรณ์ให้จำคุก พร้อมให้ออกหมายจับจำเลยทั้ง 2 คน มาดำเนินคดี และสั่งปรับนายประกันของจำเลย ทั้ง 2 คน ที่ไม่สามารถส่งตัวจำเลยได้ตามนัด
กำนันเป๊าะ หลบหนีโทษอาญาไป ตั้งแต่ปี 2549 หรือ เมื่อ 6 ปีแล้ว เมื่อครั้งหนีความผิด คดีทุจริตจัดซื้อที่ดินทิ้งขยะ ต.เขาไม้แก้ว จ.ชลบุรี  6 ปีมาแล้ว ที่ กำนันเป๊าะ หายตัว ไร้ร่องรอย ท่ามกลางกระแสข่าวลือมากมาย บ้างว่า หลบหนีไปประเทศเพื่อนบ้าน บ้างก็ว่า เจ้าพ่อ ไม่ได้หายไปไหน เพราะใครหลายคนในพื้นที่ฝั่งตะวันออก ต่างเคยได้รับสายจากกำนันเป๊าะ เพื่อสั่งงาน กระชับอำนาจ เรียกว่า แม้ไม่เห็นตัว แต่ยังได้ยินเสียง
ล่าสุด เมื่อเช้าวันที่ 30 มกราคม ตำรวจ กองปราบฯ จับกุมตัวนายสมชาย คุณปลื้ม หรือ กำนันเป๊าะ หรือ ชื่อปลอมว่า "กิม แซ่ตั้ง" ในรถเอสยูวี เล็กซัส อาร์เอ็กซ์ 270 สีดำ ทะเบียน ฎฎ 9579 กทม. โดยกำนันเป๊าะ เดินทางออกมาจากโรงพยาบาลสมิติเวช สุขุมวิท 49 กระทั่งถูกสกัดจับตรงด่านเก็บเงินลาดกระบัง ถ.มอเตอร์เวย์ ขาออก กำนันเป๊าะไม่มีการขัดขืนใดๆ ก่อนจะถูกควบคุมตัวไปสอบสวนที่กองปราบปราม ก่อนจะส่งตัวไปรับโทษจำคุก นายสนธยา คุณปลื้ม ทายาทคนโตกำนันเป๊าะ รัฐมนตรีว่าการกระทรวงวัฒนธรรม เชื่อว่า ไม่น่าจะมีเรื่องทางการเมืองมาเกี่ยวข้อง และยังไม่ได้พูดคุยกับพ่อ อย่างไรก็ตามยังไม่ทราบถึงการเดินทางของ กำนันเป๊าะในวันนี้ เพราะปกติส่วนใหญ่พ่อจะอยู่ในต่างประเทศ 6 ปีที่หายไป วันนี้ กำนันเป๊าะ กลับมาเข้าเรือนจำแล้ว  ยังเหลือแต่ วัฒนา อัศวเหม เจ้าพ่อปากน้ำ ที่ยังหนีโทษอาญาจนถึงวันนี้