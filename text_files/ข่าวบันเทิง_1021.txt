รายงานสดจากโรงพยาบาลอาการป่วยหนักจากไข้เลือดออก ของพระเอก ปอ ทฤษฏี ในวันที่ 26 พฤศจิกายน
หลังจากที่คณะแพทย์ทำการรักษา ปอ ทฤษฎี ได้ตั้งโต๊ะแถลงข่าวชี้แจงความคืบหน้าอาการป่วย ซึ่งมีแนวโน้มไปในทางที่ดีและมีประกาศฉบับที่ 15 ออกมาโดยระบุว่า ขณะนี้ยังต้องได้รับการรักษาด้วยยาต้านแบคทีเรียและเชื้อรา สารอาหารทางหลอดเลือดดำและทางสายยางและการฟอกไตต่อเนื่อง
โดยสรุปแม้ตรวจไม่พบเชื้อไข้เลือดออกแต่ผู้ป่วยยังอยู่ในขั้นวิกฤติที่มีภาวะโรคแทรกซ้อนที่เหลืออยู่ ได้แก่ ภาวะไตวายเฉียบพลันและการติดเชื้อ แต่ยังคงต้องได้รับการเฝ้าระวังใน CCU ต่อไป
10.00 น. อาน้ำอ้อย ได้ให้สัมภาษณ์ถึงอาการ ปอ ทฤษฎี มีโอกาสเข้าไปเยี่ยมและได้เปิดเผยว่า ช่วงเวลาประมาณ 2 ทุ่มเศษๆ ถึง 3 ทุ่ม อาได้มีโอกาสเข้าไปเยี่ยมปอ ซึ่งการเยี่ยมครั้งนี้อาได้มีโอกาสเห็นหน้าเขาเต็มๆ เลยไม่มีอะไรปิดแล้ว แต่อาจจะมีท่อช่วยหายใจนิดหนึ่งเพื่อช่วยสลับกันไป โดยสิ่งที่อาทำก็คืออาเข้าไปพูดกับเขาไปให้กำลังใจเขาและก็บอกเขาว่าทุกคนอยู่กับเขาตลอดไม่ได้ห่างไปไหนไกล"
"รวมถึงบอกเขาอีกว่ามีคนคิดถึงเป็นห่วงเขาเยอะมาก แถมยังเข้ามาเขียนสมุดเยี่ยมไข้เขาแบบมากมายจริงๆ ถ้าหากถึงวันที่เขาตื่นขึ้นมาเขาก็จะรู้ได้เลยว่ามีคนห่วงใยเขาเยอะเหลือเกิน"
"ซึ่งตลอดระยะเวลาที่อาพูดไปคุยไปและก็จับมือเขาเนี่ย อารู้สึกได้เลยนะว่าเขาขยับมือขยับไปทั้งแขนตอบรับคำพูดอาตลอด ซึ่งอารู้สึกได้ชัดมากจริงๆ รวมถึงเขายังเบิกตาเหมือนจะพูดนั่นแหละแต่ว่าเขายังพูดไม่ได้ แต่อาก็พูดอยู่เสมอนะว่าอาและทุกคนจะอยู่เคียงข้างเขาตลอด ขอให้สู้พร้อมกับทีมแพทย์แบบนี้ไปเรื่อยๆ"
"แต่หลังจากนั้นอาก็ปล่อยให้เป็นหน้าที่ของโบเขาไปพูดคุยต่อ ซึ่งโบมาเล่าให้อาฟังเมื่อตอนเช้าว่าโบเข้าไปคุยปอนานมาก ปอรับรู้ทุกอย่างที่โบคุย และอารมณ์ที่เขาเล่าคือเขารู้สึกดียิ้มแย้มแจ่มใสตลอด ซึ่งพวกเราทุกคนก็ดีใจเนื่องจากปอเขาตอบกลับในลักษณะของสัญญาณมือและใบหน้าที่คล้ายว่าพยายามจะพูด อาคิดว่าอีกสักพักไม่นานหรอกโบเขาน่าจะออกมาพูดคุยกับสื่อบ้างแค่ต้องรอให้เขาพร้อมก่อน"
ตอนที่พี่ปอมีสัญญาณมือตอบกลับมาอาน้ำตาซึมไหม เพราะเหมือนทิศทางหลายๆ อย่างก็เริ่มดีขึ้นแล้ว ?"ไม่ซึมหรอกครับเพราะน้ำตาอาไหลเลย แต่พอเรารู้สึกแบบนั้นปุ๊ปอาต้องรีบถอยออกมาเนื่องจากอาจารย์ท่านแนะนำว่าเราไม่ควรส่งพลังทางอื่นไปหาเขา ถึงแม้ว่าน้ำตาที่ออกมามันจะเป็นน้ำตาแห่งความปิติแต่เราก็ต้องถอยเพราะอากลัวอย่างอื่นปะปนไปแล้วจะไม่ดี"
สำหรับน้องมะลิเมื่อวานได้เจอกับคุณพ่อบ้างไหม ?"เข้า เข้าไปเต้นให้พ่อดู เข้าไปพยายามทำอะไรให้พ่อเขารู้ว่าเขาอยู่ข้างๆ ตลอด เรียกพ่อขา..พ่อขา ซึ่งคุณพยาบาลที่นี่รู้สึกดีกับน้องมะลิมากที่เดินทางมาให้กำลังพ่อปอตลอด อีกอย่างเขาเป็นเด็กที่กล้าไงครับถ้าคนไหนยิ้มรับและทักทายมาเขาก็จะตอบกลับไปด้วยความเป็นเด็ก ก็เป็นเด็กที่อนาคตล่ะมองกันไป (ยิ้ม) ซึ่งวันนี้อาคงพูดได้นี้นะครับ เดี๋ยวสายๆ อาเข้าไปใหม่คงได้ออกมาพูดมากกว่านี้"
คนในครอบครัวตอนนี้ก็เบาใจสบายใจขึ้น ?"เราทุกคนยิ้มกว้างขึ้นครับเพราะช่วงที่ผ่านมามันก็ผ่านไปแล้ว เราลืมไปหมดแล้วว่าเราเจออะไรมาบ้าง ตอนนี้เรายิ้มรับอย่างเดียว"
สำหรับอาการป่วยของพี่ปอตอนนี้ก็ถือว่าดีขึ้นเรื่อยๆ ?"ใช่ครับตอนนี้เท่าที่เห็นก็ดูเหมือนว่าจะมีแต่สัญญาณดีขึ้นเพราะถ้ามีอะไรคุณหมอหรือพยาบาลก็คงวิ่งให้เราเห็นแล้ว ส่วนการแถลงข่าวจะมีอีกหรือไม่นั้นเราก็คงต้องรอ แต่ถ้าไม่มีอะไรเพิ่มเติมเราก็ยึดตามสิ่งที่คุณหมอแจ้งล่าสุดครับ"
10.07 น. คุณพ่อสงวน ออกมาพูดคุยกับพระสงฆ์ที่เดินทางมาให้พรแก่ ปอ ทฤษฎี
11.20 น. อาน้ำอ้อยและคุณแม่ เข้าเยี่ยมปอในห้อง CCU อีกครั้ง หลังจากที่ทั้งคู่ได้มีโอกาสเข้าไปพูดคุยและส่งกำลังใจให้ 
11.50 น. อาน้ำอ้อย เผยว่า "เมื่อสักครู่นี้ตนเองและคุณแม่ได้มีโอกาสเข้าไปเยี่ยมปอแค่ไม่นานเนื่องจากคุณหมอกำลังปิดม่านเพื่อทำการตรวจรักษาตามปกติอยู่ ซึ่งอีกสักครู่ตนจะเข้าไปเยี่ยมปอใหม่และถึงจะออกมาอัพเดทรายละเอียดกับสื่อมวลชนได้"
"สำหรับอาการล่าสุดเท่าที่ได้ยินคุณหมอบอกก็คือตอนนี้ต้องเฝ้าระวังแค่เรื่องของการติดเชื้อนิดหน่อยเท่านั้นเองบริเวณปอดไม่น่ามีปัญหาอะไร ส่วนเท้าด้านขวาก็มีเลือดเข้าไปเลี้ยงน่าจะปกติมากขึ้น ในส่วนของแผลกดทับคุณหมอบอกว่าไม่มีปัญหาอะไรเนื่องจากปอเขาไม่ได้นอนรักษานานเป็นเดือนหรือเป็นปีและที่สำคัญก็มีพยาบาลคอยพลิกตัวให้อยู่ตลอดเวลา แต่ยาต่างๆ ก็ให้ลดลงแล้วเหลือแค่ยานอนหลับเท่านั้นที่ต้องให้อยู่ต่อเนื่อง ซึ่งทุกวันนี้คุณหมอเขาก็ต้องคอยประกบอยู่เรื่อยๆ"
"ส่วนน้องมะลิพอเห็นว่าพ่อลืมตาเขาก็จะร้องอู้..อู้ ทำจมูกบานๆ รวมถึงเรียกพ่อจ๋าๆ อยู่ข้างเตียง ซึ่งปอเขาก็จะตอบสนองด้วยการขมวดคิ้วคล้ายคนกำลังจะลืมตา อารู้สึกได้ว่าเหมือนเขาเองก็อยากจะพูดตอบกับเรา"
"นอกจากนี้แล้วช่วงที่ผ่านมาก็มีผู้ใหญ่ๆ หลายท่านเขาอยากยื่นงานให้กับน้องมะลิทั้งงานถ่ายนิตยสาร โฆษณา หนังสือ ซึ่งอาและโบยังไม่สามารถตัดสินใจในเรื่องนี้ได้เพราะเราต้องรอให้คุณพ่อเขาเป็นคนบอกอนุญาตเอง" (คลิกดูภาพ น้องมะลิ  สุดแสนจะน่ารัก)
15.25 น. นางเอกสาว "ญาญ่า อุรัสยา" หรือ "ไอ้เรือง" จากละครดาวเรือง ของคุณปลัด "ปอ ทฤษฎี" ได้เดินทางมาพร้อมกับ "คุณแม่ปลา" เพื่อเข้าเยี่ยมพระเอกหนุ่มและให้กำลังใจครอบครัวสหวงษ์วันนี้เรามาเยี่ยมพี่ปอเป็นยังไงบ้าง ?
"หนูตั้งใจว่าจะมาหลายวันแล้ว วันนี้สามารถเคลียร์คิวได้พอดีก็เลยแวะมาค่ะ ได้เจอกับน้องมะลิด้วยน่ารักมากๆ หน้าเหมือนพี่ปอเลย คุณพ่อกับคุณแม่บอกว่าดีใจที่พี่ปออาการดีขึ้นทุกวัน แต่หนูไม่ได้ถามไปในเชิงลึกนะคะรู้แค่ว่าพี่ปอดีขึ้นหนูก็ดีใจแล้ว ก็ให้กำลังใจทางครอบครัวพี่เขาและถ้าพี่ปอฟื้นเมื่อไหร่หนูก็จะมาเยี่ยมอีกครั้งค่ะ"
"พี่ปอเป็นเหมือนครูคนหนึ่งที่ทำให้หนูได้พัฒนาฝีมือ เวลาอยู่ในกองถ่ายพี่ปอก็น่ารักซึ่งเรื่องนี้ทุกคนก็น่าจะทราบดีอยู่แล้ว พี่ปอเหมือนเป็นครั้งที่สองแล้วหนูก็เลยไม่คิดว่ามันจะรุนแรงขนาดนี้ ตอนนี้พี่ปอเริ่มขยับตัวได้แล้วนะคะ หนูก็อยากจะบอกว่าให้ปอสู้สู้เพราะว่าตอนนี้ทุกคนส่งกำลังใจให้กับพี่ปอเยอะเลย"
17.15 น. นาธาน โอมาน เดินทางมาเยี่ยม ปอ ทฤษฎี พร้อมทั้งนำช่อดอกไม้และขนมมาฝากครอบครัวสหวงษ์