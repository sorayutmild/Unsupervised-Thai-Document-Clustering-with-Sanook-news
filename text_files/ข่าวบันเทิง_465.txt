
ยังคงเป็นประเด็นร้อนๆ ระหว่างนางเอกสาว ขวัญ อุษามณี กับเรื่องภายในครอบครัวที่ควรจะเป็นปัญหาที่จัดการอย่างเป็นความส่วนตัว แต่กลับถูกเปิดประเด็นสู่สาธารณะโดยบุคคลในครอบครัวเอง กลายเป็นการซ้ำเติมบาดแผลอีกครั้งในกับครอบครัวนี้
ล่าสุดหลังจากที่ ขวัญ อุษามณี ได้ออกมาพูดเปิดใจเกี่ยวกับเรื่องนี้ พร้อมกับปล่อยวลีเด็ดๆ หลายประโยค เช่น "อำนาจเงินมันทำลายสถาบันครอบครัว", "แม่ใคร..ใครก็รัก" หรือ "โตมาถึงขนาดนี้แล้ว หนูอยากมีอะไรเป็นของตัวเองบ้าง" ทำให้เกิดเสียงวิพากษ์วิจารณ์เป็นวงกว้าง หลังจากที่เปิดเผยเรื่องที่สังคมไม่เคยทราบมาก่อน
ในโลกโซเชียลมีเดียก็ยังคงเกาะติดประเด็นนี้อย่างใกล้ชิด บางส่วนส่งกำลังใจให้กับนางเอกสาวและครอบครัว ขอให้ผ่านความไม่เข้าใจกันครั้งนี้ไปได้ด้วยดี ทั้งนี้ได้มีการนำเอาคลิปภาพจากรายการ "ที่นี่หมอชิต" ทางช่อง 7 สี ที่ออกอากาศเมื่อปี 2551 มาเผยแพร่ซ้ำ เป็นช่วงเวลาที่ ร.ต.ต.เกษม พูลเกิด พ่อของนางเอกสาว ยังมีชีวิตอยู่และได้พูดถึงลูกสาว
คลิปจากรายการในบางช่วงบางตอน คุณพ่อสาวขวัญบอกว่า ลูกสาวก็เคยขอร้องให้ลาออกจากราชการตำรวจ แต่ก็ไม่ทำ เพราะยังทำงานไหว และไม่อยากเป็นภาระให้ลูก พี่สาวอยากจะเรียนปริญญาโท เราก็ได้ปรึกษากับขวัญ เพื่อถามว่าจะให้พี่สาวได้หรือไม่ เพราะพ่อเองก็ไม่มีปัญญาส่ง ซึ่งขวัญก็เอาเงินเก็บส่งให้พี่สาวได้เรียนต่อปริญญาโท
อีกทั้งยังมีบทสนทนาอื่นๆ ที่สร้างความประทับใจระหว่างพ่อและลูกสาวทั้ง 2 คน เมื่อคุณพ่อถูกถามถึงเรื่องเกษียณราชการว่าต้องการจะหยุดที่ยศใด หรือ คุณพ่อถูกถามไถ่เกี่ยวกับเรื่องหัวใจของลูกสาว ที่มีทั้งนักร้องหนุ่มหรือลูกนายตำรวจมาจีบ คุณพ่อก็เหมือนจะไม่ได้สนใจข่าวซุบซิบ แต่ก็ไม่ได้ปิดกั้นเรื่องหัวใจของลูกสาว พร้อมกับแนะนำว่า หากมีปัญหาใดๆ เรื่องข่าวคราว ก็ขอให้อยู่กับคุณแม่เอาไว้..ปลอดภัยที่สุด