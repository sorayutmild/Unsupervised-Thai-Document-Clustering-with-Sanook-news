
เจ้าหน้าที่ ป.ป.ช.ร่ำไห้ กลางเวทีสัมมนาเพิ่มประสิทธิภาพการทำงาน หลังรู้ข่าว ในหลวง สวรรคตบรรยากาศที่โครงการสัมมนาเพิ่มประสิทธิภาพการบริหารจัดการของสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ที่ โรงแรมแอมบาสเดอร์ ซิตี้ จอมเทียน อำเภอสัตหีบ จังหวัดชลบุรี ภายหลังจากทราบแถลงการณ์สำนักพระราชวัง เรื่อง พระบาทสมเด็จพระเจ้าอยู่หัวภูมิพลอดุลยเดช เสด็จสวรรคต เมื่อเวลาประมาณ 19.10 น. ที่ผ่านมา คณะกรรมการ ป.ป.ช. ตลอดจนเจ้าหน้าที่ที่เข้าร่วมการสัมมนาต่างมีสีหน้าเครียดและซึมเศร้า บางส่วนร้องไห้เสียใจกับการสวรรคต ขณะที่ พล.ต.อ.วัชรพล ประสารราชกิจ ประธานคณะกรรมการ ป.ป.ช. ได้เดินออกจากบริเวณงาน ภายหลังจากได้ทราบแถลงการณ์อย่างเป็นทางการ และปฏิเสธที่จะพูดถึงความสูญเสียในครั้งนี้ เพราะเกรงว่าจะไม่เหมาะสม แต่อาจมีกล่าวถึงเรื่องนี้ ในวันพรุ่งนี้ อย่างไรก็ตาม สำนักงาน ป.ป.ช. มีกำหนดการจัดสัมมนาเพื่อมอบนโยบายการปฏิบัติงานตามยุทธศาสตร์การพัฒนาประเทศ ที่ 6 การบริหารจัดการในภาครัฐ การป้องกันและปราบปรามการทุจริตประพฤติมิชอบ และธรรมาภิบาลในสังคมไทย ให้กับกรรมการ ป.ป.ช. ตลอดจนเจ้าหน้าที่ในสังกัดสำนักงาน ป.ป.ช. ในระหว่างวันที่ 13 - 15 ตุลาคม นี้ ซึ่งล่าสุดยังไม่มีประกาศเปลี่ยนแปลงกำหนดการแต่อย่างใด
