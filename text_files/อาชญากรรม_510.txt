สาววัย 18 ปี เพิ่งแต่งงาน หายตัวออกจากจากบ้านสามี ไปกว่า 4 วัน โดยสามีไม่ให้ญาติไปแจ้งความ สุดท้ายพบร่างถูกไฟเผาเหลือแต่โครงกระดูก 
ผู้สื่อข่าวรายงานว่า (17 พ.ค.) เมื่อเวลา 19.00 น. เจ้าหน้าที่ตำรวจ สภ.กาญจนดิษฐ์ พร้อมกองพิสูจน์หลักฐาน 8 และแพทย์ รพ.กาญจนดิษฐ์ เข้าตรวจสอบ บริเวณริมถนนภายในหมู่บ้านห้วยลึก สายควนราชา-ห้วยโศก ม.12 ต.ช้างขวา อ.กาญจนดิษฐ์ จ.สุราษฎร์ฯ หลังรับแจ้งจากพลเมืองดี พบผู้เสียชีวิตอยู่ภายในคูข้างถนน ลึกลงไปประมาณ 2 เมตร สภาพศพมีร่องรอยไฟไหม้ เหลือโครงกระดูก มีรถจักรยานยนต์ทับร่างอยู่ ในสภาพที่ถูกไฟไหม้เหลือแต่ซากรถและป้ายทะเบียน
ตรวจสอบสภาพศพเบื้องต้นมีลักษณะเหมือนกระดูกขา แขน ด้านซ้ายหัก และกะโหลกด้านซ้ายเหมือนมีรอยร้าว ซึ่งเมื่อสอบสวนทราบว่ามีคนหายออกจากบ้าน และใช้รถที่มีป้ายทะเบียนตรงกัน ทราบชื่อ น.ส.จรินยา อายุ 18 ปี 
จากการสอบถามญาติที่คาดว่าเป็นศพรายนี้ ทราบว่า น.ส.จรินยา หายออกจากบ้านสามีที่เพิ่งแต่งงานกันได้ประมาณ 5-6 เดือน ซึ่งห่างจากจุดเกิดเหตุเพียง 500 เมตรเท่านั้น และในบริเวณใกล้เคียงก็มีบ้านเรือนประชาชนอยู่อีกหนึ่งหลังห่างจากจุดเกิดเหตุประมาณ 50 เมตร
ทางด้าน นายวิทยา อายุ 50 ปี มีศักดิ์เป็นอาของ น.ส.จรินยา บอกว่า หลังจากที่หลานหายไป ได้ไปสอบถามสามีคนตาย ได้ความว่าเกิดการทะเลาะกัน และสามีบอกว่าไม่ต้องไปแจ้งความ ก่อนที่ญาติฝ่ายหญิงจะไปแจ้งความเอง
พ.ต.อ.สมบัติ ฉ่ำแสง ผกก.สภ.กาญจนดิษฐ์ ที่ลงพื้นที่ร่วมตรวจสอบ ให้น้ำหนักไปทางฆาตกรรมอำพราง และได้เชิญตัวสามีไปสอบสวนเพื่อสอบถามการหายตัวไปของ น.ส.จรินยา แต่ก็ยังไม่ได้ตัดประเด็นการเสียชีวิตจากอุบัติเหตุ
โดยหลังจากนี้จะได้นำศพผู้เสียชีวิต ส่งชันสูตร รพ.สุราษฎร์ฯ เพื่อยื่นยันตัวบุคคล และตรวจสอบอย่างละเอียดอีกครั้ง เพื่อหาสาเหตุการเสียชีวิต นำไปสู่การหารตัวคนร้ายมาดำเนินคดีในกรณีหากเป็นการฆาตกรรม