(24 ส.ค.) นักร้องสาว "มิ้น สวรรยา แก้วมีชัย" ลูกสาวของ นายสามารถ แก้วมีชัย ส.ส.จังหวัดเชียงราย พรรคเพื่อไทย ได้โพสต์ข้อความผ่านเฟซบุ๊ก ในชื่อ "Rabhat Kmc" โดยมีข้อความถึงนายบุญยอด สุขถิ่นไทย ส.ส.พรรคประชาธิปัตย์ ชี้แจงกรณีที่มีการกล่าวหาว่าบิดาของตนสั่งให้การบินไทยลงจอดที่ดอนเมือง ยันไม่เป็นความจริง วันนั้นไปรับพ่อด้วยตัวเองที่สุวรรณภูมิ วอนอย่าหลงเชื่อสื่อไร้จรรยาบรรณ โดยระบุข้อความดังนี้...
จดหมายถึงพี่บุญยอด สุขถิ่นไทย
สวัสดีค่ะพี่บุญยอด หนูชื่อมิ้นเป็นรุ่นน้องพี่ที่คณะนิเทศฯค่ะ เคยเจอพี่หลายครั้งที่งานคืนสู่เหย้าและงานแต่งงานพี่รุ่นสูงๆ แต่ไม่เคยมีโอกาสเข้าไปทักทายสักที
วันนี้ได้ทราบจากหนังสือพิมพ์ว่าพี่จะยื่นหนังสือให้ตั้งกรรมาธิการสอบเรื่องที่พ่อหนูและส.ส.วิสุทธิ์ บีบบังคับการบินไทยให้เปิดประตูลงที่ดอนเมืองเมื่อวันที่ 12 ส.ค.ที่ผ่านมา อยากจะบอกพี่ว่า หนูเองเป็นคนไปนั่งรอรับพ่อที่สุวรรณภูมิด้วยตัวเองคืนนั้น ดังนั้นข่าวนี้ไม่เป็นความจริงค่ะ พี่อย่าไปหลงเชื่อสื่อไร้จรรยาบรรณที่ไม่กลั่นกรองข้อมูลนะคะ (รายละเอียดทั้งหมด หนูเขียนไว้เมื่อ2วันที่แล้วอยู่ในลิงค์นี้ อยากให้พี่ได้อ่านค่ะ https://www.facebook.com/mintofficial/posts/464875930286652 )
ที่ต้องเขียนจดหมายถึงพี่วันนี้เพราะทราบมาอีกว่า คุณพ่อเพิ่งดำเนินการแถลงข่าวเอาตำแหน่งเป็นเดิมพัน ให้ตรวจสอบกับทางการบินไทยได้เลยว่าเรื่องนี้จริงหรือไม่ ถ้าท่านใช้อำนาจในทางมิชอบ บีบบังคับเจ้าหน้าที่ให้เปิดประตูลงที่ดอนเมืองจริง ท่านจะยอมลาออกจากตำแหน่ง ส่วนถ้าท่านไม่ได้ทำ ท่านเรียกร้องให้พี่รับผิดชอบด้วยการลาออกจากตำแหน่งเช่นกัน
เข้าใจว่าการเมืองมีฝักมีฝ่าย แต่เรื่องแบบนี้ไม่ควรเกิดขึ้นจากข่าวมั่วๆที่นักข่าวนั่งเทียนเขียนขึ้นมาเลย ถ้าพี่จะตั้งข้อสงสัยคุณพ่อ ขอให้พี่ใช้ประเด็นอื่นๆที่เป็นเรื่องจริงเถอะนะคะ พี่บุญยอดเอง เป็นคนที่ทุกคนในคณะภูมิใจ รัก และชื่นชม หนูก็อยากให้พี่เป็นอย่างนั้นเรื่อยไป หนูเองไม่รู้เรื่องการเมืองอะไรมากมาย แต่เรื่องไฟลท์บินวันนั้นหนูรู้ ไม่หลอกพี่แน่นอนค่ะ
ไม่รู้ว่าพี่จะได้อ่านไหม แต่คิดว่าในFBของหนูมีรุ่นพี่รุ่นน้องคณะนิเทศฯอยู่มาก และก็มีรุ่นน้องที่ทำงานช่วยเหลือทางพรรคประชาธิปัตย์อยู่ จดหมายนี้น่าจะส่งถึงพี่ได้ไม่ยาก
สุดท้ายนี้ขอเป็นกำลังใจให้พี่ค่ะ เห็นประชุมกันดึกดื่นทุกวัน คงจะเหนื่อยน่าดู.. หนูเองก็ต้องคอยให้กำลังใจตัวเอง เพราะสังคมนี้อยู่ยากเหลือเกิน แบ่งพรรคแบ่งฝ่ายกันจนแยกไม่ออกระหว่างเรื่องส่วนตัว เรื่องสีทางการเมือง และความถูกต้อง
ภาวนาให้พี่ได้อ่านจริงๆค่ะ
ด้วยความเคารพอย่างสูงมิ้น 35