ศาลจังหวัดสมุทรสาคร อ่านคำพิพากษาให้ประหารชีวิต นายครรชิต ทับสุวรรณ อดีต ส.ส.ประชาธิปัตย์ คดีฆ่านายอุดร ไกรวัตนุสสรณ์ อดีตนายก อบจ.สมุทรสาคร
หลังจากศาลจังหวัดสมุทรสาคร ได้นัดฝ่ายโจทย์และจำเลยฟังคำพิพากษา คดีนายครรชิต ทับสุวรรณ อดีตส.ส.สมุทรสาคร พรรคประชาธิปัตย์ ตกเป็นผู้ต้องหาตามหมายจับในคดียิงนายอุดร ไกรวัตนุสสรณ์ อดีตนายกองค์การบริหารส่วนจังหวัดสมุทรสาคร เสียชีวิตเมื่อวันที่ 25 ธ.ค.2554 บริเวณในปั๊มน้ำมัน ปตท.ช่วงหน้าห้องน้ำ ถนนเศรษฐกิจ -คลองครุ ต.ท่าทราย อ.เมืองฯ
เหตุฆาตรกรรมอดีตนายกฯอบจ.สมุทรสาคร เมื่อวันที่ 25 ธ.ค.2554 นายอุดร ไกรวัตนุสสรณ์ อายุ 49 ปี อดีตนายกองค์การบริหารส่วนจังหวัดสมุทรสาคร ถูกคนร้ายใช้อาวุธปืนขนาด .40 ยิงเข้าที่โหนกแก้มด้านขวา ใบหูซ้าย และท้ายทอยรวม 8 นัด ยิงเสียชีวิต เหตุเกิดภายในปั๊มน้ำมันปตท. สาขาก.ม.2 ถนนเศรษฐกิจ ตรงข้ามห้างบิ๊กซี สาขามหาชัย ต.ท่าทราย อ.เมือง จ.สมุทรสาคร
แนวทางสืบสวน ทราบว่า นายอุดร และนายครรชิต มาพบกันโดยบังเอิญที่ห้องน้ำปั๊มน้ำมันเกิดเหตุ โดยทั้ง 2 ฝ่ายมีปัญหากันอยู่ก่อนแล้ว เกี่ยวกับเรื่องหญิงสาวคนหนึ่ง และในวันเกิดเหตุ นายอุดร น่าจะพูดถึงเรื่องนี้ขึ้นอีก ทำให้นายครรชิต ไม่พอใจชักปืนรัวยิง ด้วยความโกรธแค้น
ต่อมาศาลจังหวัดสมุทรสาครได้อนุมัติหมายจับ นายครรชิต ทับสุวรรณ อดีต ส.ส.สมุทรสาคร เขต 1 พรรคประชาธิปัตย์ ตามหมายจับเลขที่ จ.454/2554 ลงวันที่ 26 ธ.ค. 2554 ในข้อหาฆ่าผู้อื่นโดยไตร่ตรองไว้ก่อน
จากนั้นนายนิพิฏฐ์ อินทรสมบัติ อดีตส.ส.จังหวัดพัทลุง พรรคประชาธิปัตย์ พร้อมด้วยทีมกฎหมายและทนายความ ได้พานายครรชิต ผู้ต้องหาตามหมายจับเข้ามอบตัวโดยนายครรชิต ให้การปฏิเสธทุกข้อกล่าวหา และขอไปให้การในชั้นศาล อย่างไรก็ตามคดีนี้ทางพนักงานสอบสวนจึงยังไม่สามารถติดตามอาวุธปืนของกลางมาประกอบหลักฐานในคดีนี้ได้แต่อย่างใด