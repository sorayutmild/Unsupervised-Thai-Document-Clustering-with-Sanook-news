ลำดับเหตุการณ์ นายสุริยัน หรือ หมอหยอง หมอดูชื่อดัง ถูกจับคดีหมิ่นเบื้องสูง
จากกรณีที่ นายสุริยัน สุจริตพลวงศ์ หรือ หมอหยอง ถูกจับในคดีหมิ่นเบื้องสูง ซึ่งทางที่เจ้าหน้าที่ตำรวจได้เปิดเผยตัวผู้ต้องหาในวันนี้ (21 ต.ค.) ที่มีความผิดตามมาตรา 112 แอบอ้างเบื้องสูงเรียกรับผลประโยชน์
ซึ่งก่อนหน้านี้คดีดังกล่าวทางด้าน พล.ต.อ. จักรทิพย์ ชัยจินดา ผบ.ตร. ได้ให้สัมภาษณ์ไว้ถึงคดีคดีแอบอ้างเบื้องสูงว่า ทางเจ้าหน้าที่ได้ขอเวลาในการรวบรวมเอกสาร ยังไม่สามารถเปิดเผยได้ เพราะมีหลายเรื่อง แต่เชื่อว่าในอีกไม่กี่วันจะสามารถเปิดเผยได้ ส่วนมูลเหตุนั้นทางกองทัพได้แจ้งมา แต่ยังไม่สามารถเปิดเผยตัวบุคคลที่ถูกออกหมายจับได้
ก่อนที่ทุกอย่างจะเปิดเผยมีเพียงข้อมูลว่ามีคนดังเป็นรู้จักกันดีในสังคมถูกจับกุมครั้งนี้ด้วย ทำให้ในวันนี้ช่วงบ่ายสื่อมวลชนหลายแขนงเฝ้าเกาะติดอยู่บริเวณหน้าศาลทหารกรุงเทพนั่นเอง 
สุดท้ายเมื่อช่วงเวลา 15.00 น. (21 ต.ค.) ได้ปรากฏตัวของผู้ต้องหาทั้ง 3 คนที่ร่วมกันกระทำความผิดในคดีหมิ่นเบื้องสูง ได้แก่  นายสุริยัน สุจริตพลวงศ์ หรือ หมอหยอง หมอดูชื่อดัง พ.ต.ต.ปรากรม วารุณประภา สารวัตรกองกำกับการ 1 กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี หรือ ปอท. และ นายจิรวงศ์ วัฒนเทวาศิลป์ คนสนิทของนายสุริยัน โดยได้ขออำนาจศาลทหารกรุงเทพ ฝากขังผัดแรก
นอกจากนี้ พ.ต.ต.ปรากรม ยังถูกดำเนินคดีเพิ่มในข้อหา มีอาวุธปืนและเครื่องกระสุนปืนที่นายทะเบียนไม่สามารถออกใบอนุญาตให้ได้ไว้ในครอบครอง ,มีใช้ซึ่งวิทยุคมนาคมโดยไม่ได้รับอนุญาต และตั้งวิทยุคมนาคมโดยไม่ได้รับอนุญาต ปลอมเอกสารราชการและใช้เอกสารราชการปลอม
โดยศาลอนุญาตให้ฝากขังผลัดแรกเป็นเวลา 12 วัน ตั้งแต่วันที่ 21 ตุลาคม - 1 พฤศจิกายนนี้ และภายหลังเจ้าหน้าที่ดำเนินการแล้วเสร็จ ได้ควบคุมตัวผู้ต้องหาขึ้นรถเรือนจำไปควบคุมตัวที่เรือนจำชั่วคราวแขวงถนนนครไชยศรี มณฑลทหารบกที่ 11 
จากนั้น พล.ต.ท.ศรีวราห์ รังสิพราหมณกุล ผู้ช่วยผู้บัญชาการตำรวจแห่งชาติ ได้ให้สัมภาษณ์ว่า ผู้ต้องหาทั้งสามคนเป็นผู้ต้องหาตามหมายจับ ซึ่งจากการสอบสวนทั้งสามคนให้การรับสารภาพและให้การพาดพิงถึงนายตำรวจสังกัดกองบัญชาการตำรวจสอบสวนกลาง 8 นาย ที่ถูกสั่งให้ช่วยราชการไปก่อนหน้านี้ และจากการตรวจสอบเบื้องต้นพบว่าผู้ต้องหากระทำความผิดมาแล้วไม่ต่ำกว่า 2 เดือน และมีความผิดมากกว่า 1 กรรม และเชื่อว่ามีผู้ร่วมขบวนการอีก ซึ่งขณะนี้อยู่ระหว่างการตรวจสอบหลักฐานว่ามีความความเชื่อมโยงถึงบุคคลใดบ้าง จะมีการดำเนินคดีและออกหมายจับเพิ่มเติมต่อไป
ทั้งนี้ ประวัติการทำงานของ หมอหยอง หมอดูชื่อดัง ก่อนจะถูกจับกุมในคดีหมิ่นเบื้องสูง เคยเป็นอาจารย์พิเศษ สอนวิชาโฆษณา และประชาสัมพันธ์ มหาวิทยาลัยหลายแห่ง นอกจากนี้ยังเป็นอาจารย์พิเศษ สอนวิชาจิตวิทยาและการพัฒนาตนเองให้ประสบความสำเร็จ ตลอดจนเป็นผู้บริหารสถาบันพัฒนาการฝึกอบรมชีวิตและคุณภาพ โดยจัดทีมอบรมให้กับหน่วยงาน องค์กร ทั้งภาครัฐและเอกชน เพื่อพัฒนาบุคคลากร
ตำแหน่งงานทางสังคมของ หมอหยอง 
- กรรมการอำนวยการสภาสังคมสงเคราะห์แห่งประเทศไทย ในพระบรมราชูปถัมภ์- รองเลขาธิการสภาสังคมสงเคราะห์แห่งประเทศไทย ในพระบรมราชูปถัมภ์- กรรมการอำนวยการสภาสังคมสงเคราะห์แห่งประเทศไทย ในพระบรมราชูปถัมภ์- สมาชิกกิตติมศักดิ์สมาคมแม่บ้านมหาดไทย พ.ศ.2547- กรรมการบริหารศูนย์ส่งเสริม และประสานงานครอบครัวอบอุ่นและเป็นสุข กระทรวงมหาดไทย- กรรมการบริหาร และรองประธานฝ่ายหารายได้ ของมูลนิธิช่วยเหลือคนปัญญาอ่อน ในพระบรมราชูปถัมภ์- เลขาธิการสมาคมแม่ดีเด่นแห่งชาติ สภาสังคมสงเคราะห์แห่งประเทศไทย ในพระบรมราชูปถัมภ์- กรรมการบริหารฝ่ายประชาสัมพันธ์ พุทธสมาคมแห่งประเทศไทยในพระบรมราชูปถัมภ์- กรรมการก่อตั้ง และกรรมการบริหาร มูลนิธิโรคทศวรรษกระดูกและข้อแห่งประเทศไทย- รองประธานคณะกรรมการสงเคราะห์และพัฒนาเด็กและเยาวชน กรมพินิจคุ้มครองเด็กและเยาวชน กระทรงยุติธรรม (2547-2549)- ที่ปรึกษาอธิบดีกรมพินิจคุ้มครองเด็กและเยาวชน
และล่าสุด ที่ปรึกษาคณะอนุกรรมการฝ่ายจัดงานกิจกรรมพิเศษโครงการ "ปั่นเพื่อแม่ Bike for Mom" และ "ปั่นเพื่อพ่อ Bike For Dad" 
(ขอบคุณข้อมูลจาก innnews, มติชนออนไลน์ ภาพจาก เฟซบุ๊ค สุริยัน หมอหยอง สุจริตพลวงศ์)