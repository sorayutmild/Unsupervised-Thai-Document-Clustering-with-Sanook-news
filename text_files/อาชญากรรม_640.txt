เกิดเหตุ เพลิงไหม้ สตูดิโอนักร้องสาว "ครีม ธิชาชา" ย่านบางกะปิ รับเปิดร้านวันแรก ทรัพย์สินเสียหายนับแสนบาท
เมื่อเวลา 22.30 (30 พ.ค.) เกิดเหตุเพลิงไหม้ บ้านเลขที่ 5 ซ. รามคำแหง 44 ย่านบางกะปิ เป็นที่ตั้ง เลิฟสตอรี่ เวดดิ้ง สตูดิโอ ของนักร้องลูกทุ่งสาว ครีม ธิชาชา หรือ นางสาวณัณท์นิชา เจริญพงษ์ปรีดา อายุ 30 ปี โดยบ้านหลังดังกล่าว เป็นตึก 2 ชั้น ด้านล่างจัดเป็นโชว์รูมชุดวิวาห์ ส่วนด้านบนแบ่งเป็น 3 ห้อง คือ ห้องสตูดิโอถ่ายภาพ ห้องเก็บชุดแต่งงาน และห้องพักของนักร้องสาว ซึ่งต้นเพลิงเกิดจากห้องพักของนักร้องสาว หลังจากเกิดเพลิงในห้องดังกล่าว ทางนักร้องสาวได้ขอความช่วยเหลือไปทางเจ้าหน้าที่ดับเพลิง พร้อมกันนี้ได้ให้พนักงานในร้าน ทุบกระจกด้านบน พร้อมกับนำถังดับเพลิง ไปฉีดบริเวณที่มีเพลิงไหม้ จนสามารถดับเพลิงได้ในที่สุด
โดย นักร้องสาว กล่าวว่า ในช่วงเวลาดังกล่าว ได้มีการจัดงานเลี้ยงเนื่องจาก เปิดร้านวันแรก ซึ่งตนได้เชิญเพื่อนดาราและสื่อมวลชนมาร่วมงานเป็นจำนวนมาก ก่อนงานเริ่ม เด็กในร้านคงนำเทียนไปจุดไหว้พระ และลงมาช่วยงานเลี้ยงด้านล่าง เทียนที่จุดไหว้พระอาจจะล้ม จึงเป็นสาเหตุให้เกิดเพลิงไหม้ ทั้งนี้ จากการตรวจสอบความเสียหายบริเวณภายในห้องพบว่า ผ้าม่าน เครื่องปรับอากาศ โต๊ะทำงาน ซึ่งเสียหายรวมมูลค่านับแสนบาท
