(25 ส.ค.) เมื่อเวลา 15.00 น. โฆษกสำนักงานตำรวจแห่งชาติ เผย ผบ.ตร.สั่งให้ ผบก.น.2 และ 5 เสือโรงพัก สุทธิสาร ช่วยราชการ บช.น. เป็นเวลา 30 วัน หลังคลิปบ่อนฉาวชูวิทย์ พ่นพิษ
พล.ต.ต.ประวุฒิ ถาวรศิริ โฆษก สตช. เปิดเผยว่า ทาง สตช.ได้มีคำสั่งให้ พล.ต.ต.ดำรงศักดิ์ กิตติประภัสร์ ผบก.น.2 และ พ.ต.อ.ไพศาล วงศ์วัชระมงคล ผกก.สน.สุทธิสาร และ รอง ผกก.ปป รอง ผกก.สส. สวป. และ สวส.สน.สุทธิสาร หรือ 5 เสือโรงพักสุทธิสาร ให้ไปช่วยราชการที่กองบัญชาการตำรวจนครบาล เป็นเวลา 30 วัน
เบื้องต้นเพื่อทำการสอบสวนกรณีที่ นายชูวิทย์ กมลวิศิษฎฺ์ ส.ส.พรรครักประเทศไทย ที่ได้ออกมาเปิดคลิปบ่อนการพนันขนาดใหญ่กลางกรุงในสภา ทำให้นายกรัฐมนตรีไม่พอใจเป็นอย่างยิ่ง โดยนายตำรวจทั้งหมดถูกระบุว่าเป็นพื้นที่ที่ตั้งบ่อนดังกล่าวให้เกิดความกระจ่างโดยเร็ว
 
ข่าวก่อนหน้า
ผู้บังคับการตำรวจนครบาล 2 เผย กรณี "ชูวิทย์" แฉคลิปบ่อนกลางกรุง ยืนยัน ไม่มีบ่อนดังกล่าว แต่จะออกหมายค้น 2-3 แห่งเพื่อตรวจค้น ยินดี จเรตำรวจ สอบซ้ำ
พล.ต.ต.ดำรงศักดิ์ กิตติประภัสร์ ผู้บังคับการตำรวจนครบาล 2 เปิดเผยกรณี นายชูวิทย์ กมลวิศิษฎ์ ส.ส.บัญชีรายชื่อ พรรครักประเทศไทย กล่าวในการแถลงนโยบายต่อรัฐสภา ว่า พบบ่อนการพนันขนาดใหญ่ ตั้งอยู่ใกล้กับสถานีตำรวจอักษรย่อ "ส" และสถานศึกษา และการลักลอบซื้อขายยาเสพติดอย่างโจ่งแจ้ง ซึ่งพื้นที่ของ บก.น. 2 ที่ตนเองรับผิดชอบ ประกอบด้วย 2 สถานี คือ สุทธิสาร และ สายไหม ยืนยันว่าจากการตรวจสอบเบื้องต้นยังไม่พบสิ่งผิดกฎหมาย และบ่อนการพนัน ตามที่ นายชูวิทย์ กล่าวอ้าง โดยตนเองได้มีการสอบถามไปยังผู้กำกับการทุก สน.ในพื้นที่ เพราะได้รับรายงานว่า ไม่พบสิ่งผิดปกติ เบื้องต้นขณะนี้เตรียมออกหมายค้นพื้นที่เป้าหมาย 2-3 แห่ง แต่ยังไม่สามารถเปิดเผยถึงรายละเอียดได้ โดยส่วนตัวยังไม่ได้เห็นคลิปวิดีโอที่ นายชูวิทย์ นำมาเผยแพร่
นอกจากนี้ยังกล่าวถึงกรณีที่สำนักงานตำรวจแห่งชาติ มอบหมายให้จเรตำรวจ เข้ามาตรวจสอบอีกครั้งถือว่าเป็นเรื่องที่ดี เพราะจะได้มีความชัดเจนมากยิ่งขึ้น อย่างไรก็ตามได้สั่งการเข้มงวดกวดขันในเรื่องยาเสพติด และบ่อนการพนัน อย่างเต็มที่
