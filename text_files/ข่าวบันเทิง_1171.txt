
ยังคงสร้างความประทับใจและความภูมิใจให้แฟนๆ ชาวไทยได้อย่างต่อเนื่อง สำหรับนักแสดงสาว "หญิง รฐา โพธิ์งาม" เพราะหลังจากที่ตัวอย่างภาพยนตร์โกอินเตอร์แนวแอคชั่นเรื่องที่สองของเจ้าตัว อย่าง "Mechanic Resurrection" ถูกปล่อยออกมา ก็ก่อให้เกิดกระแสฮือฮาในหมู่นักดูหนังและนำมาแชร์ต่ออย่างแพร่หลายในโลกโซเชียลฯ
โดยล่าสุดขณะที่สาวหญิงเดินทางมาร่วมงานแถลงข่าวละครทีวีฟอร์มยักษ์ "เถียนมีมี่ รักเธอชั่วนิรันดร์" เจ้าตัวก็ได้เปิดใจถึงกระแสตอบรับดังกล่าวซึ่งเผยว่า สำหรับภาพยนตร์เรื่องนี้ถือเป็นอีกหนึ่งผลงานที่ท้าทายความสามารถเป็นอย่างมาก อีกทั้งยังได้เปิดโอกาสใหม่ในฐานะนักแสดงของตนให้ชาวตะวันตกได้เห็นด้วย
ส่วนที่หลายคนสงสัยว่าสาวหญิงจะเน้นเอาดีทางด้านงานโกอินเตอร์เต็มตัวเลยหรือไม่นั้น เจ้าตัวยืนยันว่าไม่เคยคิดมาก่อน เพราะเชื่อว่าทุกงานที่ได้รับมอบหมายเป็นเพียงโอกาสที่มีเข้ามาเท่านั้น แถมตอนนี้ตนก็อายุเยอะแล้วจึงไม่อยากคาดหวังให้มากเกินจนไป...
ล่าสุดตัวอย่างภาพยนตร์โกอินเตอร์เรื่องที่สองของเราถูกปล่อยออกมาแล้ว ?"ใช่ค่ะ กำลังจะเข้าฉายที่ประเทศไทยในวันที่ 24 สิงหาคม นี้แล้ว แต่เอาจริงๆ หญิงไม่ได้เล่นเยอะมากนะคะเพราะออกมานิดเดียวก็ตายแล้ว (หัวเราะ) ก็ถือว่าเป็นอีกก้าวของนักแสดงไทยที่มีโอกาสได้ร่วมงานกับโปรดักชั่นขนาดนี้ และก็นักแสดงขนาดนี้"
ตื่นเต้นขนาดไหนกับผลงานชิ้นนี้ ?"ก็ตื่นเต้นนะคะเพราะครั้งก่อนที่หญิงเล่นมันก็เป็นหนังอาร์ตๆ แต่ว่าเรื่องนี้มันเป็นหนังแอคชั่นแนวตลาด ซึ่งก็ถือว่าเป็นการเปิดประตูในฐานะนักแสดงของเราให้ชาวตะวันตกได้เห็นหน้าบ้าง"
ความยากง่ายของงานชิ้นนี้มันมากกว่าหรือน้อยกว่าเรื่องที่ผ่านมายังไง ?"เอ่อ...แต่ละเรื่องมันไม่มีคำว่ายากหรือง่ายนะคะ เพราะทุกครั้งที่เราทำงานไม่ว่าจะเป็นเรื่องไหนมันก็คือทีมงานใหม่หมด รวมถึงนักแสดงบางคนที่เขามีโลกส่วนตัวสูงๆ การที่เราจะเข้าถึงเขามันก็ไม่ใช่เรื่องงาน ดังนั้นเราจึงจำเป็นต้องใช้อัธยาศัยและความสนิทสนมเข้าช่วยด้วย"
สำหรับเรื่องนี้ตอนถ่ายทำมีตรงไหนบ้างไหมที่เรารู้สึกว่ายากและทำให้กังวล ?"ส่วนใหญ่ก็จะเป็นในเรื่องของการ ปีนป่าย วิ่ง ใส่รองเท้าคู่ใหญ่ๆ วิ่ง ซึ่งมันก็เป็นความยากอีกแบบหนึ่งค่ะ แต่เราก็โอเค คือหญิงมองว่าทุกปัญหาอุปสรรคมันเป็นแรงผลักดันที่ทำให้เราได้ไปต่อ แต่ทั้งนี้ทั้งนั้นแล้วหญิงก็ไม่ได้ตั้งใจที่จะเดินหน้าโกอินเตอร์หรืออะไรขนาดนั้นนะ เพราะหญิงมองว่าทุกงานที่เข้ามามันคือโอกาสที่เขามอบให้"
จริงๆ งานนี้มันคือผลพวงจากภาพยนตร์เรื่องที่ผ่านมาด้วยไหม ?"ใช่ค่ะ แต่ก็มาจากเรื่องต้มยำกุ้งด้วยนะเพราะว่า เจสัน สเตธัม เขาไปเจอกับพี่จาในเรื่องฟาสฯ และเขาก็ได้ดูต้มยำกุ้ง ซึ่งหนังเรื่องนั้นก็ทำให้เขาได้เห็นหญิง จนเขารู้สึกว่าคาเรคเตอร์หญิงน่าจะมาเล่นเรื่องนี้ได้ บวกกับเวลาถ่ายทำในเมืองไทยของเขามันจำกัดมาก ดังนั้นเขาก็เลยต้องการคนที่หยิบขึ้นมาแล้วทำงานได้เลย ซึ่งหญิงก็คือตัวเลือกนั้น และหญิงก็มองว่ามันเป็นความโชคดีของเราในหลายๆ ต่อด้วย"
พอเราได้เล่นหนังที่มันเข้าถึงคนดูง่ายแบบนี้ ในอนาคตจะมีโอกาสไหมที่เราจะได้เล่นเยอะขึ้น ?"โห...หญิงก็อายุเยอะแล้วนะ หญิงมองว่าเอาเท่าที่ได้เถอะ อีกอย่างหญิงเองก็ไม่ใช่คนเก่งหรอก เพราะการทำงานกับทีมงานเมืองนอกมันไม่ใช่แค่เรื่องภาษาอย่างเดียว แต่มันยังมีเรื่องของการสื่อสาร ความอดทนเข้ามาเกี่ยวด้วย เช่นเราอยู่ที่นี่เราก็คือเรา แต่ถ้าเราไปอยู่ที่นั่นความอดทนมันต่างกันมากจริงๆ ยกตัวอย่างง่ายๆ เลย ล่าสุดที่หญิงไปทำงานต่างประเทศมา ความอดทนไม่ได้มีแค่ตอนอยู่หน้าเซ็ตนะ แต่มันยังมีเรื่องของการใช้ชีวิตเข้ามาเกี่ยวด้วย คือเราจะไปไหนก็ไปไม่ได้ต้องรอรถเขามารับอย่างเดียว รวมถึงเวลาในการทำงานที่มีค่อนข้างจำกัดเพราะทุกอย่างต้องเป๊ะ ดังนั้นความกดดันมันก็มีมาก"
ทุกครั้งที่เรารับเล่นหนังแต่ละเรื่องเราตัดสินใจยังไง ?"หญิงดูบทค่ะ อย่างเรื่องที่กำลังจะฉายหญิงก็เป็นตัวร้าย เป็นสปายลับ แต่เรื่องล่าสุดที่เพิ่งถ่ายไปเป็นซีรีส์ของสวีเดน อันนี้ก็คือว่าหญิงรับบทเป็นทนายคนไทยค่ะ"
สามารถเรียกว่าเราเอาดีด้านโกอินเตอร์ได้เลยไหม ?"ไม่หรอกค่ะ หญิงมองว่ามันเป็นโอกาสหนึ่งมากกว่าเพราะเราเองก็ไม่รู้เหมือนกันว่าเราจะมีโอกาสทำอะไรแบบนี้ได้อีกไหม ดังนั้นทุกครั้งที่หญิงทำงานหญิงก็จะคิดเสมอว่ามันอาจจะเป็นครั้งสุดท้าย แต่หญิงก็แอบคิดนะว่าทุกอย่างมันเป็นอะไรที่ถูกวางไว้แล้ว คือถ้ามันจะจบที่เรื่องนี้ก็คือเรื่องนี้หญิงไม่ซีเรียสอะไร เพราะถึงยังไงเราอยู่ในเมืองไทยเราก็ยังมีงาน มีธุรกิจ มีครอบครัวที่ต้องดูแล"
"อีกอย่างงานตรงนี้หากมีเข้ามามันก็เป็นโอกาสมากกว่า เพราะบางทีที่หญิงไม่ได้คาดหวังมันก็เข้ามาหาหญิงเอง แต่กับบางงานที่หญิงคาดหวังมากๆ หญิงก็ไม่ได้ หญิงเชื่ออย่างนั้นนะ"
เครดิตภาพประกอบจาก Instagram @yingrhathaofficial