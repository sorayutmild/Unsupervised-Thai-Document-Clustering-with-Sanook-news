วันนี้(10 ก.พ.)ผู้สื่อข่าวรายงานว่า เมื่อเช้านี้เวลาประมาณ 9.00 น. กลุ่มผู้ชุมนุม นปช.แดงเชียงใหม่ ประมาณ 300 คน นำโดย พ.ต.ท.สุพล ฟูมูลเจริญ หรือ รองสุพล และ นายพิชิต ตามูล หรือ ดาบชิต ได้รวมตัวกันออกมาประท้วงที่หน้าบ้าน พระพุทธะอิสระ ที่บ้านใหม่วังผาปูน ต.แม่วิน อ.แม่วาง จ.เชียงใหม่ เนื่องจากว่าไม่พอใจที่มีบุคคลอ้างตัวเป็น พุทธะอิสระ ได้กว้านซื้อที่ดินในนามของตัวเองและซื้อที่ดินภูเขาไม่มีโฉนด บริเวณ อ.แม่วาง ทั้งนี้ยังได้ปลูกสร้างอาคารบนที่ดินบนเนินเขาซึ่งไม่มีเอกสารสิทธิ์ สร้างความไม่สบายใจให้กับชาวบ้านเป็นอย่างมากเนื่องจากมองว่าเป็นพระแต่กลับกว้านซื้อที่ดินให้เป็นชื่อของตัวเองและยังได้กว้านซื้อที่ดินซึ่งไม่มีเอกสารครอบครองอีกด้วย
อย่างไรก็ตามชาวบ้านยังได้ตั้งข้อสงสัยว่า สาเหตุที่พระพุทธะอิสระกว้านซื้อที่ดินจำนวนมากก็เพื่อนำที่ดินดังกล่าวมาปลูกสร้างวัด แต่ทำไมพื้นที่ดังกล่าวกลับไม่เป็นเหมือนวัดเลย เนื่องจากพื้นที่ดังกล่าวมีแต่การปลูกสร้างบ้านและอาคารที่หรูหรา เสมือนเป็นที่พักผ่อนตากอากาศเสียมากกว่า
ส่วนทางด้านบรรยากาศในการชุมนุม  กลุ่ม นปช.แดงเชียงใหม่ ได้จัดปราศรัยโจมตีม็อบ กปปส. และ กล่าวโจมตีหลวงปู่พุทธะอิสระว่าปฎิบัติตัวไม่เหมาะสมกับการเป็นพระสงฆ์ อีกทั้งเรื่องจำนำข้าวติดขัดก็มีสาเหตุมาจาก กลุ่ม กปปส.ขัดขวางการทำงานของรัฐบาล จากนั้นผู้ชุมนุมทั้งหมดก็ได้สลายตัวไปโดยไม่มีความรุนแรงใดๆ
 
ขอบคุณภาพและข้อมูลจาก เว็ปไซด์dangdd.com