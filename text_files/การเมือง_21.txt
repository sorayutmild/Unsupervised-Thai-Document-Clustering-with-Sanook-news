ฟ้ารักพ่อ กลายเป็นคำที่ได้รับความนิยมและติดปากชาวไทยจำนวนมาก โดยเฉพาะกลุ่มคนรุ่นใหม่จำนวนหนึ่ง ไปแล้ว เนื่องจากกระแสความนิยมของนายธนาธร จึงรุ่งเรืองกิจ หัวหน้าพรรคอนาคตใหม่ ที่ครองใจชาวเน็ต ถึงอย่างนั้นแม้แต่นายธนาธรเองก็ยังไม่ทราบความหมายของประโยคสั้นๆ ประโยคนี้ เมื่อมีผู้ส่งเสียงไปหาเมื่อวานนี้ (9 ก.พ.) ที่งานฟุตบอลประเพณีระหว่างมหาวิทยาลัยธรรมศาสตร์และจุฬาลงกรณ์มหาวิทยาลัย Sanook.com จะพาทุกคนย้อนดูกันว่า กว่าจะเป็นคำที่สื่อถึงนายธนาธร มันมีที่มาได้อย่างไร
ประโยคฉาวละครดัง
ย้อนไปเมื่อช่วงครึ่งแรกของปี 2554 ละครเรื่อง "ดอกส้มสีทอง" กลายเป็นกระแสที่คนพูดถึงมาก เนื่องจากมีเนื้อหาเกี่ยวกับตัวละครหลักหญิงชื่อ "ฟ้า" หรือเรยา ที่รับบทโดย ชมพู่-อารยา เอ ฮาร์เก็ต ที่มีบุคลิกแตกต่างจากตัวละครหลักทั่วไปในยุคนั้น เพราะเธอฝีปากกล้า เปิดกว้างต่อเรื่องเพศ แถมยังมีความทะเยอทะยานสูง จนทำให้หน่วยงานที่กำกับดูแลและหน่วยงานด้านวัฒนธรรมหลายรายกดดัน จนต้องยอมปรับเรตติ้งให้ผู้ชมที่มีอายุน้อยกว่า 18 ปี ต้องได้รับคำแนะนำจากผู้ปกครอง
>> ดอกส้มสีทอง ยอมปรับเรตเป็น น.18+
ฐานะที่ไม่ดีนักทำให้เธอพยายามถีบตัวเองให้หลุดพ้นจากความยากจน ด้วยการคบหากับผู้ชายที่มีฐานะ โดยไม่สนใจว่าจะมีครอบครัวแล้วหรือไม่ ซึ่งฟ้าเรียกผู้ชายคนหนึ่งที่ตนยอมมีเพศสัมพันธ์ด้วยเพื่อให้ชายคนนี้ใช้เส้นสายให้เธอได้เป็นพนักงานต้อนรับบนเครื่องบิน (แอร์โฮสเตส) ว่า "พ่อ" ซึ่งเธอให้เหตุผลว่า ชายคนนี้ (ที่รับบทโดย โอ๊ต-วรวุฒิ นิยมทรัพย์) ทำให้ตนรู้สึกอบอุ่นเหมือนมีพ่อ 
"เอ้... เมื่อกี้ฟ้าเรียกผมว่าอะไรนะ" ชายฐานะดี กล่าว
"ก็พ่อไงคะ ฟ้าอยากมีพ่อ" ฟ้า ตอบ
"ไม่ได้หมายความว่าผมแก่ใช่มะ" ชายฐานะดี ถาม
สถานีโทรทัศน์ไทยทีวีสีช่อง 3/บรอดคาซท์ ไทย เทเลวิชั่นฉากในละครเรื่องดอกส้มสีทอง ที่ฟ้านอนพูดกับชายคนรัก
ชายคนนี้มาหาฟ้าที่คอนโด ต่อมาทั้งสองร่วมหลับนอนกัน ชายคนดังกล่าวบอกกับฟ้าว่า "ฟ้า... ฟ้าจ๋า ผมรักฟ้าที่สุดในโลกเลยนะ" ซึ่งฟ้าตอบกลับว่า "ฟ้าก็รักพ่อค่ะ" จนเป็นที่มาของประโยคนี้
ก่อนหน้าฉากนี้ในตอนเดียวกัน ได้ให้กำเนิดวลีเด็ดอีกวลีหนึ่ง เป็นฉากหลังจากทั้งสองพบกันครั้งแรก และมีบทสนทนากันในรถยนต์ของชายฐานะดีคนนี้ ฟ้ากล่าวกับเขาว่า "ถ้าฟ้าเสียตัว ฟ้าต้องได้เป็นแอร์" 
คืนชีพยุคโซเชียล
ตั้งแต่นั้น ฟ้ารักพ่อ กลายเป็นประโยคที่แสดงความพึงพอใจต่อชายที่มีอายุมาก ที่หน้าตาดีหรือฐานะดี  หรือทั้ง 2 อย่าง ทั้งยังได้รับความนิยมในหมู่คนหลากหลายทางเพศ ที่ใช้เพิ่มอรรถรสในการแสดงความเห็นในโลกออนไลน์ และคำนี้ยังใช้มาเรื่อยๆ จนถึงยุคโซเชียลมีเดีย หากย้อนกลับเข้าไปดูในเพจต่างๆ ในเฟซบุ๊ก ที่มีการแชร์รูปภาพผู้ชายวัยกลางคนหน้าตาดี ก็จะเห็นผู้นำคำนี้มาแสดงความเห็นเป็นบางครั้ง
เมื่อปี 2561 นายธนาธร จึงรุ่งเรืองกิจ นักธุรกิจหนุ่มไฟแรง อดีตรองประธานกรรมการบริหารกลุ่มบริษัท ไทย ซัมมิท ประกาศว่าจะเข้าสู่เวทีการเมืองไทย หลายคนให้การตอบรับนายธนาธรอย่างดี เพราะนอกจากความสามารถด้านธุรกิจที่มีผลงานจับต้องได้แล้ว ยังมีแนวคิดทางการเมืองที่ทันสมัย ก้าวหน้า แถมยังหน้าตาดีอีกด้วย
>> "ธนาธร" ทายาทไทยซัมมิท ประกาศพร้อมตั้งพรรคการเมือง ระบุหากไม่ก้าวหน้าไม่ทำต่อ
คำว่าฟ้ารักพ่อกลายเป็นคำที่สื่อถึงนายธนาธรอย่างจริงจัง เมื่อเพจ น้องง ซึ่งเป็นเพจดังที่กลุ่มคนหลากหลายทางเพศจำนวนมากติดตาม นำรูปนายธนาธรหลังการออกกำลังกายที่เหงื่อโชกเสื้อผ้ามาโพสต์ ชื่อของนายธนาธรจึงเป็นที่รู้จักมากขึ้นของคนกลุ่มนี้และคนกลุ่มอื่นๆ ที่ติดตามเพจดังกล่าว

ยิ่งใกล้เลือกตั้ง ยิ่งดัง
ระยะเวลาที่ใกล้วันเลือกตั้ง 24 มี.ค. เช่นนี้ ทำให้นายธนาธร ที่รับตำแหน่งหัวหน้าพรรคอนาคตใหม่ ปรากฏตัวในที่สาธารณะมากขึ้นทั้งการลงพื้นที่และการใช้โซเชียลมีเดีย ผู้ใช้อินเทอร์เน็ตหันมาใช้คำนี้มากขึ้นเรื่อยๆ จนติดลมบนอีกครั้ง และเมื่อวานนี้ (9 ก.พ.) โลกโซเชียลมีการแชร์คลิปที่มีผู้ส่งเสียงคำนี้ให้กับนายธนาธร ในงานฟุตบอลประเพณีระหว่างมหาวิทยาลัยธรรมศาสตร์และจุฬาลงกรณ์มหาวิทยาลัย ที่สนามกีฬาแห่งชาติศุภชลาศัย จนทำให้คำว่า "ฟ้ารักพ่อ" ถูกพูดถึงมากเป็นอันดับ 1 ในทวิตเตอร์
ฟ้ารักพ่อ จึงไม่ได้เป็นแค่บทสนทนาในละครดังอีกต่อไป แต่กลายเป็นคำที่สื่อถึงนายธนาธรไปแล้ว
>> เลือกตั้ง 2562: ฟ้ารักพ่อ! "ธนาธร" ครองโซเชียล ปรากฏการณ์ยืน 1 ทวิตเตอร์
>> "ธนาธร" เปิดโหวตเสื้อใส่ร่วมงานบอลจุฬาฯ-ธรรมศาสตร์ ชาวเน็ตตาลุก! อยากเห็นถอดเสื้อ
ห่วงคะนองปาก จนเป็นการ "คุกคามทางเพศ"
อย่างไรก็ตาม ชาวเน็ตหลายคนก็เป็นห่วงว่า การใช้คำดังกล่าวกล่าวถึงนายธนาธรมากจนเกินงาม อาจทำให้เกิดกระแสตีกลับเชิงลบต่อทั้งผู้ที่ใช้คำนี้เอง ตัวนายธนาธร และพรรคการเมืองที่นายธนาธรเป็นผู้นำ เนื่องจากนายธนาธรเองมีภรรยาและบุตรแล้ว และคำนี้ยังแฝงความหมายออกไปในทางเพศด้วย จึงเรียกร้องให้ใช้โดยให้เกียรตินายธนาธรและใช้แต่พอดี


หล่อจริง แต่อย่าลืมว่าเก่งด้วย
นอกจากนี้ ยังมีชาวเน็ตอีกส่วนหนึ่งที่มองว่า #ฟ้ารักพ่อ อาจทำให้หลายคนสนใจแต่รูปลักษณ์ภายนอกของนายธนาธร จนโฟกัสผิดจุดและลืมไปว่าหัวหน้าพรรคอนาคตใหม่รายนี้ เป็นคนที่มีความสามารถมากคนหนึ่ง ซึ่งมีความพร้อมที่จะทำงานรับใช้บ้านเมืองในฐานะนายกรัฐมนตรี ที่ไม่อายคนทั้งโลก

>> "ธนาธร จึงรุ่งเรืองกิจ" เปิดประวัติการศึกษา หนุ่มใฝ่เรียน เจ้าของใบปริญญาโท 3 ใบ
>> มีปืนแล้วไง? "อนาคตใหม่" ประกาศ 12 นโยบาย ปฏิรูปกองทัพ เน้นกระจายอำนาจ
>> “ฟ้ารักพ่อ” จะรู้ไหมว่า “ธนาธร” เคยเสกเม็ดเงินให้บริษัทยานยนต์ที่เห็นแล้วถึงกับเข่าอ่อน!