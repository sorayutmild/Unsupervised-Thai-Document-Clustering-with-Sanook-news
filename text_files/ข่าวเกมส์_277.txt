ปัจจุบันร้านให้บริการอินเตอร์เนต น้อยมากที่จะมีคนเข้าไปนั่งทำงานหรือใช้งานอินเตอร์เนตจริงๆ เพราะส่วนใหญ่จะไปนั่งเล่นเกมส์ออนไลน์กันซะมากกว่า คนสมัยนี้จึงตีหน้าร้านเน็ตทุกร้านเป็นร้านเกมส์ไปเสียแล้ว เพราะว่าคนที่จะเข้าไปเล่นเนตจะไม่ค่อยได้เล่นแบบสงบสุขสบายๆมากนัก เนื่องจากคนที่เล่นเกมส์มักไม่ค่อยเกรงใจคนอื่น ที่กำลังใช้บริการร้านเนตเดียวกันเท่าไรนัก และจากการสอบถามผู้ใช้บริการร้านเนต และประสบการณ์ตัวผู้เขียนเอง ก็จำแนกพฤติกรรมที่ไม่เหมาะสมของบรรดาเกรียนร้านเนตได้ดังนี้ ซึ่งหลักๆเกิดจากการไม่มีความเกรงใจและไม่มีมารยาทนั่นเอง
 
1. ย้ายฮาร์ดแวร์ในร้านตามใจชอบ
ฮาร์ดแวร์ในร้านเนต ไม่ว่าจะเป็นคีย์บอร์ด เม้าส์ หูฟัง หรืออุปกรณ์เสริมอื่นๆ ล้วนเป็นของที่ต้องร่วมกันใช้ ซึ่งสภาพฮาร์ดแวร์ของแต่ละเครื่องๆ ก็อาจจะไม่เท่ากัน ตามระยะเวลาการใช้งานของผู้มาใช้บริการ ว่าเครื่องไหนใช้บ่อยสุด ทีนี้ก็เกิดปัญหาตามมาคือ บางเครื่องฮาร์ดแวร์อาจจะเสีย หรือใช้งานไม่ดี ก็จะมีคนมักง่าย ถอดฮาร์ดแวร์จากเครื่องอื่นมาใช้งานแทน เดือดร้อน คนที่ใช้เครื่องนั้นต่อ ก็จะหาฮาร์ดแวร์ไม่เจอ หรือได้อันที่ใช้งานไม่ได้แทน ปัญหานี้มีบ้างร้าน จะใช้วิธีล็อคฮาร์ดแวร์ไม่ให้ย้ายได้ ถ้าเสียก็ควรจะแจ้งเจ้าของร้าน ไม่ควรย้ายฮาร์ดแวร์เอาเอง
ร้านเกมส์
ก่อนนั่ง อย่าลืมเช็คฮาร์ดแวร์ก่อนนะ ว่าครบไหม
 
2. ผิงเก้าอี้ , เท้าแขน คนที่กำลังเล่นอยู่
ปัญหาที่แก้ได้ยาก โดยเฉพาะกับร้านที่มีลูกค้าเยอะๆ เพราะคนที่ยังไม่ได้เล่นก็จะเมื่อยจากการยืนรอ และเริ่มหาที่ผิง ซึ่งก็จะไปเบียดเบียนเก้าอี้ของคนที่กำลังเล่นอยู่ ทั้งยืนผิงบ้าง นั่งตรงทีัี่เท้าแขนบ้าง และอื่นๆ อยากจะบอกว่าไม่ควรทำอย่างยิ่ง เพราะเป็นการรบกวนผู้ที่กำลังเล่นอยู่ นอกจากจะทำให้เสียสมาธิในการเล่นแล้ว ยังสร้างความระแวงให้คนที่เล่นอยู่ด้วย ทุกครั้งเวลาที่เขาพิมพ์ ID และ Password เข้าเกมส์ คุณเองก็คงไม่ชอบให้ใครมานั่งใกล้ๆ หรือยืนผิง จ้องมองเครื่องของคุณหรอกใช่ไหมล่ะ ? พวกนี้ต่อให้บางที เครื่องในร้านว่างๆ มันยังมายืนผิงดูเครื่องเราก็มี
ร้านเกมส์
ทั้งผิง ทั้งเท้าแขน ถ้าเพื่อนกันก็ไม่ว่านะ แต่มันไม่ใช่เนี่ยดิ
ภาพจาก www.soccersuck.com
 
3. จอมถาม และกูรูผู้รู้
สิ่งที่จะสร้างความไม่สบายใจ เวลาไปเล่นเกมส์ที่ร้านก็คือ ความไม่เป็นส่วนตัว แน่นอนว่า เราไม่สามารถจะเรียกร้องหาความส่วนตัวในร้านเกมส์ได้ เพราะเป็นที่สาธารณะ แต่เราก็ไม่ควรก้าวก่ายสิทธิส่วนบุคคลของผู้อื่นเช่นกัน แม้ว่ามันจะเป็นที่สาธารณะก็ตาม โดยคุณอาจจะได้พบแขกไม่ได้รับเชิญเวลาที่เล่นเกมส์ในร้าน โดยที่ไม่รู้จักกันมาก่อนมาถามนู่นถามนี่ ซึ่งการถามเป็นเรื่องที่ดี แต่บางคนไม่ได้ถามเพราะอยากรู้ แต่ถามเพราะอยากชวนคุยมากกว่า แต่ที่หนักกว่านั้นก็คือ พวกที่ทำตัวเป็นเซียน มาคอยแนะนำวิธีเล่น วิธีผ่าน และอื่นๆ ซึ่งมักจะพูดว่า "ทำไมไม่ทำยังงี้" , "ทำอย่างนี้ดิ"  โดยที่ไม่ถามก่อนเลยว่า เขาต้องการหรือเปล่า เชื่อเลยว่าคนส่วนมากไม่ต้องการให้ใครมาสอนนู่นสอนนี่เวลาเล่นเกมส์ เพราะคิดว่าตัวเขาเล่นเองได้ ไม่ต้องมาบอก และอาจมีหนักกว่านั้นคือ มาว่าเรากากยังงั้นกากยังงี้ เล่นไม่เป็น (เออ เรื่องของตู) หนักสุดๆก็คือมาแย่งเราเล่นเลยก็มี
ร้านเกมส์
ทำไมไม่เล่นยังงี้อะ มาๆ เดี๋ยวทำให้ดู! 
ภาพจาก www.soccersuck.com
 
4. เสียงดังแปดหลอด ไม่เกรงใจ
ปัญหานี้จะแทบไม่มีเลย หากในร้านนั้นๆไม่มีเกมส์แนว Massive Online Battle Arena (แนว Dota) และเกมส์ FPS (เกมส์ิยิงบุคคลที่หนึ่ง เช่น Point Blank) เพราะเกมส์อื่นๆเขาจะใช้มือเล่น 99% ปาก 1% แต่เกมส์สองประเภทที่ว่ามาจะใช้มือเล่น 60% ปาก 40% เลยทีเดียว ทีนี้คุณก็จะได้ยินเสียง บ่น+ด่า ดังมาแบบไม่ขาดสายจากกลุ่มผู้เล่นเ้กมส์เหล่านี้ ซึ่งต้องยอมรับว่า มันเป็นสีสันและสิ่งที่ขาดไม่ได้ในการเล่นเกมส์แนวนั้นๆไปแล้ว แต่บางทีก็ดังเกินไป เกรงใจคนอื่นหน่อยก็ดีนะ ส่วนอีกประเภทที่เสียงดัง จะไม่ดังจากปาก แต่ดังจากลำโพง โดยจะปรับเสียงลำโพงเครื่องตัวเองดังคนเดียว แบบเผื่อแผ่คนในร้านให้ได้ยินทั้งร้านกันเลย
ร้านเกมส์
เล่นเกมส์แนว MOBA ต้องใช้เสียงสื่อสาร แต่ไม่ต้องดังมากก็ได้
 
5. ทิ้งของและกลิ่นที่ไม่พึงประสงค์
ปัญหานี้เชื่อว่าหลายท่านคงเจอบ่อย แต่คนท่านอาจจะไม่ใส่ใจนัก นั่นคือปัญหาขยะและกลิ่น เนื่องจากเกมส์ออนไลน์เป็นเกมส์ที่ใช้เวลาเล่นนาน ทำให้คนที่เล่นบางทีก็จะซื้อขนมหรืออาหารมากินที่โต๊ะด้วย แต่กินแล้วมักไม่มีใครเอาจานชามหรือขยะไปทิ้งกันเลย เดือดร้อนถึงคนที่เล่นต่อเครื่องนั้นๆต้องจัดการเคลียร์พื้นที่เอาเอง เพราะจะรอเจ้าของร้านบางทีเขาก็ไม่ว่างทำ ซึ่งเมื่อมีขยะแล้วก็จะมีปัญหาเรื่องกลิ่นขยะตามมาด้วย นอกจากนี้ยังมีเรื่องกลิ่นไม่พึงประสงค์ต่างๆอีกมากมาย โดยเฉพาะถ้าคนที่นั่งเล่นข้างๆคุณมาเล่นทั้งๆที่ยังไม่ได้อาบน้ำ
ร้านเกมส์
ขยะบนโต๊ะท่าน ลงถัังเถอะครับ จะได้ไม่เป็นภาระของผู้อื่น
ภาพจาก www.ict.in.th
 
ก็หมดไปเพียงเท่านี้ สำหรับพฤติกรรมที่ไม่น่าพอใจ จากเกรียนในร้านเกมส์ ซึ่งเป็นเพียงความเห็นจากผู้ที่เคยใช้งานร้านอินเตอร์เนต ส่วนหนึ่งเท่านั้น บางท่านก็อาจจะไม่ใส่ใจปัญหาเหล่านี้ แต่เชื่อว่าก็มีคนจำนวนไม่น้อย ที่รู้สึกไม่พอใจปัญหาเหล่านี้อยู่ลึกๆ เพียงแต่ไม่พูดไม่แสดงออกเท่านั้นเอง ก็ขอให้ใช้ร้านอินเตอร์เนต ร่วมกันอย่างมีมารยาทและมีความเกรงใจผู้อื่น แล้วสังคมจะน่าอยู่ยิ่งขึ้นครับ
 