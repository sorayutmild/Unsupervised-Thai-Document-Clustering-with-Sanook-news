ทีมขุนพลเสื้อกล้ามไทย ทำผลงานได้อย่างน่าผิดหวังและต่ำกว่ามาตรฐาน ในการแข่งขันกีฬาซีเกมส์ ครั้งที่ 28 ที่ประเทศสิงคโปร์ เมื่อคว้ามาได้เพียง 2 เหรียญทอง จาก ทัศมาลี ทองจันทร์ รุ่น 57 กก.หญิง และ "เจ้าเอ็ม" วุฒิชัย มาสุข รุ่น 64 กก.ชายนอกจากนี้ยังได้ 3 เหรียญเงิน และ 3 เหรียญทองแดง ซึ่งถือว่าต่ำกว่าเป้าที่สมาคมมวยสากลแห่งประเทศไทยวางเอาไว้ว่าที่ 6 เหรียญทอง ทั้งยังเป็นผลงานอันแสนเลวร้ายที่สุดของสมาคมมวยสากลฯ ในรอบ 24 ปีอีกด้วย จากผลงานทั้งหมดทั้งปวงที่กล่าวมานี้ ส่งผลให้ผู้บริหารสมาคมฯและนักชกไทย หนีไม่พ้นที่จะไม่โดนกระแสวิพากษ์วิจารณ์อย่างหนักจากแฟนมวยไทยทั้งประเทศ
"มติชนออนไลน์" ได้มีโอกาสพูดคุยกับ "บาส" สมรักษ์ คำสิงห์ หรือเจ้าของฉายา "โม้อมตะ" อดีตฮีโร่เหรียญทองโอลิมปิกเกมส์ของไทยคนแรกในประวัติศาสตร์ เพื่อลงลึกถึงรายละเอียด เบื้องลึก เบื้องหลัง ของมวยสากลไทยในซีเกมส์ครั้งที่ 28 และมองถึงโอกาสต่อไปในโอลิมปิกเกมส์ ปี 2016 ที่ประเทศบราซิล

- เหตุเป็นคนรู้ลึกรู้ดีในวงการมวย เลยปัดออกช่อง 3"จริงๆ แล้วเรื่องนี้ผมไม่อยากพูดเลย เพราะผมเป็นคนรู้ลึก รู้จริง ผมเป็นคนในวงการมวย และเป็นคนพูดตรงไปตรงมา วันก่อนช่อง 3 โทร.มาหาผม แต่ผมไม่ไป รู้ว่า แก้ว พงษ์ประยูร กับ ขาวผ่อง (ทวี อัมพรมหา) ไปให้สัมภาษณ์ ผมขอเป็นคนฟังดีกว่า ให้ทั้ง 2 คนว่ากันไปเลย"-ชาวบ้านบ่นจนหูชา นักชกไทยต่อยขี้เหร่มาก"ซีเกมส์ครั้งนี้ผมไม่ได้ดูน้องๆชกเลย เพราะไม่ค่อยมีเวลา ติดงาน ติดธุระอื่นๆ แต่ชาวบ้าน คนรอบข้าง ชอบมาพูดว่า สมรักษ์ทำไมมวยของไทยชกแบบนี้ ขี้เหร่จัง ไม่มีรูปมวย ไม่มีทรงเลย เราเหมือนคนต่อยไม่เป็น"

-ซีเกมส์สมัยก่อนเอาแค่นักชกชุดบีไปต่อยก็พอแล้ว "จะมาบอกว่าชาติอื่นๆในอาเซียน อย่าง ฟิลิปปินส์ หรือ เวียดนาม เก่งขึ้น พัฒนาขึ้นมามาก คงไม่ได้ เพราะถ้าอย่างนั้นมันคงหมายความว่า วงการมวยสากลไทยย่ำแย่หรือตกต่ำลงใช่หรือเปล่า? ช่วงที่ผมเคยชกทีมชาติมาเป็นเวลากว่า 10 ปีแล้ว สมัยก่อนไปแข่งซีเกมส์ เราใช้นักมวยแค่ชุดบี ไม่ต้องใช้ชุดเอไปแข่ง แต่เราก็กวาดเหรียญทองได้เป็นกอบเป็นกำแล้ว"
-ใส่เฮดการ์ดไม่ใช่ข้ออ้าง ยันนักชกไทยน่าจะชอบ"มวยซีเกมส์หลังๆมานี้ เปลี่ยนมาใส่เฮดการ์ด ดูแล้วไม่น่าจะเป็นปัญหาของนักชกไทย เพราะหลายๆ คนเคยผ่านมวยไทยมาแล้ว มวยไทยหนักกว่านี้เยอะ ใครจะมาอ้างเรื่องนี้ไม่ได้เลย"

-ยกพลไปเก็บตัวที่เกาะสมุย แค่คิดก็ผิดแล้ว"เรื่องการเก็บตัว ตามหลักวิทยาศาสตร์การกีฬา เท่าที่ผมเคยรู้มา มวยต้องไปเก็บตัวในสถานที่ที่มีความสูงกว่าน้ำทะเล ระดับไม่น้อยกว่า 1,000 ฟุต เช่น บนเขา หรือ ตามยอดดอยต่างๆ สมัยผมชกไปเก็บตัวกันที่บนเขา ดอยอินทนนท์ หรือ สนามกีฬา 700 ปี จ.เชียงใหม่ และ โบนันซ่า เขาใหญ่ เพราะการขึ้นไปซ้อมที่สูงๆ จะทำให้นักมวยไม่เหนื่อยง่ายและมีระบบหายใจที่ดี ไม่ใช่ไปเก็บตัวกันที่ติดทะเล อย่างเช่น เกาะสมุย ผมก็ไม่รู้ว่าจะไปทำไม"-ต้องผ่าตัดใหญ่ เพื่อล้างระบบนักมวยเด็กเส้น"ผมเคยพูดคุยกับ นายพิชัย ชุณหวชิร นายกสมาคมฯ หลายครั้งแล้ว เราต้องผ่าตัดใหญ่ เริ่มจากเรื่องคัดเลือกตัวนักมวยจากรายการชิงแชมป์ประเทศไทย ที่ใครได้แชมป์จะได้เป็นตัวแทนทีมชาติไปแข่งซีเกมส์ ที่ผ่านมาเราไม่ได้นักมวยที่เก่งจริงไปต่อย เพราะมีระบบทหารเข้ามาเกี่ยวข้อง นักมวยมีการถอดเฮดการ์ดขอยอมแพ้ สมาคมฯควรเปลี่ยนรูปแบบใหม่ อย่าไปใช้ระบบเก่า หากเปลี่ยนเราจะได้นักมวยที่เก่งจริงไปต่อย ไม่ใช่ได้นักมวยเส้นสายไปเป็นตัวแทนทีมชาติ"

-ซูฮก ฟอนตาเนี่ยล ฝีมือเยี่ยม เป็นโค้ชผู้สร้างฮีโร่"โค้ชโอมาร์ พารากอน ความเก่งเทียบไม่ได้เลยกับ ฮวน ฟอนตาเนี่ยล ที่เคยสร้างผม วิจารณ์ พลฤทธิ์, มนัส บุญจำนงค์, สมจิตร จงจอหอ, แก้ว พงษ์ประยูร และโค้ชโอมาร์ไม่ควรอ้างว่า เขาสร้าง สมจิตร กับ แก้ว จนประสบความสำเร็จมาแล้ว เพราะความจริง สมจิตร กับ แก้ว ซ้อมมากับพวกผมตั้งนานแล้ว เขาเคยอยู่ในชุดบี ชุดซี มาก่อน ส่วนเรื่องที่จะไปดึง ฮวน ฟอนตาเนี่ยล กลับมา คงเป็นไปไม่ได้ รัฐบาลเม็กซิโกคงไม่ยอมแน่ (ฮวน ฟอนตาเนี่ยล มีสัญญากับสมาคมมวยเม็กซิโก)"-ลุ้นไปโอลิมปิกเหนื่อยแน่ แต่ วุฒิชัย ยังพอมีโอกาส"แต่อย่างไรก็ตาม โอลิมปิกเกมส์ ที่บราซิล ปีหน้า เรายังคงมีโอกาสคว้าโควตาไปต่อยได้ แต่ยอมรับว่าเราเหนื่อยแน่ คนที่พอมีแววคือ วุฒิชัย มาสุข ซึ่งเราต้องเอาประสบการณ์จากความล้มเหลว ผิดพลาด ในซีเกมส์ครั้งนี้ มาเป็นบทเรียน เพื่อพัฒนาวงการมวยสากลของไทยให้ก้าวหน้าต่อไป"-รับผิดชอบกับผลงานล้มเหลวคือสิ่งยิ่งใหญ่ "เราไม่ควรออกมาพูดว่า ขอกำลังใจกับความล้มเหลวครั้งนี้ คนไทยรู้ดี กีฬามีแพ้มีชนะ ทุกคนพร้อมที่จะให้กำลังใจอยู่แล้ว แต่ภาพที่ออกมามันน่าผิดหวังจริงๆ นักมวยเราต่อยไม่น่าประทับใจ ดังนั้นแล้วยังไงก็ต้องโดนวิพากษ์วิจารณ์บ้างเป็นเรื่องธรรมดา เราต้องยืดอกรับความผิดชอบกับความล้มเหลว อย่างชายชาติทหาร ยอมรับอย่างผู้พ่ายแพ้" "และควรขอโอกาสพิสูจน์ตัวเองในรายการอื่นๆ ซึ่งหากไม่เป็นไปตามเป้าหมายอีก การรับผิดชอบด้วยการลาออกน่าจะเป็นทางออกที่ดี เพื่อเปิดโอกาสให้คนอื่นๆ ที่มีความรู้ความสามารถเข้ามาทำงานแทน" โม้อมตะ กล่าวทิ้งท้าย