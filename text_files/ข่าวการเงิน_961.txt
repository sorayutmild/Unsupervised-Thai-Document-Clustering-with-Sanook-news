มีคำพูดที่ว่า “Life starts at 40”  หรือ ชีวิตเริ่มต้นเมื่ออายุ 40 เพราะเป็นช่วงเวลาที่คุณมีทุกอย่างมั่นคงแล้ว มีเงิน มีกำลังที่จะใช้ชีวิตให้คุ้มมากที่สุด แต่กระนั้น ก็ไม่ใช่ทุกคนหรอกที่จะมีชีวิตที่สดใสเหมือนกันในวัย 40 แต่เอาเป็นว่าวันนี้ MoneyGuru.co.th ขอเอาข้อเตือนใจมาฝากให้เราทุกคนในวัยทำงาน มุ่งมั่นเพื่ออนาคตที่สดใส และเมื่ออายุ 40 เราควรมีอะไรเป็นของเราเองบ้าง
อสังหาริมทรัพย์คนในวัย 40 คือคนที่เริ่มก่อร่างสร้างครอบครัวแล้ว เพราะฉะนั้น การวางแผนที่คุณจะสร้างบ้าน หรือมีบ้านเป็นของตนเอง ควรวางแผนมาตั้งแต่ช่วงเวลาวัยทำงานของคุณ และเมื่อคุณอายุ 40 ปี คุณจะได้มีบ้านสมใจ และสร้างครอบครัวที่อบอุ่นภายในบ้านหลังน้อยๆ ของคุณ สำหรับคนโสด การมีบ้านเป็นของตนเองก็จำเป็นเช่นกัน และอาจจะมีภาระที่เบากว่า เพราะไม่ต้องมีภาระในด้านอื่นๆ อาทิ ครอบครัว บุตร เป็นต้น
การเงินที่มั่นคงเป็นที่เข้าใจได้ว่าในช่วงอายุ 20 พึ่งทำงานใหม่ๆ เราอาจจะต้องการใช้ชีวิตให้คุ้มก่อน การเก็บออมเงิน อาจจะไม่ใช่ประเด็นแรกๆ ที่คิดกัน แต่ความจริงก็คือ หากคุณเริ่มก่อนคนอื่น คุณก็จะสบายก่อนคนอื่นๆ วางแผนการเงินให้ดีเสียตั้งแต่เริ่มทำงาน และพอคุณอายุ 40 คุณจะรู้ว่า คุณคิดไม่ผิดเลย ที่เริ่มออมเงิน หรือลงทุนไว้ตั้งแต่ช่วงอายุ 20 ต้นๆ นั่นเอง
ลงทุนหากคุณอายุ 40 แล้ว แต่ยังไม่เคยแตะการลงทุนอะไรซักอย่างในชีวิต คุณอาจจะต้องคิดใหม่ เพราะการลงทุน เปรียบเสมือนการที่คุณให้เงินทำงานแทนคุณ และให้ผลตอบแทนที่มากกว่าการที่คุณนำเงินที่หามาได้ใส่ไว้ในธนาคาร มีการลงทุนมากมาย ที่คุณสามารถเลือกได้ให้เหมาะกับระดับความเสี่ยงที่คุณสามารถรับได้ ทั้งเล่นหุ้น กองทุนรวม พันธบัตรรัฐบาล เป็นต้น แต่สิ่งหนึ่งที่ต้องทำก็คือ ศึกษาข้อมูลให้ดีที่สุด ก่อนการลงทุนนะ
ประกันชีวิตคนเราเอาแน่ เอานอนไม่ได้ บางทีคุณอาจจะป่วยกะทันหัน ตกงาน เสียชีวิต สิ่งเหล่านี้ หากคุณเป็นคนที่หาเลี้ยงครอบครัว และมีภาระ ถ้าเกิดขึ้น คนที่คุณดูแล อย่างพ่อแม่ ลูก อาจเดือดร้อน หากคุณไม่สามารถหารายได้ได้อีกต่อไป ซึ่งวิธีแก้ที่ดีที่สุดคือคุณต้องเตรียมพร้อม และการมีประกันเอาไว้ ก็น่าจะช่วยได้
กองทุนเพื่อตอนเกษียณในขณะที่คุณออมเงินตั้งแต่เริ่มทำงาน แบ่งส่วนมาซักนิด และออมไว้เพื่อเวลาที่คุณเกษียณ เพราะคงไม่มีใครที่อยากทำงานไปตลอดชีวิตหรอกนะ เมื่อถึงจุดหนึ่ง คุณจะรู้สึกเหนื่อย และอยากพัก เพื่อทำในสิ่งที่คุณอยากทำ หากบริษัทที่คุณทำงานอยู่ไม่มีกองทุนสบทบเพื่อตอนเกษียณ ก็ลองมองหากองทุนตามสถาบันการเงินที่เปิดไว้เพื่อออมและลงทุนเอาไว้เวลาเกษียณ หลายๆ กองทุนให้ผลตอบแทนไม่เลวเลยนะ
จริงๆ แล้ว 5 สิ่งนี้ก็เป็นเพียงสิ่งคร่าวๆ ที่คนส่วนใหญ่คิดว่าควรมีเท่านั้น แต่สุดท้ายมันก็ขึ้นอยู่กับว่า เป้าหมายของชีวิตคุณคืออะไรเท่านั้นแหละ ขอบคุณบทความดีๆจาก  www.moneyguru.co.th