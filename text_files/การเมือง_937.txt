(27 ก.พ.63) แฟนเพจ เจ้าหญิงน้อยแห่งอันดามัน ได้เผยเรื่องราวของหญิงชาวไทย ที่ลักลอบไปทำงานร้านนวดที่ประเทศเกาหลีใต้ แต่มีอาการป่วย คาดว่าจะติดเชื้อ COVID-19 เนื่องจากไวรัสกำลังแพร่ระบาดอย่างหนัก และร้านนวด พนักงานจะมีการสัมผัส บีบ นวด ลูกค้าในห้องกึ่งปิด อากาศไม่ถ่ายเท ซึ่งลูกค้าส่วนใหญ่คือคนเกาหลีใต้
เพื่อนร่วมงานของหมอนวดรายนี้ได้โพสต์ขอความช่วยเหลือ ระบุว่า หมอนวดรายนี้เพิ่งมาจากไทยแค่ 14 วัน ไม่มีเงิน ไม่รู้ที่อยู่ มีอาการเป็นไข้มา 5 วัน ปวดหัว ตัวร้อน ใจสั่น ไม่มีแรง เจ็บหน้าอกและหายใจไม่ออก
ปัญหาตอนนี้คือ หมอนวดสาวไทยรายนี้กลัวมาก แต่ไม่ไปหาหมอ เพราะกลัวโดนส่งกลับ เพิ่งมาทำงานได้แค่ 14 วัน ยังไม่ได้เงินเลย และทางนายจ้างก็กลัวไม่กล้าพาไปหาหมอ ตอนนี้เหลือเงินแค่ 20,000 วอน และไม่ได้ซื้อประกันการเดินทาง ที่ปกติกลุ่มคนลักลอบเข้าไปทำงานในเกาหลีจะซื้อไว้เพื่อตบตา ตม. เมื่อไม่มีประกันก็หมดโอกาสใช้สิทธิ์การตรวจรักษา
 
 