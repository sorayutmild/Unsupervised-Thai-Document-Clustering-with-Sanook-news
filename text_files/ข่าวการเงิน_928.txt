ผลกระทบอังกฤษออกจากอียู คนแห่ซื้อทอง สร้างประวัติศาสตร์วันเดียวปรับราคา 31 ครั้ง ทุบสถิติ 9 ส.ค. 54 ที่ปรับราคารวม 19 ครั้ง
ราคาทองในประเทศได้สร้างประวัติศาสตร์ของการซื้อขายครั้งใหม่ที่วันเดียวมีการปรับราคาถึง 31ครั้ง โดยราคาระหว่างซื้อขายเพิ่มขึ้นไปสูงสุด 1,350 บาท จากการปรับเพิ่มขึ้น 9 ครั้งติดต่อกัน ก่อนที่ราคาจะผันผวนสลับขึ้นลง และ ราคาประกาศครั้งสุดท้ายก่อนปิดตลาดเมื่อเวลา 16.31 น. ปรับขึ้นมา 100 บาท โดยราคาซื้อขายอยู่ที่ ทองทองคำแท่งรับซื้อ 21,850.00 บาท ขายออก 21,950.00 บาท ทองรูปพรรณรับซื้อ 21,451.40บาท ขายออก 22,450.00 บาท สรุปรวมราคาวันนี้ปรับเพิ่มขึ้น 800 บาท

ที่มาwww.goldtraders.or.th
สำหรับความผันผวนของราคาทองคำ น่าจะถือได้ว่ามีความผันผวนมากที่สุดในประวัติศาสตร์ และมีการประกาศราคาซื้อขายสูงกว่าเมื่อครั้ง วิกฤตเศรษฐกิจโลกจากปัญหาเศรษฐกิจของสหรัฐเมื่อปี 2554 ในวันที่ 9 สิงหาคม 2554 ที่มีการปรับราคาถึง 19 ครั้ง

ที่มาwww.goldtraders.or.th
อย่างไรก็ตาม ในแง่สถิติของราคาทองที่มีการซื้อขายสูงสุด ในวันที่ 9 สิงหาคม 2554 ยังมีสถิติที่สูงกว่ามาก โดย สมาคมค้าทองคำประกาศ ราคา 19 ครั้ง หรือเพิ่มขึ้นบาทละ 950 บาท ซึ่งปรับราคาครั้งแรก ตั้งแต่เปิดตลาดเวลา 09.00 น. เพิ่มขึ้น 600 บาท และปรับเพิ่มขึ้นรวม 7 ครั้ง รวม 1,000 บาท จากนั้นมีการปรับลดราคา 4 ครั้ง รวม 450 บาท ก่อนปรับขึ้นอีก 7 ครั้ง รวม 350 บาท ก่อนจะปรับราคาครั้งที่ 19 ณ เวลา 17.08 น. ขึ้นอีก 50 บาท ส่งผลให้ราคารับซื้อทองคำแท่งอยู่ที่บาทละ 25,000 บาท ขายออก 25,100 บาท ส่วนทองรูปพรรณ รับซื้อบาทละ 24,635 บาท และขายออกบาทละ 25,500 บาท