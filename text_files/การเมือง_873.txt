"ยิ่งลักษณ์ ชินวัตร" สวมฮิญาบ สีชมพูเข้ม ขึ้นเวทีปราศรัย ที่หอประชุมมะทา ขณะทหารคุมเข้ม หวั่นมือมืดก่อกวน ก่อนไปรับประทานอาหารเที่ยง ที่บ้านศรียะลา
น.ส.ยิ่งลักษณ์ ชินวัตร ผู้สมัคร ส.ส. แบบบัญชีรายชื่อ ลำดับที่ 1 พรรคเพื่อไทย ลงพื้นที่หาเสียงในจังหวัดยะลา โดยได้ขึ้นเวทีปราศรัยที่หอประชุมมะทา มูลนิธิมะทา อำเภอเมือง จังหวัดยะลา
ขณะที่ น.ส.ยิ่งลักษณ์ ยังคงสวมฮิญาบสีชมพูเข้มและสีส้มมาปราศรัย โดยประชาชนชาวมุสลิมได้สวมชุดฮิญาบ สีแดง ได้รอต้อนรับอยู่เป็นจำนวนมาก โดย น.ส.ยิ่งลักษณ์ ได้ปราศรัยหาเสียงโดยการชูนโยบายพรรคและหากได้เป็นรัฐบาลก็จะดำเนินการจัดตั้งให้มีการปกครองแบบเขตพิเศษ โดยเป็นนครรัฐปัตตานีและมีการเลือกตั้งผู้ว่าราชการจังหวัด
ทั้งนี้ได้ ชูนโยบายการศึกษาและการช่วยเหลือ อสม. และ ผู้สูงอายุยังคงมีต่อไป หลังจากนั้นได้ร่วมพบปะและถ่ายรูปกับผู้ที่มารอรับ ทำให้บรรยากาศมีความคึกคักเป็นพิเศษ ก่อนที่จะเดินทางต่อไปยัง จ.ปัตตานี
ขณะเดียวกัน น.ส.ยิ่งลักษณ์ ปราศรัยเสร็จสิ้น การได้รับประทานอาหารกลางวันร่วมกับสมาชิกพรรคและสื่อมวลชนที่บ้านพักของ นายวันมูหะมัดนอร์ มะทา อดีต ส.ส. พรรคไทยรักไทยต่อไป
ทั้งนี้เป็นที่น่าสังเกตว่า ขบวนรถของแกนนำพรรคและสื่อมวลชน จะล่วงหน้ามาก่อนขบวนรถของ น.ส.ยิ่งลักษณ์ โดยจะไม่เป็นขบวนเดียวกัน ซึ่งหลังจาก น.ส.ยิ่งลักษณ์ เดินทางมาถึงมูลนิธิ เจ้าหน้าที่รักษาความปลอดภัยก็ได้ปิดประตูรั้ว เหลือเพียงทางเข้าเล็ก ๆ ที่เดินทางไปได้ทีละคน โดยบรรยากาศภายนอกมูลนิธิ ก็ได้มีเจ้าหน้าที่ทหารและตำรวจดูแลความเรียบร้อยเป็นระยะ
 

 