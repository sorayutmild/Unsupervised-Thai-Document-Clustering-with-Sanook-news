เมื่อพูดถึงการ ขลิบ อวัยวะเพศชาย ท่านชายหลายคนอาจจะเบ้หน้า เพราะกลัวว่าจะเจ็บ หรือมีความเข้าใจผิดว่า การขลิบจะทำให้อวัยวะเพศสั้นลง หรือบางคนอาจจะไม่ทราบเสียด้วยซ้ำว่า การขลิบคืออะไร แต่ในทางการแพทย์ การขลิบก็มีประโยชน์มากมายแบบที่รู้แล้วคุณจะต้องอึ้ง 
 
การขลิบคืออะไร
การขลิบ เป็นการสืบทอดความเชื่ออย่างหนึ่งที่อยู่คู่กับมนุษยชาติมาอย่างยาวนาน โดยแต่ละท้องถิ่นก็จะมีความเชื่อเกี่ยวกับพิธีกรรมนี้ที่แตกต่างกัน ชาวอียิปต์โบราณเชื่อว่าการขลิบ คือการที่เด็กย่างเข้าสู่การเป็นบุรุษเพศอย่างเต็มตัว ส่วนในศาสนาอิสลามเชื่อว่า การขลิบเป็นการส่งเสริมในเรื่องของความสะอาด และความบริสุทธิ์ แต่ในทางการแพทย์พบว่า การขลิบจะช่วยรักษาสุขภาพทางเพศที่ดี เพราะบริเวณหนังหุ้มปลายอวัยวะเพศเป็นแหล่งสะสมของเชื้อโรคมากมาย จึงสนับสนุนให้ทำการขลิบ เพื่อประโยชน์ของคุณผู้ชายเอง 
 
ทำไมถึงควรขลิบ
นอกจากเรื่องของวัฒนธรรมและประเพณีแล้ว การขลิบมีข้อดีที่หลากหลายดังนี้คือ

 ง่ายต่อการรักษาสุขอนมัย การขลิบทำให้ง่ายต่อการทำความสะอาด และรักษาสุขอนามัยของอวัยะเพศ ดังนั้น ผู้ที่ไม่ได้ขลิบอาจจะต้องใส่ใจในการทำงานความสะอาดเป็นพิเศษ 
ความเสี่ยงในการติดเชื้อที่ท่อปัสสาวะลดลง การติดเชื้อในท่อปัสสาวะเกิดขึ้นได้ทั่วไป แต่การขลิบจะช่วยลดโอกาสการเกิดได้ เนื่องจากลดการสะสมของเชื้อโรคบริเวณหนังหุ้มปลายอวัยวะเพศ 
ลดความเสี่ยงที่จะติดเชื้อทางเพศสัมพันธ์ การขลิบช่วยลความเสี่ยงในการติดเชื้อทางเพศสัมพันธ์ รวมถึงการติดเชื้อเอชไอวี (HIV)
ป้องกันปัญหาที่องคชาติ เป็นการป้องกันปัญหาหนังหุ้มปลายอวัยวะเพศหรือหัวองคชาติอักเสบได้
ลดความเสี่ยงมะเร็งองคชาติ แม้ว่าโรคมะเร็งองคชาติจะเป็นโรคที่พบได้น้อยมาก แต่ก็จะน้อยลงไปอีกสำหรับผู้ที่ผ่านการขลิบ เนื่องจากสามารถลดการเกิดโรคดังกล่าวได้ 

 
ขั้นตอนการขลิบ
การขลิบหนังหุ้มปลายในทารกแรกเกิด มักทำตั้งแต่ที่โรงพยาบาล เมื่อทารกอายุได้ 1 วัน จนถึง 10 วัน หลังคลอด ซึ่งแพทย์จะอธิบายประโยชน์และความเสี่ยงในการขลิบหนัง แล้วให้งดรับประทานอาหาร หรืองดดื่มน้ำก่อนทำการขลิบ

ขั้นตอนแรก  การขลิบนั้นคุณหมอผู้ทำการขลิบจะให้เด็กนอนและรัดแขนขาเอาไว้ คุณหมอจะทำความสะอาดอวัยวะเพศและบริเวณโดยรอบ แล้วจึงฉีดยาชาที่ฐานของอวัยวะเพศ หรืออาจใช้เป็นแบบทาก็ได้ 
ขั้นตอนที่สอง  จากนั้น จึงยืดหนังหุ้มปลายด้วยที่หนีบพิเศษ แล้วจึงเอาหนังหุ้มปลายออก 
ขั้นตอนสุดท้าย หลังจากนั้นคุณหมอจะใช้ครีมทาไว้ที่อวัยวะเพศ เช่น ปิโตรเลี่ยม เจลลี่ (Petroleum Jelly) แล้วจึงพันด้วยผ้าพันแผล

ขั้นตอนการขลิบหนังหุ้มปลายของเด็กโตและผู้ใหญ่จะคล้ายกันกับของเด็กทารก แต่ใช้การฉีดยาชาเฉพาะที่ หรืออาจต้องใช้ยาสลบ โดยในทารกมักใช้เพียงยาชาแบบเจล หรือยาชาเฉพาะที่สำหรับเด็ก และมักต้องทำการเย็บแผลร่วมด้วยเพื่อให้เลือดหยุด
 
หลังทำการขลิบ 
หลังจากทำการขลิบเรียบร้อยแล้ว คุณอาจรู้สึกเจ็บหรือไม่สบายตัว แต่อวัยวะเพศของคุณผู้ชายจะฟื้นตัวภายใน 7 - 10 วัน ระหว่างนี้อวัยวะเพศอาจมีอาการเจ็บ บวม แดง หรือมีของเหลวสีเหลืองไหลออกมา แต่ในระหว่างนั้น คุณสามารถทำความสะอาดอวัยวะเพศของคุณได้ตามปกติ สำหรับเด็กที่เพิ่งผ่านการขลิปมา ควรเปลี่ยนผ้าพันแผลทุกครั้งที่เปลี่ยนผ้าอ้อม พร้อมกับทาปิโตรเลี่ยมเจลลี่ที่ปลายอวัยวะเพศ เพื่อไม่ให้ติดกับผ้าอ้อม คำแนะนำคือควรเปลี่ยนผ้าอ้อมบ่อยๆ และใส่แบบหลวมๆ รอให้แผลหายดีแล้ว จึงล้างทำความสะอาดตามปกติ 
 
ความเสี่ยงหรือภาวะแทรกซ้อนที่อาจเกิดขึ้น 
ท่านชายหลายคนคงกังวลกับการขลิบว่า จะมีผลกระทบหรือผลข้างเคียงอย่างไร สำหรับภาวะแทรกซ้อน ที่อาจเกิดขึ้นได้บ่อยที่สุดจากการขลิบก็คือ การมีเลือดออก และการติดเชื้อ และอาจรวมถึงผลข้างเคียง ที่อาจเกิดจากการใช้ยาสลบ ก็สามารถเกิดขึ้นในบางราย  นอกจากนั้น มีบ้างที่อาจเกิดปัญหากับหนังหุ้มปลาย คือ

หนังหุ้มปลายอาจถูกขลิบออกสั้นเกินไป หรือยาวเกินไป
หนังหุ้มปลายอาจฟื้นฟูได้ไม่ดีเท่าที่ควร
หนังหุ้มปลายอาจกลับไปยึดติดใหม่ ซึ่งอาจต้องได้รับการผ่าตัดซ่อม

 
แต่ในทุกขั้นตอนของการผ่าตัดล้วนมีความเสี่ยง แต่ปัญหาที่เกิดกับการขลิบจะพบได้ไม่บ่อยนัก โดยปัญหาหลักส่วนใหญ่จะเกิดในระยะสั้น คือ

มีเลือดออกหรือซึมจากการผ่าตัด
มีการติดเชื้อจากการขลิบ หรือช่องของท่อปัสสาวะ
เกิดความระคายเคืองที่ส่วนปลายของอวัยวะเพศชายจากการสัมผัสกับปัสสาวะ

 
ในส่วนของปัญหาที่สามารถเกิดขึ้นได้ในระยะยาว คือ 

ท่อปัสสาวะตีบแคบ 
เกิดแผลเป็นที่อวัยวะเพศชาย จากการติดเชื้อ และความผิดพลาดจากการผ่าตัด

 
แม้การขลิบจะมีประโยชน์อย่างมากในการลดความเสี่ยงต่อการเกิดโรคทางเพศต่างๆ ที่ก็ควรหมั่นรักษาสุขภาพอนามัยของอวัยวะเพศอยู่เสมอ เพราะสิ่งนี้คือหัวใจสำคัญในการมีสุขภาพทางเพศที่ดี ไม่ว่าคุณจะขลิบหรือไม่ขลิบก็ตาม