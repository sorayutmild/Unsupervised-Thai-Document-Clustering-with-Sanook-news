ในงาน Aniplex Online Fest 2021 ได้มีการโชว์ตัวอย่างเกมเพลย์ใหม่ของดาบพิฆาตอสูร หรือ Kimetsu no Yaiba - Demon Slayer: The Hinokami Chronicles ซึ่งเป็นการเล่น Versus โหมดให้ชมการต่อสู้กันแบบสด ๆ ชนิดที่เห็นแล้วรู้สึกว่าเป็นการต่อสู้ที่ดุเดือดเลือดพล่านยิ่งกว่าในอนิเมะเลยทีเดียว

จากความร่วมมือของ Aniplex, ufotable, และ CyberConnect 2 ทำให้เกิดเกมดาบพิฆาตอสูรที่มีกราฟิกสวยงามราวกับในอนิเมะ โดยภายในเกมนั้นนอกจากจะมี Adventure Mode ให้ผู้เล่นได้ผจญภัยกับเนื้อเรื่องตามแบบฉบับแล้ว ก็ยังมี Versus Mode ที่สามารถเล่นต่อสู้แบบจับคู่ 2vs2 กับผู้เล่นคนอื่นได้ทั้งแบบออนไลน์และออฟไลน์ ซึ่งในตอนนี้ได้มีตัวละครเหล่านักดาบพิฆาตอสูรมาให้เลือกเล่นกันทั้งหมด 18 คนด้วยกัน
ในตัวอย่างเกมเพลย์ใหม่ที่ได้นำมาเล่นให้ชมกันในงานนั้น เป็นการจับคู่กันระหว่างตัวละคร ทันจิโร่กับมูราตะ และเคียวจูโร่กับชิโนบุ ซึ่งตัวเกมได้แสดงให้เห็นว่าผู้เล่นสามารถทำคอมโบโจมตีของตัวละครได้อย่างลื่นไหลมาก และยังสามารถใช้เทคนิคหลบหลีก การเรียกเพื่อนออกมาช่วยโจมตีให้ถูกจังหวะ การโจมตีด้วยสกิลพิเศษ และการใช้ท่าไม้ตายต่อเนื่องในการปิดคอมโบชุดใหญ่ และยังแสดงให้เห็นว่าแม้แต่ตัวละครตัวประกอบอย่างมูราตะ ก็สามารถสู้กับตัวละครเสาหลักที่เก่งกาจที่สุดในเรื่องได้เช่นกัน
Kimetsu no Yaiba - Demon Slayer: The Hinokami Chronicles มีกำหนดวางจำหน่ายวันที่ 15 ตุลาคม 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam) โดยตัวเกมสามารถเลือกเปลี่ยนเสียงและคำบรรยายเป็นภาษาญี่ปุ่นและภาษาอังกฤษได้



