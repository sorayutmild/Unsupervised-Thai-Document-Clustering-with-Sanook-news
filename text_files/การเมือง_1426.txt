(5 ม.ค.) สุภิญญา กลางณรงค์ กรรมการ กสทช.ทวีตความเห็นส่วนตัว กรณีแบนละครเหนือเมฆ เชื่อทางช่อง 3 เซ็นเซอร์ตัวเอง กลัวมือที่มองไม่เห็น พร้อมประชุมหารือ กสทช. จันทร์นี้ (7 ม.ค.)
ผู้สื่อข่าวรายงานว่า นางสาวสุภิญญา กลางณรงค์ กรรมการกิจการกระจายเสียง-กิจการโทรทัศน์และกิจการโทรคมนาคมแห่งชาติ หรือ กสทช. ได้โพสต์ข้อความ แสดงความคิดเห็นส่วนตัว ผ่านทวิตเตอร์ @supinya เกี่ยวกับประเด็นระงับออกอากาศละคร เหนือเมฆ 2 ทางช่อง 3 เมื่อวานนี้ (4 ม.ค.) ทั้งที่ละครยังออกอากาศไม่จบสมบูรณ์
โดย นางสาวสุภิญญา ได้โพสต์ทวิตเตอร์ ซึ่งย้ำว่าเป็นความคิดเห็นส่วนตัว โดยระบุข้อความไว้ว่า ได้รับรายงานเรื่อง ระงับออกอากาศละคร เหนือเมฆ 2 ซึ่งทางกฎหมาย กสทช.คงไม่มีอำนาจสั่งให้สถานีออกอากาศหรือไม่ให้ออกอากาศละครเรื่องไหน เพราะเป็นการตัดสินใจของสถานี หากถูกแทรกแซงทางการเมืองจริงก็จะกระทบถึงเรื่องเสรีภาพ และทางช่อง 3 ก็จะเสียภาพลักษณ์มาก ทางยอมให้แทรกแซงด้วยเหตุผลที่อ่อนแอ และเป็นการเสียศักดิ์ศรีของทางสถานี
กสทช.เป็นองค์กรที่ดูแลช่อง 3 โดยตรงตามกฎหมาย มีอำนาจตามกฎหมายหากเนื้อหาละครตรงตามมาตรา 37 พรบ.ประกอบกิจการวิทยุกระจายเสียงและวิทยุโทรทัศน์ มีเนื้อหาลักษณะล้มล้างการปกครอง กระทบความมั่นคง หรือลามกอนาจาร แม้ กสทช.จะมีอำนาจในการสั่งแบนวิทยุและโทรทัศน์ได้ แต่ทางคณะกรรมการยังไม่เคยใช้อำนาจนี้และเป็นสิ่งที่ต้องระวังในการใช้มาก
ดังนั้นเมื่อ กสทช.ไม่ได้ใช้อำนาจ แต่สื่อสั่งแบนตัวเอง สะท้อนให้เห็นว่ามีองค์กรที่สื่อกลัวกว่า กสทช. และ กสทช.ยังไม่มีบารมีพอจะคุ้มครองสื่อได้ และผู้เสียหายจะตกเป็นคนดูโทรทัศน์
แม้แต่ละครเรื่อง แรงเงา ที่ได้รับเรื่องร้องเรียนมาเป็นอย่างมาก ทางคณะกรรมการยังไม่มีแม่แต่การเตือนเพราะเป็นสิทธิเสรีภาพของสื่อ เพียงขอให้ปรับเรทติ้งให้เหมาะสมเท่านั้น ความจริงสังคมที่เป็นประชาธิปไตยและมีวุฒิภาวะ รัฐไม่ควรเข้าไปยุ่งควบคุมเนื้อหาสื่อ เว้นแต่เนื้อหาที่ผิดกฎหมายชัดเจน
ส่วนตัวดิฉันคิดว่า ช่อง 3 สั่งแบนตัวเองเพราะความกลัว มือที่มองไม่เห็น นัยหนึ่งคืออิทธิพลทางการเมืองที่ผูกพันกับสัญญาสัมปทานฯ ช่อง 3 กลัวสิ่งนั้นมากกว่า กสทช.เพราะอยู่ภายใต้ระบบสัญญาสัมปทานที่ควบคุมโดยสำนักนายกฯ ผ่านรัฐวิสาหกิจ คือ อสมท. ทำให้คนไทยยังได้ดูแต่ละครเนื้อหาตบตีแย่งชิง ข่มขืน ตลกติ๊กต๊อง เพราะไม่มีใครอยากสร้างละครแนวอื่น โดยเฉพาะเรื่องที่เกี่ยวกับการเมือง
สำหรับ สัญญาสัมปทานช่อง 3 นั้น มีปัญหามานานแล้ว อำนาจในการตรวจสอบย้อนหลังเป็นของ กสทช.ตามกฏหมาย ถ้าฝ่ายอื่นอยากมีส่วนตรวจสอบก็ทำการเปิดเผยอย่างจริงใจ เฉพาะกรณีนี้ กสทช.ควรเชิญตัวแทนจากช่อง 3 มาชี้แจงเหตุผล เพราะคงเชิญมือที่มองไม่เห็นมาอธิบายได้
อย่างไรก็ตาม นางสาวสุภิญญา ได้โพสต์ทวิตเตอร์ทิ้งทายว่า ในวันจันทร์ที่จะถึงนี้ (7 ม.ค.) จะนำเสนอวาระกับที่ประชุมกรรมการ กสทช.เกี่ยวกับกรณีดังกล่าว หากผู้บริโภคมีเรื่องร้องเรียนก็แจ้งมาที่ Call Center 1200 ร้องเรียนมากเรื่องก็ใหญ่ตาม