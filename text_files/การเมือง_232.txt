มีรายงานข่าวจากพรรคเพื่อไทย ถึงความคืบหน้าในการจัดสรรโควตารัฐมนตรี ซึ่งกำลังอยู่ในช่วงขับเคี่ยวชิงตำแหน่งกันอย่างเข้มข้น โดยเฉพาะภาคอีสานที่คาดว่าจะได้ประมาณ 10 ตำแหน่ง แต่เนื่องจากได้รับเลือกเข้ามาเป็น ส.ส.ถึง 104 คน ทำให้บรรดาตัวเก็งเริ่มเคลื่อนไหวขอเสียงสนับสนุนจากเพื่อน ส.ส.ในกลุ่ม หรือในจังหวัดเดียวกัน
นอกจากนี้ยังมีข่าวออกมาด้วยว่า พ.ต.ท.ทักษิณเปรยกับคนใกล้ชิดว่าทำบัญชีบุคคลต้องห้ามไม่ให้ดำรงตำแหน่ง รมต.ไว้ด้วย คาดว่าจะมีรายชื่อ 7 คน จาก 3 กลุ่มหลักที่เคยสร้างปัญหาในอดีต ประกอบด้วยกลุ่มนายมิ่งขวัญ กลุ่มความหวังใหม่ และ กลุ่มที่เคยทิ้งพรรค
 
ด้านนายประเสริฐ บุญเรือง ว่าที่ ส.ส.กาฬสินธุ์ พรรคเพื่อไทย กล่าวถึงความเคลื่อนไหวในการต่อรองตำแหน่งรัฐมนตรีว่า ขอให้ ส.ส.พรรคเพื่อไทยที่กำลังต่อรองเก้าอี้รัฐมนตรี หยุดพฤติกรรมดังกล่าวได้แล้ว เพราะความเป็นจริงสส.ที่ได้มาจากกระแสความนิยมของพรรคเพื่อไทย บรรดาผู้ที่เสนอตัวอยากเป็นรัฐมนตรีทั้งหลายควรดูตัวเองว่ามีความเหมาะสมหรือไม่ ประชาชนคาดหวังกับพรรคเพื่อไทยไว้มาก ไม่ควรไปวิ่งเต้นสร้างความลำบากใจให้กับ น.ส.ยิ่งลักษณ์ ชินวัตร ว่าที่นายกรัฐมนตรี ควรให้เป็นอำนาจของ น.ส.ยิ่งลักษณ์ พิจารณาตามความเหมาะสมกับเนื้องาน
 
 