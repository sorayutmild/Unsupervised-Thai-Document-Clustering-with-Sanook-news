มะเร็งต่อมน้ำเหลือง
หากพูดถึงโรคมะเร็ง คนไทยหลายคนมากนึกออกแค่มะเร็งไม่กี่ที มะเร็งเต้านม มะเร็งปากมดลูก มะเร็งรังไข่ มะเร็งต่อมลูกหมาก มะเร็งตับ มะเร็งลำไส้ มะเร็งกระเพาะอาหาร แต่ที่หลายอาจนึกไม่ถึง แถมยังพบผู้ป่วยในไทยมากขึ้นเรื่อยๆ ทุกปี คือ “มะเร็งต่อมน้ำเหลือง” เอาจริงๆ หลายคนยังไม่รู้เลยด้วยซ้ำว่าต่อมน้ำเหลืองคืออะไร อยู่ตรงไหน
 
ต่อมน้ำเหลือง คืออะไร อยู่ตรงไหน?
ต่อมน้ำเหลือง เป็นอวัยวะที่เป็นส่วนหนึ่งของระบบน้ำเหลือง ที่ยังประกอบไปด้วยท่อน้ำเหลือง หลอดน้ำเหลือง หรือเส้นน้ำเหลืองด้วย ทำหน้าที่ควบคุมการไหลเวียนของน้ำเหลืองในร่างกาย และยังมีส่วนสำคัญในการทำงานของระบบภูมิคุ้มกัน หรือภูมิต้านทานโรคให้กับร่างกายด้วย
ต่อมน้ำเหลือง จะมีลักษณะกลมๆ หรือรีๆ เหมือนไข่ เป็นเม็ดเล็กๆ หลายเม็ด กระจายตัวอยู่ใต้ผิวหนัง และเชื่อมต่อกับหลอดน้ำเหลือง บริเวณที่พบต่อมน้ำเหลืองมีตั้งแต่ลำคอ รักแร้ ขาหนีบ ต่อมทอนซิล ม้าม และต่อมไทมัส (หรือต่อมไร้ท่อที่อยู่ในช่องอกด้านหน้าต่อตอนบนของหัวใจ)
เป็นเพราะต่อมน้ำเหลืองไม่ใช่อวัยวะที่มองเห็นได้ง่าย และสามารถกดคลำเจอได้เหมือนอวัยวะอื่นๆ จึงทำให้เราอาจละเลยส่วนนี้ไป
 
ปัจจัยเสี่ยงที่ทำให้คนไทยเป็นมะเร็งต่อมน้ำเหลือง
ในประเทศไทยพบผู้ป่วยมะเร็งต่อมน้ำเหลืองสูงขึ้นทุกปี หรือพบผู้ป่วยใหม่ๆ เพิ่มขึ้นราว 3,000 คนต่อปี เพราะปัจจัยที่ทำให้คนไทยเสี่ยงเป็นมะเร็งต่อมน้ำเหลืองสูงนั้น มาจากสารเคมี และมลภาวะที่ปะปนอยู่ในอาหาร อากาศ สิ่งแวดล้อม เช่น ยาฆ่าแมลง นั่นเอง
 
อาการของโรคมะเร็งต่อมน้ำเหลือง
- พบบางส่วนของร่างกายมีขนาดโตขึ้น แต่ไม่เจ็บ เช่น คอ รักแร้ ต่อมทอนซิล ขาหนีบ
- หากลุกลาม อาจมีอาการอ่อนเพลีย ซีด
- หากต่อมน้ำเหลืองบริเวณไหนที่ผิดปกติ อวัยวะข้างๆ จะเกิดอาการผิดปกติไปด้วย เช่น หากต่อมน้ำเหลืองที่สมองเป็นมะเร็ง อาจมีอาการปวดศีรษะ อาเจียน หรือหากเกิดที่กระเพาะอาหาร อาจปวดท้อง ท้องอืดท้องเฟ้อ เป็นต้น
จะเห็นได้ว่าอาการของมะเร็งต่อมน้ำเหลืองไม่สามารถระบุได้ชัดเจน เพราะเป็นอวัยวะที่กระจายไปทั่วร่างกาย และอาการที่แสดงออกมาดูเหมือนเป็นเรื่องเล็กน้อย แต่หากเกิดขึ้นบ่อยๆ จนผิดปกติ ควรรีบพบแพทย์เพื่อทำการตรวจร่างกายอย่างละเอียดโดยเร็ว
 
มะเร็งต่อมน้ำเหลือง อันตรายหรือไม่?
ความอันตรายของมะเร็ง หลายคนคงทรายกันดีกว่ายิ่งพบเร็ว ก็จะยิ่งรักษาให้หายขาดได้ง่ายขึ้น ซึ่งกรณีของมะเร็งต่อมน้ำเหลืองก็เช่นกัน หากผู้ป่วยเข้ารับการรักษาตั้งแต่เป็นมะเร็งระยะที่ 1 มีโอกาสหายขาดได้ถึง 80% เลยทีเดียว
หากพบอาการผิดปกติในร่างกาย อย่านิ่งนอนใจ โดยเฉพาะหากมีอาการเหล่านั้นซ้ำๆ หลายๆ ครั้ง ในระยะเวลา 3-4 เดือน ควรรีบไปพบแพทย์เพื่อทำการตรวจเช็คให้ละเอียด หรือเข้าเช็คสุขภาพประจำปีเป็นประจำจะดีที่สุดค่ะ
 