เป็นข่าวที่หลายคนรู้แล้วทั้งตกใจและเป็นห่วง เมื่อนักร้องนักแสดงสาว พิมพ์ พิมพ์มาดา หรือ พิมพ์ ซาซ่า ในวัย 36 ปี ได้ออกมาเปิดเผยว่าตัวเองเป็นมะเร็งรังไข่
โดยเมื่อเดือนตุลาคมปี 2558 มีอาการปวดท้องอย่างหนัก จึงไปตรวจร่างกายอย่างละเอียด และแพทย์ตรวจพบว่ามีก้อนเนื้อซึ่งมีเซลล์มะเร็งที่รังไข่ แต่ยังเป็นระยะแรกที่ยังไม่ลุกลาม จึงเข้ารับการรักษาด้วยวิธีคีโมบำบัด ซึ่งเธอเพิ่งทำคีโมครั้งที่ 6 ซึ่งเป็นครั้งสุดท้าย ไปเมื่อ 1 มีนาคม ที่ผ่านมา ซึ่งการรักษาผ่านไปได้ด้วยดี
ล่าสุดใน รายการสามแซ่บ พิมพ์ พิมพ์มาดา ได้เปิดใจว่า สิ่งที่ทำให้ตัวเองกังวลที่สุดในการรักษาคือ กลัวผมร่วง แต่ก็ต้องทำใจยอมรับ โดยหลังทำคีโมแค่เพียงลมพัดเส้นผมของเธอก็ปลิวหลุดอย่างง่ายดาย บางครั้งใส่หมวก พอถอดออกมาผมก็หลุดติดหมวกเป็นจำนวนมาก อ้อม พิยดา จึงได้แนะนำให้โกนหัว ซึ่งหลังจากโกนผมแล้วก็ใช้วิธีการใส่วิกหรือใส่หมวก ออกมาทำงานและใช้ชีวิตตามปกติ
พร้อมกันนี้สาวพิมพ์ก็ได้เปิดเผยภาพหลังโกนหัวในรายการด้วย บอกเลยว่าขนาดไม่มีผมก็ยังสวยเหมือนเดิม หน้าตาดูสดใสเหมือนไม่ใช่คนป่วยเลยจริงๆ ซึ่งเจ้าตัวได้ทิ้งท้ายในรายการว่า "ฝากถึงทุกคนที่เป็นมะเร็งนะคะ ให้ยิ้มเข้าไว้ค่ะ เพราะโรคนี้แพ้ความร่าเริง กายป่วย ใจต้องไม่ป่วย "
ทีมข่าวบันเทิง Sanook! News ขอเป็นกำลังใจให้การรักษาผ่านไปด้วยดี และอวยพรให้หายป่วยกลับมาแข็งแรงเหมือนเดิมเร็วๆ นะคะ
ขอบคุณภาพจากอินสตาแกรม pimmada , เฟซบุ๊ก ZAZA , รายการสามแซ่บ