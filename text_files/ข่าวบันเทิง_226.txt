ถึงแม้จะอยู่ในช่วงที่ต้องพักฟื้นและดูแลสุขภาพร่างกายอย่างเต็มที่ แต่ ณวัฒน์ อิสรไกรศีล พิธีกรชื่อดังและผู้ก่อตั้งเวทีการประกวดระดับนานาชาติ มิสแกรนด์อินเตอร์เนชันแนล ก็ยังคงออกมาอัปเดตข่าวคราวให้แฟนๆ ได้ทราบกันอย่างต่อเนื่อง
เช่นเดียวกันกับไลฟ์ล่าสุดบนเพจเฟซบุ๊ก @NawatTV เมื่อเวลา 14.00 น. วันนี้ (19 ก.ค. 64) ที่เจ้าตัวได้ถือโอกาสออกมาแจ้งความประสงค์ในการตัดสินใจยุติบทบาทการเป็นพิธีกรรายการ ครัวคุณต๋อย นับตั้งแต่วินาทีนี้เป็นต้นไป 
ส่วนทางด้านกระแสข่าวดราม่าอื่นๆ ที่เกิดขึ้น และโปรเจกต์ช่วยเหลือสังคมที่ได้มีการวางแผนไว้นั้น  ณวัฒน์ อิสรไกรศีล ก็ยังคงยืนยันว่าจะขอเดินหน้าต่อไปตามอุดมการณ์ที่ตั้งใจไว้ตั้งแต่ต้น
“วันนี้มีปัญหาเกี่ยวกับระบบเลือดนิดหนึ่งแต่ว่าไม่ได้เป็นเรื่องใหญ่ ส่วนออกซิเจนดีขึ้น และสำหรับโครงการณวัฒน์เพื่อคนไทย วันนี้เราก็ยังคงแจกอาหารอยู่นะครับ เงินบริจาคที่ทุกคนบริจาคมา เราก็จะไม่เบิก แต่เราจะเก็บไว้ดู เรื่องนี้ทุกคนไม่ต้องห่วง เรายังคงใช้เงินของตัวเองอยู่ครับ”
“ผมขอประกาศตั้งแต่วินาทีนี้ ขอหยุดบทบาทพิธีกรรายการ ครัวคุณต๋อย ตั้งแต่วินาทีนี้เป็นต้นไป ถ้าสัญญาณมาว่าอย่าพูดเรื่องเจ้าสัวเพราะกลัวไม่ได้สปอนเซอร์ จบ! ใครอยากจะก้มเอาเศษตังค์มัน เชิญ! ไม่ต้องส่งข้อความมาแสดงอิทธิฤทธิ์เหนือผม ส่วนรายการอื่นเดี๋ยวมาเคลียร์ จำเอาไว้ ผมไม่ซัพพอร์ตพวกคุณเด็ดขาด ไม่มีทาง อย่าคิดว่าผมกลัว และด้วยความเคารพ ผมเคารพผู้ที่ทำงานด้วยกัน ผมจึงตัดสินใจให้ตัวเองฟรี เพื่อให้ไม่เป็นปัญหาต่อทุกคน เพราะผมจะใช้สมองทำงาน ผมไม่อยากให้คุณเอาเศษตังค์ของคุณมาบังคับผม จำเอาไว้! ฉะนั้นสถานีไม่ต้องมาตื่นเต้นกับผม ทีวีไม่อนาคตหรอกจำเอาไว้”
“เพราะฉะนั้นบทบาทบนหน้าจอรายการครัวคุณต๋อย ถ้ายังมีเทปอยู่ถือเป็นเรื่องปกติ แต่ ณ ตอนนี้ผมได้ลาออกจากหน้าที่เรียบร้อยแล้ว และช่องไม่ต้องหวาดผวานะ ผมออกมาแล้ว หลังจากนี้เรามาเจอกันบนโซเชียล มันคือความจริง มันคือสิ่งที่ไม่โดนกดทับ มันคือสมอง มันคือจิตใจ”
“จำเอาไว้ คุณไม่ได้เป็นคนมีความสามารถ แต่คุณเอาตำแหน่งยศมาข่มคนอื่น และก่อไม่ให้เกิดความเสมอภาค”
“ฉะนั้นทุกคนเข้าใจนะครับว่าเราจะไปทางไหน เราจะชัดเจนกันอย่างไร เราจะไม่กลัวใคร ผมทำจริง พลังพวกเราจะไม่มีสูญเปล่า จะไม่มีวันกลัวใคร เราต้องต่อสู้ ความเป็นมนุษย์ไม่ได้วัดด้วยเงิน แต่วัดด้วยอุดมการณ์”
“ทุกอย่างตามนี้ครับ เราจะอยู่ด้วยตัวเรา ใครอยากสนับสนุนผม ซื้อของผมง่ายๆ แค่นี้เราก็อยู่ได้ เราไปได้ ของเราดี ของเราไม่ได้มาจากการเพิ่มอำนาจให้กับใครบางคน ขอบคุณทุกท่าน เราจะอยู่ เราจะนำกันด้วยสมอง เราจะไปด้วยกัน เราจะพูดความจริง ถ้าความจริงมันทำให้เราตาย เรายังภูมิใจกว่าคนหลอกลวงที่มันไม่เคยพูดความจริงสักคำ ยังมีหลายเรื่องที่อยากคุยแต่วันนี้หมดเวลาแล้ว หมอจัดเวลาให้เท่านี้ ขอบคุณทุกคนครับ”
 

เปิดอาณาจักรร้อยล้าน "ณวัฒน์ อิสรไกรศีล" เจ้าของเวทีมิสแกรนด์อินเตอร์เนชั่นแนล
“ต๋อย ไตรภพ” รวยครบเครื่อง! เปลื้องรายได้ธุรกิจ ทำเงินให้สบายยันชั่วลูกชั่วหลาน
