คืบหน้าล่าสุด 
แอ๊ด คาราบาว หรือ นายยืนยง โอภากุล พร้อม นายวินิจ เลิศรัตนชัย ประธานเจ้าหน้าที่บริหารบริษัท เฟรชแอร์ และ นายทิวา สาระจูฑะ ผู้จัดงานสีสันอะวอร์ดส์ แถลงข่าวต่อสื่อมวลชน กรณีที่ แอ๊ด คาราบาว ทุ่มกีตาร์ลงบนเวทีในงานประกาศรางวัลสีสันอวอร์ดส ครั้งที่ 23 ที่โรงแรมทาวน์อินทาวน์ เมื่อคืนวันที่ 23 มี.ค. ที่ผ่านมา โดยแอ๊ด คาราบาว เผยว่า ตนรู้สึกเสียใจที่กระทำตนไม่เหมาะสมในงานดังกล่าว เนื่องจากขาดสติในการควบคุมอารมณ์ เหตุเพราะไม่พอใจทีมงานที่ไม่มีความรับผิดชอบ จนทำให้เกิดการผิดพลาดทางเทคนิคบนเวที ประกอบกับตนเหนื่อยและเครียดจากการฝึกซ้อมคอนเสิร์ตใหญ่ 30 ปี คาราบาว จึงทำให้เกิดการฉุนเฉียว กระทำการดังกล่าวโดยไม่ยั้งคิด ซึ่งตนยอมรับว่าก่อนขึ้นเวทีได้มีการดื่มแอลกอฮอล์จริง แต่ไม่ได้มึนเมาจนขาดสติ หรือมีปัญหากับเพื่อนร่วมวงอย่างแน่นอน 
ทั้งนี้ แอ๊ด คาราบาว ได้กล่าวขอโทษสื่อมวลชน ตลอดจนแฟนคลับและศิลปิน ที่เข้าร่วมงาน หลังแสดงกิริยาไม่เหมาะสมดังกล่าวออกไป 

 

จากการสัมภาษณ์ผู้ติดตามคนสนิทของนักร้องชื่อดัง ทราบว่าที่ น้าแอ๊ด ทุ่มกีตาร์ เพราะโมโหที่ถูกแซวนั้นไม่จริงแต่อย่างใด แต่เป็นเพราะ สาเหตุที่กีตาร์ที่เล่นเกิดการขัดข้อง ทำให้ไม่มีเสียงโดยเจ้าตัวได้เรียกแบ็คสเตจให้มาดูแต่ก็ไม่มีใครสนใจทำให้เกิดอาการฉุดขาดทุ่มกีตาร์ลงพื้นตามที่เป็นข่าว และคนสนิทยังบอกอีกว่าขณะนี้ น้าแอ๊ด กำลังปรึกษากับ เล็ก คาราบาว เพื่อนร่วมวงเพื่อเตรียมจัดแถลงข่าวในเร็ว ๆ นี้
 
งานประกาศรางวัลสีสัน อวอร์ดส์ ครั้งที่ 23 ประจำปี 2553 เมื่อคืนวันที่ 23 มี.ค. ที่ โรงแรม ทาวน์ อิน ทาวน์ มีศิลปิน นักร้องร่วมงานคับคั่ง แต่เกิดเรื่องตกใจขึ้นชั่วขณะหนึ่ง 
โดยก่อนที่จะประกาศรางวัลใหญ่ท้ายงานมีการแสดงคอนเสิร์ตของ วงคาราบาว เต็มวง เมื่อจบเพลงวงคาราบาวก็เตรียมลงจากเวที ให้มีการประกาศรางวัลต่อ แต่ มรกต โกมลบุตร ดีเจคลื่นแฟตเรดิโอ 104.5 ได้กล่าวเชิญชวนกลุ่มผู้ร่วมงานปรบมือเรียกร้องให้วงคาราบาว ที่มากันครบวง ขึ้นมาบรรเลงเพลงต่อ ซึ่งแอ๊ด คาราบาว และสมาชิกก็ขึ้นมาตามคำเรียกร้องทันทีด้วยสีหน้ายิ้มแย้ม และกล่าวหยอกเย้ากับผู้ชมอย่างสนุกสนาน
แต่จากนั้นเพียงครู่เดียว แอ๊ด คาราบาว ที่ขึ้นมาสะพายกีตาร์ทำท่าจะเล่นต่อ ก็ถอดสายสะพายกีตาร์ แล้วทุ่มกีตาร์ลงเวทีอย่างสนั่นหวั่นไหว และเดินลงจากเวที ทำเอาคนในงาน สีสัน อวอร์ด ตกใจถึงเงียบกริบกันทั้งงาน หลังจากนั้น ดีเจ มรกต ก็เห็นท่าไม่ดีรีบกล่าวดำเนินรายการต่อทันที
ทั้งนี้ หลังจากจบงานประกาศรางวัล ผู้สื่อข่าวรายงานว่า ไม่พบตัวแอ๊ด คาราบาว โดยเจ้าตัวได้เดินทางออกจากงานหลังจากลงจากเวที อย่างไรก็ดี เมื่อผู้สื่อข่าวพยายามโทรไปหาน้าแอ๊ด เพื่อสอบถามถึงเหตุการณ์ที่เกิดขึ้น เจ้าตัวก็รับโทรศัพท์แต่เกิดสัญญาณขัดข้อง หลังจากนั้นก็ไม่สามารถติดต่อได้อีก ซึ่งเหตุการณ์ดังกล่าวคาดว่า แอ๊ด คาราบาว ฉุนขาดเนื่องจากโดนเสียงตะโกนแซวขึ้นไปบนเวที
 
อย่างไรก็ตาม ผู้จัดการส่วนตัวของแอ๊ด คาราบาว เปิดเผยผ่านรายการ เรื่องเล่าเช้านี้ ทางสถานีโทรทัศน์ไทยทีวีสีช่อง 3 ว่า สาเหตุที่กระทำการเช่นนั้น เนื่องจาก แอ๊ค คาราบาว เกิดความไม่พอใจในส่วน แบคสเตทของวงคาราบาวเอง เนื่องจากพบความไม่พร้อมในขณะที่กำลังทำการแสดงอยู่ จึงเกิดบันดาโทสะ และโยนเหวี่ยงกีตาร์ทิ้งลงพื้น นอกจากนี้ยังได้ปฏิเสธข่าว ที่ลือว่า เหตุการณ์ดังกล่าวเป็นเพราะความขัดแย้งกันเองภายในสมาชิกวงคาราบาว
 
