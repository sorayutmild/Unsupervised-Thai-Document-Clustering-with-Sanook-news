ทีมงานนายกฯยิ่งลักษณ์ ขออภัยทวีตข้อความผิด จาก "นครรัฐวาติกัน" เป็น "นครรัฐอิตาลี"
จากกรณีที่เมื่อวานนี้ (12 ก.ย.) ทวิตเตอร์ @PouYingluck ของ น.ส.ยิ่งลักษณ์ ชินวัตร นายกรัฐมนตรี และ รมว.กลาโหม ได้มีการโพสต์ข้อความและแชร์รูปภาพจากอินสตาแกรม @pouyingluck_shin ซึ่งเป็นอินสตาแกรมอย่างเป็นทางการของนายกฯ ว่า "ในการเยือนนครรัฐอิตาลีครั้งนี้ ได้มีโอกาสเข้าเฝ้าสมเด็จพระสันตะปาปา ฟรานซิส..." ซึ่งก่อให้เกิดเสียงวิพากษ์วิจารณ์อย่างหนักพร้อมทั้งมีการส่งต่อภาพข้อความดังกล่าวไปทั่วในโลกออนไลน์ ซึ่งในเวลาต่อมาข้อความดังกล่าวก็ถูกลบออกไป
ล่าสุด ผู้สื่อข่าวรายงานว่า (13 ก.ย.) เมื่อเวลา ประมาณ 11.00 น. ทีมงานของนายกรัฐมนตรีได้โพสต์ข้อความขออภัย และกล่าวขอโทษในความผิดพลาดที่เกิดขึ้น จากการขึ้นข้อความผิด จาก "นครรัฐวาติกัน" เป็น "นครรัฐอิตาลี" โดยระบุว่าเป็นความผิดพลาดของทีมงาน จึงขออภัยมา ณ ที่นี้
ขอขอบคุณภาพจาก facebook Yingluck Shinawatra