ฉลอง 80 ปีฟุจิโกะ ฟุจิโอะ กับเกมเศรษฐีโดราเอมอน
เกมโดราเอมอน
ปี 2014 นี้เป็นที่อาจารย์ ฟุจิโกะ เอฟ ฟุจิโอะ มีอายุครบรอบ 80 ปี แม้ว่าอาจารย์จะเสียชีวิตไปแล้วก็ตามแต่คนญี่ปุ่นก็ยังให้ความเคารพนับถือ ในปีนี้บรรดาสตูดิโอผู้สืบทอดการ์ตูนโดราเอมอนก็ได้ทำผลงานอนิเมชั่นแบบ 3D และยังมีมูฟวี่ของโดราเอมอนภาคใหม่มาให้ดูกัน ครองอันดับหนึ่งใน Box Office อยู่ถึงหนึ่งเดือนเต็ม แต่ว่านอกจากผลงานภาพยนตร์แล้ว ก็ยังมีเกมใหม่เพื่อฉลองครบรอบ 80 ปีด้วย เป็นเกมที่รวมตัวละครจากการ์ตูนของอาจารย์ ฟุจิโกะ เอฟ ฟุจิโอะ ไว้ในเกมเดียวกัน





เกมดังกล่าวมีชื่อย้าวยาวว่า Fujiko F. Fujio Characters Daishūgō! SF Dotabata Party!! (Fujiko F. Fujio Characters Big Gathering! Slightly Strange Slapstick Party!!) ปาร์ตี้หรรษาของเหล่าตัวละครการ์ตูนจาก Fujiko F. Fujio ประกอบไปด้วยเรื่อง โดราเอมอน, ปาแมน, เออิชิสมองกล, 21เอมอน, จิมปุย และ เอสเปอร์มามิ มาร่วมกันเล่นบอร์ดเกมคล้ายๆเกมเศรษฐี โดยผู้เล่นจะต้องทอยลูกเต๋าแล้วเดินไปตามแต้มที่ทอยได้ เมื่อตกไปอยู่ตำแหน่งใดก็จะพบกับมินิเกมอุปสรรคต่างๆ หรือตำแหน่งโบนัส หากเล่นมินิเกมผ่านก็จะได้รับไอเทมหรือคะแนน F Points เอาไว้แลกของหรือการ์ดตัวละครช่วยเหลือ ที่สามารถใช้ให้ออกมาช่วยผู้เล่นได้ จบเกมใครมีคะแนนมากสุดก็จะชนะ
ในเกมจะมีตัวละครที่เล่นได้และตัวละครช่วยเหลือทั้งหมดรวมแล้วกว่า 60 ตัวละคร โหมดของเกมมีทั้งโหมดเนื้อเรื่องเล่นคนเดียว และโหมดเล่นหลายคนแบบมัลติเพลเยอร์ กำหนดทำลงเครื่อง 3DS และ Wii U ในวันที่ 20 พฤศจิกายน 2014