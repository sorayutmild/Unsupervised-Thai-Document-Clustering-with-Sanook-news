การทำบุญตักบาตรถือเป็นการเสริมดวงง่ายๆ อีกวิธีหนึ่งที่เราชาวพุทธสามารถจะทำได้กันทุกคนแต่ถ้าจะให้ดีเรามีเคล็ดลับมาฝากกัน นั่นคือการเลือกของใส่บาตรให้ถูกโฉลกตามวันเกิดก็จะยิ่งช่วยเสริมดวงให้คุณดีขึ้นไปอีกค่ะ...เกิดวันไหนควรเลือกของชนิดไหนไปใส่บาตรบ้างมาดูกันเลย
เลือกของใส่บาตรตามวันเกิด
คนที่เกิดวันอาทิตย์
ถ้าเป็นอาหารคาวก็ให้เน้นอาหารสารพัดไข่ ไม่ว่าจะเป็นไข่ดาว ไข่เจียว หรือไข่ลูกเขย และแกงกะทิ ส่วนอาหารหวานก็ไม่พ้นไข่หวาน มะพร้าวอ่อน มะพร้าวกะทิ น้ำกระเจี๊ยบ น้ำขิง หรือเงาะ เวลาถวายพระให้ถวายหลอดไฟ ไฟฉาย ธูป อุปกรณ์ แสงสว่าง แว่นตา หมากพลู พยายามตื่นแต่เช้าหน่อย เพื่อออกมารับแสงอาทิตย์ตอนเช้าร่างกายจะ ได้เกิดพลัง อย่าใจร้อน เลิกทิฐิ ทำตัวให้เป็นประโยชน์ต่อผู้อื่น
ถ้าเกิดวันจันทร์
ก็ให้เลือกอาหารประเภทสัตว์ปีก หรือสัตว์น้ำ อย่างไก่ผัดขิง ปูผัดผงกะหรี่ แกงเผ็ดเป็ดย่าง อาหารหวาน เช่น น้ำเต้าหู้ น้ำอ้อย โดนัท นมสด เผือก มัน ขนมเปี๊ยะ และลางสาด สำหรับของถวายพระก็มีแก้วน้ำ แจกัน และของโปร่ง ๆ ใส ๆ พยายามทำจิตใจให้สดชื่น แจ่มใส อย่าวิตกกังวลจนเกินเหตุ และควรให้ความช่วยเหลือสตรีให้ มาก ๆ ถ้าเจอผู้หญิงโหนรถเมล์อยู่ก็ควรจะลุกให้นั่ง หรือช่วยถือของ
คนเกิดวันอังคาร
ให้ใส่บาตรอาหารประเภทเส้น ทั้งขนมจีน วุ้นเส้น บะหมี่ หรือก๋วยเตี๋ยว และเนื้อปลา เนื้อวัว ของหวานจะมีฝอยทอง สลิ่ม ลอดช่อง ระกำ ขนุน และน้ำอัดลม ให้ถวายพระด้วย เครื่องไม้เครื่องมือประเภทเหล็ก กรรไกร แปรงสีฟัน พัดลม หรือกรรไกรตัดเล็บ วันนี้ทั้งวันให้ทำตัวกระฉับกระเฉง ตื่นตัวอยู่เสมอ ขยันให้มากขึ้น อย่าผัดวันประกันพรุ่ง พยายามลดอารมณ์ให้เย็นลง และเลิกการชิงดีชิงเด่น
คนที่เกิดวันพุธ
จะพิเศษตรงที่ถ้าเป็นพุธกลางวันให้เน้นอาหารประเภทสีเขียว อย่างแกงเขียวหวาน ผัดคะน้าน้ำมันหอย ของหวานก็ควรจะเป็นขนมเปียกปูน น้ำฝรั่ง องุ่นเขียว ถวายพระด้วยอุปกรณ์การศึกษา ควรจะอ่านหนังสือธรรมะ ร้องเพลง ฝึกสร้างความมั่นใจให้ตนเอง
ส่วนวันพุธกลางคืน จะเน้นของหมักดอง อย่างผักกาดดองผัดไข่ อาหารกระป๋อง ข้าวหมาก ข้าวเหนียวดำ เฉาก๊วย หรือผลไม้หัวโต ๆ อย่างทุเรียน หรือขนุน ควรถวายพัดลม เทปธรรมะ ยาแก้โรคลม ยาหอม และควรเลิกสูบบุหรี่ เลิกดื่มแอลกอฮอล์ เลิกพนัน อย่าเหลวไหล อย่าเที่ยวกลางคืน และไม่แตะยาเสพติด
เกิดวันพฤหัสบดี
ให้ใส่บาตรด้วยผักผลไม้ประเภทเถา ของคาวก็อย่างเช่น แกงเลียง บวบผัดไข่ ผัดน้ำเต้า ของหวานอย่างเช่น แตงไทยน้ำกะทิ แตงโม น้ำมะตูม ให้ถวายพระด้วยสบง จีวร หนังสือธรรมะ ตู้ยา หรือโต๊ะหมู่บูชา และควรจะนั่งสมาธิ ถือศีล 5 ที่สำคัญอย่าเชื่อคนอื่นจนเกินไป
เกิดวันศุกร์
ต้องเน้นไปที่ของหอมหวาน เช่น ข้าวหอมมะลิ ผักกาดหอม ไข่เจียวหอมใหญ่ ยำหัวหอม กล้วยหอมทอด ขนมหวานแบบไทย ๆ หรือผลไม้ที่มีกลิ่นหอม ถวายพระด้วยนาฬิกา โต๊ะรับแขก ระฆัง ย่าม และควรทำตัวให้สดชื่นแจ่มใส บำรุงดูแลตัวเองให้ดูดีอยู่ตลอด จัดสิ่งแวดล้อมให้น่าอยู่ สวยงาม รวมไปถึงเลิกการฟุ่มเฟือยทุกอย่าง
คนที่เกิดสุดสัปดาห์อย่างวันเสาร์
ต้องตักบาตรด้วยของขม และของดำ ไม่ว่าจะเป็นมะระยัดไส้ น้ำปลาหวานสะเดา มะเขือยาว ของหวานก็อย่างเช่น กาแฟ โอเลี้ยง เข้าวัดใส่บาตรแล้วก็อย่าลืมช่วยหลวงพ่อท่านกวาดลานวัด ล้างห้องน้ำวัด พยายามไม่เครียด มองโลกในแง่ดี ขยะในบ้านยกทิ้งทุกวันอย่าปล่อยทิ้งไว้
แต่อย่างไรก็ตาม การทำบุญหากทำด้วยใจจะทำด้วยอะไร แบบไหน วิธีใด ก็ได้บุญกุศลที่ยิ่งใหญ่เช่นเดียวกันนะคะ 