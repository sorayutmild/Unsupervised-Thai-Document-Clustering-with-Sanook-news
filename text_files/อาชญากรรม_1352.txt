"ศานิตย์" สั่ง ยึดใบขับขี่ "ดีเจเก่ง" 60 วัน และเอาผิดฐานขับรถประมาทและไม่คำนึงถึงผู้อื่น ด้านเจ้าตัวร่ำไห้ขอโทษ ยัน ไม่ได้เริ่มก่อน
พล.ต.ท.ศานิตย์ มหถาวร รักษาราชการแทนผู้บัญชาการตำรวจนครบาล เปิดเผยภายหลังร่วมสอบปากคำ นายภัทรศักดิ์ เทียมประเสริฐ หรือ ดีเจเก่ง อดีตดีเจคลื่น 89.5 sweet FM เจ้าของรถกระบะที่ถอยชนรถเก๋งยาริสสีแดง บริเวณถนนมิตรไมตรี เมื่อวันที่ 8 มกราคม ที่ผ่านมา จนเป็นกระแสโซเชียลมีเดีย ได้สั่งการให้ตำรวจนครบาลดินแดง ไปตรวจสอบกล้องวงจรปิดทั้งหมดว่า เหตุการณ์เป็นอย่างไร
เบื้องต้น ได้ยึดใบขับขี่ของนายภัทรศักดิ์ เป็นเวลา 60 วัน และดำเนินคดีในข้อหาขับขี่รถโดยประมาทและขับรถโดยไม่คำนึงถึงผู้อื่น ส่วนจะเข้าข่ายความผิดอื่นเพิ่มเติมหรือไม่ ต้องรอผลการสืบสวนสอบสวนก่อน พร้อมยืนยันให้ความเป็นธรรมแก่ทุกฝ่าย ส่วนในความผิดทำให้เสียทรัพย์นั้น ตำรวจไม่ได้ดำเนินคดี เนื่องจากผู้เสียหายยอมความ
ทั้งนี้ หลังสอบปากคำ พล.ต.ท.ศานิตย์ เดินทางตรวจจุดเกิดเหตุ พบว่ามีกล้องวงจรปิดครอบคลุมพื้นที่ เชื่อว่าไม่ยากในการตรวจสอบ แต่ถ้าเหตุที่เกิดขึ้นเกิดจากการกระทบกระทั่งกันทั้งสองฝ่าย ก็จะดำเนินคดีทั้งสองฝ่าย รวมถึงต้องรอผลการตรวจสอบจากผู้เชี่ยวชาญ หากผลระบุว่า มีเจตนาถึงแก่ชีวิต ก็จะดำเนินคดีเพิ่มเติม แต่ส่วนตัวเชื่อว่าน่าจะเกิดจากอารมณ์ร้อนมากกว่า
ด้าน นายภัทรศักดิ์ ได้ขอความเป็นธรรมทั้งน้ำตา ว่าเหตุการณ์เกิดขึ้นช่วงระหว่างเลี้ยวรถเข้าถนนมิตรไมตรี โดยตนและคู่กรณีขับเบียดกันมาตลอดทาง กระทั่งฝ่ายยาริส โชว์นิ้วกลางใส่จากในรถ ตนเลยชูกลับ ฝ่ายยาริส จึงลงมาจากรถและทุบกระจกรถของตน ซึ่งจากนั้นเป็นไปตามเหตุการณ์ที่ปรากฏในคลิป
โดยยืนยันว่า ตนไม่ได้เริ่มก่อนและทั้งหมดเป็นเรื่องจริง สามารถตรวจสอบจากกล้องวงจรปิดได้ ซึ่งขอให้ทางตำรวจตรวจสอบกล้องวงจรปิด และเหตุการณ์ทั้งหมด พร้อมยอมรับผิดในสิ่งที่ตนทำไป และขอโทษประชาชน ขออย่าพาดพิงสถาบันการศึกษาและครอบครัว
ส่วนกรณีข้อความในเฟซบุ๊กที่มีการโพสต์ยั่วยุ ยืนยันว่าไม่ใช่เฟซบุ๊กของตนเอง และจะดำเนินคดีกับผู้ที่สร้างเฟซบุ๊กปลอมทั้งหมด รวมถึงยืนยันว่าตนเองไม่เคยกระทำในลักษณะนี้มาก่อน