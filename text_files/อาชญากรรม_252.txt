จากกรณีพบผู้เสียชีวิตภายในบ้านหลังหนึ่งในตำบลบ้านดู่ ในที่เกิดเหตุพบศพผู้เสียชีวิตทั้งหมด 3 ศพ เสียชีวิตกระจัดกระจายในหลายจุดของบ้าน โดยศพทั้งหมดอยู่ในสภาพขึ้นอืดแล้ว คาดว่าน่าจะเสียชีวิตมาแล้วไม่ต่ำกว่า 3 วัน ศพผู้เสียชีวิตรายแรกคือ นายอุดม อายุ 57 ปี เจ้าหน้าที่กองคลังเทศบาลตำบลบ้านดู่ นอนเสียชีวิตอยู่ภายในห้องรับแขก ใกล้กันพบศพ นางณัชชา อายุ 51 ปี และร่างของ นางสาวเสาวรส อายุ 26 ปี บุตรสาวของนายอุดมและนางณัชชา เจ้าหน้าที่พบนอนเสียชีวิตอยู่ภายในห้องนอนของบ้านหลังดังกล่าว
>> ปริศนาดับสยอง ครอบครัวเจ้าหน้าที่กองคลัง ตายยกครัว 3 ศพ ร่างขึ้นอืดไม่มีใครรู้
ล่าสุด (3 ธ.ค.) ตำรวจชุดสืบสวนของภูธรภาค 5 ตำรวจชุดสืบสวนจังหวัดเชียงรายและเชียงใหม่ สามารถจับกุมตัว นายนวราธร อายุ 27 ปี ผู้ต้องหาที่ก่อเหตุฆ่ายกครัว 3 ศพ โดยถูกจับกุมได้ที่ ต.ช้างเผือก อ.เมืองเชียงใหม่  โดยหลบหนีมากับมารดา ตำรวจได้แจ้งข้อหาฆ่าผู้อื่นตามหมายจับ
สอบสวนนายนวราธร ให้การรับสารภาพว่า ตั้งแต่กลางดึกวันที่ 28 พ.ย.ที่ผ่านมา ตนทะเลาะกับแฟนสาว คือ นางสาวเสาวรส หรือ แป้ง เรื่องแฟนเก่าของฝ่ายหญิง และมีปากเสียงกันรุนแรง ก่อนหยิบปืนมายิงแฟนสาวจนเสียชีวิตและฆ่าปิดปากพ่อแม่ของแฟนสาวด้วย ก่อนที่จะหลบหนีมาหาเพื่อนที่จังหวัดเชียงใหม่จนมาถูกตำรวจจับดังกล่าว
 