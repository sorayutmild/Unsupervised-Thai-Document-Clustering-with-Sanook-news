     บางคนอาจไม่เคยรู้มาก่อนเลยว่า ไฟเตือนรูปแบตเตอรี่ ที่โชว์ขึ้นมาระหว่างขับขี่อยู่บนท้องถนน ไม่ได้หมายความว่า แบตเตอรี่ของเรามีปัญหาอย่างเดียว จริงๆ แล้วมันยังมีสาเหตุอื่นๆ ที่อันตราย และร้ายแรงกว่า จนคุณอาจคาดไม่ถึง
     ส่วนใหญ่เมื่อเราบิดกุญแจกำลังจะสตาร์ทรถ จะมีไฟสัญญาณเตือนรูปแบตเตอรี่ (รวมไปถึงรูปสัญญาณเตือนอื่นๆ) ส่องสว่างขึ้นมา และหลังจากที่สตาร์ทรถจนเครื่องยนต์ทำงานแล้ว ไฟสัญญาณเตือนจะดับลงไป แต่ถ้าเกิดในขณะที่ขับขี่อยู่ แล้วไฟสัญญาณเตือนรูปแบตเตอรี่ปรากฎขึ้น นั่นหมายถึงความผิดปกติของระบบไฟที่อาจมีปัญหาอื่นๆ ตามมา
     ไฟเตือนรูปแบตเตอรี่โชว์ขึ้นมา นอกจากแบตเตอรี่มีปัญหา ยังเกิดจากสาเหตุอะไรได้อีกบ้าง
1. ระบบไฟ ฟิวส์ หรือสายไฟอาจขาด ฯลฯ2. ไดชาร์จเรกูเลเตอร์อาจพัง แปรงถ่านอาจหมด และทุ่นโรเตอร์กับขดลวดสเตอร์อาจขาด หรือไหม้ ฯลฯ3. สายพานไดชาร์จ เสื่อมสภาพ อาจขาด หรือหย่อน ฯลฯ
     แต่ถ้าหากคุณตรวจสอบดูแล้ว สายพานไดชาร์จไม่หย่อน หรือขาด ประเด็นต่อมาก็คือ ไดชาร์จพัง หรือเสีย แต่ด้วยตัวแบตเตอรี่ยังมีกระแสไฟฟ้าสำรองเอาไว้อยู่ รถของคุณจึงยังไม่ดับ และมันยังสามารถพาคุณไปได้ไกลอีกประมาณ 5 – 10 กิโลเมตร (ระยะทางขึ้นอยู่กับขนาดของแบตเตอรี่ รวมไปถึงขนาดของเครื่องยนต์ด้วย) คุณจึงควรรีบขับไปยังอู่ซ่อม หรือศูนย์บริการที่ใกล้ที่สุดทันที และระหว่างนั้น คุณควรที่จะปิดระบบอุปกรณ์ทุกอย่างที่ต้องใช้พลังงานไฟฟ้า ทั้งเครื่องเสียง แอร์ ฯลฯ เพื่อให้มีการใช้ไฟจากแบตเตอรี่ที่เหลืออยู่ให้น้อยที่สุดนั่นเอง
     ต่อไปนี้หากพบเจอสัญญาณเตือนรูปแบตเตอรี่โชว์ขึ้นมา ให้ทำการตรวจเช็กให้ดีก่อน เพราะถ้าหากแบตเตอรี่ไม่ได้เป็นอะไร แล้วคุณไปเปลี่ยนมัน จะทำให้เสียเงินเปล่าๆ นอกจากนี้คุณยังต้องเสียเงินอีกต่อ เพื่อซ่อมแซม หรือเปลี่ยนอะไหล่ใหม่ สำหรับจุดที่เกิดเหตุจริงๆ อีกด้วย
     สุดท้ายนี้ หากไม่อยากให้เกิดปัญหา ไฟเตือนรูปแบตเตอรี่โชว์ คุณควรที่จะทำการตรวจเช็กไดชาร์จ สายพาน ฟิวส์ รวมไปถึงสายไฟต่างๆ ให้ดี และเมื่อถึงระยะเวลาตามคู่มือ ก็เข้าอู่ หรือศูนย์บริการ เพื่อตรวจสอบสภาพ หรือเปลี่ยนอะไหล่ใหม่ตามกำหนด เวลาไปไหนมาไหนจะได้ไม่ต้องมานั่งกังวลทีหลัง
 