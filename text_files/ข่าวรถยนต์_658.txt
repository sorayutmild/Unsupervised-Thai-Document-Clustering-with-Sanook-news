     การตัดสินใจซื้อรถใหม่สักคันหนึ่งไม่ใช่เรื่องง่ายเลย เพราะรถแต่ละรุ่น แต่ละยี่ห้อ ก็มีคุณสมบัติและข้อดี-ข้อด้อยแตกต่างกันไป

     แม้ว่าจะตกลงปลงใจกับยี่ห้อใดนี่ห้อหนึ่งไปแล้ว แต่บางครั้งราคาค่าตัวที่จ่ายไป ก็สามารถข้ามไปเล่นรถที่มีขนาดใหญ่กว่าได้ ด้วยการเพิ่มเงินอีกเพียงเล็กน้อย หรือหากมองรถใหญ่ไว้อยู่แล้ว จะลงไปเล่นรถที่มีขนาดเล็กกว่า แต่ให้อ็อพชั่นมาเพียบ แถมยังเซฟเงินในกระเป๋าได้อีกนิด เรื่องแบบนี้ทำให้ใครหลายคนลังเลอยู่ไม่น้อยทีเดียว
     Sanook! Auto จึงขอแนะนำ 5 ปัจจัยหลักช่วยตัดสินใจเลือกระหว่าง 'รถเล็กรุ่นท็อป' กับ 'รถใหญ่รุ่นล่าง' จะเลือกรุ่นไหนดีกว่ากัน?
 
อ็อพชั่นติดรถเหมาะสมกับการใช้งานจริงไหม?
     หลายคนคงเคยได้ยินประโยคประมาณว่า "ถ้าราคาตัวท็อปจะแพงขนาดนี้ หันไปเล่นรุ่นใหญ่แทนดีกว่า" จริงอยู่ที่การหันไปเลือกรถยนต์รุ่นใหญ่กว่า มักดูคุ้มค่ากว่าเสมอ แต่ในความเป็นจริงนั้น แม้ว่าจะเป็นรถรุ่นใหญ่กว่า แต่อาจติดตั้งอุปกรณ์มาตรฐานมาให้น้่อยกว่ารถรุ่นเล็กตัวท็อป ซึ่งไม่เหมาะกับการใช้งานของใครหลายคน โดยเฉพาะหนุ่มสาวสมัยใหม่ที่มีความต้องการใช้งานฟังก์ชั่นสมัยใหม่มากขึ้น
อัตราสิ้นเปลืองเชื้อเพลิงรับได้ไหม?
     แน่นอนว่าหากข้ามไปเล่นรถยนต์รุ่นใหญ่กว่า ก็จะตามมาด้วยอัตราสิ้นเปลืองที่มากกว่า แถมบางครั้งสมรรถนะยังสู้รถยนต์ที่มีขนาดเล็กกว่าไม่ได้ ดังนั้นจึงควรเลือกรถยนต์ที่เหมาะสมกับการใช้งานจริงจึงจะดีที่สุด
มีผู้โดยสารไปด้วยเป็นประจำหรือไม่?
     การถอยรถใหม่ควรคำนึงถึงลักษณะการใช้งานด้วยว่า จะมีผู้โดยสารเดินทางไปด้วยเป็นประจำหรือไม่ ถ้าเน้นใช้งานในครอบครัวที่ต้องเดินทาง 4-5 คนเป็นประจำทุกสัปดาห์ การเลือกรถที่มีขนาดใหญ่ก็จะช่วยให้โดยสารได้สบายมากขึ้น แต่หากใช้งานเพียง 1-2 คนแล้วล่ะก็ รถยนต์ขนาดเล็กจะช่วยให้คล่องตัวกว่า ไม่เทอะทะ หาที่จอดง่ายกว่า เป็นต้น
เน้นขับในเมือง หรือวิ่งต่างจังหวัด?
     รถยนต์ที่มีขนาดใหญ่กว่า จะช่วยให้ขับทางไกลได้สบายกว่า ยกตัวอย่างรถยนต์ระดับ D-Segment ค่ายญี่ปุ่นในบ้านเราส่วนใหญ่ มักเน้นช่วงล่างที่นุ่มนวล นั่งสบาย เพิ่มความผ่อนคลายในการเดินทาง แต่หากเน้นใช้งานในเมือง รถที่มีขนาดเล็กจะช่วยให้คล่องตัวมากกว่า โดยเฉพาะความฉับไวในการเปลี่ยนเลน ความง่ายในการกะระยะ รวมถึงการหาที่จอดรถ ฯลฯ
ค่าบำรุงรักษาระยะยาว
     รถยนต์ที่มีขนาดใหญ่กว่า ก็จะตามมาด้วยค่าบำรุงรักษาที่มากกว่าเช่นกัน แม้ว่าจะเป็นอะไหล่แบบเดียวกัน แต่ราคาอาจต่างกันอย่างเห็นได้ชัด ดังนั้น หากไม่มีความจำเป็นต้องซื้อรถขนาดใหญ่ การเปลี่ยนไปซื้อรถรุ่นเล็กกว่า จะช่วยให้ประหยัดค่าบำรุงรักษาได้ด้วย
     ถึงแม้ว่าราคารถรุ่นเล็กตัวท็อป จะสามารถข้ามไปซื้อรถยนต์รุ่นใหญ่ได้ แต่สิ่งที่ได้อาจไม่เหมาะสมกับการใช้งานจริงเสมอไป ดังนั้นไม่ว่าจะเป็นรุ่นเล็กหรือรุ่นใหญ่ จึงควรวัดกันที่ความเหมาะสมในการใช้งานของเราเป็นหลักครับ
 