"พ.ต.อ.จีรเดชน์ เหมจินดา" รอง ผบก.น.3 ถูกพบหมดสติในบ้านพักย่านยานนาวา ก่อนเสียชีวิตที่ รพ. เมื่อช่วงเช้าที่ผ่านมา
วันนี้ (6 พ.ย.) เฟซบุ๊กแฟนเพจ ดาวแปดแฉก รายงานข่าวเศร้าของวงการสีกากี จากกรณี พ.ต.อ.จีรเดชน์ เหมจินดา รอง ผบก.น.3 หมดสติในบ้านพักย่านยานนาวา ก่อนเสียชีวิตที่ รพ.เลิดสิน ในช่วงเช้าวันนี้
โดยระบุว่า "#อาลัยพี่จีรเดชน์ รายงานข่าวแจ้งว่าเมื่อช่วงเย็นของวันที่ 5 พ.ย.2564 ตำรวจสายตรวจ สน.ยานนาวา รับแจ้งว่ามีชายหมดสติภายในบ้านหลังหนึ่ง ถนนจันทน์ ซอย 26 แขวงทุ่งวัดดอน เขตยานนาวา กรุงเทพฯ จึงประสานรถพยาบาลพร้อมทีมแพทย์กู้ชีพ รพ.เลิดสิน รุดไปตรวจสอบเหตุเกิดขึ้น
บนชั้นที่ 3 ของบ้านดังกล่าว พบ พ.ต.อ.จีรเดชน์ เหมจินดา รอง ผบก.น.3 นอนหมดสติสัญญาณชีพอ่อน ทางหน่วยกู้ชีพจึงปั๊มหัวใจจนฟื้นกลับมาและนำส่ง รพ.เลิดสิน เข้าทำการรักษา จนกระทั่งเสียชีวิตลงในช่วงเช้าวันนี้ (6 พ.ย.) เวลาประมาณ 08.25 น.
จากการสอบถามข้อมูลจากผู้ใกล้ชิดทราบว่า พ.ต.อ.จีรเดชน์ ป่วยหลายโรคและมีอาการเครียดจากการทุ่มเทในการทำงาน คาดว่าคงหมดสติภายในบ้าน จนกระทั่งมีผู้มาพบแล้วแจ้งขอความช่วยเหลือ.
แอดมินขอแสดงความเสียใจกับครอบครัวของพี่เจี๊ยบ(พ.ต.อ.จีรเดชน์) นรต.รุ่น 41 มา ณ ที่นี้ด้วย."
สำหรับ สำหรับ พ.ต.อ.จีรเดชน์ เหมจินดา จบจากโรงเรียนนายร้อยตำรวจสามพราน รุ่น 41 รุ่นเดียวกับ พล.ต.ท.อัคราเดช พิมลศรี ผบช.ภ.6 ปัจจุบัน พ.ต.อ.จีรเดชน์ ยังมีตำแหน่งเป็นนายกสมาคมศิษย์เก่าโรงเรียนปทุมคงคา

เผยผลชันสูตร "รอง ผบก.น.3" หลังวูบหมดสติในบ้านพัก แล้วเสียชีวิตที่ รพ.
