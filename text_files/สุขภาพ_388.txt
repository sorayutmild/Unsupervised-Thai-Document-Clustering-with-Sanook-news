“โทงเทง” อีกหนึ่งสมุนไพรพื้นบ้านดีๆ ที่ผู้เฒ่าผู้แก่ หรือคนต่างจังหวัดอาจจะเคยเห็นกันมาบ้าง เพราะเราสามารถพบเห็นกันได้ตามข้างทาง ข้างถนน หรือริมรั้ว แต่คนเมืองอาจไม่ค่อยคุ้นชื่อนัก Sanook! Health จึงมาแนะนำให้ทุกคนได้ทำความรู้จักกันค่ะ
 
โทงเทง คืออะไร?
โทงเทง เป็นพืชล้มลุกจำพวกหญ้า ใบกลม ดอกสีเหลือง ผลกลมพองปลายแหลม เป็นที่นิยมในหมู่คนจีน เพราะมีสรรพคุณเป็นสมุนไพรที่ดีต่อสุขภาพ
 
พบโทงเทงได้ที่ไหน?
ตามข้างถนนหนทางในต่างจังหวัด ริมรั้วบ้าน ชายป่า ข้างคลอง ตามตรอกซอกซอยในชนบท ดงหญ้าข้างทาง สมัยก่อนพบเห็นกันทั่วไป หรือบางที่ที่มีคนจีนอาศัยอยู่ อาจจะเห็นคนจีนปลูกไว้ เพราะคนจีนจะทราบสรรพคุณของโทงเทงดีว่าเป็นสมุนไพรดีมีประโยชน์
 
โทงเทง VS โทงเทงฝรั่ง?
จริงๆ แล้วเป็นพืชชนิดเดียวกัน แต่คนละสายพันธุ์ มีความแตกต่างกันเล็กน้อย สังเกตได้ที่ใบของโทงเทงจะขอบเรียบ แต่โทงเทงฝรั่งจะขอบหยัก มีสรรพคุณคล้ายกันหลายอย่าง บางครั้งสามารถใช้แทนกันได้
 
ประโยชน์ของโทงเทง
1. แก้ร้อนใน กระหายน้ำ
2. บรรเทาอาการต่อมทอนซิลอักเสบ ฝีในคอ โดยละลายลำต้นในเหล้า หรือน้ำส้มสายชู ชุบด้วยสำลีแล้วอมไว้ในกระพุ้งแก้ม ค่อยๆ กลืนน้ำลงคอทีละน้อย
3. บรรเทาอาการหลอดลมอักเสบ ไอ หอบ โดยดื่มน้ำต้มโทงเทง กับเปลือกส้มจีนแห้งเข้าด้วยกัน
4. ช่วยรักษาโรคเบาหวาน
5. แก้อาการปวดศีรษะ
6. ช่วยขับพยาธิในลำไส้
7. เป็นยาระบายอ่อนๆ
8. เป็นยาขับปัสสาวะ ช่วยบรรเทาอาการของโรคกระเพาะปัสสาวะอักเสบ
9. บรรเทาอาการแผลฟกช้ำ บวม อักเสบ โดยการตำลำต้นมาพอกบริเวณแผล
10. บรรเทาอาการโรคหอบหืด ใช้ทั้งต้นแห้ง 1/2 กิโลกรัม ต้มกับน้ำ เติมน้ำตาลกรวดลงไปให้หวาน รับประทานครั้งละ 1/4 ถ้วยแก้ว วันละ 3 ครั้ง หลังอาหารเป็นเวลา 10 วัน หยุดยา 3 วัน รับประทานต่อไปอีก 10 วัน พักอีก 3 วัน แล้วรับประทานต่อไปอีก 10 วัน
 
หากพบเห็นเจ้าต้นโทงเทงที่ไหน ลองเข้าไปสำรวจดูใกล้ๆ นะคะ สมุนไพรดีมีประโยชน์แบบนี้ ควรอนุรักษ์ไว้ไม่ให้สูญพันธุ์ และประโยชน์ต่างๆ ก็เป็นความรู้ไว้บอกกล่าวลูกหลานสืบไปด้วย