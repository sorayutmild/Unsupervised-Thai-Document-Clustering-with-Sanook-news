กลุ่มเซ็นทรัลเตรียมสยายปีกปักธง 14 สาขาใหม่ครอบคลุมเต็มพื้นที่ เดินหน้าโมเดล 2 ผสานนำทัพ "เซ็นทรัลพัฒนา" เจาะหัวเมืองสำคัญ สมุย ระยอง บางใหญ่ พุทธมณฑล ด้าน "เซ็นทรัลรีเทล" รุกพัฒนาพื้นที่เอง ส่ง "โรบินสัน" เปิดตลาดหัวเมืองรอง สุรินทร์ สระบุรี ร้อยเอ็ด ปราจีนบุรี พร้อมสปีดยุทธศาสตร์ควบรวมกิจการหวังโตก้าวกระโดด เป้าหมายรายได้ทะลุ 2 แสนล้านบาท
ชัดเจนว่าระหว่างปี 2556-2557 ที่จะถึงนี้ เครือเซ็นทรัลธุรกิจค้าปลีกยักษ์ใหญ่ของไทยจะใช้ความแข็งแกร่งด้านเงินทุน และบุคลากร ขยายสาขาอย่างก้าวกระโดดอีกครั้ง จากปัจจุบันมีเครือข่ายสาขา กระจายในเมืองหลัก ๆ ทั่วประเทศอยู่ก่อนแล้ว
รายงานข่าวจากเครือเซ็นทรัลระบุว่า ช่วงเวลา 2 ปีดังกล่าว การขยายตัวศูนย์การค้าของกลุ่มเซ็นทรัลจะเปิดเพิ่มอีก 14 สาขา โดยเป็นการลงทุนในนามของเซ็นทรัลพัฒนาและการหันมาลุยพัฒนาพื้นที่ด้วยตัวเองของเซ็นทรัลรีเทลสำหรับการเติบโตของบริษัทในเครือ โดยที่ผ่านมาโรบินสันได้เริ่มนำร่องทดลองการขยายศูนย์การค้าในรูปแบบสแตนด์อะโลนด้วยตัวเองบ้างแล้ว ในจังหวัดที่เป็นหัวเมืองรองและหัวเมืองขนาดย่อม ทำให้การขยายตัวไปได้รวดเร็วและไม่ต้องรอศูนย์การค้าเซ็นทรัลพลาซา ที่มีเซ็นทรัลพัฒนาเปิดสาขาเพียงอย่างเดียว
ทั้งนี้ตามแผนการลงทุนปี 2556-2557 บริษัท เซ็นทรัลพัฒนา จำกัด (มหาชน) หรือ CPN เตรียมขยายสาขาศูนย์การค้าเซ็นทรัลพลาซา 7 แห่ง คาดว่าต้องใช้เงินทุนหลายพันล้านบาท อยู่ในพื้นที่ทั้งในกรุงเทพฯและต่างจังหวัด ประกอบด้วย อุบลราชธานี หาดใหญ่ เชียงใหม่ (สาขาที่ 2) เกาะสมุย สุราษฎร์ธานี ในปี 2556
จากนั้นในปี 2557 จะเปิดศูนย์การค้าอีก 3 แห่ง คือ พุทธมณฑล ระยอง และบางใหญ่ นนทบุรี โดยสาขาพุทธมณฑลอยู่บนถนนบรมราชชนนี เยื้อง ๆ กับโรงพิมพ์วัฏจักรเดิม ขณะนี้เซ็นทรัลกำลังก่อสร้างไทวัสดุ ส่วนบางใหญ่จะอยู่ติดกับบิ๊กซี อย่างไรก็ตามแผนการสร้างศูนย์การค้าของ CPN จะยังไม่มีโครงการที่สวนลุมไนท์และไทเมล่อน รวมอยู่ด้วย
"การลงทุนสร้างศูนย์การค้าโดยเฉพาะพุทธมณฑลและบางใหญ่ ซึ่งเซ็นทรัลซื้อที่ดินเก็บไว้นานแล้วเพื่อรองรับกับการขยายตัวของชุมชนบริเวณรอบ ๆ กรุงเทพฯ ประกอบกับศูนย์การค้าใกล้เคียงอย่างเซ็นทรัล ปิ่นเกล้า มีผู้ใช้บริการหนาแน่นมาก"
ส่วนจังหวัดในระดับรอง ๆ หรือหัวเมืองขนาดย่อม กลุ่มเซ็นทรัลรีเทลจะเป็นคนพัฒนาพื้นที่ศูนย์การค้าด้วยตัวเอง โดยมีโรบินสันเป็นหัวขบวนหลักในการพัฒนาพื้นที่และดึงบริษัทในเครือเข้าไปร่วมเปิด อาทิ เพาเวอร์บาย ท็อปส์ บีทูเอส ซูเปอร์สปอร์ต และออฟฟิศ ดีโป้ เป็นต้น โดยแผนการลงทุนในปี 2556-2557 ในนามบริษัท ห้างสรรพสินค้าโรบินสัน จำกัด (มหาชน) จะเปิดในต่างจังหวัด 7 แห่ง แบ่งเป็นในปี 2556 เปิดที่กาญจนบุรี สกลนคร สุรินทร์ สระบุรี ส่วนปี 2557 จะมีปราจีนบุรี ฉะเชิงเทรา และร้อยเอ็ด ควบคู่กับการขยายสาขาของ "โฮมเวิร์ก" ที่เน้นพัฒนาพื้นที่ในลักษณะของสแตนด์อะโลนไปพร้อม ๆ กัน ตามแผนการลงทุนในช่วง 2 ปีดังกล่าวนี้จะขยายอีก 4 สาขา ที่ขอนแก่น เชียงใหม่ (แอร์พอร์ตพลาซ่า) แจ้งวัฒนะ และถนนศรีนครินทร์
ก่อนหน้านี้ นางยุวดี จิราธิวัฒน์ กรรมการผู้จัดการใหญ่ บริษัท สรรพสินค้าเซ็นทรัล จำกัด กล่าวถึงแผนการขยายธุรกิจภายใน 5 ปีของห้างสรรพสินค้าเซ็นทรัลจะขยาย 5 สาขา ในกรุงเทพฯ 2 สาขา และต่างจังหวัด 3 สาขา ที่จะเปิดบริการก่อนคือ เซ็นทรัลหาดใหญ่ ในเดือนตุลาคม 2556 และเชียงใหม่ สาขา 2 ในเดือนพฤศจิกายน 2556 ด้วยเงินลงทุนสาขาละ 1,200 ล้านบาท บนพื้นที่ 25,000 ตร.ม.
เช่นเดียวกับการเปิดห้างสรรพสินค้าสาขาในต่างประเทศของกลุ่มเซ็นทรัล ได้เปิดห้างสรรพสินค้าเซ็นทรัล และห้างสรรพสินค้าเซ็นในจีนแล้ว 4 สาขา และเตรียมขยายสาขาแรกห้างสรรพสินค้าเซ็นทรัลในอาเซียน นำร่องอินโดนีเซียเป็นแห่งแรก
สอดคล้องกับยุทธศาสตร์การเติบโตก้าวกระโดดด้วย "การควบรวมกิจการและการร่วมทุน" จะยังเป็นหัวใจสำคัญของการขยายธุรกิจต่อจากนี้ ไม่เพียงการซื้อกิจการลารีนาเซนเต้ ห้างหรูจากอิตาลี 1 หมื่นล้านบาท แล้วการเข้าถือหุ้นหลักในคอนวีเนียนสโตร์ "แฟมิลี่มาร์ท" หรือการเพิ่มทุนฮุบ "ออฟฟิศเมท" ในธุรกิจอุปกรณ์สำนักงานรวมถึงการยังมีที่ดินแปลงงามในมืออีกหลายแห่ง โดยเฉพาะไทเมล่อน และสวนลุมฯที่เตรียมขึ้นเป็นโปรเจ็กต์ยักษ์ในอนาคตของเซ็นทรัลพัฒนา ด้วยเป้าหมายการผลักดันยอดขายให้ได้ 2 แสนล้านในเร็ววัน จากปีนี้ที่คาดว่ากลุ่มเซ็นทรัลจะสามารถปิดยอดขายได้ 1.8 แสนล้านบาท
 
ขอบคุณภาพ central.co.th