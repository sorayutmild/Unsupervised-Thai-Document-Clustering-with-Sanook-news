     หากใครมีความเชื่อด้านโหราศาสตร์เกี่ยวกับเลขทะเบียน อยากเปลี่ยนตัวเลขให้ถูกโฉลก เสริมศิริมงคลให้กับชีวิต หรืออยากเปลี่ยนเป็นเลขสวยที่ตัวเองชื่นชอบแล้วก็ล่ะ สามารถยื่นเปลี่ยนเลขทะเบียนรถได้แม้ว่าจะจดทะเบียนมาแล้วก็ตาม โดยมีรูปแบบการได้มาของเลขทะเบียนใหม่ 2 รูปแบบ คือ

ขอเลขทะเบียนใหม่ซึ่งยังไม่เคยออกให้สำหรับรถคันใดมาก่อน
สลับหมายเลขทะเบียนกันระหว่างรถที่เคยจดทะเบียนมาแล้วทั้งคู่ 

การขอเลขทะเบียนใหม่ซึ่งยังไม่เคยออกให้สำหรับรถคันใดมาก่อน
ขั้นตอนที่ 1 จองเลขทะเบียนใหม่
     กรณีรถที่จดทะเบียนในเขตกรุงเทพมหานคร สามารถเข้ารับการจองเลขทะเบียนหรือเข้าร่วมประมูลเลขทะเบียนสวยได้ที่เว็บไซต์ www.tabienrod.com ส่วนรถที่จดทะเบียนในเขตต่างจังหวัด สามารถติดตั้งสำนักงานขนส่งในเขตจังหวัดของตนเองได้โดยตรง
ขั้นตอนที่ 2 ดำเนินการสลับป้ายทะเบียน
     หลังจากได้รับสิทธิเลขทะเบียนใหม่เรียบร้อยแล้ว สามารถดำเนินการสลับป้ายทะเบียนด้วยตัวเองได้ โดยจะถือเป็นการขอใช้หมายเลขทะเบียนซึ่งยังไม่เคยออกให้สำหรับรถคันใดมาใช้กับรถที่จดทะเบียนแล้ว ซึ่งมีเงื่อนไขในการดำเนินการ ดังนี้
หลักเกณฑ์และเงื่อนไข
     กรณีนำป้ายทะเบียนรถที่ได้จากการจองหรือประมูลมาดำเนินการด้านทะเบียน ภาษีของรถต้องเหลือไม่น้อยกว่า 30 วัน หากน้อยกว่า 30 วันจะต้องดำเนินการชำระภาษีประจำปีเสียก่อน
เอกสารที่ต้องเตรียม

สมุดคู่มือจดทะเบียนรถตัวจริง
บัตรประชาชนของเจ้าของรถ
หลักฐานการได้มาของป้าย
หนังสือรับรองการจดทะเบียนนิติบุคคล (กรณีเป็นนิติบุคคล)
บัตรประชาชนของผู้มีอำนาจลงนาม (กรณีเป็นนิติบุคคล)
หนังสือมอบอำนาจพร้อมติดอากรแสตมป์ 10 บาท (ถ้ามี)
บัตรประจำตัวประชาชนของผู้รับมอบอำนาจ

ค่าธรรมเนียม

การขอสลับป้ายทะเบียนรถที่ได้จากการจอง 500 บาท
ค่าธรรมเนียมการขอสลับป้ายทะเบียนรถที่ได้จากการประมูล 1,500 บาท
ค่าแผ่นป้ายทะเบียนรถป้ายละ 100 บาท
ค่าคำขออื่นๆ 75 บาท (ค่าใบแทนเครื่องหมายแสดงการเสียภาษี 20 บาท, ค่าแก้ไขรายการในสมุดคู่มือจดทะเบียน 50 บาท และค่าคำขอ 5 บาท)

     กรณีรถจดทะเบียนในเขตกรุงเทพมหานครสามารถดำเนินการได้ที่สำนักงานขนส่งกรุงเทพมหานครพื้นที่ 5 (จตุจักร) ส่วนรถที่จดทะเบียนในต่างจังหวัดให้ดำเนินการติดต่อสำนักงานขนส่งในเขตจังหวัดนั้นๆ
การสลับหมายเลขทะเบียนระหว่างรถที่เคยจดทะเบียนมาแล้ว
     การสลับป้ายทะเบียนรถที่ผ่านการจดทะเบียนแล้ว รถทั้งสองคันจะต้องจดทะเบียนในเขตพื้นที่เดียวกัน หากต้องการขอสลับป้ายทะเบียนต่างพื้นที่ต้องได้รับการพิจารณาจากเจ้าหน้าที่ขนส่งเป็นรายๆ ไป โดยมีเงื่อนไขในการดำเนินการ ดังนี้
หลักเกณฑ์และเงื่อนไข
     กรณีสลับแผ่นป้ายทะเบียน ภาษีของรถต้องเหลือไม่น้อยกว่า 30 วัน หากน้อยกว่า 30 วันจะต้องดำเนินการชำระภาษีประจำปีเสียก่อน
เอกสารที่ต้องเตรียม

สมุดคู่มือจดทะเบียนรถ
บัตรประจำตัวประชาชนของเจ้าของรถ
หนังสือรับรองการจดทะเบียนนิติบุคคล (กรณีนิติบุคคล)
บัตรประจำตัวประชาชนของผู้มีอำนาจลงนาม (กรณีนิติบุคคล)
หนังสือมอบอำนาจพร้อมติดอากรแสตมป์ 10 บาท (กรณีเจ้าของรถไม่สะดวกดำเนินการ)
บัตรประจำตัวประชาชนของผู้รับมอบอำนาจ
แผ่นป้ายทะเบียนเดิม (กรณีสลับแผ่นป้ายทะเบียนคนละเขตพื้นที่)

ค่าธรรมเนียม

การขอสลับป้ายทะเบียนรถ 500 บาท
ค่าแผ่นป้ายทะเบียนรถป้ายละ 100 บาท (กรณีขอแผ่นป้ายใหม่)
ค่าคำขออื่นๆ 75 บาท (ค่าใบแทนเครื่องหมายแสดงการเสียภาษี 20 บาท, ค่าแก้ไขรายการในสมุดคู่มือจดทะเบียน 50 บาท และค่าคำขอ 5 บาท)

 