มารดาของ"แพนเค้ก-เขมนิจ จามิกรณ์"นางเอกสาว แถลงข่าวขอโทษสื่อมวลชน เพื่อชี้แจงว่าไม่มีขโมยขึ้นบ้านตามที่เป็นข่าวก่อนหน้านี้ และได้ทรัพย์สินคืนแล้ว โดยระบุว่าเข้าใจผิดคลาดเคลื่อนเรื่องสถานที่เก็บทรัพย์สิน
วันนี้ (1 ก.พ.) เวลา 13.00 น. ที่กองบัญชาการตำรวจนครบาล พล.ต.ท.คำรณวิทย์ ธูปกระจ่าง นำทีมพนักงานสืบสวน พร้อมคุณแม่และนางเอกสาวแพนเค้ก เขมนิจ จามิกรณ์ แถงข่าวขอโทษเจ้าหน้าที่ตำรวจ สื่อมวลชน และแฟนคลับ ชี้แจง คดีโจรขึ้นบ้านย่านรามอินทรา กวาดทรัพย์สิน เป็นนาฬิกาโรเล็กซ์ 1 เรือน และแหวนทองล้อมเพชร 1 วง รวมมูลค่ากว่า 200,000 บาท ตั้งแต่วันที่ 23 มกราคมที่ผ่านมา เป็นการเข้าใจผิด
โดย นางนวลนง แม่ของดาราสาว ได้ยกมือกราบขอโทษสื่อมวลชน พร้อมกล่าวว่า เหตุดังกล่าว เป็นเหตุเข้าใจผิดกันในครอบครัว ไม่ได้มีโจรเข้าไปลักทรัพย์สินแต่อย่างใด โดยให้เหตุผลว่าได้เก็บทรัพย์สินไว้เอง ซึ่งภายหลังได้ตรวจสอบอย่างละเอียดแล้ว ก็พบว่าทรัพย์สินยังอยู่ครบ
ด้าน พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล เปิดเผยว่า คดีนี้ถือเป็นอันสิ้นสุด แต่หลังจากนี้จะเชิญคนในครอบครัวผู้เสียหายมาให้ข้อมูลกับพนักงานสอบสวน เพื่อประกอบสำนวนปิดคดีอย่างไรก็ตาม ด้านดาราสาวได้กล่าวปิดท้ายว่า ขณะนี้ได้เร่งติดกล้องวงจรปิด หรือ CCTV เพื่อป้องกันเหตุในลักษณะดังกล่าว และปฏิเสธที่จะตอบคำถาม จากสื่อมวลชน กรณีพบรอยเท้า และรอยนิ้วมือแฝงภายในบ้านที่เกิดเหตุ โดยระบุเพียงว่า เป็นเรื่องเข้าใจผิดเท่านั้น