จนท.ระดมกำลังค้นหาร่างเด็กหญิงวัย 11 ปี ถูกเพื่อนพ่อลักพาตัวหายไป ล่าสุดเจอเป็นศพถูกฆ่าเปลือย ตำรวจสอบสวนผู้ถูกกล่าวหา อ้างเด็กพลัดตกลงรถคอหักตาย ไม่ได้กระทำชำเรา
ความคืบหน้ากรณีผู้ปกครองเด็กหญิงวัย 11 ปี ได้เข้าแจ้งความที่ สภ.ปลวกแดง จ.ระยอง ระบุว่าลูกสาว เด็กนักเรียนชั้น ป.5 โรงเรียนแห่งหนึ่งใน อ.ปลวกแดง ได้หายตัวไปหลังเลิกเรียน มีพยานพบเห็นว่าซ้อนท้ายรถจักรยานยนต์ไปกับผู้ชายรุ่นราวคราวพ่อ และต่อมาเจ้าหน้าที่ตำรวจจับกุมตัวได้ที่สุด
ข่าวที่เกี่ยวข้อง: รวบหนุ่มก่อสร้างพาตัว ด.ญ.11 ปีหายจากโรงเรียน ญาติหวั่นเป็นศพ
ล่าสุดหลังจากที่ควบคุมตัว นายชัย (นามสมมติ) อายุ 58 ปี คนงานก่อสร้างที่ทำงานที่เดียวกับพ่อของเด็กหญิง เจ้าหน้าที่ตำรวจได้ทำการสอบสวน นายชัย ยังคงให้การวกไปวนมา อ้างว่าไปรับเด็กหญิงที่โรงเรียนจริง เพราะเด็กบ่นอยากไปหาพ่อ จึงอาสาจะพาไปส่ง
นายชัยยังบอกอีกว่า ระหว่างทางเด็กหญิงเกิดพลัดตกลงมาจากรถจักรยานยนต์ ทำให้คอหักเสียชีวิต แต่ด้วยความกลัวจึงได้นำร่างของเด็กไปหมกเอาไว้ในพงหญ้าข้างป่ายางพารา จากนั้นได้เสื้อผ้าออกเพื่ออำพราง เพราะเกรงว่าคนจะจำได้ พร้อมยืนยันว่าไม่ได้กระทำชำเราเด็กแต่อย่างใด จากคำให้การนี้ทางเจ้าหน้าที่ยังไม่ปักใจเชื่อ ขณะที่อีกด้าน เจ้าหน้าที่กู้ภัยปลวกแดงและชุดนักประดาน้ำนับ 100 คน ได้ระดมกำลังจะปูพรมคนหาร่างของเด็กหญิงวัย 11 ปีที่หายสาบสูญไป ท่ามกลางความหวังของพ่อแม่ผู้ปกครอง โดยค้นหาบริเวณสระน้ำใหญ่ใกล้กับโรงเรียนของเด็กหญิง เพราะทางครอบครัวเชื่อว่าลูกน่าจะถูกฆาตกรรมอยู่ละแวกดังกล่าว
เจ้าหน้าที่ใช้เวลาระดมค้นหานานกว่า 4 ชั่วโมง จนกระทั่งมืดค่ำ ไม่มีแสงสว่างเป็นอุปสรรคในการค้นหา ทำให้ยังไม่พบร่างของเด็กหญิง จนกระทั่งเวลาประมาณ 22.00 น. ขณะที่ฝนกำลังตกลงมานั้น เจ้าหน้าที่ชุดค้นหาก็พบร่างเด็กหญิง เสียชีวิตอยู่ด้านหลังแคมป์คนงานก่อสร้าง ช่วงรอยต่อ อ.ปลวกแดง และ อ.บ่อวิน จ.ชลบุรี
จากการตรวจสอบเบื้องต้นพบว่า เด็กหญิงอยู่ในสภาพไม่สวมใส่เสื้อผ้า มีบาดแผลที่ศีรษะ จุดที่พบร่างไร้วิญญาณนั้นอยู่ห่างจากบ้านของเด็กไปราวๆ 4 กิโลเมตร ขณะนี้ได้นำร่างส่งชันสูตรเพื่อหาหลักฐานการเสียชีวิตที่แท้จริง รวมทั้งตรวจสอบร่องรอยการถูกกระทำชำเราหรือไม่