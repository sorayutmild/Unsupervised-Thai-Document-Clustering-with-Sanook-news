กลายเป็นภาพน่าประทับใจที่ได้รับเสียงชื่นชมจากคนในสังคม เมื่อช่วงสายที่ผ่านมา เกิดเหตุเพลิงไหม้หัวรถจักรรถไฟขบวนที่ 111 กรุงเทพฯ-เด่นชัย ขณะกำลังออกจากบริเวณสถานีรถไฟท่าเรือ จ.พระนครศรีอยุธยา จนกลายเป็นเหตุชุลมุนวุ่นวาย ซึ่งบนรถไฟขบวนดังกล่าวมีกองถ่ายละคร "ดอกไม้ใต้เมฆ" จากค่ายเป่าจินจง ทางช่อง 3 ที่กำลังถ่ายทำอยู่ด้วย
เหตุที่เกิดขึ้นทำให้หัวรถจักรได้รับความเสียหาย เจ้าหน้าที่จึงได้สั่งอพยพผู้โดยสารออกจากขบวนรถไฟทั้งหมด ด้วยเหตุผลเรื่องความปลอดภัย ก่อนที่จะมีคนถ่ายภาพ "เด่นคุณ งานเนตร" พระเอกหนุ่มช่อง 3 รวมทั้ง แยม มทิรา กับ พริม พริมา ทีมงานกองถ่าย ต่างช่วยกันอพยพผู้โดยสารจากรถไฟ โดยเฉพาะกลุ่มผู้สูงอายุ จนได้รับคำชื่นชม
อย่างไรก็ตาม ล่าสุดทางรายงาน "โต๊ะข่าวบันเทิง" เปิดเผยว่า ดารานักแสดงและทีมงานที่อยู่บนขบวนรถไฟดังกล่าว ได้รับการช่วยเหลือและปลอดภัยดี พร้อมกับผู้โดยสารคนอื่นๆ