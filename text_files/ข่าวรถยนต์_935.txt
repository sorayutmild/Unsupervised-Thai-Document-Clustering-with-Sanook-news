     2017 Chevrolet Colorado ไมเนอร์เชนจ์ใหม่ถูกเปิดตัวแล้วอย่างเป็นทางการ ปรับรูปลักษณ์หรูหรายิ่งขึ้น อัดฟีเจอร์ภายในเพียบ เตรียมเคาะราคาจำหน่ายเร็วๆนี้
     มาร์คอส เพอร์ตี้ กรรมการผู้จัดการ จีเอ็มและเชฟโรเลต เซลส์ ประเทศไทย กล่าวระหว่างงานเปิดตัวว่า “เชฟโรเลตโคโลราโดรุ่นใหม่ล่าสุด เป็นประวัติศาสตร์หน้าใหม่ในตำนานรถกระบะที่มีประวัติอันยาวนานของเชฟโรเลต รถกระบะรุ่นนี้แสดงให้เห็นอย่างชัดเจนว่าเราให้ความสำคัญกับตลาดนี้มากเพียงใด และเน้นย้ำถึงความมุ่งมั่นของเราที่มีต่อเซกเมนท์รถกระบะที่มีความสำคัญอย่างมาก”
 

     ภายนอกถูกออกแบบด้านหน้าใหม่เน้นความสปอร์ตทั้งแผงกันชน กระจังหน้า ฝากระโปรง และไฟหน้า ติดตั้งไฟส่องสว่างขณะขับขี่กลางวันแอลอีดีรูปทรงเรียวบางที่พร้อมดึงดูดทุกสายตาบนท้องถนน
     ภายในห้องโดยสารของโคโลราโดรุ่นใหม่ ผสมผสานทั้งความแข็งแกร่งและความหรูหราเหมือนกับภายนอก ด้วยการออกแบบใหม่ทั้งหมดที่เน้นความสะดวกสบาย ความกว้างขวาง ความประณีต และเทคโนโลยี แผงแดชบอร์ดและการตกแต่งเบาะที่นั่งใหม่ยกระดับความรู้สึกพรีเมียม ซึ่งออกแบบเพื่อตอบสนองการใช้งานของผู้ขับขี่และผู้โดยสารโดยเฉพาะ
 

     ขณะที่คอนโซลกลางที่ถูกปรับดีไซน์ใหม่ทำให้ใช้งานได้ง่ายดายมากขึ้น การจัดวางตำแหน่งเน้นความสะดวกสบายด้วยหน้าจอทัชสกรีนขนาด 8 นิ้ว (ขึ้นอยู่กับรุ่น) และระบบอินโฟเทนเมนท์ มายลิงค์ รองรับ Apple CarPlay สำหรับแสดงผลจากสมาร์ทโฟน รวมถึงยังมีฟังก์ชั่น สิริ อายส์ฟรี และซอฟท์แวร์สั่งงานด้วยเสียง
 

     วัสดุผ้าให้พื้นผิวสัมผัสนุ่มนวล  การตกแต่งทั่วทั้งห้องโดยสารให้ความสะดวกสบาย  มีการเลือกใช้วัสดุอย่างละเอียดเพื่อให้มีความทนทานและเพิ่มความสะดวกสบาย สำหรับผู้โดยสารทุกที่นั่ง การตัดเย็บที่ออกแบบมาสำหรับโคโลราโดโดยเฉพาะ
     ด้านความปลอดภัยติดตั้งทั้งระบบป้องกันล้อหมุนฟรีทั้งขณะออกตัวและในโค้ง Traction Control System (TCS), ระบบรองรับการเบรกกะทันหัน Panic Brake Assist (PBA), ระบบกระจายแรงเบรก Electronic Brake Force Distribution (EBD), ระบบควบคุมเสถียรภาพการทรงตัว Electronic Stability Control (ESC), ระบบควบคุมความเร็วขณะลงทางชัน Hill Descent Control (HDC) และระบบป้องกันการไหลของรถเมื่อขึ้นทางชัน Hill Start Assist (HSA) พร้อมกับถุงลมนิรภัยคู่หน้าสำหรับผู้ขับขี่และผู้โดยสาร ตลอดจนถุงลมนิรภัยป้องกันหัวเข่าสำหรับผู้ขับขี่
 

     นอกจากนั้น ยังติดตั้งระบบแจ้งเตือนเมื่อออกจากช่องจราจร ระบบเตือนการชนด้านหน้า ระบบช่วยเหลือการจอดด้านหน้าและหลัง และระบบตรวจสอบแรงดันลมยาง นอกจากนี้ยังมีเซ็นเซอร์ตรวจจับน้ำฝน ไฟหน้าเปิด/ปิดอัตโนมัติ และฟังก์ชั่นรีโมทสตาร์ท ซึ่งเป็นประโยชน์อย่างมากเวลาจอดกลางแจ้งด้วยการสตาร์ทเครื่องยนต์ได้จากกุญแจ เพื่อให้ห้องโดยสารเย็นสบายก่อนขึ้นรถ
 

     โคโลราโด รุ่นใหม่ ติดตั้งเครื่องยนต์ดูราแม็กซ์ 4 สูบ ดีเซลเทอร์โบ 2.5 ลิตร ที่ถูกปรับปรุงใหม่  ลิตร มีพละกำลัง 180 แรงม้า (132 กิโลวัตต์) ที่ 3,600 รอบต่อนาที แรงบิด 440 นิวตันเมตร (325 ฟุต-ปอนด์) ที่รอบต่ำ 2,000 รอบต่อนาที เครื่องยนต์รุ่นนี้ผ่านมาตรฐานไอเสียยูโร 4
     ระบบส่งกำลังเป็นเกียร์อัตโนมัติ 6 สปีดหรือเกียร์ธรรมดา 6 สปีดตามแต่รุ่นย่อย โดยระบบเกียร์ธรรมดา 6 สปีดได้รับการปรับแต่งอัตราทดเกียร์ใหม่ เพื่อช่วยเพิ่มสมรรถนะและความประหยัดน้ำมัน รวมถึงยังมาพร้อมระบบพวงมาลัยไฟฟ้า (EPS)
 

     2017 Chevrolet Colorado ไมเนอร์เชนจ์ใหม่ เตรียมประกาศราคาจำหน่ายเร็วๆนี้