อุบัติเหตุสยอง! ฝนตกถนนลื่น เก๋งเสียหลักชนราวสะพานรัชโยธิน หนุ่มลูกครึ่งดับคาที่ ร่างขาด 2 ท่อน
(20 ก.ย.) เมื่อเวลาประมาณ 03.00 น. ที่ผ่านมา เจ้าหน้าที่ตำรวจ สน.พหลโยธิน ได้รับแจ้งเหตุรถเก๋งเสียหลัก ถนนลื่น พุ่งชนกับราวสะพานข้ามแยกรัชโยธิน สภาพรถพังเสียหายยับเยิน คนขับเสียชีวิตร่างขาดสองท่อนอย่างสยดสยอง
เจ้าหน้าที่ตำรวจและเจ้าหน้าที่กู้ภัยเข้าตรวจสอบที่เกิดเหตุ บริเวณขอบสะพานข้ามแยกรัชโยธิน หน้า สน.พลหโยธิน ฝั่งขาออก ถนนรัชดาภิเษก พบรถยนต์โตโยต้า วีออส สีขาว เสียหลักพุ่งชนขอบสะพาน สภาพรถพังเสียหายเกือบขาดกลาง อีกทั้งพบศพผู้เสียชีวิต 1 ราย ทราบชื่อคือ นายกฤษฏิ์ กริชนัน อายุ 24 ปี ลูกครึ่งไทย-มาเลเซีย สภาพศพขาดเป็น 2 ท่อน
จากการสอบสวนแม่ของผู้เสียชีวิต ทำให้ทราบว่า ก่อนเกิดเหตุ นายกฤษฏิ์ ได้ขับรถออกจากบ้านย่านนนทบุรี บอกว่าจะไปหาเพื่อนที่เพิ่งกลับมาจากต่างประเทศ ก่อนจะโทรศัพท์มาบอกว่าจะไปเที่ยวกับเพื่อนที่พัทยา ตนโทรหาลูกชายครั้งสุดท้ายตอน 23.00 น. ลูกชายบอกว่ากำลังเดินทางกลับ จนกระทั่งได้รับแจ้งจากเจ้าหน้าที่ว่าเกิดเหตุกับลูกชายดังกล่าว
เจ้าหน้าที่ตำรวจ สันนิษฐานเบื้องต้นว่า รถเก๋งคันดังกล่าวน่าจะขับมาด้วยความเร็ว ประกอบกับสภาพอากาศมีฝนตกตลอดทั้งคืน ทำให้พื้นผิวจราจรลื่น เมื่อมาถึงจุดเกิดเหตุ ผู้เสียชีวิตอาจจะมีการเปลี่ยนช่องจราจรกะทันหัน เป็นเหตุทำให้รถเกิดเสียหลักชนกับราวสะพานอย่างแรง เป็นเหตุทำให้รถเก๋งหวิดขาดกลาง ส่วนผู้เสียชีวิตร่างขาด 2 ท่อน