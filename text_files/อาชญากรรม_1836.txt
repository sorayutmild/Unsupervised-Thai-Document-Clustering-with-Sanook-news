เมื่อเวลา 07.00 น. วันที่ 26 พ.ย. พ.ต.ท.วินัย โวหาร สารวัตรเวรสอบสวน ส.ทล.9.บก.ทล. ได้รับแจ้ง มีเหตุรถชนกันมีผู้ได้รับบาดเจ็บ และเสียชีวิต เหตุเกิดบริเวณ ถนนกาญจนาภิเษก หรือทางหลวงพิเศษหมายเลข 9 ระหว่างหลัก กม.ที่ 9.5-9.6 มุ่งหน้าบางปะอิน ต.คลองสี่ อ.คลองหลวง จ.ปทุมธานี จึงรุดไปตรวจสอบที่เกิดเหตุพร้อมด้วย อาสาสมัครมูลนิธิร่วมกตัญญู
ในที่เกิดเหตุเจ้าหน้าที่พบ รถกระบะยี่ห้อโตโยต้า รุ่นไมตี้เอ็กซ์ สีบรอนซ์เทา หมายเลขทะเบียน บง-2724 กทม. สภาพท้ายรถพังยับเยิน ใกล้กันพบรถตู้โตโยต้า รุ่นคอมมิวเตอร์ สีบรอนซ์ หมายเลขทะเบียน ฮบ-1860 กทม. ใกล้กันพบศพชายไม่ทราบชื่ออายุประมาณ 35-40 ปี สภาพศพนอนหงายเสียชีวิต แขน-ขาหัก ร่างเละ นอกจากนี้ยังพบผู้ได้รับบาดเจ็บ 11 คน ที่โดยสารมากับรถตู้ ทั้งหมดเป็นพนักงานของ บริษัทมินิแบร์ ซึ่งผู้ได้รับบาดเจ็บทั้งหมด อาสาสมัครฯ ได้ช่วยกันนำส่ง ร.พ.นวนคร จากการการสอบสวน ชาวบ้านใกล้เคียงที่เกิดเหตุ ให้การว่า ก่อนเกิดเหตุได้มีรถกระบะขับมาเลนขวาสุดแล้วเกิดยางแตกจึงได้จอดรถ แล้วเปิดไฟสัญญาณฉุกเฉินบริเวณเลนขวาสุด ก่อนที่จะลงมาเพื่อจะเปลี่ยนยาง เป็นจังหวะเดียวกับที่มีรถตู้วิ่งตามมาด้วยความเร็วชนเข้าท้ายรถกระบะเข้าอย่างจัง แล้วกระแทกร่างของผู้เสียชีวิตติดไปกับรถกระบะลากไปยาวเกือบ 50 เมตรเสียชีวิตคาที่ ก่อนที่จะมีคนแจ้งเจ้าหน้าที่ตำรวจให้มาตรวจสอบดังกล่าว ด้าน พ.ต.ท.วินัย โวหาร สารวัตรเวรสอบสวน ส.ทล.9.บก.ทล. กล่าวเปิดเผยว่า ในเบื้องต้นจากการสอบสวนชาวบ้านใกล้เคียงที่เกิดเหตุพอจะทราบว่าช่วงเวลาเกิดเหตุมีหมอกลงหนาทำให้การมองเห็นไม่ชัดเจน แล้วผู้ตายก็จอดรถอยู่บริเวณช่องเลนขวา จนทำให้เกิดเหตุการณ์ดังกล่าว อย่างไรก็ตาม จะได้เรียกคนขับรถตู้ และพนักงานที่โดยสารมากับรถตู้มาสอบสวนหาสาเหตุของอุบัติเหตุในครั้งนี้ต่อไป ก่อนมอบศพให้ทางมูลนิธิฯ นำส่ง ร.พ.ธรรมศาสตร์เฉลิมพระเกียรติ เพื่อหาสาเหตุการตายที่แท้จริงต่อไป
ขอขอบคุณข่าวจาก ข่าวสด