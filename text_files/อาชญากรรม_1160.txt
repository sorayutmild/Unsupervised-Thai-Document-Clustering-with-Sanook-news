แม่สารภาพว่านั่งเล่นโทรศัพท์อยู่ จะหันมาเปลี่ยนผ้าอ้อมพบว่าลูกไม่หายใจแล้ว จึงนำน้องไอแอลใส่กระเป๋าแล้วยัดใส่ตู้เสื้อผ้า
(30 ก.ย.) พ.ต.ท.กิตติพล หลวงใหญ่ รองผู้กำกับการปราบปราม สภ.ศรีสัชนาลัย รักษาราชการแทนผู้กำกับการ สภ.ศรีสัชนาลัย ได้ให้สัมภาษณ์ถึงคดีการหายตัวไปของน้องไอแอลว่า เมื่อเช้านี้ได้รับแจ้งว่าพบศพ น้องไอแอล เด็กชายวัย 18 วัน ที่บริเวณหลังห้องน้ำของบ้านที่เกิดเหตุ
>> ไร้ปาฏิหาริย์ “น้องไอแอล” เด็ก 18 วัน พบศพถูกวางอยู่หลังห้องน้ำ
ตำรวจได้เชิญพิสูจน์หลักฐานเข้ามาตรวจสถานที่เกิดเหตุ พบว่าในห้องน้ำมีคราบโลหิต และผนังห้องน้ำด้วย รวมทั้งเศษหนังมนุษย์ติดอยู่ที่บริเวณห้องน้ำ สภาพศพทารกกะโหลกศีรษะด้านหน้ายุบ ตำรวจสงสัยว่า บุคคลในครอบครัว เป็นผู้ทำให้เด็กเสียชีวิต เพราะให้การมีพิรุธ จึงได้ประสานตำรวจตระเวนชายแดนนำสุนัขตำรวจมาดมกลิ่นค้นหา ตามที่คาดว่าจะนำศพไปฝัง
เบื้องต้น แม่น้องไอแอล สารภาพว่าในช่วงเวลาในช่วงของบ่ายสามวันที่ลูกหายไปนั้น ได้นั่งเล่นโทรศัพท์มือถืออยู่ พอหันมาจะเปลี่ยนผ้าอ้อมลูก ปรากฏว่าลูกไม่หายใจแล้ว ก็เลยตกใจ เอาศพลูกใส่กระเป๋าสะพาย แล้วจากนั้นก็นำไปซุกไว้ในตู้เสื้อผ้า แล้วรีบแจ้งคนในครอบครัว
เนื่องจากศพมีกลิ่นเน่าเหม็นแล้ว ในช่วงเวลาตี 3 ของวันนี้จึงนำศพลงมาทิ้ง แม่ของเด็กสารภาพว่าเรื่องราวทั้งหมดทำด้วยตัวเอง ไม่มีคนอื่นรู้เห็น
>> ช็อก! แม่ "น้องไอแอล" สารภาพคิดว่าลูกตาย-เอาศพไปซ่อนในตู้เสื้อผ้า
ทั้งนี้ เจ้าหน้าที่ตำรวจแจ้งข้อหาแม่น้องไอแอลใน 2 ข้อหาคือ แจ้งความเท็จ และซ่อนเร้นอำพรางศพ หลังจากนี้จะส่งศพของน้องไอแอลไปตรวจพิสูจน์เพื่อสาเหตุการตายที่แท้จริง หากผลออกมาอย่างไรก็อาจจะมีการแจ้งข้อหาเพิ่มเติม
ส่วนข้อสงสัยว่าคนในบ้านคนอื่นๆ มีส่วนรู้เห็นกับการเสียชีวิตของน้องไอแอลหรือไม่ ขณะนี้ยังไม่มีพยานหลักฐานอื่นๆ ที่บ่งบอกว่ามีคนอื่นสมรู้ร่วมคิดกับการกระทำในครั้งนี้ ส่วนรายละเอียดอื่นๆ อยู่ระหว่างการสอบสวน