ธ.ก.ส. เตรียมจำหน่าย สลากออมทรัพย์ทวีสินชุด "เกษตรมั่นคง" เริ่มต้นหน่วยละ 500 บาท อายุ 3 ปี ฝากครบกำหนดจ่ายดอกเบี้ย หน่วยละ 7 บาท พร้อมลุ้นรางวัล สูงสุด 20 ล้านบาท ออกรางวัล 36 ครั้ง เริ่ม 17 ก.ค. 60 นี้
รายงานข่าวเปิดเผยว่า ธนาคารเพื่อการเกษตรและสหกรณ์การเกษตร จะเปิดจำหน่าย สลากออมทรัยพ์ ทวีสิน ชุด "เกษตรมั่นคง" ในวันที่ 17 ก.ค. 2560 เป็นต้นไป
สำหรับการซื้อสลากออมทรัพย์ทวีสินในครั้งนี้ จะเปิดให้ซื้อหรือลงทุนเพื่อการออม เริ่มต้นที่ หน่วยละ 500 บาท โดยจะรับฝาก 7 หมวด หมวดละ 10 ล้านหน่วย รวมเป็น 70 ล้านหน่วย ซึ่ง สลากฯมีอายุรับฝาก 3 ปี โดยครบกำหนดไถ่ถอนคืนเงินฝากพร้อมกันในวันที่ 20 สิงหาคม 2563
ในส่วนของผลตอบแทน ธนาคารจะจ่ายดอกเบี้ยให้หน่วยละ 7 บาท เมื่อถือสลากจนครบอายุ ซึ่งเฉลี่ยเท่ากับ ดอกเบี้ย 0.267 % ต่อปี แต่หากผู้ฝากหรือผู้ซื้อหน่วยลงทุนถือไม่ครบอายุ 3 ปี จะไม่ได้รับจ่ายดอกเบี้ย
นอกจากนี้ ที่สำคัญ ผู้ฝากในหน่วยลงทุนยังมีสิทธิลุ้นรางวัลใหญ่สุด ถึง 20 ล้านบาท และรางวัลรองลงมาอีก รวมประมาณ 59 ล้านบาทต่องวด ซึ่งตลอดอายุจะมีการออกราวัลรวมถึง 36 ครั้ง โดยการออกรางวัลครั้งแรกในวันที่ 16 ก.ย. 2560 และครั้งสุดท้ายในวันที่ 16 สิงหาคม 2563
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร(ธ.ก.ส.) เปิดเผยว่า ในปีนี้ ธ.ก.ส.มีแผนระดมเงินทุนเพื่อสนับสนุนสินเชื่อให้แก่กลุ่มลูกค้า ซึ่งประกอบด้วย 3 กลุ่มหลัก คือ Small Smart และ SMAEs ให้มีชีวิตความเป็นอยู่ที่ดีขึ้น มุ่งเน้นยกระดับ Small ซึ่งเป็นกลุ่มฐานรากให้เป็น Smart จาก Smart พัฒนาสนับสนุนสร้างอาชีพใหม่ และบ่มเพาะให้ไปสู่ SMAEs หรือผู้ประกอบการเกษตรซึ่งจะเป็นหัวขบวนขับเคลื่อนเกษตรกรลูกค้าในชุมชนให้มีอาชีพ มีรายได้เพิ่มขึ้น นำไปสู่ความมั่งคั่งและยั่งยืน ด้วยการระดมทุนจากสลากทวีสิน 3 ชุด คือ เกษตรมั่นคง เกษตรมั่งคั่ง และเกษตรยั่งยืน
โดยชุดแรกเปิดรับฝากสลากออมทรัพย์ทวีสิน “ชุดเกษตรมั่นคง” จำนวน 70 ล้านหน่วย ระดมทุน 35,000 ล้านบาทพร้อมกันทั่วประเทศ ในวันที่ 17 กรกฎาคม 2560 เปิดรับฝาก 7 หมวดๆ ละ 10 ล้านหน่วย รวม 70 ล้านหน่วย ราคาหน่วยละ 500 บาท อายุสลาก 3 ปี ออกรางวัลครั้งแรกในวันที่ 16 กันยายน 2560 ลุ้นรางวัลที่ 1 มูลค่าถึง 20 ล้านบาท
“ธ.ก.ส.ออกสลากชุดนี้เพื่อทดแทนชุดเดิมที่ครบกำหนดและเพื่อส่งเสริมการออมแก่ประชาชนทุกภาคส่วน เป็นการระดมทุนเพื่อสนับสนุนภาคเกษตรไทย โดยเน้นกลุ่มเป้าหมายลูกค้ารายเดิมที่ให้ความไว้วางใจกับ ธ.ก.ส. ที่ใช้บริการเงินฝากอยู่แล้ว พร้อมทั้งขยายสู่กลุ่มเป้าหมายใหม่ได้แก่ กลุ่มลูกค้าเกษตรกรรายย่อย ผู้ประกอบอาชีพทางด้านธุรกิจ ข้าราชการ ผู้ประกอบการ ลูกจ้างเอกชนทั่วไป เงินออมสลากออมทรัพย์ทวีสิน “ชุดเกษตรมั่นคง”จึงหมายถึง เงินออมที่คนไทยออมเงินเพื่อช่วยเหลือภาคการเกษตร เพราะสลากชุดนี้เป็นมากกว่าการระดมทุน คือเน้นสร้างวินัยด้านการออม รวมทั้งเกษตรกรจะได้รับเงินทุนหมุนเวียนในการประกอบอาชีพ สร้างรายได้ สร้างความเข้มแข็งให้ภาคเกษตร จึงขอเชิญชวนให้คนไทยทุกคนรวมออมเงินกับ ธ.ก.ส. ด้วยสลากออมทรัพย์ทวีสินชุด เกษตรมั่นคง” นายอภิรมย์กล่าว
 