"บรรหาร" เผย เตรียมเคลื่อนศพ "ชุมพล" ไปวัดเทพศิรินทร์ แย้ม มีตำแน่งรัฐมนตรีว่าการท่องเที่ยวและกีฬา ในใจแล้ว พร้อมคุยนายกรัฐมนตรี พรุ่งนี้
นายบรรหาร ศิลปอาชา ประธานที่ปรึกษาหัวหน้าพรรคชาติไทยพัฒนา ให้สัมภาษณ์ถึงการเสียชีวิตของ นายชุมพล ศิลปอาชา รัฐมนตรีว่าการกระทรวงการท่องเที่ยวและกีฬา และหัวหน้าพรรคชาติไทยพัฒนา โดยเปิดเผยว่า เมื่อเวลา 09.39 น. นายชุมพล ได้มีอาการหัวใจล้มเหลว จากการที่วูบหมดสติที่ทำเนียบรัฐบาล เมื่อวันที่ 17 ธ.ค.ที่ผ่านมา ส่งผลให้สมองขาดออกซิเจน นานกว่า 45 นาที ทำให้เลือดไปเลี้ยงหัวใจไม่ทัน การรักษาพยาบาลในสภาวะหัวใจล้มเหลวในวันนี้ จึงเป็นเรื่องยาก ส่วนภายหลังจากนี้จะมีการหารือเตรียมเคลื่อนศพไปบำเพ็ญกุศล สวดอภิธรรมที่วัดเทพศิรินทร์ ซึ่งในขณะนี้อยู่ในขั้นตอนพระราชทานน้ำหลวงอาบศพ คาดว่า จะสามารถทำพิธีรดน้ำศพได้ในวันพรุ่งนี้
ทั้งนี้ นายบรรหาร ได้กล่าวถึงตำแหน่งของพรรคที่ว่างลงว่า เป็นเรื่องที่สมาชิกพรรคจะต้องหารือกันว่า จะมีใครเหมาะสม ซึ่งในระหว่างนั้นก็จะให้รองหัวหน้าพรรค รักษาการไปก่อน ส่วนตำแหน่งรัฐมนตรี ส่วนตัวก็มีรายชื่อในใจอยู่แล้วและพร้อมที่จะตอบคำถาม นายกรัฐมนตรี ได้ในวันพรุ่งนี้ว่า จะให้ใครรับตำแหน่งแทน