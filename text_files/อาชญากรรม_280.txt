ช็อกตะลึงงันปนความสงสัย จากกรณีที่เจ้าหน้าที่ตำรวจได้บุกตรวจค้นแก๊งวัยรุ่นกว่า 30 คน หลังจากสืบทราบว่ามีกลุ่มวัยรุ่นจัดปาร์ตี้ยาฉลองวันเกิดกันอย่างสนุกสนานที่รีสอร์ทแห่งหนึ่งใน ต.สาริกา อ.เมือง จ.นครนายก เมื่อวันที่ 20 มิ.ย. 60 ที่ผ่านมา
ซึ่งจากการตรวจค้นพบยาเสพติดจำนวนหนึ่ง ทั้งยาอี ยาเค กัญชา และอาวุธปืน นอกจากนี้ยังพบเน็ตไอดอลสาวสวยเน็ตชื่อดังที่มีผู้ติดตามกว่าล้านคนรวมอยู่ในกลุ่มปาร์ตี้นี้อีกด้วย แต่ประเด็นที่หลายคนสงสัยคือทำไมถึงปรากฏภาพห่อยาสีแดงชนิดหนึ่ง ตกกระจายเกลื่อนกลาดอยู่เต็มพื้น หรือ จะเป็นยาชนิดใหม่ที่กำลังฮิตในหมู่วัยรุ่นกันแน่
Social Hunter
ซองยาสีแดงที่ปรากฏในงานเลี้ยงดังกล่าวคือยานอนหลับชนิดรุนแรง หรือ ส่วนใหญ่เรียกว่า Happy 5, give-me-five, Five-five,  erimin-5 ยาชนิดนี้เป็นยาคลายเครียด สงบระงับ และ ทำให้หลับ ซึ่งอยู่ในกลุ่มยานอนหลับอย่างแรง คือยาโดมิคุ่ม หรือไมดาโซแลม ด้วยฤทธิ์สงบประสาท ทำให้นอนหลับ และมีฤทธิ์ทำให้สูญเสียความทรงจำชั่วขณะ
กลุ่มวัยรุ่นจึงนิยมเรียกกันว่า ‘ยาเสียสาว’ เพราะหากรับประทานเข้าไปในจำนวนที่มากพอจะทำให้หลับหรือไม่รู้สึกตัวจนไม่สามารถดูแลตัวเองได้ ยาชนิดนี้จึงถือว่าเป็นภัยต่อสังคมอย่างมาก ประเทศไทยจึงไม่อนุญาตให้นำเข้ามาจำหน่ายตามพระราชบัญญัติวัตถุที่ออกฤทธิ์ต่อจิตและประสาท พ.ศ.2518 จัดเป็นวัตถุออกฤทธิ์ในประเภท 2
นอกจากนี้ยังมีบทลงโทษชัดเจนสำหรับผู้ที่เสพหรือนำเข้าดังนี้
หากเสพ มีโทษจำคุก 1-5 ปี และปรับตั้งแต่ 20,000 บาท ถึง 100,000 บาท หรือทั้งจำและปรับ
หากจูงใจ ชักนำ ยุยงส่งเสริม ใช้อุบายหลอกลวง หรือขู่เข็ญให้ผู้อื่นเสพ มีโทษจำคุกตั้งแต่ 2 ปี – 10 ปี และปรับตั้งแต่ 40,000 บาท – 200,000 บาท
จูงใจ ชักนำ ยุยงส่งเสริม ใช้อุบายหลอกลวง หรือขู่เข็ญให้ผู้อื่นเสพ ซึ่งเป็นการกระทำต่อหญิง หรือต่อบุคคล ซึ่งยังไม่บรรลุนิติภาวะจำคุกตั้งแต่ 3 ปี – ตลอดชีวิต  และปรับตั้งแต่ 60,000 บาท – 500,000 บาท
ผลิต ขาย นำเข้า หรือส่งออก โดยไม่ได้รับอนุญาต มีโทษจำคุกตั้งแต่ 5 ปี – 20 ปี และปรับตั้งแต่ 100,000 บาท – 400,000 บาท

อันตราย! GHB ยาเสียสาว คืออะไร? หลีกเลี่ยงอย่างไร?
ถึงแม้ว่ากฎหมายจะห้ามนำเข้าและห้ามเสพ แต่ก็ยังมีกลุ่มวัยรุ่นลักลอบนำเข้ามาขายและเสพกันอย่างแพร่หลาย ซึ่งเหตุใดยาเสียสาว หรือ Happy 5 จึงเป็นที่นิยมขอหมู่วัยรุ่นทั้งที่เป็นแค่ยานอนหลับ และที่สำคัญยาชนิดนี้หากรับประทานร่วมกับแอลกอฮอล์มีฤทธิ์ถึงตาย..!!
ทาง Sanook! News ได้ติดต่อขอสัมภาษณ์คุณ ช้างเผือก ซอย 10 นักบำบัดผู้ใช้ยาและสารเสพติด เปิดเผยข้อมูลว่า Happy 5 หรือ Five-five ที่จริงแล้วเป็นยานอนหลับซึ่งวัตถุประสงค์ของการใช้ยานอนหลับคือทำให้เกิดอาการเคลิบเคลิ้มง่วง ซึม มึนเมามีความสุขและสารประเภทนี้ไม่สามารถตรวจสารเสพติดเจอในน้ำปัสสาวะเพราะเป็นยาในกลุ่มยานอนหลับชนิดรุนแรง วัยรุ่นจึงนิยมนำมาเสพกัน
ซึ่งอาการหลังเสพยานี้ก็จะมึนเมามีความสุขคล้ายๆกับการกินเหล้าแห้ง พูดง่ายๆคือมึนเมาแบบไม่ต้องดื่มแอลกอฮอล์ จึงนิยมเสพกันในงานปาร์ตี้เป็นหลัก นอกจากนี้บางคนยังใช้ยา Happy 5 หรือ Five-five ร่วมกับสารเสพติดชนิดอื่นๆ เช่น ยาบ้า ยาไอซ์ หรือ กัญชาอีกด้วย
แต่ยาชนิดนี้ผิดกฎหมายไม่นิยมห้ามขายห้ามนำเข้ามาจึงต้องลักลอบนำเข้ามาขายและเสพกันเอง ซึ่งราคาต่อเม็ดไม่แน่ใจเท่าไหร่ แต่เท่าที่เคยได้ยินมาคือแผงละ 1,000 บาท เพราะเป็นยาที่หายากมีสูตรเคมีลับเฉพาะไม่สามารถผลิตเองได้ในประเทศ จึงมีราคาแพงกว่าพวกยาบ้า ยาไอซ์ ที่ไม่มีความซับซ้อนในการผลิต

สาเหตุที่ยาชนิดนี้เป็นที่นิยมในหมู่วัยรุ่นส่วนตัวคิดว่าอาจเป็นเพราะค่านิยมและการตลาดมากกว่า และยา Happy 5 จะออกฤทธิ์ได้นานกว่ายานอนหลับทั่วไปจึงคิดว่าน่าจะกลายเป็นที่นิยมมากว่า
บางครั้งที่เรียกยา Happy 5 ว่ายาเสียสาวก็เพราะว่ายาตัวนี้คือนอนหลับชนิดรุนแรงพอนำไปมอมผู้หญิงจะทำให้หลับจากนั้นจึงพาไปทำมิดีมิร้าย ซึ่งฤทธิ์ของมันไม่ใช่ยาปลุกเซ็กซ์แต่อย่างใดเพียงแต่ว่าทำให้คุณหลับและควบคุมตัวเองไม่ได้ 
ส่วนคนที่นำมาเสพมีวัตถุประสงค์คือแค่ต้องการเมาแทนเหล้าเท่านั้น หากคิดว่ากินยาตัวนี้แล้วจะทำให้เต้นและส่ายทั้งคืนนั้นน่าจะเป็นค่านิยมและคิดไปเองมากกว่าเพราะยาที่ทำให้ส่ายนั้นจะเป็นฤทธิ์ของตัวยานั้นๆ ซึ่งไม่ใช่กลุ่มของยานอนหลับ
Social Hunter
ด้านความอันตรายของการเสพยา Happy 5 ไปมากๆคือจะมีผลต่อระบบประสาทเพราะยาชนิดนี้คือยากดประสาท กดการหายใจ อาจจะทำให้หยุดหายใจกะทันหันได้ และจะยิ่งอันตรายถึงชีวิตหากนำไปกินกับเหล้าเพราะเหล้าก็คือสารกดประสาทชนิดหนึ่งเหมือนกัน ยิ่งกินด้วยกันยิ่งจะเสริมกัน ถือว่าเป็นอันตรายอย่างยิ่งไม่แนะนำ
ซึ่งจากประสบการณ์ที่เคยบำบัดคนติดยาเสพติดพบว่าแค่คุณเสพยาบ้าเพียง 1-2 เม็ดก็ติดแล้ว และยาไอซ์ก็ทำให้เสพติดด้วยเช่นกัน
โดยวัตถุประสงค์ของคนใช้ยาเสพติดคือมีความสุขต่อการใช้ยาให้สมองหลั่งสารเอ็นโดฟินออกมาจึงทำให้ร่างกายเกิดการเสพติด คือไม่ใช้ยาก็ไม่มีความสุข ต้องใช้ยาไปกระตุ้นให้มีความสุขเพราะฉะนั้นคนใช้ยาไปนานๆจะเกิดอาการซึมเศร้าจึงต้องใช้ยาไปเรื่อยๆเพื่อให้ดีขึ้น ช้างเผือก ซอย 10 กล่าวทิ้งท้าย
อันตราย! GHB ยาเสียสาว คืออะไร? หลีกเลี่ยงอย่างไร?
ไม่ว่าจะเป็นยาชนิดไหนหากนำมาใช้ผิดวิธีก็จะเป็นอันตรายต่อร่างกายเหมือนกัน ซึ่งก็ไม่เข้าใจเหมือนกันว่าทำไมวัยรุ่นถึงชอบเอาสิ่งไม่ดีเข้าสู่ร่างกาย เพราะถึงแม้ว่าคุณจะไม่รักตัวเองก็ควรจะหันกลับมามองรอบกายของคุณบ้างว่ายังมีใครอีกหลายคนที่รักและห่วงใยในตัวคุณมากจริงๆ