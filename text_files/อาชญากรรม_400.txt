เจ้าหน้าที่เร่งพิสูจน์อัตลักษณ์ เหยื่อ 25 ศพ เหตุรถตู้ชนปิกอัพ พร้อมเผยรายชื่อผู้เสียชีวิตบางส่วน พบตระกูล "หาญเสมอ" นั่งปิกอัพเสียชีวิตทั้งหมด
(3 ม.ค.) จากกรณีเหตุโศกนาฏกรรมบนถนนทางหลวงสาย 344 รถตู้โดยสารจากจันทบุรี มุ่งหน้าเข้ากรุงเทพฯ ข้ามเลนชนประสานกับรถปิกอัพที่เดินทางมาทั้งครอบครัว เป็นเหตุทำให้รถพังเสียหายยับเยิน ก่อนที่จะเกิดเพลิงลุกไหม้วอดวายไปทั้ง 2 คัน มีผู้เสียชีวิตทั้งสิ้น 25 ศพ ตามข่าวที่รายงานไปแล้วนั้น
นายพิเนตร เลิศเขมทัต นายอำเภอบ้านบึง จ.ชลบุรี ได้เปิดเผยสรุปเหตุการณ์ดังกล่าวว่า ผู้เสียชีวิตจากเหตุนี้มีทั้งหมด 25 คน แบ่งออกเป็นผู้โดยสารบนรถตู้โดยสาร 14 คน และผู้โดยสารบนรถปิกอัพ 11 คน ซึ่งรวมทั้งเด็ก 3 คนด้วย
ทางเจ้าหน้าที่กู้ภัยยังได้เปิดเผยรายชื่อของผู้เสียชีวิตจากเหตุการณ์ดังกล่าว เพื่อดำเนินการพิสูจน์อัตลักษณ์ของผู้เสียชีวิต เนื่องจากส่วนใหญ่ถูกไฟคลอกและยังไม่สามารถระบุชัดเจนได้ว่าเป็นใคร อีกส่วนก็ต้องติดต่อประสานงานกับญาติผู้เสียชีวิตให้ได้ทราบ
สำหรับผู้เสียชีวิตบนรถปิกอัพ 11 คน ส่วนใหญ่เป็นครอบครัวตระกูลเดียวกัน ประกอบด้วย นายน้อง หาญเสมอ, นางน้อง หาญเสมอ, นายสุพิณ หาญเสมอ, นางโศรยา หาญเสมอ, เด็กชายและเด็กหญิงตระกูลหาญเสมอ 2 คน, นางพัน เจืองจาง, นางสาวสุดาภรณ์ เจือจอง, เด็กชายตระกูลเจือจาง 1 คน และ นายบุญเกิด ต้นทอง ส่วนอีกรายยังไม่ทราบข้อมูล ขณะที่ นางสาวปราณี บุญทูล ที่นั่งอยู่ท้ายกระบะรถ ก่อนจะกระเด็นตกลงมา เป็นผู้เดียวที่รอดชีวิต
ส่วนรายชื่อผู้เสียชีวิตบนรถตู้โดยสาร 14 คน พบเอกสารหลักฐานเพียงแค่บางส่วน ประกอบด้วย นายประภาศิต รัตนตันหยง, นางสาวศิริพร หนุนเกื้อกูล, นางสาวภัทธวรรธน์ ทรัพย์จันทร์, นางสาวดวงชีวัน พันเพ็ชร์, นางสาวหทัยทิพย์ รอดภัย, นายกันตินันท์ ไทยตรง, นายพรหมพต กษิศริวลานนท์ และยังมีผู้หญิงอีก 6 คน ผู้ชายอีก 2 คน ที่ยังไม่ทราบชื่อ รอการพิสูจน์ต่อไป ขณะที่นายธงชัย ตั้งวงษ์กุทธิกุล เป็นผู้รอดชีวิตจากรถตู้
นอกจากนี้ นายพิเนตร ยังเปิดเผยว่า ขณะนี้ได้ลำเลียงศพผู้เสียชีวิตไปไว้ที่โรงพยาบาลบ้านบึง และต้องใช้เวลาในการพิสูจน์ตรวจสอบแต่ละบุคคล เนื่องจากไฟไหม้ทำลายเอกสารประจำตัวไปบางราย หากผู้ใดสงสัยว่าญาติได้เดินทางมากับรถปิกอัพและรถตู้โดยสารคันดังกล่าว สามารถติดต่อประสานงานได้ที่มูลนิธิศีลธรรม ชลบุรี หมายเลขโทรศัพท์ 038-444034