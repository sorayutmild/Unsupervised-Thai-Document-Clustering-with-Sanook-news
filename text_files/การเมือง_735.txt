นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี พรรคพลังประชารัฐ กำลังได้รับความสนใจจากผู้ใช้อินเทอร์เน็ต โดยเฉพาะในทวิตเตอร์ เพราะวันนี้ (8 ส.ค.) มีผู้ตั้งข้อสังเกตและโพสต์ว่า นางสาวปารีณา เรียนที่ประเทศสหรัฐนานหลายปีจริงหรือ เพราะขณะให้สัมภาษณ์รายการ "ถามไม่ยั้ง" ฟังดูเหมือนพูดภาษาอังกฤษไม่เชี่ยวชาญนัก 

นอกจากนี้ ชาวเน็ตคนหนึ่งก็สงสัยต่อประวัติการศึกษาของนางสาวปารีณา โดยอ้างว่าเข้าไปค้นดูหลักสูตรของมหาวิทยาลัย 2 แห่งที่นางสาวปารีณา ระบุไว้ในแผ่นพับหาเสียงของพรรคพลังประชารัฐ คือ มหาวิทยาลัยวูดเบอรี ในระดับปริญญาตรี และมหาวิทยาลัยลาเวิร์น ในระดับปริญญาโท แต่ไม่พบสาขาที่เรียนในมหาวิทยาลัยเหล่านั้น
อย่างไรก็ตาม มหาวิทยาลัยวูดเบอรี มีหลักสูตรวิทยาศาสตร์บัณฑิต (Bachelor of Science) ในหลายสาขา อาทิ วิทยาการคอมพิวเตอร์ ด้านการวิเคราะห์ข้อมูล, สหวิทยาการศึกษา, การบริหารความปลอดภัยสาธารณะ, วิทยาการคอมพิวเตอร์ประยุกต์
ขณะเดียวกัน มหาวิทยาลัยลาเวิร์น ก็มีหลักสูตรวิทยาศาสตร์มหาบัณฑิต (Master of Science) หลายสาขาเช่นกัน อย่างเช่น สาขาบัญชี, วิเคราะห์ข้อมูล, การเงิน, วิทยาศาสตร์วัยชรา และสาขาความเป็นผู้นำและการจัดการ
 
 
 
 