ลูกชายคนโตวัย 19 ปี เปิดปากสารภาพปมสังหารยกครัว แค้นพ่อแม่ไม่ซื้อรถให้ตามสัญญา
จากกรณีพบศพ นายภานุวัตร ศรพรหม,นางเยาวลักษณ์ ศรพรหม และบุตรชายอายุ 16 ปี ซึ่งเป็นลูกชายคนเล็กของทั้งคู่ ถูกยิงเสียชีวิตภายในห้องนอนชั้น 2 ของบ้านเลขที่ 9/5 หมู่บ้านเมลาวิลล์ ถนนเสมาฟ้าคราม ต.ประชาธิปัตย์ อ.ธัญบุรี จ.ปทุมธานี โดยลูกชายวัย 19 ปี ให้การเบื้องต้นว่า มือสังหารน่าจะเป็นน้องชาย ที่เครียดเรื่องเรียน และถูกกดดันจากพ่อแม่ แต่เจ้าหน้าที่ยังไม่ปักใจเชื่อ ประกอบกับหลักฐานหลายอย่างส่อเค้าว่าผู้ลงมือสังหารโหด น่าจะเป็นฝีมือของลูกชายคนโตนั้น
ล่าสุด ผู้สื่อข่าวรายงานว่า (11 มี.ค.) รายการเรื่องเล่าเช้านี้ ทางช่อง 3 รายงานโดยอ้างอิงจากข่าวสดว่า หลังจากที่เจ้าหน้าที่ตำรวจ สภ.ประตูน้ำจุฬาลงกรณ์ ได้นำตัวลูกชายคนโต อายุ 19 ปี ไปสอบปากคำที่ สภ.ประตูน้ำจุฬาลงกรณ์ ขณะที่เดินทางมารับศพพ่อแม่และน้องชายที่สถาบันนิติวิทยาศาสตร์ รพ.ธรรมศาสตร์เฉลิมพระเกียรติ อ.คลองหลวง จ.ปทุมธานี เพื่อจะนำศพไปประกอบพิธีทางศาสนา ลูกชายคนโตได้ยอมรับสารภาพว่าเป็นคนลงมือฆ่าพ่อแม่และน้องชายเอง เนื่องจากแค้นพ่อแม่ ไม่ซื้อรถให้ตามสัญญา และน้อยใจที่ถูกพ่อแม่ต่อว่า พร้อมทั้งยอมรับว่าเคยใช้ยานอนหลับกับพ่อแม่ แต่ไม่สำเร็จเลยต้องใช้อาวุธปืน
ลูกชายคนโต กล่าวอีกว่า แม่ยังไม่ไว้ใจตนเอง ติดกล้องวงจรปิดในบ้านและคอนโดที่ซื้อให้ ทำให้ตนเองเครียด และคืนวันก่อเหตุตนดื่มเบียร์ตลอดทั้งคืน และจะขอขับรถออกไปรับแฟน แต่แม่ไม่ยอมเพราะดื่มเบียร์เข้าไปเยอะเกรงจะเกิดอุบัติเหตุ จึงคิดมากและเดินไปปิดกล้องวงจรปิดและก่อเหตุ โดยเมื่อคืนที่ผ่านมา เจ้าหน้าที่ตำรวจได้นำตัวลูกชายคนโตไปหาหลักฐานที่คอนโดแห่งหนึ่งแถวลาดพร้าว และวันนี้จะแถลงข่าวอีกครั้ง ทั้งนี้ ตำรวจจะเรียกตัวแฟนของลูกชายคนโตมาสอบสวนเพิ่มเติม