(26 ก.ค.) วานนี้ (25 ก.ค.)  ผู้สื่อข่าวรายงานว่า พ.ต.ท. ทักษิณ ชินวัตร อดีตนายกรัฐมนตรี ได้เข้าร่วมงานเลี้ยงอาหารค่ำแห่งหนึ่งบนเกาะฮ่องกง เพื่อพบปะกับผู้สนับสนุน และ แฟนเพจที่ผ่านการคัดเลือกจากกิจกรรมหน้าเฟซบุ๊ก โดยงานนี้ได้มีบุตรของ พ.ต.ท.ทักษิณ มาร่วมด้วยทั้งนางพินทองทา ชินวัตร นางสาวแพทองธาร ชินวัตร นายพานทองแท้ ชินวัตร และนายณัฐพงศ์ คุณากรวงศ์ บุตรเขย พร้อม แป้ง อรจิรา แหลมวิไล ดารานักแสดงชื่อดังในฐานะเพื่อนสนิทของนางพินทองทา
สำหรับบรรยากาศภายในงาน แฟนเพจได้เข้ามาสวมกอดพ.ต.ท. ทักษิณ ด้วยความรักและคิดถึง พร้อมมอบของขวัญ ของที่ระลึกต่างๆ และอวยพรให้มีความสุขได้กลับประเทศเร็ววัน จากนั้นมีแฟนเพจคนหนึ่งได้อ่านกลอนที่แต่งขึ้นเอง โดยเนื้อหากล่าวถึงประวัติการทำงานของ พ.ต.ท. ทักษิณ ที่อุทิศชีวิตการทำงานเพื่อประเทศชาติมาโดยตลอด แต่กลับโดนการเมืองทำร้ายจนพลัดบ้านพลัดเมือง เมื่ออ่านได้สักพักก็ร้องไห้ออกมา และซบลงบนบ่าของพ.ต.ท.ทักษิณ ที่น้ำตาคลอเช่นกัน พร้อมกล่าวขอบใจอย่างซาบซึ้ง