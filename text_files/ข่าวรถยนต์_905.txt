     หากคุณมีเหตุจำเป็นให้ต้องจอดรถทิ้งไว้นานเป็นเดือน เช่น ไปต่างจังหวัด ต่างประเทศ หรือบางบ้านมีรถหลายคัน บางคันจอดไว้เฉยๆ ไม่ได้ใช้งาน ถ้าไม่เอาไปประกาศขายเป็นรถมือสอง มาดูกันดีกว่าว่าควรจะปฏิบัติอย่างไร

1. ล้างรถให้สะอาด เพื่อไม่ให้ฝุ่นและสิ่งสกปรกเกาะอยู่ที่สีรถนานเกินไปจนยากที่จะล้างออก ดูดฝุ่นภายในรถและถอดซักพรมปูพื้นได้ด้วยยิ่งดี
2. จอดรถไว้ในที่ร่ม กันแดดกันฝนได้  และหาผ้าคลุมรถไว้  ไม่ควรจอดใกล้สถานที่ชื้นแฉะหรือใกล้ถังขยะเพราะอาจมีโอกาสที่หนูเข้ามาอาศัยหรือทำรังใต้กระโปรงรถ 
3. เติมลมยางให้แข็งกว่าปกติ การจอดรถทิ้งไว้นานๆ น้ำหนักที่กดทับอาจทำให้ยางเสียรูป ควรเติมลมยางให้มากกว่าปกติเพื่อให้มีลมมากพอที่จะรักษารูปทรงของโครงสร้างยางให้เป็นปกติได้มากที่สุด
4. ถอดแบตเตอรี่ออก เพื่อไม่ให้แบตหมด เนื่องจากรถยนต์จะยังคงดึงไฟจากแบตเตอรี่อยู่ตลอดเวลาแม้จะไม่ได้สตาร์ทเครื่อง (ควรศึกษาข้อมูลก่อนถอดแบตเตอรี่ออก)
5. เช็คระดับของเหลวในเครื่องยนต์  เช่น น้ำมันเครื่อง น้ำในหม้อน้ำ เพื่อหล่อเลี้ยงชิ้นส่วนต่างๆ ไม่ให้เกิดสนิม
6. หาคนมาสตาร์ทเครื่องให้สัปดาห์ละครั้ง (ถ้าเป็นไปได้) สตาร์ทเครื่องทิ้งไว้ 10-15 นาที หรือติดเครื่องเดินเบาสลับเหยียบคันเร่ง และเดินหน้าถอยหลังเพื่อเปลี่ยนจุดสัมผัสระหว่างยางกับพื้นถนน กรณีนี้ไม่ต้องถอดแบตออก
สิ่งที่ต้องตรวจเช็คก่อนจะนำรถกลับมาใช้อีก

1. แบตเตอรี่ หากสตาร์ทติดได้ดี หรือสตาร์ททีเดียวติดก็แสดงว่าแบตเตอรี่ยังคงอยู่ในสภาพสมบูรณ์ แต่ถ้าเป็นรถเก่าหรือมีปัญหาไฟรั่วอาจจะมีปัญหาสตาร์ทไม่ติด  อาจต้องเข็นสตาร์ทหรือพ่วงแบตสตาร์ท
2. ระดับของเหลว ก่อนใช้รถควรเปิดฝากระโปรงเพื่อตรวจเช็คน้ำในหม้อน้ำ ระดับน้ำมันเครื่อง น้ำมันเบรก ว่าอยู่ในระดับปกติ  มีการรั่วซึมหรือไม่  ถ้ามีรอยรั่วซึมควรเข้าศูนย์ไปตรวจเช็ค
3. ยาง ลมยางที่เพิ่มไว้อาจมีพร่องลงไปบ้างเล็กน้อย ปกติยางถ้าไม่ได้ใช้เฉลี่ยเดือนนึงอาจลดลงราว 1-2 ปอนด์ 
4. ระบบไฟ ทดลองเปิดไฟหน้า ไฟเลี้ยว ไฟเบรกทำงานปกติไหม 
5. ยางปัดน้ำฝน  ความร้อนที่สะสมอาจทำให้ยางเสื่อมสภาพหรือเสียรูปทรง ฉะนั้น หากพบว่าใบปัดเสื่อมสภาพ แตกร้าว กวาดน้ำได้ไม่เกลี้ยงเหมือนเดิม ก็คงต้องเปลี่ยนใหม่สถานเดียว
เห็นไหมว่าไม่ยากเลย สละเวลาดูแลเมื่อต้องจอดทิ้งไว้สักหน่อยและอย่าลืมตรวจเช็คสภาพรถก่อนกลับมาขับกันด้วย ใครมีไอเดียอื่นๆ ที่นอกเหนือจากนี้ก็เอามาแชร์กันได้นะ
รถมือสอง รถเก่า จอดทิ้งไว้ทำไม?เอามาประกาศขายฟรี ที่นี่ - dealfish.co.th
ที่มาจาก : http://blog.dealfish.co.th/auto/cars/วิธีดูแลรถ-จอดทิ้งไว้/