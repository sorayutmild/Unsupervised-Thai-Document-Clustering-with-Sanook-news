คืบหน้า 
 นายประชา ประสพดี ว่าที่ผู้สมัคร ส.ส.สมุทรปราการ พรรคเพื่อไทย ให้สัมภาษณ์ทางโทรศัพท์ระหว่างการพักรักษาตัวที่โรงพยาบาลพระรามเก้า หลังจากถูกลอบยิงได้รับบาดเจ็บบริเวณ สามแยกพระประแดง จ.สมุทรปราการ เมื่อคืนวันที่ 10 พฤษภาคมที่ผ่านมา ว่า ขณะนี้อาการปลอดภัยแล้ว จากเหตุการณ์ที่เกิดขึ้นทำให้ได้รับบาดเจ็บจากกระสุนที่เข้าทางสีข้าง และยังมีสะเก็ดกระสุนฝังอยู่ตามร่างกายรวมกว่า 10 จุด ซึ่งต้องรอฟังคำวินิจฉัยของแพทย์ว่าจะให้ผ่าหรือไม่อย่างไร
 "ผมทราบดีว่าใครอยู่เบื้องหลังการว่าจ้างมือปืนมายิงผม และได้ให้ข้อมูลกับเจ้าหน้าที่ตำรวจไปหมดแล้ว อย่างไรก็ตาม ขอฝากถึงคนที่บงการสั่งฆ่าว่า ขออโหสิกรรมให้ ถ้าผมต้องตายลงจะไม่มีใครที่ได้ประโยชน์นอกจากคนบางคนจะได้เป็น ส.ส.แทน มูลเหตุมาจากการเมืองระดับประเทศแน่นอน ก่อนหน้านี้มีลูกชายนักการเมืองคนหนึ่งพูดฝากมากับข้าราชการคนหนึ่งที่รู้จักว่าถ้าประชาไม่ได้เป็น ส.ส.เมื่อไหร่จะเอามือปืนมายิงแม่งเลย ซึ่งพอยุบสภาได้เพียง 2 วันก็โดนเลย ทั้งนี้ เมื่อดูจากลักษณะของคนร้ายมีลักษณะเหมือนทหารหรือคนในเครื่องแบบ"นายประชา กล่าว
 
พบหัวกระสุนเอ็ม16ยิง'ประชา'คาดมืออาชีพ
พล.ต.ท.จรัมพร สุระมณี ผู้บัญชาการกองพิสูจน์หลักฐาน (ผบช.พฐ.) เปิดเผยว่า เจ้าหน้าที่กองพิสูจน์หลักฐาน ได้เข้าตรวจสอบรถของ นายประชา ประสพดี อดีต ส.ส.สมุทรปราการ พรรคเพื่อไทย แล้ว ที่ สภ.พระประแดง โดยเบื้องต้น พบหัวกระสุน แบบ เอ็ม 16 จำนวน 1 หัว และยังพบ แพ็คเกจทองแดงหุ้มหัวกระสุนอีกด้วย โดยวิถีกระสุน ทำมุมประมาณ 30 องศา มีระยะทำการประมาณ 2,900 เมตร โดยจากการดู กลุ่มกระสุน จะรวมกันอยู่เป็นกลุ่ม จึงคาดว่า มือปืนจะเป็นมืออาชีพ ที่ชำนาญในการใช้อาวุธปืนเป็นอย่างดี
โดยช่วงบ่ายวันนี้ จะลงพื้นที่ตรวจสอบที่เกิดเหตุ โดยละเอียดอีกครั้งหนึ่ง ก่อนรายงานให้ทีมสอบสวนที่นำโดย พล.ต.อ.อัศวิน ขวัญเมือง ที่ปรึกษา สบ 10 ให้ทราบต่อไป โดยจะมีการประชุมทีมสอบสวนอีกครั้ง ในเวลา 15.00 น.
 
นายประชา ประสพดี อดีต ส.ส.จังหวัดสมุทรปราการ พรรคไทยรักไทย ที่ถูกคนร้ายลอบยิงบริเวณ ถนนสุขสวัสดิ์ อำเภอพระประแดง จังหวัดสมุทรปราการ เมื่อคืนที่ผ่านมา ขณะนี้อาการปลอดภัยแล้ว ซึ่งนายประชาเชื่อว่า สาเหตุมาจากเรื่องการเมือง และ พอจะทราบตัวกลุ่มผู้ก่อเหตุ
เจ้าหน้าที่กองพิสูจน์หลักฐาน เข้าตรวจสอบรถยนต์โตโยต้า แคมรี่ หมายเลขทะเบียน ชฉ - 7777 กรุงเทพมหานคร สีบรอนซ์เงิน ซึ่งเป็นรถของนายประชา ประสพดี อดีต ส.ส.สมุทรปราการ พรรคเพื่อไทย หลังถูกคนร้ายขับขี่รถจักรยานยนต์ ใช้อาวุธปืนไม่ทราบขนาดยิงใส่รถ ที่นายประชาเป็นผู้ขับ จากการตรวจสอบที่กระจกรถด้านคนขับมีร่องรอยกระสุน 4 รูทำให้กระจกร้าวและแตก ส่วนที่บริเวณกระจกด้านซ้ายของรถ พบร่องรอยกระสุน 2 รู ซึ่งเชื่อว่ากระสุนน่าจะทะลุผ่านจากทางด้านขวา
หลังเกิดเหตุนายประชา ถูกนำตัวส่งโรงพยาบาลบางปะกอก 1 แพทย์ทำการรักษาบาดแผลจากการถูกยิง ซึ่ง นพ.วัลลภ ยังตรง อดีต ส.ส.พรรคไทยรักไทย ซึ่งเป็นผู้ที่คุยโทรศัพท์กับนายประชาก่อนเกิดเหตุเพียงไม่กี่นาที ได้เดินทางมาเยี่ยม และให้ข้อมูลว่า ก่อนเกิดเหตุนายประชาได้ส่งคนขับรถกลางทางเพื่อกลับบ้าน
จนเมื่อถึงจุดเกิดเหตุ คือ ช่วงบริเวณหน้าที่ทำการไปรษณีย์ พระประแดง ถนนสุขสวัสดิ์ มุ่งหน้าพระสมุทรเจดีย์ จังหวัดสมุทรปราการ คนร้ายได้ยิงใส่รถด้านคนขับจำนวนหลายนัด ซึ่งจากการเอ็กซ์เรย์ของแพทย์ ขณะนี้นายประชาอาการปลอดภัย และ ไม่มีหัวกระสุนฝังในร่างกาย มีเพียงแผลจากการถูกยิงที่กระสุนทะลุผ่านผิวหนังบริเวณสะบักไหล่ซ้าย และ จากการที่ได้พูดคุยกับนายประชาเบื้องต้นเชื่อว่า สาเหตุมาจากเรื่องการเมือง
นพ.วัลลภ ยังระบุว่า จากเหตุการณ์ที่เกิดขึ้นถือเป็นสัญญาณความรุนแรงในช่วงการเลือกตั้งครั้งใหม่ ซึ่งหลังนายประชาถูกยิง สมาชิกพรรคเพื่อไทยทราบข่าวมีการพูดถึง และ จะยังคงเพิ่มความปลอดภัยมากขึ้น และอาจนำไปพุดคุยกันในที่ประชุมพรรค ขณะที่บรรยากาศโรงพยาบาลตลอดทั้งคืนมีญาติของนายประชาสมาชิกพรรคเพื่อไทยบางส่วน รวมถึงกลุ่มผู้สนับสนุนพรรคเพื่อไทยเดินทางมาให้กำลังใจจำนวนหนึ่ง