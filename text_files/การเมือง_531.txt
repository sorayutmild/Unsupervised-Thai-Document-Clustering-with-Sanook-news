ผู้สื่อข่าวรายงานว่า (5 มี.ค.) นายสมเกียรติ อ่อนวิมล รองกรรมการผู้จัดการใหญ่และกรรมการผู้จัดการ สถานีโทรทัศน์ผ่านดาวเทียมสปริงนิวส์ ได้โพสต์ความเห็นผ่านเฟซบุ๊กส่วนตัว เกี่ยวกับการที่บุคคลลาออกจากราชการไปสมัครรับเลือกตั้งแล้ว ไม่ควรกลับมารับราชการที่เดิมอีก โดยข้อความมีดังนี้
"เมื่อบุคคลลาออกจากราชการไปสมัครรับเลือกตั้งแล้วไม่ควรกลับมารับราชการที่เดิมอีก ผู้ลาออกจากราชการไปทำงานการเมืองจะได้สำนึกในคุณค่าของการรับราชการว่าไม่ใช่ที่พักพิงชั่วคราว แต่เป็นที่ทำงานรับใช้ประชาชนอย่างไม่มีช่องว่างทางการเมือง
และเมื่อข้าราชการลาออกจากไปสมัครรับเลือกตั้งแล้วก็ไม่ควรกลับมารับราชการที่เดิมอีก ผู้ลาออกจะได้มีจิตสำนึกมุ่งมั่นทำงานการเมืองรับใช้ประชาชนอย่างไร้รอยต่อ
งานรับราชการอาจเป็นที่สร้างแรงดลใจให้มุ่งสู่อนาคตใหม่ในงานการเมือง ซึ่งเป็นการรับใช้ประชาชนอีกรูปแบบหนึ่ง แต่งานราชการไม่ใช่ที่พักพิงหาเงินเดือนใช้ชั่วคราวของผู้ไม่ประสบความสำเร็จจากการเลือกตั้ง แล้วเฝ้าวันเวลาที่จะออกจากราชการไปอีกครั้ง
นี่เป็นการเสนอแนวคิดใหม่ เฉพาะเรื่องงานการเมืองซึ่งเป็นเรื่องอุดมการณ์และปรัชญาชีวิต ไม่เกี่ยวกับกฎหมาย แต่เกี่ยวกับปรัชญาชีวิตนักการเมือง ไม่ได้เสนอให้แก้กฎหมายเพื่อกีดกันบุคคลมิให้กลับเข้ารับราชการ แต่เป็นการเสนอให้สร้างอุดมการณ์และปรัชญาชีวิตใหม่สำหรับผู้ประสงค์จะทำงานการเมือง"
ทั้งนี้ ข้อความดังกล่าวของนายสมเกียรติ คาดว่าจะเกี่ยวข้องกับกระแสข่าวว่า พล.ต.อ.พงศพัศ พงษ์เจริญ อดีตรองผู้บัญชาการตำรวจแห่งชาติ จะขอกลับเข้ามารับราชการอีกครั้ง หลังจากลาออกจากตำแหน่ง ไปลงสมัครในการเลือกตั้งผู้ว่าฯ กทม.ที่ผ่านมา แต่พลาดหวัง