ชมคลิปที่เหล่าแม่ยกต้องมีฟิน เมื่อ "เจ-ชนาธิป สรงกระสินธ์" และ "ต้น-นฤบดินทร์ วีรวัฒโนดม" สองแข้งคู่ซี้ทีมชาติไทย มาในบทบาทพิธีกรประกาศรางวัลคนบันเทิง
โดยทั้ง "เมสซี่เจ" และ "นฤต้น" คู่หูคู่ฮาของ "ทัพช้างศึก" ได้เซอร์ไพร์สผู้ชมทางบ้านและภายในห้องส่ง ณ หอประชุมใหญ่ ศูนย์วัฒนธรรมแห่งประเทศไทย
เมื่อมาปรากฏตัวในฐานะผู้ประกาศรางวัล "นักแสดงนำชายยอดเยี่ยม" ในงาน Nine Entertain Awards 2015 ซึ่งเป็นดาราหนุ่มชื่อดัง "อเล็กซ์ เรนเดลล์" ที่คว้ารางวัลไปนั่นเอง

อย่างไรก็ดี ไฮไลท์สำคัญกลับเป็นคู่พิธีกรทีมชาติไทยคู่นี้ที่ปรากฎตัวในชุดสูทสีเข้มสุดเนี้ยบ พร้อมด้วยหูกระต่ายสีทอง ท่ามกลางเสียงกรี๊ดจากผู้ชมในงาน
ประกอบกับท่าทางที่ออกอาการเก้ๆกังๆ อย่างเห็นได้ชัด ของพ่อค้าแข้งทั้งสอง เนื่องจากไม่คุ้นเคยกับบรรยากาศเช่นนี้มาก่อน
โดยเฉพาะ "ต้น-นฤบดินทร์" ที่ถึงกับกล่าวกับพิธีกรหลักว่า "ผมอยากจะกลับไปลงสนามเดี๋ยวนี้เลย" สร้างเสียงเฮฮาให้กับคนในงานได้เป็นอย่างดี
ก่อนที่สุดท้าย "เมสซี่เจ" จะให้เหตุผลว่า ที่มาวันนี้เนื่องจาก "โค้ชซิโก้-เกียรติศักดิ์ เสนาเมือง" กุนซือใหญ่ทีมชาติไทย อนุญาติให้ออกจากค่ายเก็บตัวเพื่อมาเรียกเสียงเชียร์ ให้ชาวไทยช่วยเป็นกำลังใจในการสู้ศึกซีเกมส์ 2015 ที่สิงคโปร์ ช่วงปลายเดือนนี้-เดือนหน้านั่นเอง
