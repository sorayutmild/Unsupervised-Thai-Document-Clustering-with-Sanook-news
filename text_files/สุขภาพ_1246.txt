เภสัชกรเตือน “แป้งโยคี” กระปุกเหลือง ที่บางคนนิยมนำมาโรย มาทาหน้าทาตัวเด็ก ด้วยเชื่อว่าช่วยลดผดผื่นที่ผิวหนังได้ แท้จริงแล้วห้ามใช้กับเด็กเล็ก เพราะอันตรายถึงขั้นเสียชีวิต
เฟซบุ๊คเพจ เภสัชจิก กล่าวเตือนว่า แป้งโยคีที่ขายตามร้านขายยา ที่มีสรรพคุณช่วยลดผดผื่น ความอับชื้น สิวผด ไม่สามารถนำมาใช้ทาหน้าทาตัวเด็กเล็กที่อายุต่ำกว่า 3 ขวบได้ ตามที่มีแจ้งไว้บนฉลากของผลิตภัณฑ์
แป้งโยคี ห้ามใช้กับเด็กเล็ก!
แป้งโยคีมีส่วนผสมของแร่หินทัลค์ (Talcum) ที่เป็นอนุภาคที่ไม่สามารถย่อยสลายได้ ก่อให้เกิดการสะสมในปอด จนเป็นสาเหตุของโรคในระบบทางเดินหายใจต่างๆ โรคภูมิแพ้ ไอ จาม จนอาจเป็นโรคในระบบหายใจที่รุนแรงขึ้น จนอาจกลายเป็นปอดอักเสบ มีเนื้องอกในปอด และสุดท้ายอันตรายจนเสียชีวิตได้
วิธีใช้แป้งกับเด็กอย่างปลอดภัยนอกจากนี้การใช้แป้งเด็กธรรมดาๆ กับเด็กเล็กมากเกินไป ก็อาจทำให้เด็กเกิดโรคภูมิแพ้ และมีปัญหากับทางเดินระบบหายใจเช่นเดียวกัน ดังนั้นจึงแนะนำให้ทาแป้งแต่น้อย บางๆ และอย่าทาหน้า เพื่อป้องกันไม่ให้เด็กสูดเอาแป้งเข้าไปสะสมในปอดค่ะ
ขอบคุณข้อมูลและภาพประกอบจาก เฟซบุ๊คเพจ เภสัชจิก และ istockphoto