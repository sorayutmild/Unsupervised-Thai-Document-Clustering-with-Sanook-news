
จากกระแสคลิปเหนียวไก่ (ดูคลิปคลิก!!) ที่ดังชั่วข้ามคืน ทำให้หลายคนสงสัยว่าทำไมคลิปธรรมดาๆ ถึงได้โด่งดังถึงเพียงนี้ ล่าสุด  ธาม เชื้อสถาปนศิริ นักวิชาการประจำสถาบันวิชาการสื่อสาธารณะ ไทยพีบีเอส โพสต์ข้อความผ่านเฟซบุ๊กส่วนตัว Time Chuastapanasiri ถึงเรื่องคลิปลักเหนียวไก่โดยมีข้อความทั้งหมดว่า
"ถอดรหัส 10 เหตุผลทางการตลาด" ที่ทำให้คลิป ‪#‎ลักเหนียวไก่‬ - โดนใจและแชร์กระหน่ำ มีคนอยากอ่านเรื่องนี้แบบวิชาการงานสื่อสารนะครับ - จัดไปครับ
คลิป #ลักเหนียวไก่ นี้มีความน่าสนใจหลายอย่าง จะวิเคราะห์เฉพาะ ตัวเนื้อหาของมัน (content analysis) เอาแบบวิชาการหน่อยแล้วกัน เรื่องนี้ มองให้ดี นักการตลาดอาจสนใจ เพราะบทเรียนเนื้อหาของมัน สามารถเอาไปสร้างแนวทางในการทำคลิปไวรัล (Viral) ด้านการตลาดให้โดนใจได้
1. มันขำ ตลก : Humorous เนื้อหาเรื่องราวของมันให้อารมณ์ขบขัน ฮา และ เศร้าระคนปนไปด้วย
2. มันจริงใจ ตรงไปตรงมา : To be frank น้องเขาเล่นเอง เล่าเอง พูดด่าออกมาแบบไม่มีสคริปต์ ไร้บท
3. มันเปี่ยมไปด้วยอารมณ์ : Emotional ความหงุดหงิด เศร้า เจ็บใจ โกรธ ขำ งอน เต็มไปหมด คนดูจะสามารถเก็บอารมณ์ซึมซับในนั้นได้ทั้งหมด
4. มันมีความเป็นโอทอป : Localizationคือแนวคิดที่พูดเรื่อง เนื้อหาที่สะท้อนความเป็นชุมชน (ความเป็นบ้านๆ) ในคลิป เราจะเห็น "น้องล่า" ความเป็นเด็กใต้ คนใต้ คำใต้ มันออกมาชัดเจนอย่างถึงแก่น
5. มันเป็นเรื่องใก้ลตัว : Surrounding เหตุการณ์นี้ สามารถเกิดขึ้นกับใครก็ได้ นั่นทำให้คนดู สามารถเชื่อมโยงกับประสบการณ์ภายในตนเองได้ (เป็นเรื่องชวนหัวในชีวิตจริง)
6. มันหยาบคาย : Rudeness ความหยาบคายเป็นส่วนประกอบให้มันเข้าถึงคนดู การมีคำหยาบ ช่วยทลายกำแพงของการปิดกั้น ตั้งป้อมเปิดรับเนื้อหา เพราะใครๆ ก็สามารถใช้ำคำสบถ ด่า ในชีวิตประจำวันได้เผ็ดร้อนได้ปกติ มันจึงดูจริง (เพราะมันจริง)
7. มันมีความลับ : Mysterious มีความลึกลับ ซ่อนเงื่อน สร้างความสงสัยอยู่ในนั้น ใครคือคนขโมยข้าวเหนียวไก่ ยังคงเป็นปริศนา ที่รอคอยตอนจบ ทำให้เรื่องมีความดึงดูดน่าคนสนใจใคร่รู้
8. มันต่อยอด : User Generated Experienceคลิปนี้ ชาวเน็ต เอาเรื่องราวไปทำต่อ ขยายต่อ เป็นมิวสิกวีดีโอ มีทั้งเพลงแร๊พ มีทั้งเวอร์ชั่นเลียนแบบมากมาย ทำให้ ผู้ชมร่วมกระโจนเข้าสู่การแสดงอารมณ์และความคิดสร้างสรรค์
9. นี่คือตัวอย่างการทำเนื้อหาแบบ "Real Marketing" มันคือความจริงของเหตุการณ์ น่าเสียดายว่าไม่มีการสนับสนุนทางด้านการตลาดอยู่ในนั้น หากมี มันจะดังระเบิด
10. มันสร้างผลกระทบ : Effectสำนักข่าว สื่อ ให้ความสนใจ (ตามกระแส ฉาบฉวย) มันมีคุณค่าข่าวในระดับที่เพียงเรียกร้องความสนใจของผู้ชมผู้ฟัง (ถึงแม้ว่ามันจะฉาบฉวยก็ตาม) และตอนนี้ก็มีคนสร้างเพจน้องล่า ลักเหนียวไก่ เป็นแฟนคลับกันจริงๆ จังๆ แล้ว
>>> ดูคลิปเต็ม เหนี่ยวไก่ คลิก!! 
>>> เปิดตัว "น้องล่า" เด็กสตูล คลิปดัง "เหนียวไก่หาย" น้อยใจโดนมองอยากดัง