     รถยนต์ที่ผ่านการใช้งานมานานหลายปี รวมไปถึงรถที่มีการใช้งานหนักบ่อยๆ อาจเสื่อมสภาพได้เร็วกว่ารถที่ใช้งานน้อย หรือใช้งานปกติทั่วไป และบางครั้งมันอาจมีอาการเกเรผิดปกติ หรืออาจจะพังโดยไม่ทันรู้ตัว ฯลฯ
     ซึ่งอาการที่เป็นส่วนใหญ่เรามักเรียกกันว่า เครื่องยนต์หลวม แต่มันจะหลวมจริงตามที่ช่างบอกมาหรือไม่ จะโดนช่างหลอกรึเปล่า เพราะหากเครื่องยนต์ไม่หลวมจริง คุณก็จะเสียเงินซ่อมทั้งที่ไม่จำเป็นเลย อีกทั้งราคาค่าซ่อมก็ไม่ใช่ถูกๆ เผลอๆ อาจโดนหลอกให้ยกเครื่องใหม่มาใส่ คราวนี้ได้ปวดหัว และเสียเงินมากยิ่งกว่าเดิมแน่นอน
 
     แต่ถ้าคุณอยากรู้ว่า รถยนต์ของคุณเครื่องยนต์หลวมจริงหรือไม่ เรามีวิธีเช็กด้วยตนเองแบบง่ายๆ ดังนี้
     1.ตรวจเช็กน้ำมันเครื่อง หากน้ำมันเครื่องขาด หรือหายบ่อยๆ และกินน้ำมันเครื่องผิดปกติ ต้องเติมบ่อยกว่าเดิม แสดงว่าเครื่องยนต์หลวม
     2.สตาร์ทรถแล้วเปิดฝาเติมน้ำมันเครื่อง สังเกตดูว่ามีควัน หรือเขม่า ออกมาจากตรงนี้หรือไม่ หากมีแปลว่าเครื่องหลวมบน และอีกวิธี ให้ปิดฝาเติมน้ำมันเครื่อง จากนั้นดึงก้านวัดน้ำมันเครื่องขึ้นมาดู หากมีควัน หรือเขม่าลอยขึ้นมา แสดงว่าเครื่องหลวมล่าง
     3.หลังจากสตาร์ทรถ ให้เข้าเกียร์ว่างแล้วเหยียบคันเร่งค้างไว้ประมาณ 5 วินาทีแล้วปล่อย หากพบว่ามีควันขาวออกมาเยอะ แปลว่าเครื่องยนต์หลวม
     4.นำรถยนต์ของคุณออกไปขับทดสอบ หากเหยียบแล้วเร่งเครื่องไม่ขึ้น เหยียบแล้วอืด หรือตื้อ ผิดไปจากเมื่อก่อน เครื่องยนต์หลวมแล้วเช่นกัน
     5.เครื่องยนต์มีเสียงดังผิดปกติจากที่เคยได้ยิน อาจจะมีเสียงทุ้ม หรือเสียงแต๊ก แตกต่างกันไปตามจังหวะเครื่อง และอาจมีอาการสั่นเหมือนจะดับในรอบเดินเบา
     ทั้งหมดนี้คืออาการของเครื่องยนต์หลวม หากคุณลองตรวจเช็กตามนี้แล้วไม่เจออาการอะไร ก็ถือว่าโชคดีไป แต่ถ้าหากมีอาการตามที่กล่าวมา อย่างน้อยก็ยังพอรู้ เพื่อเอาไปคุย หรือบอกกับช่างได้ ไม่ใช่เข้าไปให้อู่ หรือศูนย์ซ่อมหลอกฟันหัวแบะอย่างเดียว
 