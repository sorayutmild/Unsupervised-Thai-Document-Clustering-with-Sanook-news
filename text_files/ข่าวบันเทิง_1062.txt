ซิงเกิลมัม 'ตุ๊ก ชนกวนันทร์' ปัดหันเอาดีธุรกิจข้าวออร์แกนิค แจงยังไม่มีหน้าร้าน เผย บ๊วย ช่วยค่าเลี้ยงดู ไม่รู้ฝ่าย ชายคุยสาว ไม่ได้ตามข่าว โสด ไร้หนุ่มคุย
หลังจากที่ไม่ค่อยเห็นสาวซิงเกิลมัม "ตุ๊ก ชนกวนันท์" ตามหน้าจอทีวีสักเท่าไหร่ หลายคนเลยแอบสงสัยว่า สาวตุ๊ก หายหน้าหายตาไปไหน จนล่าสุดเจ้าตัวหันมาทำธุรกิจข้าวออร์แกนิคกับที่บ้าน แมงเม้าท์ทั้งหลายก็คิดว่าสาวตุ๊กไม่มีงานในวงการ จนหันมาเอาดีทางด้านธุรกิจข้าวหรือเปล่า เมื่อได้มีโอกาสเจอสาวตุ๊กเจ้าตัวได้ออกมาชี้แจงว่า...
"เป็นธุรกิจใหม่คะ เป็นของครอบครัวของพ่อบุญธรรมที่สนิทกับครอบครัวพี่ตุ๊ก รู้จักกันมา 20 กว่าปีและเป็นเพราะชอบด้วย พิสูจน์ให้คุณพ่อบุญธรรมยอมรับด้วย และเด็กๆ ก็ชอบด้วยค่ะ เป็นที่นาที่ จ.สุพรรณบุรี ค่ะ เป็นที่ของคุณพ่อที่มีมานานแล้ว แต่ด้วยชีวิตเราอยู่กรุงเทพฯ ต้องถ่ายละคร ก็จะไปได้แค่เสาร์-อาทิตย์ เพราะฉะนั้นก็เลยจะทำอะไรที่สามารถทำได้ที่กรุงเทพฯ ก็เริ่มจากบรรจุผลิตภัณฑ์ พีอาร์ บริการลูกค้า ขนส่ง ทำของขวัญ อะไรที่ทำได้ที่เราก็จะทำเอง ก็ยังต้องทำงานอันนี้ด้วย ตอนนี้ยังไม่มีหน้าร้านค่ะ มีวางขายตามร้านสุขภาพ ส่วนใหญ่จะเป็นการสั่งตรง ข้าวออร์แกนิคราคาจะสูงกว่าข้าวเคมีอยู่แล้ว"
"เรื่องผ่อนบ้านเป็นไปตามเดิมค่ะ ไม่ถึงกับว่าจะหมด แต่จากมูลค่าบ้านตอนนี้ติดหนี้แบงค์แค่หลักเดียวเอง แต่ว่าจำนวนติดธนาคารมันก็ยังเป็น 10 ปีค่ะ ถ้าบังเอิญหาเงินได้มาก็อาจจะปิดได้หมด เหนื่อยอยู่แล้ว เรื่องท้อมันก็มีบ้างทุกคน แต่ว่าโดยรวม ตุ๊กว่ามันอยู่ในจุดที่เราสามารถทำได้ ถ้าเราไม่สามารถเมื่อไหร่เราก็ต้องปรับแผน แต่ตอนนี้เรายังพอได้ จริงๆ แล้วตามหลัก เรื่องค่าเทอม พี่บ๊วย รับผิดชอบอยู่แล้วค่ะ แต่ว่าในอนาคตทุกอย่างมันเปลี่ยนแปลงได้หมด ทั้งฝ่ายเขาฝ่ายเรา เราก็เลือกโรงเรียน วิถีชีวิตของเราที่ไม่เกินเอื้อมมากเกินไป ค่าเทอมน้องก็ไม่ได้เรียนอินเตอร์ ก็ไม่ได้หนักมากเกินไป คิดว่าพอจะดูแลเด็กๆ ไหวค่ะ ยังไงเราก็ช่วยๆ กัน"
"พี่บ๊วยก็ยังคุยกันเหมือนเดิม เหมือนเดิมตั้งแต่แรก เรื่องที่พี่บ๊วยมีข่าวกับสาวๆ ไม่ได้มาปรึกษาอยู่แล้ว เรื่องข่าวไม่ทราบเลย คืออาจจะเป็นคนโลว์เทคมากกว่าค่ะ ถ้าเขามีแฟนใหม่คงไม่ใช่เรื่องที่จะยินดีหรือไม่ยินดี ส่วนเราเอง ตอนนี้คงไม่มีความรู้สึกในด้านนั้นค่ะ คนดูแลตอนนี้ไม่เห็นมีเลย ไม่ได้ปิดประตูหัวใจนะคะ ต้องดูศักยภาพตัวเองด้วยว่าพร้อมหรือเปล่า ถ้าไม่พร้อมก็จะไม่แซงอีกฝ่าย เอาให้พร้อมด้วยกันดีกว่า"