แถลงข่าวอย่างเป็นทางการไปเรียบร้อย เมื่อวันอังคารที่ 16 มกราคม ที่ผ่านมา สำหรับ ศึกมวยโลก ซูเปอร์ฟลาย ภาค 2 ที่จะจัดขึ้นที่ ฟอรั่ม, รัฐแคลิฟอร์เนีย ประเทศสหรัฐอเมริกา โดยคู่เอกของรายการก็คือ "เจ้าแหลม" ศรีสะเกษ นครหลวงโปรโมชั่น แชมป์โลกชาวไทย ที่เดินทางไปป้องกันตำแหน่งแชมป์กับ ฮวน ฟรานซิสโก เอสตราด้า รองอันดับ 1 ชาวเม็กซิกัน นอกจากนี้ในรายการยังมีกำปั้นชื่อดังอย่าง คาร์ลอส คูเอดราส จะพบกับ แม็ควิลเลี่ยม อาร์โรโย่ และ ไบรอัน วิโลเรีย กำปั้นเจ้าถิ่นจะขึ้นชิงแชมป์โลกรุ่นฟลายเวท ของสมาคมมวยโลก (WBA) ที่ว่าง กับ อาร์เต็ม ดาลาเคียน ยอดมวยจากยูเครน
ซึ่งทางฝ่ายจัดการแข่งขันได้มีการเปิดจำหน่ายบัตรเข้าชม ไปเมื่อช่วงปลายปีที่ผ่านมา ปรากฏว่าที่นั่งชั้นริงไซด์ เกือบเต็มหมดแล้ว สนนราคาค่าตั๋วมีทั้งหมด 5 ราคา ประกอบด้วย ชั้นริงไซด์ ราคา 250 ดอลล่าร์ (ประมาณ 8,000 บาท)ชั้นริงไซด์มุมเวที 150 ดอลล่าร์ (ประมาณ 4,800 บาท)ชั้นธรรมดา 100 ดอลล่าร์ (ประมาณ 3,200 บาท)แถวบนด้านหน้า 60 ดอลล่าร์ (ประมาณ 2,000 บาท)แถวบนด้านข้าง 30 ดอลล่าร์ (ประมาณ 1,000 บาท) สำหรับ ศึกมวยโลก ซูเปอร์ฟลาย ภาค 2 จะเกิดขึ้นในวันเสาร์ที่ 24 กุมภาพันธ์นี้ ตรงกับบ้านเราช่วงเช้าวันอาทิตย์ที่ 25 กุมภาพันธ์ ซึ่งแม้ตอนนี้ยังไม่มีการยืนยันว่าทีวีช่องใดจะถ่ายทอดสด แต่ "เสี่ยฮุย" สุรชาติ พิสิฐวุฒินันท์ โปรโมเตอร์นครหลวง ยืนยันแฟนชาวไทยต้องได้ชมแน่นอน