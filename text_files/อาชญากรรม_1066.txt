(14 ธ.ค.​ 62) เวลา 11.00 น. ที่ สภ.หนองโดน จ.สระบุรี พล.ต.ต.ธนายุตม์ วุฒิจรัสธำรง รองผู้บัญชาการตำรวจภูธร ภาค1 พล.ต.ต.สุภธีร์ บุญครอง ผู้บังคับการสืบสวนสอบสวน ภาค1 ตำรวจกองปราบปราม เจ้าหน้าที่กองพิสูจน์หลักฐาน ชุดสืบสวน จ.สระบุรี พร้อม พ.ต.อ.อมร ศรีทุนโยธิน พ.ต.อ.กิตติ สุขสมภักดิ์ ( 2) รองผู้บังคับการตำรวจภูธรสระบุรี ผกก.สภ.หนองโดน ผกก.สภ.พระพุทธบาท พนง.สอบสวนตำรวจภูธร จ.สระบุรี เจ้าของคดี ร่วมประชุม เพื่อเร่งคลี่คลายคดี น.ส.กลิ่นเกสร หรือ ต่อ อายุ 36 ปี ชาว จ.ชัยนาท เซลส์สาวขายปุ๋ย บุคคลที่มีการแจ้งหายไว้ ตั้งแต่ 13 พ.ย. 59 ที่ สภ.พระพุทธบาท จ.สระบุรี
ในที่ประชุม มีการสั่งให้นำชุดประดาน้ำของมูลนิธิร่วมกตัญญู 6 คน ลงค้นหาจุดพบรถจมน้ำ ในท้องที่ หมู่ 1 ต.บ้านโปร่ง อ.หนองโดน อีกครั้ง​ ในรัศมี​ รถจมน้ำไม่เกิน 2 เมตร น้ำลึกประมาณเมตรเศษ สามารถ​ เก็บชิ้นส่วนโครงกระดูกมนุษย์​ เช่นซี่โครงด้านหลัง แขน ขา ชิ้นส่วนขาเกินมา 1 ชิ้น พบกางเกงชั้นในสตรี (จีสตริง) 1 ตัว เสื้อยกทรงลายพราง 1 ตัว สก๊อตเทปสีเขียวหน้ากว้าง 2 นิ้ว ยาวประมาณ 30 นิ้ว สก๊อตเทปขนาดเดียวกันสีเทาทรงกลม มีเส้นขนมนุษย์สั้นๆติดอยู่ ปะปนอยู่ในโคลน
นอกจากนี้พบเครื่องปั๊มลม แม่แรง เศษผ้าขาวบางสี่เหลี่ยมผืนผ้าคล้ายผ้าปูโต๊ะมีคราบเลือดติดอยู่ 1 ผืน จึงเก็บไว้เป็นหลักฐาน จากการพบโครงกระดูกมนุษย์ตั้งแต่วันแรกจนถึงวันนี้ คาดว่าน่าจะมีโครงกระดูกมนุษย์มากกว่า 1 ราย
>> ตำรวจหนักใจเร่งคลี่คลายปม "ฆาตกรรมเซลส์สาว" ยัดเก๋ง-ทิ้งคลองมา 3 ปี>> แม่ "เซลส์สาว" ดับในเก๋งหายสาบสูญ 3 ปี เชื่อลูกถูกฆ่า ติดใจเสี่ยที่คบไม่กระตือรือร้นตามหา
ต่อมาบ่ายวันเดียวกัน พล.ต.ต.ธนายุตม์ วุฒิจรัสธำรง รอง ผบช.ภ.1 พร้อมชุดทำคดี​ เดินทางไปยังที่เกิดเหตุเพื่อตรวจสอบโครงระดูกมนุษย์ และสิ่งของต่างๆ ที่มูลนิธิฯ ลงค้นหาในคลองชลประทานชัยนาท-ป่าสัก รอง ผบช.ภ.1 เปิดเผยว่าได้มีการระดมทีมงาน ทั้งฝ่ายสืบสวน และสอบสวน ทั้งของ ภาค 1 และ ของ ภ.จว.สระบุรี กองปราบ พิสูจน์หลักฐาน คดีมีความคืบหน้ามากแล้ว ได้ต่อสายตรง กับ อธิบดีสำนักนิติวิทยาศาสตร์เพื่อขอผลการตรวจ ดีเอ็นเอ ระหว่าง ผู้ตาย กับมารดา ขอผลเร่งด่วน ท่านอธิบดีได้รับปากว่า อีกราว 2 วันคงทราบผล
การลงงมหาหลักฐาน​ อีกครั้งพบโครงกระดูกมนุษย์อีกจำนวนมาก พิสูจน์หลักฐานได้เก็บรวบรวมเพื่อนำส่งให้หมอตรวจเปรียบเทียบกับโครงกระดูกที่พบว่าใช่คนๆ เดียวกันหรือไม่ และชิ้นส่วนมนุษย์ที่พบขนาดจะใหญ่กว่า ซึ่งคาดกันว่าผู้เสียชีวิตมากกว่า 1 คน เรื่องนี้พิสูจน์ได้ไม่ยาก
พล.ต.ต.ธนายุตม์ บอกว่า คดีนี้มีตัวละครอยู่แล้ว​ ได้เรียกผู้เกี่ยวข้องมาให้ปากคำไปแล้ว 5-6 คน​ จะเกี่ยวข้องหรือไม่อย่างไรนั้นอยู่ในสำนวนสอบสวนส่วนจะเป็นใครนั้นเราต้องดำเนินการแน่นอนอยู่แล้ว ประเด็นต่างๆ แคบลงมาก​ ขอเวลาให้เจ้าหน้าที่ทำงานอีกนิด