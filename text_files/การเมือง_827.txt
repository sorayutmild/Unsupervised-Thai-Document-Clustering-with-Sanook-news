ทำพิธีฌาปนกิจไปแล้วเมื่อเย็นของวันที่ผ่านมา (7 มกราคม 2557) ร่างของ วสุ สุฉันทบุตร ผู้เสียชีวิตจากการชุมนุมทางการเมือง ที่สนามไทย-ญี่ปุ่น ดินแดง เมื่อวันที่ 26 ธันวาคม 2556 โดยพิธีจัดขึ้นที่วัดพระศรีมหาธาตุ มีนายอภิสิทธิ์ เวชชาชีวะเป็นประธานในพิธี พร้อมแกนนำ กปปส., คปท. และกองทัพธรรมร่วมงาน ด้านมารดาเผยภูมิใจในตัวบุตรชาย แม้ต้องเสียใจกับความสูญเสีย
สำหรับบรรยากาศในงานเป็นไปด้วยความเศร้า ทั้งนี้มารดาของนายวสุ ได้นำของใช้ส่วนตัว และรูปภาพของนายวสุตั้งแต่แรกเกิดมาแสดงที่งานด้วย สร้างความรู้สึกซาบซึ้งถึงความรักที่แม่คนหนึ่งมีต่อลูก โดยมารดาของนายวสุ เปิดเผยว่า บุตรชายเป็นคนที่มีอุดมการณ์สูง เข้าร่วมการชุมนุมตั้งแต่ต่อต้าน พ.ร.บ.นิรโทษกรรม นอกจากนี้ยังนำเงินส่วนตัวซื้อของบริจาคให้แก่กลุ่มผู้ชุมนุม แต่ยืนยันว่าวสุไม่ได้เป็นการ์ด เป็นเพียงอาสาสมัครที่เข้าไปช่วยเหลือคนที่ถูกแก๊สน้ำตาเท่านั้น และตนภูมิใจในสิ่งที่ลูกทำ และเป็นสิ่งที่เขาเห็นว่าถูกต้อง ในความเป็นแม่ก็ย่อมเสียใจต่อความสูญเสีย แต่ในฐานะประเทศชาติย่อมสำคัญกว่า
ขอบคุณรูปจาก Kanok Ratwongsakul Fan Page