คดียิงสังหาร เอ็กซ์ จักรกฤษณ์ ตำรวจเริ่มเบนเข็มเล็งปม "ขัดแย้งในครอบครัว" หลังพบข้อมูลใหม่เกี่ยวกับเครือญาติฝ่ายหมอนิ่ม
(27 ต.ค.) ความคืบหน้ากรณียิงสังหาร นายจักรกฤษณ์ พณิชย์ผาติกรรม หรือ เอ็กซ์ อดีตนักกีฬายิงปืนทีมชาติไทย เมื่อวันที่ 19 ตุลาคมที่ผ่านมา คดีผ่านมาแล้วหนึ่งสัปดาห์เต็ม เจ้าหน้าที่ตำรวจชุดสืบสวนยังคงคลี่คลายปมประเด็นการสังหารครั้งนี้อย่างระมัดระวัง โดยขณะนี้เหลือเพียงปมความขัดแย้งในครอบครัว และความขัดแย้งระหว่างสมาคมกีฬายิงปืนฯ
เมื่อวานนี้ (26 ต.ค.) พญ.นิธิวดี ภู่เจริญยศ หรือ หมอนิ่ม ภรรยานายจักรกฤษณ์ ได้เดินทางมาให้ปากคำกับเจ้าหน้าที่ตำรวจที่ สน.มีนบุรี เป็นครั้งที่ 4 โดยใช้เวลาสอบสวนนานกว่า 4 ชั่วโมง ก่อนจะเดินทางกลับโดยไม่ได้ให้สัมภาษณ์เปิดเผยข้อมูลใดๆ ทั้งนี้แหล่งข่าวยังระบุว่า ช่วงบ่ายวันนี้ (27 ต.ค.) เจ้าหน้าที่ตำรวจได้มีการนัดหมายญาติทางฝ่าย พญ.นิธิวดี มาสอบสวนอีกครั้ง หลังพบข้อมูลจากพยานรายหนึ่งอ้างว่า เกิดความขัดแย้งระหว่าง นายจักรกฤษณ์ กับครอบครัวของ พญ.นิธิวดี
ส่วนกรณีที่มีการเรียกตัว สห.ทอ. 4 นาย ซึ่งมีปัญหากับนายจักรกฤษณ์ เนื่องจากพี่ชายของ พญ.นิธิวดี ได้ว่าจ้างให้มาดูแลความปลอดภัยเป็นการส่วนตีว เนื่องจากเกรงว่าคู่ขัดแย้งจะตามทำร้ายนั้น เบื้องต้นได้มีการทำเรื่องขอให้มาสอบปากคำแล้ว แต่ยังไม่มีการตอบกลับใดๆ จาก สห.ทอ. ทั้ง 4 นาย
ขณะที่ทางด้าน นายอธิปรัฐ กาญจนสุวรรณ รักษาการนายกสมาคมกีฬายิงปืนแห่งประเทศไทย ตั้งข้อสังเกต เกี่ยวกับหัวกระสุนปืน ว่าเป็นขนาดใดกันแน่ ระหว่างขนาด 7.62 หรือ 7.65 บางแหล่งข่าวระบุว่าอาจจะนำเข้ามาจากประเทศรัสเซีย พร้อมกับตั้งข้อสังเกตเรื่องวิถีกระสุนว่ามือปืนน่าจะมีความชำนาญ และมีทักษะในการยิง เนื่องจากการวิถีกระสุนที่ตัวของนายจักรกฤษณ์ เป็นในลักษณะของการยิงแบบมุมกด ซึ่งคนยิงจะต้องยิงในท่ายืน และร่องรอยกระสุนที่กระจกหน้าด้านขวา ทำให้เชื่อว่าไม่น่าจะเป็นการยิงแบบเอี้ยวตัว
สำหรับกระแสข่าวที่ระบุว่า มีการล็อกตัวและรู้ตัวมือปืนหรือคนชี้เป้าที่ก่อเหตุยิงสังหาร นายจักรกฤษณ์ แล้ว ทางด้าน พ.ต.อ.ภิรมย์ สวนทอง ผกก.สส.บก.น.3 ได้เปิดเผยว่า ยังไม่มีการล็อกตัวหรือได้เบาะแสดังกล่าวแต่อย่างใด แต่ทราบแล้วว่า คนร้ายใช้รถจักรยานยนต์ยามาฮ่า ฟีโน่ แต่ไม่ติดแผ่นป้ายทะเบียน ในการก่อเหตุ
อย่างไรก็ตาม ขณะนี้ทิศทางของรูปคดีดังกล่าว ถูกให้ความสำคัญไปที่กลุ่มเครือญาติฝ่าย พญ.นิธิวดี หลังจากมีข้อมูลหลักฐานสนับสนุนไปในปมประเด็นความขัดแย้งในครอบครัว ระหว่าง นายจักรกฤษณ์ กับ ครอบครัวฝ่ายภรรยา จึงทำให้ปมนี้มีน้ำหนักมากที่สุด แต่ยังคงต้องสอบสวนและหาพยานหลักฐานให้ชัดเจนก่อน ยังไม่มีข้อสรุปใดๆ
>>> ประวัติ เอ็กซ์ จักรกฤษณ์ โลดโผน ยิ่งกว่านิยาย