ความคืบหน้าอาการป่วยของพระเอกชื่อดัง "ปอ ทฤษฎี" ซึ่งป่วยเป็นโรคไข้เลือดออก และมีภาวะแทรกซ้อนจนอาการทรุดหนัก ต้องรักษาตัวในห้อง CCU โรงพยาบาลรามาธิบดี เกือบสัปดาห์แล้ว
ล่าสุด เมื่อเวลา 18.00 น. แพทย์โรงพยาบาลรามาธิบดี ออกประกาศฉบับที่ 9 ความคืบหน้ากรณีอาการป่วยของ ปอ ทฤษฎี ระบุว่า
อาการโดยทั่วไปยังมีหัวใจเต้นผิดจังหวะบ่อยและควบคุมได้ยากขึ้น จำเป็นต้องได้รับการรักษาด้วยยาเพื่อควบคุมจังหวะการเต้นของหัวใจ ความดันเลือดต่ำเป็นระยะ จำเป็นต้องใช้ยากระตุ้นความดันขนาดสูง การตอบสนองของม่านตาคงที่ การทำงานของตับและภาวะไตวายเฉียบพลันยังคงเดิม
ขณะนี้ยังต้องได้รับการรักษาด้วยยาปฏิชีวนะ เครื่องฟอกไต เครื่องพยุงการทำงานของปอดและหัวใจ (Extracorporeal Membrane Oxygenator:ECMO) สารอาหารทางหลอดเลือดดำ และยังต้องได้รับเลือดและส่วนประกอบของเลือดเป็นระยะ
โดยสรุป ผู้ป่วยยังอยู่ในภาวะวิกฤต และยังต้องได้รับการเฝ้าระวังใน CCU อย่างต่อเนื่อง