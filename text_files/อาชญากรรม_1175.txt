พล.ทหารกองทัพเรือ ร้อง นายกฯ ไม่ได้รับความเป็นธรรม หลังถูกผู้บังคับบัญชาจับล่ามโซ่
เมื่อวานนี้ (20 ส.ค.) ที่ศูนย์บริการประชาชน สำนักงานปลัดสำนักนายกฯ พลทหารเอนก (สงวนนามสกุล) พร้อมด้วยญาติและทนายความ เข้าร้องทุกข์ถึง พล.อ.ประยุทธ์ จันทร์โอชา นายกฯ และหัวหน้าคสช. ผ่านนายปิยะพงศ์ ไทยเสรีกุล นิติกรปฏิการ ประจำศูนย์บริการประชาชนฯ
โดยพลทหารเอนก ระบุว่า เป็นทหารประจำการอยู่ที่ศูนย์การฝึกทหารใหม่สัตหีบ จ.ชลบุรี ผู้บังคับบัญชาส่งตัวมาช่วยทำงานให้กับนายทหารนอกราชการ ที่บ้านพักย่านพุทธมณฑลสาย 4 จ.นครปฐม ถูกมอบหมายให้ทำงานไม้ซึ่งเป็นงานที่ไม่มีความชำนาญ
กระทั่งถูกนายทหารนอกราชการเจ้าของบ้านนำโซ่มาผูกเอวกับยางล้อรถยนต์ ได้รับความเจ็บปวดทรมาน ทั้งทางร่างกายและจิตใจ จนทนไม่ไหวต้องหลบหนีออกมา เมื่อวันที่ 18 ส.ค.ที่ผ่านมา และได้ร้องไปถึงผู้เกี่ยวข้องเพื่อปลดโซ่ที่ล่ามออกแต่ไม่เป็นผล จึงมาร้องขอความเป็นธรรมกับนายกฯ เพราะเกรงว่าจะไม่ปลอดภัย
ภายหลังจากรับหนังสือร้องเรียน ทางศูนย์บริการประชาชนฯ ประสานไปยังต้นสังกัด จากนั้นหน่วยต้นสังกัดเดินทางมารับตัวพลทหารเอนกไปดำเนินการสอบถามในรายละเอียด ยังจังหวัดชลบุรี ต่อไป