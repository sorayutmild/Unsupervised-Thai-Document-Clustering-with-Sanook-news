(27 พ.ค.) เมื่อเวลาประมาณ 14.30 น. ที่ผ่านมา ผู้สื่อข่าวรายงานว่า นายจาตุรนต์ ฉายแสง อดีตรัฐมนตรีว่าการกระทรวงศึกษาธิการ ได้ปรากฎตัวที่สโมสรผู้สื่อข่าวต่างประเทศ อาคารมณียา ถนนพระราม 1 พร้อมกับแถลงข่าวกับสื่อต่างประเทศ เกี่ยวกับการต่อต้านรัฐประหาร ระบุว่า ไม่ต้องการหลบซ่อนตัว หรือ ลี้ภัยทางการเมือง พร้อมยืนยันว่าจะไม่ไปมอบตัว แต่ยินยอมให้มาจับแต่โดยดี
ซึ่งภายหลังจากที่ นายจาตุรนต์ ได้เปิดแถลงข่าวดังกล่าวได้ประมาณ 1 ชั่วโมง ต่อมามีกำลังเจ้าหน้าที่ทหารได้เดินทางมาเข้าควบคุมตัว นายจาตุรนต์ ออกไปทันที ต่อหน้าสื่อมวลชนทั้งไทยและต่างประเทศ ทั้งนี้การควบคุมตัวดังกล่าว สืบเนื่องจากที่ นายจาตุรนต์ ไม่ได้เข้ารายงานตัวตามประกาศคำสั่งของ คณะรักษาความสงบแห่งชาติ หรือ คสช. ซึ่งได้ประกาศขีดเส้นตายเอาไว้ เมื่อเวลาประมาณ 12.00 น. วันที่ 27 พฤษภาคมที่ผ่านมา
ในเวลาต่อมา พ.อ.วินธัย สุวารี รองโฆษกกองทัพบก ในฐานะโฆษกโฆษกคณะรักษาความสงบแห่งชาติ ได้ชี้แจงเกี่ยวกับกรณีเข้าควบคุมตัว นายจาตุรนต์ โดยระบุว่า นายจาตุรนต์มีความผิดในการฝ่าฝืนประกาศ คสช. ซึ่งขัดต่อการประกาศกฎอัยการศึก รวมทั้งพฤติกรรมที่ไม่เหมาะสมอยู่แล้วเจ้าหน้าที่มีอำนาจในการควบคุม และนำตัวเข้าสู่กระบวนการเพื่อส่งฟ้องต่อศาลทหารต่อไป