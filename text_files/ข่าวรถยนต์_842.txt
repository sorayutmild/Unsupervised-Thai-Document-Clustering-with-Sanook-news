     เทียบสเป็ค Suzuki Swift 2018 และ Toyota Yaris 2018 ใหม่ รุ่นท็อปสุดทั้งคู่กับราคาต่างกัน 1 หมื่นบาทถ้วน อ็อพชั่นใครแน่นกว่ากัน?
     ตลาดรถยนต์อีโคคาร์ปีนี้ถือว่าร้อนระอุ จากการเปิดตัว Suzuki Swift 2018 ใหม่ ซึ่งเป็นอีโคคาร์ที่ประสบความสำเร็จที่สุดรุ่นหนึ่งในตลาดเมืองไทย ขณะที่เจ้าตลาดอย่างโตโยต้า ก็เพิ่งเปิดตัว Yaris 2018 โฉมบิ๊กไมเนอร์เชนจ์ไปเมื่อปลายปีที่ผ่านมา ซึ่งยังคงทำตัวเลขยอดขายแบบลอยลำมาถึงปีนี้เช่นเดียวกัน


     เราลองไปดูกันว่าหากนำ Suzuki Swift 1.2 GLX-Navi ซึ่งเป็นรุ่นท็อปสุดในไลน์ Swift 2018 ใหม่ มาเทียบกับ Toyota Yaris 1.2 G ซึ่งเป็นรุ่นท็อปสุดเช่นเดียวกัน โดยที่ราคาของ Swift สูงกว่าเล็กน้อยที่ 10,000 บาท แต่ละรุ่นจะมีอุปกรณ์มาตรฐานแตกต่างกันอย่างไรบ้าง?
 
เครื่องยนต์และมิติตัวถัง

     ทั้งสองรุ่นมีตัวเลขสมรรถนะที่ใกล้เคียงกันมาก โดย Yaris มีแรงม้ามากกว่าอยู่ 3 ตัว ขณะที่ตัวเลขแรงบิดอยู่ที่ 108 นิวตัน-เมตรเท่ากัน แต่ Yaris มาในรอบเครื่องยนต์ต่ำกว่าเล็กน้อย ขณะที่ Swift ถูกติดตั้งระบบ Idling Stop ช่วยดับเครื่องยนต์อัตโนมัติขณะติดไฟแดงเพื่อลดอัตราสิ้นเปลืองมาให้
ส่วนมิติตัวถังจะเห็นได้ว่า Yaris ใหญ่กว่าคู่แข่งอย่างชัดเจน มีเพียงความกว้างที่น้อยกว่าเพียงเล็กน้อยเท่านั้น ขณะที่ Swift ชูจุดเด่นด้วยระบบดิสก์เบรกทั้ง 4 ล้อ และล้ออัลลอยขนาดใหญ่กว่าอยู่ที่ 16 นิ้ว
 
อุปกรณ์ภายนอก

     Swift รุ่นท็อปสุดถูกติดตั้งไฟหน้าแบบ LED Projector ที่ให้ความสว่างและสวยงามในเวลากลางคืน ขณะที่ Yaris เป็นไฟแบบฮาโลเจนปกติ แต่มีระบบเปิด-ปิดไฟหน้าอัตโนมัติ พร้อมระบบส่องนำทาง Follow-me-home มาให้ ทั้งคู่มีไฟตัดหมอกหน้า, ไฟท้ายแบบ LED, ที่ปัดน้ำฝนแบบปรับตั้งหน่วงเวลา และกระจกมองข้างปรับ-พับไฟฟ้า พร้อมไฟเลี้ยวมาให้เหมือนๆ กัน
 
อุปกรณ์ภายใน

     ภายในห้องโดยสารมีจุดต่างสำคัญอยู่ที่พวงมาลัยแบบปรับได้ 4 ทิศทางใน Swift ขณะที่ Yaris สามารถปรับได้เฉพาะขึ้นและลงเท่านั้น อีกจุดหนึ่งคือเครื่องเสียงของ Swift ที่เป็นหน้าจอสัมผัสขนาด 7 นิ้ว แม้จะไม่สามารถเล่นแผ่นซีดีได้ แต่ก็สามารถเชื่อมต่อ Apple CarPlay และมีระบบนำทางมาให้ในตัวด้วย ขณะที่ Yaris ใช้ฟร้อนท์หน้าตามาตรฐานเท่านั้น
 
อุปกรณ์ความปลอดภัย

     Yaris เหนือกว่าเล็กน้อยด้วยถุงลมนิรภัยหัวเข่าที่เพิ่มขึ้นมา รวมถึงสัญญาณกะระยะด้านท้ายมาให้จากโรงงาน นอกนั้นทั้งคู่เหมือนกันแทบทั้งหมด
     ส่วนราคาจำหน่าย Suzuki Swift 1.2 GLX-Navi อยู่ที่ 629,000 บาท ซึ่งมีค่าตัวสูงกว่า Toyota Yaris 1.2 G ที่ตั้งราคาไว้ที่ 619,000 บาท ซึ่งถือว่าไม่ต่างกันมากมายนัก ก็ขึ้นอยู่กับคุณผู้อ่านแล้วครับว่ารักชอบรุ่นไหนมากกว่ากัน ทางที่ดีควรลองขับและเปรียบเทียบทั้งสองรุ่นหรือมากกว่านั้น เพื่อจะได้รถที่ตรงใจคุณผู้อ่านมากที่สุดครับ
 