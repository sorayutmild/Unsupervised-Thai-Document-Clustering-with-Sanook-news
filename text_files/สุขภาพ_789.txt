ถ้าอยากลดน้ำหนักได้ในเวลาอันรวดเร็ว แต่ไม่ทำลายสุขภาพ ลองดูสูตรลดน้ำหนักฉบับเร่งด่วนอันนี้กัน บอกเลยว่าง่ายกว่าที่คิด
5 วิธีลดน้ำหนักได้ด่วนๆ แถมยังดีต่อสุขภาพ

กินมื้อเช้าสายหน่อย

นพ.นันทพล พงศ์รัตนามาน อาจารย์ที่ปรึกษา แผนกศัลยศาสตร์หลอดเลือด ร.พ.พระมงกุฎเกล้า หรือ หมอท็อป แนะนำว่า เราสามารถงดมื้อเช้าได้ แม้ว่าเราจะเคยได้ยินมาว่ามื้อเช้าเป็นมื้ออาหารที่สำคัญที่สุดของวัน แต่จากการศึกษาใหม่พบว่า ในช่วงเช้าฮอร์โมนเกรลิน หรือฮอร์โมนที่ทำให้เราหิวจะหลั่งออกมาไม่มาก เราจึงไม่ค่อยรู้สึกหิวมากในช่วงเช้า มีผลงานวิจัยออกมาแล้วว่า รับประทานอาหารเพียงมื้อเดียวต่อวัน (One Meal A Day หรือ OMAD) สามารถช่วยชะลอวัย และลดความเสี่ยงของโรคต่างๆ โดยเฉพาะมะเร็งได้ด้วย แต่ถ้าใครกลัวหิว สามารถลองเริ่มลดเหลือ 2 มื้อต่อวันดูก็ได้
หากใครที่ติดกินมื้อเช้า ถ้าไม่กินจะหิว ลองเลื่อนมื้อเช้าไปกินในช่วงสายๆ ใกล้ๆ เวลามื้อเที่ยงดูได้

งดมื้อกลางวัน

ใครที่งดมื้อเช้าไม่ได้เพราะจะหิวมาก ให้หันมากินมื้อสายแล้วงดมื้อกลางวันแทน แต่ถ้าใครที่สามารถงดมื้อเช้าได้ มากินมื้อกลางวันเพียงมื้อเดียวก็ได้เช่นกัน และในช่วงบ่ายงดของกินจุบจิบระหว่างวัน หรือกินให้น้อยที่สุด

จิบกาแฟดำแทนชานม (และเครื่องดื่มใส่น้ำตาลอื่นๆ)

คนที่ติดเครื่องดื่มในทุกเช้า เช่น ติดกาแฟลาเต้ โกโก้ ชาเขียว ชานม อยากให้ลองเปลี่ยนมาดื่มกาแฟดำ หรือเครื่องดื่มที่ไม่ใส่น้ำตาล เช่น ชาต่างๆ แทน

กินมื้อเย็นก่อนพระอาทิตย์ตก

ก่อนพระอาทิตย์ตกหมายถึง 18.00 น. หรือช้ากว่านั้นไม่เกิน 30 นาที-1 ชั่วโมง กินอาหารมื้อสุดท้ายก่อนเข้านอน 4-6 ชั่วโมง จะทำให้ร่างกายย่อยอาหารทั้งหมดได้พอดี ไม่รบกวนการนอน และไม่สะสมพลังงานในช่วงกลางคืนมากเกินไปจนอ้วนได้ง่ายด้วย 

เลือกอาหารให้พลังงานต่ำ

จริงๆ แล้วในช่วงลดน้ำหนัก แนะนำให้เข้านอนเร็วเพื่อลดความอยากอาหารในช่วงกลางคืน แต่ถ้าใครจำเป็นต้องอยู่ดึก แล้วตอนดึกๆ หิวบ่อย สามารถเลือกหยิบอาหารที่ให้พลังงานต่ำมากินได้ โดย พญ.ธิดากานต์ รุจิพัฒนกุล หรือ หมอผิง ผู้เชี่ยวชาญด้านผิวพรรณและเวชศาสตร์ชะลอวัย โรงพยาบาลสมิติเวช สุขุมวิท แนะนำว่า หากอยู่ในช่วงลดน้ำหนัก ควรกินอาหารที่ให้พลังงานต่ำ เมื่อเทียบกับปริมาณที่กินไป (low energy density foods) เช่น เต้าหู้ขาว ผักต่างๆ ถั่วแระ ปลา ไข่ขาว โอ๊ต ผลไม้ ถั่วลันเตา ถั่วชิคพี เห็ดต่างๆ ฟองเต้าหู้ แทน
อย่าลืมเลือกกินโปรตีนไขมันต่ำอย่าง ปลา ไก่ (ไม่กินหนัง) ผักผลไม้น้ำตาลต่ำกากใยอาหารเยอะ ออกกำลังกายอย่างน้อย 30 นาที 3-5 วันต่อสัปดาห์ และนอนหลับพักผ่อนให้เพียงพอ รับรองว่าเห็นผลในระยะเวลาไม่นานและยังได้สุขภาพที่ดีขึ้นด้วย

"งดอาหาร" มื้อไหน เผาผลาญไขมันได้ดีที่สุด แถมสุขภาพดีขึ้น
