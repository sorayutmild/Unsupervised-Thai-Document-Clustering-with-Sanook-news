เรียกว่าได้แก๊ง VRZO กลับมาเป็นประเด็นร้อนๆ ในโซเชียลมีเดียอีกครั้ง โดยเฉพาะแฮชแท็กคำว่า #VRZOวงแตก กลับมาได้รับความสนใจอีกครั้ง เพราะมีคนตาดีแอบไปเห็นข้อความเป็นชุดๆ ในอินสตาแกรม @vrzomom ที่ระบุว่าเป็นคุณแม่ของปลื้ม สุรบถ ที่เขียนเชิงสอนสั่งและเปรียบเทียบแบบเจ็บแสบ
อินสตาแกรม @vrzomom เริ่มต้นจากการโพสต์ข้อความว่า "เลี้ยงหมามันรู้จักบุญคุณน้ำข้าว ไม่อกตัญญู ไม่เคยแว้งกัด เวลามันอดโซ ถูกคนอื่นเขาถีบทิ้งมา อุตส่าห์เก็บมาเลี้ยง ป้อนข้าวป้อนน้ำดูแลทุกอย่าง อิ่มหนำสำราญดีแล้วไม่เคยลืมตัว เลี้ยงสัตว์มันดีอย่างนี้แหละ สาธุชนทั้งหลาย"
ในเวลาต่อมา @vrzomom ยังมีการโพสต์ว่า "นางฟ้าหมาของแม่ เอ็งนี่มันนางฟ้าขนานแท้ ไม่มีชุบทอง นานวันเข้าพอทองลอกกลายเป็นขี้ตะกั่ว เอาไปทำอะไรไม่ได้ นอกจากโยนทิ้งขยะ ถึงเอ็งเป็นขี้เรื้อน แต่ก็ไม่เคยแว้งกัดแม่ จิตใจช่างดีจริงๆ เดี๋ยวแม่จะเช็ดเท้าให้นะลูก ในฐานะนางฟ้าหมาดีเด่น ถึงเท้าเอ็งจะเหม็นเหมือนหมา แต่เผอิญเอ็งเป็นนางฟ้า ขี้หมาก็ว่าหอมได้ ยังไงลูกของแม่ก็ไม่เคยหายออกจากบ้านไปติดสัตว์เป็นอาทิตย์ อยู่บ้านเป็นกุลสตรีหมา ไม่เคยทำความเสื่อมเสียชื่อเสียงมาสู่ครอบครัว อุตส่าห์ขุ่นมันมา นางฟ้าของจริงของแม่"
นอกจากนี้ยังมีอีกข้อความที่โพสต์ตอบกลับผู้เข้ามาให้กำลังใจ ระบุว่า "ขอบคุณที่ให้กำลังใจแม่ค่ะ แต่เรื่องบางเรื่องมันสาวหาวเหิมเกริมกว่าจะให้อภัย ชีวิตช่วงนี้สอนให้รู้ว่า เลี้ยงหมาดีกว่าเลี้ยงคนที่สวยแต่รูปจูบไม่หอม คิดคดทรยศอยู่เป็นอาจิน เหมือนเลี้ยงอสรพิษอยู่ข้างกาย มันช่างน่ากลัว แม่เลยตัดสินใจต่อไปนี้ ตาต่อตา ฟันต่อฟัน"
ซึ่งหลังจากข้อมูลดังกล่าวถูกเผยแพร่ออกไป มีการแชร์ส่งต่อในโซเชียลมีเดีย รวมทั้งตั้งเป็นกระทู้ในเว็บพันทิป กลายเป็นกระแสสืบเสาะอยู่ในเวลานี้ ล่าสุดมีคนจับโยงประเด็นไปถึง ทับทิม มัลลิกา
ส่วนทางด้าน ปลื้ม สุรบถ ยังคงไม่ได้กล่าวถึงใดๆ เกี่ยวกับกรณีนี้ แต่ล่าสุดพบว่าในอินสตาแกรม ไม่มีการติดตามผู้อื่นอีกต่อไป รวมทั้ง สาวทับทิม ด้วย ทำให้ชาวเน็ตเริ่มจับผิดสังเกตว่าเกิดอะไรขึ้นกันแน่..? อีกทั้งในระยะหลังๆ ไม่ค่อยเห็นภาพความสวีทหวานของคู่รัก ปลื้ม-ทับทิม ออกสื่อโซเชียลฯ สักเท่าไหร่แล้ว กลายเป็นประเด็นแซ่บๆ ทำเอาบรรดาขาเผือกต้องลงสนามประลองอีกครั้ง
อย่างไรก็ตาม ล่าสุดเมื่อช่วงสายที่ผ่านมา @vrzomom ได้โพสต์อินสตาแกรมอีกครั้ง ระบุว่า เป็นการเข้าใจผิดและตีความไปกันเองในโลกออนไลน์ ยืนยันว่าแม่ไม่ได้มีปัญหากับลูกสะใภ้ หรือ สาวทับทิม แต่อย่างใด ทุกอย่างยังปกติสุขดี ทับทิมไม่เคยทำให้แม่เสียใจ พร้อมประกาศจะดำเนินคดีฯ ฐานหมิ่นประมาท หากมีคนใส่ร้ายหรือให้ร้ายว่าไปต่อว่าสาวทับทิม