(ภาพประกอบไม่เกี่ยวกับเนื้อหาข่าว)
(14 พ.ย.) เมื่อช่วงเที่ยงวันที่ผ่านมา สถานีวิทยุพิทักษ์สันติราษฏร์ สวพ.91 ได้รับแจ้งจาก คุณเฉลิมรัตน์ วงพฤษน์ จนท.มูลนิธิร่วมกตัญญู รหัสทุ่งครุ 27 เพิ่มเติม เหตุเกิดภายในซอยประชาอุทิศ 44 แยก 6 บ้านเลขที่ 86/437 เป็นทาวเฮ้าส์ 3 ชั้น ภายในห้องนอนชั้นที่ 2 ของบ้าน พบศพผู้เสียชีวิตหญิง 1 ราย อายุประมาณ 40 ปี สวมชุดนอนสีขาว นอนเสียชีวิตอยู่บนที่นอน คาดว่าจะเสียชีวิตมาแล้วประมาณ 3-4 วัน โดยมีเด็กหญิงอายุประมาณ 4 ขวบนอนกอดศพอยู่ข้างๆ
ทางด้าน พ.ต.ต.ทรงวุฒิ เชื้อพลากิจ สว.สส.สน.ราษฎร์บูรณะ ได้ให้รายละเอียดเพิ่มเติมว่า หญิงที่พบว่าเสียชีวิต คือ นางอรนัดดา ไทสกุลทอง อายุ 36 ปี เสียชีวิตมาแล้วประมาณ 4 วัน ข้างศพพบลูกสาวของผู้ตายชื่อ ด.ญ.กชกร ไทสกุลทอง อายุ 3 ปี เฝ้าศพอยู่ไม่ห่าง ภายในบ้านไม่มีร่องรอยการรื้อค้นทรัพย์สินแต่อย่างใด
จากการสอบถามเพื่อนบ้าน ทำให้ทราบว่า ก่อนเกิดเหตุเห็นเด็กหญิงเดินอยู่ชั้นบนของบ้านเพียงคนเดียว ไม่พบแม่เด็ก ประกอบกับผู้ตายไม่ไปทำงานมาหลายวันแล้ว จึงเรียกพี่สาวผู้ตายมาตรวจสอบ เมื่อเปิดประตูเข้าไปในบ้านก็ได้กลิ่นเหม็นเน่า เมื่อขึ้นไปดูที่ห้องนอนชั้น 2 ก็พบศพผู้ตายพร้อมลูกสาวดังกล่าว
ขณะที่ พี่สาวของผู้ตาย ให้ข้อมูลว่า ผู้ตายได้แยกทางกับสามีแล้ว จึงอาศัยอยู่กับลูกสาวเพียงลำพัง ประกอบกับผู้ตายมีโรคประจำตัวเป็นลมชักมาตั้งแต่เกิด คาดว่าอาการน่าจะกำเริบจึงเสียชีวิตดังกล่าว ซึ่งขณะนี้ยังอยู่ในระหว่างรอแพทย์ร่วมชันสูตรสาเหตุการเสียชีวิต
ขอบคุณข่าวจาก สวพ.91 ภาพจาก @Hui_Nation