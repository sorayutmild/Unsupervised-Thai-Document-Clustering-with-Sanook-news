จากกรณีเมื่อวันที่ 2 กันยายนที่ผ่านมา เจ้าหน้าที่ตำรวจได้วางแผนล่อซื้อยาเสพติดจาก กอล์ฟ นักรบ ไตรโพธิ์ อายุ 31 ปี อดีตดารานักแสดง และ นายธรรมชาติ สนธิสมบัติ อายุ 26 ปี บริเวณซอยรัชดา-ท่าพระ 7 แขวงบุคคโล เขตธนบุรี หลังสืบทราบว่า ทั้ง 2 คนมีพฤติกรรมลักลอบจำหน่ายยาเสพติด เมื่อเจ้าหน้าที่ได้แสดงตัวเข้าจับกุม ได้ยึดของกลางเป็นยาไอซ์ปลอม จำนวน 1 ถุง โดยแท้จริงแล้วด้านในบรรจุสารส้ม ก่อนจะนำตัวทั้ง 2 คนไปตรวจปัสสาวะ ซึ่งพบว่ามีปัสสาวะสีม่วง
อย่างไรก็ตาม ล่าสุดในวันนี้ (4 ก.ย.) กอล์ฟ นักรบ ได้กล่าวเปิดใจผ่านลูกกรงห้องขัง สภ.กระทุ่มแบน จ.สมุทรสาคร กล่าวขอโทษสังคมที่หลงผิดชั่ววูบ เข้าไปยุ่งเกี่ยวกับยาเสพติด ถึงแม้ว่าจะเป็นยาเสพติดปลอมก็ตาม วอนสังคมให้อภัยกับสิ่งที่ได้กระทำลงไปและขอชดใช้กรรมในสิ่งที่เกิดขึ้น
อีกทั้งยังกล่าวว่า ตอนนี้ไม่กล้าออกมาสู้หน้าสังคมเนื่องจากกลัวว่า สังคมจะไม่ให้อภัยต่อสิ่งที่เกิดขึ้น ส่วนสาเหตุที่ทำผิดลงไป เพียงแค่ต้องการเงินนำไปเปิดโรงเรียนสอนมวยให้กับเด็กและเยาวชน
ขณะที่คดีฉ้อโกงที่ระบุว่าเป็นคดีเก่าค้างคาอยู่ กอล์ฟ นักรบ กล่าวว่า ทางเจ้าทุกข์เองก็ไม่ได้ติดใจเอาความแต่ในตอนนี้เรื่องได้อยู่ในกระบวนการของกฎหมายแล้ว โดยทางเจ้าหน้าที่จะนำตัวไปศาลเพื่อขออำนาจศาลเพื่อฝากขังเป็นครั้งแรกในวันนี้