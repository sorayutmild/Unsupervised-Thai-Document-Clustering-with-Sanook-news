"น้องปุ๊กกี้" นิภาภรณ์ สลุบพล สาวน้อยจากเมืองบุรีรัมย์ วัยแค่ 17 ปี กำลังถูกจับตามองจากแฟนๆกีฬาชาวไทย เด็กสาวจากแดนปราสาทขอม เวลานี้ กำลังศึกษาอยู่ที่ โรงเรียนกีฬาจังหวัดชลบุรี ชั้นปีที่ 4  จุดเริ่มต้นสู่การเข้ามาติดทีมชาติ มาจากผลงานที่โดดเด่นในตำแหน่งตัวเสิร์ฟ ในกีฬาเยาวชนแห่งชาติ 2 ครั้ง คือ “มหาสารคามเกมส์” และ  "ศรีสะเกษเกมส์"ด้วยส่วนสูง 170 เซนติเมตร และผลงานในสนาม ส่งผลให้ "วีรัส ณ หนองคาย" หัวหน้าผู้ฝึกสอนทีมชาติไทยทีมหญิง เรียกตัวมาร่วมเก็บตัว  ก่อนจะมอบโอกาสครั้งแรกในชีวิตคือการ ทัวร์นเมนต์ เซปักตะกร้อชิงแชมป์โลก "อิสแทฟ ซูเปอร์ซีรีส์ 2014-15" 
โดยเฉพาะอย่างยิ่งผลงานจากสนาม 3 ที่เมืองกุนซาน ประเทศเกาหลีใต้ เมื่อสัปดาห์ที่ผ่านมา ผลงานของเธอเข้าตาดีเหลือเกิน การพาทีมชาติไทยก้าวไปคว้าแชมป์ ด้วยการไล่อัด สาวเจ้าถิ่น 2-0 เกม ในรอบชิงชนะเลิศเมื่อวันอาทิตย์ที่ 26 ที่ผ่านมา คือสิ่งที่บอกว่าเธอ "มีดีไม่น้อย" นอกจากนี้ ด้วยรูปร่างหน้าตาที่น่ารัก ทำให้เวลานี้ "น้องปุ๊กกี้" นิภาภรณ์ สลุบพล  กำลังถูกพูดถึงเป็นอย่างมากในวงการเซปักตะกร้อของเมืองไทย 




