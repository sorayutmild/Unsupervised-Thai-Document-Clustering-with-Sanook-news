โจรไฮเทคตามเก็บสลิป ATM ปลอมแปลงเป็นเจ้าของบัตร โอนเข้าบัญชีผ่านเน็ต สูญเกือบ 1 ล้านบาท
ผู้สื่อข่าวรายงานว่า (20 ส.ค.) ที่สำนักงานตำรวจภูธรภาค 7 จ.นครปฐม มีการแถลงข่าวการจับกุมตัว นายธนดล ขจรศักดิ์ชัย หรือ ตี๋ อายุ 41 ปี และ นายนที ศิระวรวิทย์ หรือ นะ อายุ 32 ปี ข้อหากระทำผิดด้วยการปลอมแปลงบัตรข้าราชการ แล้วทำธุรกรรมกับธนาคารเพื่อเบิกถอนเงินจากบัญชีของผู้เสียหายด้วยวิธีการเบิกถอนเงินผ่านอินเทอร์เน็ต ซึ่งนับเป็นอาชญากรรมแนวใหม่ จนก่อความเสียหายเป็นวงเงินมูลค่าเกือบ 1,000,000 บาท
จากการสอบสวนผู้ต้องหาสารภาพว่า กระทำการด้วยการเก็บใบบันทึกการเบิกถอนเงิน (สลิป) ที่หน้าตู้เอทีเอ็มต่างๆ ว่ารายไหนมีเงินคงเหลือจำนวนมาก จากนั้นก็จะเข้าไปค้นหารายชื่อเจ้าของบัญชีจากอินเทอร์เน็ต และทำการปลอมแปลงบัตรเป็นข้าราชการกรมราชทัณฑ์ และตำรวจเป็นเจ้าของบัญชี แล้วไปขอข้อมูลทะเบียนราษฎร์ แล้วไปทำการเปิดบัญชีใหม่ในสาขาอื่น ก่อนจะใช้บริการแบบโอนเงินออนไลน์ทางอินเทอร์เน็ต ด้วยการโอนเงินในบัญชีจากผู้เสียหายมาเข้าบัญชีที่เปิดใหม่
ซึ่งวิธีการดังกล่าวนับเป็นวิธีการทำแบบแนวใหม่ รวมผู้ต้องหาก่อเหตุไป 4 ครั้ง รวมทั้งสิ้น 787,000 บาท
ธนาคารทหารไทย สาขาเดอะมอลล์ จ.นครราชสีมา 180,000 บาท
ธนาคารไทยพาณิชย์ สาขาเซ็นทรัล รัตนาธิเบศร์ รวม 164,500 บาท
ธนาคารไทยพาณิชย์ สาขา โลตัสศาลายา จ.นครปฐม รวม 42,500 บาท
ธนาคารไทยพาณิชย์ สาขาศูนย์การค้า Max Valuพัฒนาการ กทม. รวม 400,000 บาท