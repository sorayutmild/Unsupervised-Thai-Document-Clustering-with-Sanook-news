     เป็นธรรมเนียมของคนใช้รถในบ้านเรากันไปแล้ว ที่ถอยรถออกมาสักคันหนึ่ง ก็จะต้องหาของแต่งมาประดับประดาให้รถดูสวยงามยิ่งขึ้น ถ้าเป็นของแต่งรถที่มีประโยชน์อย่างฟิล์มกรองแสง, ชุดแต่งรอบคัน, ล็อแม็ก หรืออะไรก็ตาม ที่มีส่วนช่วยให้สมรรถนะของรถดีขึ้น และขับขี่ได้อย่างสบายใจ ก็คงไม่มีปัญหาอะไร
     แต่ของแต่งรถบางชิ้นกลับไม่มีประโยชน์เลยแม้แต่น้อย อีกทั้งยังทำให้ประสิทธิภาพการขับขี่ของตัวเองหรือผู้ร่วมทางลดลง จนเป็นอันตรายก่อให้เกิดอุบัติเหตุได้ Sanook! Auto จึงแนะนำให้หลีกเลี่ยงของแต่งรถไร้ประโยชน์ 5 อย่าง ดังนี้
 
     1.ไฟ LED สีสันต่างๆ
     ปัจจุบันไฟ LED ในรถยนต์กำลังได้รับความนิยมเป็นอย่างมาก รถราคาแพงๆหลายค่ายเริ่มหันมาใช้ไฟแบบ LED กันหมดแล้ว ด้วยความนิยมเหล่านี้เอง จึงทำให้มีไฟ LED ประเภทอาฟเตอร์มาร์เก็ตออกมาวางจำหน่ายกันอย่างเกลื่อนกลาด ซึ่งของราคาถูกส่วนใหญ่ ก็มักจะมีคุณภาพต่ำไปด้วย เช่น Daytime Running Light ที่ไม่มีความสว่างเพียงพอ หรือไฟ LED หลากสีสันตกแต่งตามไฟหน้าหรือไฟท้าย ที่อาจแยงตาผู้ร่วมทางขณะขับขี่ยามวิกาลได้
 
     2.เปลี่ยนไฟหน้าเป็นซีนอน
     ยังคงความนิยมไม่เลิกสำหรับนักซิ่งชาวไทยที่นำโคมไฟหน้าเดิมๆจากโรงงาน ซึ่งออกแบบมาเพื่อใช้กับหลอดฮาโลเจน ไปติดตั้งหลอดไฟซีนอนที่ให้ความสว่างกว่ากันมาก ทำให้แสงที่ออกมาฟุ้งกระจายไม่เป็นทิศเป็นทาง แยงสายตาผู้ร่วมทางโดยเฉพาะรถที่วิ่งสวนมา แถมยังทำให้เกิดความรำคาญอีกด้วย
     ทางที่ดีถ้ารู้สึกว่าไฟหน้าไม่ค่อยสว่างทั้งๆที่เป็นรถใหม่ ก็ลองเปลี่ยนฟิล์มบานหน้าให้สว่างขึ้นดูก็ได้ หรือถ้าอยากได้ไฟสีขาวเท่ๆ ก็จัดการเปลี่ยนเป็นโคมโปรเจคเตอร์แทนเสียเลย ซึ่งมีประสิทธิภาพการกระจายลำแสงได้ดีกว่า
 
     3.ไฟท้าย LED
     ไฟท้าย LED แบบอาฟเตอร์มาร์เก็ตบางรุ่นนั้น ไม่มีประสิทธิภาพการส่องสว่างเพียงพอ (พูดง่ายๆคือมองไม่เห็นไฟเบรกนั่นแหละ) อีกทั้งบางรุ่นยังแทบไม่เห็นความแตกต่างระหว่างไฟหรี่และไฟเบรก อาจเป็นอันตรายได้โดยเฉพาะการขับขี่ยามค่ำคืน
 
     4.ตัวเสียบช่องเข็มขัดนิรภัย
     รถยนต์สมัยนี้จะมีระบบเตือนรัดเข็มขัดนิรภัยขณะขับรถ หากเป็นรถแพงๆหน่อย ก็จะมีเซ็นเซอร์บริเวณเบาะนั่งผู้โดยสารด้วย แต่บางคนกลับใช้วิธีเสียบตัวหลอกเข็มขัดนิรภัยเข้าไปแทนเพื่อไม่ให้สัญญาณดัง หากเกิดอุบัติเหตุขึ้นมาจริงๆ ก็มีโอกาสบาดเจ็บหรือเสียชีวิตสูงกว่าการรัดเข็มขัดนิรภัยหลายเท่า
 
     5.พลาสติกครอบเบรก
     สิ่งที่สร้างความโดดเด่นนอกเหนือไปจากล้อแม็กแล้ว ก็คือฝักเบรกสีสันต่างๆ ซึ่งส่วนใหญ่มักพบในรถสปอร์ตราคาแพง หรือรถที่มีจานเบรกเซรามิคมาให้ ทำให้มีพ่อค้าหัวใสนำเอาฝาครอบเบรกหลอกๆมาขาย ซึ่งข้อเสียที่เห็นได้ชัด ก็คือการระบายความร้อนที่ช้าลง ส่งผลให้ประสิทธิภาพในการเบรกลดลงด้วยเช่นกัน
 
 