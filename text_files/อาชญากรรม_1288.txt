(11 พ.ย.) พ.ต.ต.ณัฐพล ทับทิม สารวัตรเวร สภ.บางสะพาน จ.ประจวบคีรีขันธ์ นำกำลังเข้าจับกุม นายสมบัติ เชื้อกรด อายุ 35 ปี อยู่บ้านเลขที่ 99/99 หมู่ 6 ต.กำเนิดนพคุณ อ.บางสะพาน จ.ประจวบคีรีขันธ์ ในข้อหาข่มขืนกระทำชำเราผู้อื่นและกระทำการอนาจารแก่บุคคลอายุไม่เกิน 15 ปี โดยไม่ยินยอม ขู่เข็ญด้วยประการใดๆ โดยเด็กอยู่ในภาวะที่ไม่สามารถขัดขืนได้
นายสมบัติ มีอาชีพทำสวน ให้การยอมรับสารภาพว่า ได้กระทำการข่มขืนลูกเลี้ยงจริง โดยครั้งแรกได้บังคับข่มขืนเด็กบริเวณชั้น 2 ของที่บ้านพัก ขณะที่แม่ของเด็กหญิงกำลังประกอบอาชีพอยู่ชั้นล่าง หลังจากข่มขืนเสร็จได้ข่มขู่เด็กไม่ให้บอกใคร ไม่เช่นนั้นจะตีให้ตาย และหลังจากนั้นก็ลงมือข่มขืนต่อเนื่องมาโดยตลอด
ทางฝั่งของแม่ของเด็กหญิง น.ส.นิด (นามสมมติ) อายุ 32 ปี มีอาชีพช่างตัดผม ให้การกับเจ้าหน้าที่ฯ ว่า บุตรสาวของตนคือ ด.ญ.มาย (นามสมมติ) อายุ 13 ปี มีพฤติกรรมหวาดกลัวเมื่อพบเห็นนายสมบัติ ซึ่งเป็นสามีของตนหรือเป็นพ่อเลี้ยงของเด็ก จึงได้ซักถามกับบุตรสาวและได้คำตอบว่า ถูกนายสมบัติข่มขืนมาเป็นระยะเวลากว่า 3 เดือนกว่า แต่ไม่กล้าบอกแม่ พ่อเลี้ยงขู่เอาชีวิตหากพูดเรื่องนี้ออกไป แต่เมื่อเวลาผ่านไป เด็กหญิงทนพฤติกรรมของพ่อเลี้ยงไม่ไหว จึงได้ตัดสินใจบอกให้ผู้เป็นแม่ทราบทั้งหมด
หลังจากได้รับแจ้งความ เจ้าหน้าที่ฯ ได้ออกใบส่งตัวให้ ด.ญ.มาย (นามสมมติ) ไปตรวจร่องรอยการถูกข่มขืนที่โรงพยาบาลบางสะพาน และส่งตัวไปสอบปากคำที่สำนักงานอัยการประจำจังหวัด พร้อมกับเตรียมดำเนินคดีในขั้นตอนไป
 