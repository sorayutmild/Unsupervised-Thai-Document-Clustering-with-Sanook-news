Chen San-yuan ปู่นักเล่นเกม Pokemon GO วัย 70 ปีของไต้หวัน ซึ่งดังมาจากความจริงจังในการเล่นของปู่แก เพราะทุกๆวันชาวเมืองจะเห็นคุณปู่ขี่จักรยาน พร้อมกับมีมือถือติดอยู่เต็มไปหมดเพื่อตามจับโปเกม่อนถึง 11 เครื่องในช่วงปีที่ผ่านมา แต่พอมาปีนี้ คุณปู่เลเวลอัพ เพิ่มพลังมากกว่าเดิม เพราะจำนวนมือถือของปู่เพิ่มขึ้น จากเดิม 11 เครื่อง กลายเป็น 21 เครื่องเข้าไปแล้ว นั่นก็เพราะปู่แกต้องการเล่น Raid Mode ให้มีโอกาสจับโปเกม่อนหายากได้มากขึ้น

ปู่ Chen San-yuan ได้รับการยกย่องว่าเป็น Pokemon Master ของไต้หวันอย่างแท้จริง แม้วัยจะมากถึง 70 ปีแล้ว แต่ก็จริงจังกับการเล่นเกม Pokemon GO มากๆ ซึ่งส่วนหนึ่งนั่นก็เพราะได้รับการสนับสนุนจากหลานเขาด้วย แต่ตอนนี้เหมือนจะจริงจังมากเกินไป เพราะจักรยานของเขาเต็มไปด้วยมือถือถึง 21 เครื่องติดพะรุงพะรังราวกับเครื่องดนตรีที่หน้ารถกันเลย ก็เลยเป็นห่วงกันว่า แบบนี้จะขี่มองทางเห็นเหรอ อายุก็มากแล้วด้วย

ตอนนี้เป็นช่วงที่ทาง Niantic ปล่อยอีเว้นต์ให้จับโปเกม่อนระดับตำนาน Dialga อยู่ด้วย น่าจะเป็นเหตุผลที่ทำให้ปู่จริงจังมากขึ้นกว่าเดิม โดยอีเว้นต์จะหมดเขตปลายเดือนมีนาคมนี้
 