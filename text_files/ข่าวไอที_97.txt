iPhone 6S (ไอโฟน 6S) อัพเดท สเปค ราคา พร้อม ข้อมูลล่าสุด : iPhone 6S อัพเกรดใหม่หมด หนาขึ้น แข็งแรงขึ้น เปลี่ยนกล้องใหม่ และเพิ่มสีชมพู

ใกล้ถึงเวลาเปิดตัวเข้ามาทุกทีแล้ว สำหรับ iPhone 6S (ไอโฟน 6S) ซึ่งล่าสุด มีรายงานจาก Ming-Chi Kuo นักวิเคราะห์คนดังที่เราคุ้นเคยกันดี เผยว่า iPhone 6S จะมาพร้อมกับวัสดุประเภทอะลูมิเนียมแบบใหม่ เกรด 7000 ที่แข็งแรงขึ้น โดยเป็นวัสดุที่พัฒนาต่อมาจาก Apple Watch อีกที ซึ่งช่วยทำให้ตัวเครื่องไม่โค้งงอง่ายนั่นเอง แต่ก็ทำให้ตัวเครื่องยาวขึ้น 0.15 มม. และหนาขึ้น 0.2 มม.
นอกเหนือจากวัสดุที่ใช้ผลิตจะเปลี่ยนไปแล้ว iPhone 6S และ iPhone 6S Plus ยังได้รับการอัพเกรดโมดูลกล้องใหม่ ซึ่งคาดว่า น่าจะมีความละเอียดถึง 12 ล้านพิกเซล รวมไปถึงเพิ่มสีใหม่ให้เลือก อย่าง สีชมพู อีกด้วย
ด้วยตัวเครื่องที่หนากว่าเดิมเล็กน้อย ทำให้คาดกันว่า นอกจากจะปรับสเปคภายในแล้ว อาจจะเพิ่มความจุของแบตเตอรี่ด้วย
อย่างไรก็ดี ข้อมูลดังกล่าว ยังไม่ได้รับการยืนยันว่า เป็นความจริงหรือไม่ - 9to5mac.com
iPhone 6S ปรับกล้องด้านหน้าใหม่ มีไฟแฟลชแบบ LED

ทยอยมีข่าวอัพเดทเกี่ยวกับ iPhone 6S (ไอโฟน 6S) อย่างต่อเนื่อง ซึ่งล่าสุด มีรายงานว่า iPhone 6S อาจจะปรับปรุงกล้องด้านหน้าครั้งใหญ่ ซึ่งนอกจากจะเพิ่มคุณสมบัติ รองรับการถ่ายคลิปวีดีโอความละเอียด Full HD (1080p) แล้ว ยังจะมาพร้อมไฟแฟลชแบบ LED ที่กล้องด้านหน้าอีกด้วย
โดยนักพัฒนารายหนึ่ง ที่มีชื่อว่า Hamza Sood ได้พบโค้ดชุดหนึ่งบน iOS 9 beta ที่เพิ่งปล่อยให้นักพัฒนาได้ทดสอบ ซึ่งระบุว่า กล้องด้านหน้าจะมีการปรับปรุงใหม่ โดยรองรับการถ่ายคลิปวีดีโอ ความละเอียดระดับ Full HD, รองรับโหมด Slow-Mo, Panorama และมาพร้อมไฟแฟลชอีกด้วย
โดยโค้ดดังกล่าว ไม่ได้ระบุโมเดลแน่นอนว่า เป็นของ iPhone 6S หรือไม่ แต่คาดกันว่า ถ้าหากกล้องด้านหน้า รองรับการถ่ายคลิปแบบ Full HD จริง จะต้องมีความละเอียดของกล้องด้านหน้า อย่างน้อย 2.1 ล้านพิกเซล
อย่างไรก็ดี ข้อมูลดังกล่าว ยังไม่ได้การยืนยันว่า จะถูกนำมาใช้กับ iPhone 6S หรือไม่ครับ - phonearena.com
iPhone 6S เปิดตัว 8 กันยายนนี้ วางจำหน่าย 25 กันยายน

เป็นข่าวอัพเดท iPhone 6S (ไอโฟน 6S) ที่น่าสนใจล่าสุดเลยก็ว่าได้ เมื่อแหล่งข่าวรายหนึ่งจากประเทศกรีซ ได้เผย วันเปิดตัว iPhone 6S คือวันที่ 8 กันยายน ที่จะถึงนี้ นอก จากนี้ ทางเว็บไซต์ MobileNews ยังได้เผยข้อมูล วันเปิดจอง และวางจำหน่าย iPhone 6S ด้วยเช่นกัน โดยอ้างว่า เป็นข้อมูลภายในจากเครือข่าย Vodafone ซึ่งระบุว่า iPhone 6S จะเปิดจองในวันที่ 18 กันยายน และวางจำหน่ายอย่างเป็นทางการ ในวันที่ 25 กันยายนนี้
โดย iPhone 6S คาดว่า จะมาพร้อมกับหน้าจอขนาด 4.7 นิ้วเท่าเดิม แต่เปลี่ยนวัสดุในการผลิตบอดี้ใหม่ เป็นอะลูมิเนียม เกรด 7000 ซึ่งเป็นวัสดุที่ใช้ผลิตชิ้นส่วนเครื่องบิน เพื่อป้องกันไม่ให้ตัวเครื่องโค้งงอได้ง่ายนั่นเอง นอกจากนี้ ยังมาพร้อมกับเทคโนโลยี Force Touch และกล้องด้านหลัง ความละเอียด 12 ล้านพิกเซล
อย่างไรก็ดี ข้อมูลข้างต้น ยังไม่ได้รับการยืนยันแต่อย่างใด - phonearena.com
ไม่ต้องรอถึง iPhone 7 เพราะ iPhone 6S จะมาพร้อมกับหน้าจอความละเอียดระดับ Full HD แล้ว

นอกจาก iPhone 6S จะปรับปรุงในเรื่องของ วัสดุที่ใช้ผลิต ที่ทำให้ตัวเครื่องแข็งแกร่งขึ้น หมดปัญหาเครื่องโค้งงอ หรือ Bendgate แล้ว ล่าสุด แหล่งข่าวจากประเทศจีน เผยว่า หน้าจอของทั้ง iPhone 6S และ iPhone 6S Plus จะละเอียดขึ้นกว่าเดิมอีกด้วย
ถึงแม้ว่า ทั้ง iPhone 6S และ iPhone 6S Plus จะมาพร้อมกับหน้าจอขนาดเท่าเดิม นั่นก็คือ 4.7 นิ้ว และ 5.5 นิ้ว ตามลำดับ แต่จะปรับความละเอียดของหน้าจอ ให้ละเอียดขึ้น และคมชัดขึ้น ซึ่ง iPhone 6S จะมาพร้อมกับหน้าจอขนาด 4.7 นิ้ว ความละเอียดระดับ Full HD (1080p) ส่วน iPhone 6S Plus จะมาพร้อมกับหน้าจอขนาด 5.5 นิ้ว ความละเอียดระดับ 2K เลยทีเดียว
โดยปัจจุบัน iPhone 6 มาพร้อมกับหน้าจอขนาด 4.7 นิ้ว ความละเอียด 1334 x 750 พิกเซล ส่วน iPhone 6 Plus มาพร้อมกับหน้าจอขนาด 5.5 นิ้ว ความละเอียด 1980 x 1920 พิกเซล
นอกจากนี้ แหล่งข่าวดังกล่าว ยังเผยอีกด้วยว่า iPhone 6S และ iPhone 6S Plus จะรองรับฟีเจอร์ใหม่อย่าง Force Touch และมาพร้อมกับหน่วยความจำภายในตัวเครื่องขนาด 32 GB ซึ่งเป็นหน่วยความจำเริ่มต้น โดยตัดขนาดความจุ 16 GB ออกไป - bgr.com
iPhone 6S อาจเปิดตัวเร็วขึ้น เป็นเดือนสิงหาคมนี้

ปกติแล้ว รอบการเปิดตัว iPhone รุ่นใหม่ จะเป็นช่วงเดือนกันยายนของทุกๆ ปี นับตั้งแต่เปิดตัว iPhone 4S แต่ล่าสุด มีรายงานว่า iPhone 6S (ไอโฟน 6S) จะเปิดตัวเร็วขึ้น เป็นเดือนสิงหาคมที่จะถึงนี้
โดยข้อมูลดังกล่าว มาจาก Ming-Chi Kuo นักวิเคราะห์คนดังนั่นเอง ซึ่งเจ้าตัวเผยว่า ถึงแม้ แอปเปิล จะเปิดตัว iPhone 6S เร็วกว่ากำหนด แต่การวางจำหน่าย ก็ยังคงเป็นเดือนกันยายนอยู่ดี นอกจากนี้ ทาง Ming-Chi Kuo ยังคาดว่า ทาง Foxconn ได้รับยอดออเดอร์ iPhone 6S กว่า 60-70% อีกด้วย
นอกจาก iPhone 6S และ iPhone 6S Plus ที่จะเปิดตัวในปีนี้แล้ว iPad Pro หน้าจอ 12.9 นิ้ว ก็จะเปิดตัวภายในปีนี้เช่นกัน เพื่อดึงยอดขาย iPad ให้เพิ่มขึ้น หลังจากที่ในช่วงหลัง ยอดขาย iPad ไม่เป็นไปตามเป้าหมายเท่าที่ควร
อย่างไรก็ดี ข้อมูลดังกล่าว ยังไม่ได้รับการยืนยันจาก แอปเปิล แต่อย่างใด - cultofmac.com
iPhone 6S เพิ่มสีใหม่ ทองชมพู (Rose Gold)

หลังจากที่ก่อนหน้านั้น เคยมีข่าวลือว่า iPhone 6S (ไอโฟน 6S) จะมีสีชมพูเพิ่มเข้ามาอีก 1 สีนั้น ล่าสุด Ming-Chi Kuo นักวิเคราะห์คนดังจาก KGI ซึ่งเป็นบุคคลที่ทำนาย ผลิตภัณฑ์แอปเปิล ได้แม่นยำที่สุดคนหนึ่ง เผยว่า iPhone 6S จะเพิ่ม สีทองชมพู หรือ Rose Gold อีก 1 สี นอกจากนี้ ยังเพิ่ม RAM เป็น 2 GB และปรับกล้องด้านหลัง มีให้ความละเอียด 12 ล้านพิกเซลแล้ว
ไม่เพียงเท่านั้น ยังมีรายงานอีกว่า iPhone 6S และ iPhone 6S Plus จะมีการปรับดีไซน์ใหม่ ด้วยการใช้วัสดุในการผลิตใหม่หมด และปรับโครงสร้างภายใน คาดว่า น่าจะเป็นเพราะปัญหาเกี่ยวกับ ตัวเครื่องงอง่าย (bendgate) ที่ iPhone 6 และ iPhone 6 Plus เจอไปก่อนหน้านั้น แต่ไม่มีรายละเอียดว่า จะปรับไปจากเดิมมากน้อยแค่ไหน
ส่วน iPhone อีกรุ่น ที่จะมาพร้อมกับหน้าจอขนาด 4 นิ้ว ทาง Ming-Chi Kuo เผยว่า จะยังไม่เปิดตัวในปีนี้ครับ - appleinsider.com
iPhone 6S อาจมาพร้อมกล้อง 12 ล้านพิกเซล และบางลงกว่าเดิม

แม้ว่า iPhone 6 รุ่นปัจจุบัน จะมีขนาดที่บางลงกว่าเดิมอยู่แล้ว แต่ข่าวลือล่าสุด เผยว่า iPhone 6S (ไอโฟน 6S) ที่คาดว่า จะเป็น iPhone รุ่นถัดไป และเปิดตัวช่วงปลายปีนี้นั้น จะบางลงกว่าเดิมอีก เหลือ 6.7 มิลลิเมตร นอกจากนี้ ยังมาพร้อมกับหน้าจอแสดงผล ความละเอียดระดับ Full HD อีกด้วย
โดย iPhone 6 นั้น มาพร้อมกับหน้าจอขนาด 4.7 นิ้ว ความละเอียด 750 x 1334 พิกเซล แต่บน iPhone 6S จะมาพร้อมกับหน้าจอขนาด 4.7 นิ้วเท่ากัน แต่ปรับความละเอียดให้เป็นระดับ Full HD แล้ว ซึ่งส่งผลให้หน้าจอมีความสว่างถึง 441 ppi เลยทีเดียว
ไม่เพียงเท่านั้น แหล่งข่าวยังเผยอีกว่า iPhone 6S จะมาพร้อมกับ กล้องด้านหน้า ความละเอียด 5 ล้านพิกเซล และกล้องด้านหลัง ความละเอียด 12 ล้านพิกเซล ส่วนชิปเซ็ต จะเป็น Apple A9
อย่างไรก็ดี ข่าวลือดังกล่าว ยังไม่ได้รับการยืนยันว่า เป็นความจริงแต่อย่างใด - phonearena.com
iPhone 6S เปลี่ยนไปใช้บอดี้แบบ อะลูมิเนียมอัลลอยด์เกรด 7000 รับประกันเครื่องไม่งอ!

หลังจากเจอกระแส #bendgate บน iPhone 6 กันมาหลายเดือน ล่าสุด ทางสำนักข่าว Economic Daily News จากประเทศไต้หวัน เผยว่า แอปเปิล เตรียมปรับเปลี่ยนบอดี้บน iPhone 6S และ iPhone 6S Plus เสียใหม่ โดยจะใช้ อะลูมิเนียมอัลลอยด์เกรด 7000 ที่ใช้บน Apple Watch Sport นั่นเอง
สำหรับข้อดีของ อะลูมิเนียมอัลลอยด์ เกรด 7000 นี้ ก็คือ มีความแข็งแรงกว่า อะลูมิเนียมทั่วๆ ไปที่แอปเปิลใช้ถึง 60% แต่ถึงแม้จะมีความแข็งแกร่งสู้ Stainless Steel ไม่ได้ แต่ อะลูมิเนียมอัลลอยด์ ก็มีคุณสมบัติในการป้องกันรอยขีดข่วน แถมยังมีน้ำหนักเบา และที่สำคัญ รับประกันได้ว่า ไม่ทำให้ตัวเครื่องโค้งงออีกด้วย
โดย iPhone 6S มีกำหนดการเปิดตัวพร้อมกับ iPhone 6S Plus ช่วงเดือนกันยายนนี้ ต้องติดตามกันต่อไปครับว่า จะมีอะไรเปลี่ยนแปลงบ้าง - macrumors.com
แอปเปิล จ่อเปิดตัว iPhone ถึง 3 รุ่นในปีนี้

ถ้าหากข่าวลือดังกล่าวเป็นความจริง เรียกได้ว่า ในปีนี้ จะมี iPhone ให้เลือกซื้อกันถึง 3 รุ่นเลยทีเดียว เมื่อทาง Digitimes เผยว่า นอกจากในปีนี้ แอปเปิล จะเปิดตัว iPhone 6S และ iPhone 6S Plus แล้ว ยังมี iPhone 6C หน้าจอ 4 นิ้ว ซึ่งเป็นรุ่นสานต่อจาก iPhone 5C เปิดตัวด้วยเช่นกัน

โดยเมื่อปีที่ผ่านมา ถือว่า เป็นปีแรกที่ แอปเปิล เปิดตัว iPhone หน้าจอใหญ่อย่าง iPhone 6 และ iPhone Plus ที่มาพร้อมกับหน้าจอกว้าง 4.7 นิ้ว และ 5.5 นิ้ว ตามลำดับ และถือว่า หน้าจอใหญ่ เป็นปัจจัยหลักที่ทำให้ ผู้ใช้มือถือแอนดรอยด์ หันมาใช้ iPhone กันมากขึ้นอีกด้วย อย่างไรก็ดี ข่าวลือเรื่อง iPhone 6C ที่จะเน้นเรื่อง ราคา เป็นหลักนั้น ยังไม่มีข้อมูลยืนยันว่า จะเปิดตัวจริงหรือไม่ ซึ่งก่อนหน้านั้น สื่อจีนรายหนึ่ง เผยว่า แอปเปิล ยังไม่ได้สั่งให้โรงงานผลิตชิ้นส่วนสำหรับ iPhone หน้าจอ 4 นิ้ว แต่อย่างใด - macrumors.com
นี่สิแปลกของจริง! กับภาพคอนเซปท์ iPhone 6S พร้อมปุ่ม Home เม็ดมะยม แบบเดียวกับ Apple Watch

เคยเจอแต่ ภาพคอนเซปท์ iPhone 6S แบบสวยล้ำ ไฮเทค มาก็มากแล้ว แต่ภาพคอนเซปท์ iPhone 6S ล่าสุดจาก Antonio De Rosa ดีไซน์เนอร์ชื่อดังแห่ง ADR studio ที่เคยมีผลงานภาพคอนเซปท์ผลิตภัณฑ์ต่างๆ มาแล้วมากมาย ได้เปลี่ยน iPhone 6S ให้แปลกตามากกว่าเดิม ด้วยการตัดปุ่ม Home ด้านหน้าออก แล้วใส่ เม็ดมะยม (Digital Crown) แบบเดียวกับบน Apple Watch ไว้ด้านข้างตัวเครื่องแทน

โดยเม็ดมะยมด้านข้างตัวเครื่องนี้ นอกจากจะเป็นปุ่ม Home แล้ว ยังมีเซ็นเซอร์สแกนลายนิ้วมือ หรือ Touch ID อยู่ด้วย ส่วนปุ่ม Home ด้านหน้า ถูกเปลี่ยนเป็น เซ็นเซอร์ แทน
อย่างไรก็ดี ภาพข้างต้น เป็นเพียงการออกแบบที่จำลองขึ้นมาเท่านั้น ไม่ใช่ตัวเครื่องจริงแต่อย่างใดครับ - 9to5mac.com
ชมภาพเรนเดอร์ iPhone 6S สีชมพู Rose Gold สวยล้ำ น่าใช้
หลังจากที่มี ข่าวลือ ออกมาว่า iPhone 6S (ไอโฟน 6S) จะมาพร้อมกับสีใหม่ นั่นก็คือ สีชมพู Rose Gold นั้น ล่าสุด Martin Hajek นักออกแบบชื่อดัง ก็ไม่รอช้า เผยภาพเรนเดอร์ iPhone 6S สีชมพู Rose Gold ออกมาให้ชมกันแล้ว
โดยสีทองชมพู Rose Gold นั้น เป็นสีหนึ่งที่อยู่บน Apple Watch Edition รุ่นแพงที่สุดของ Apple Watch นั่นเอง ซึ่งทาง Martin Hajek นักออกแบบคนดัง คาดว่า ถ้าหาก iPhone 6S มีสีชมพูตามข่าวลือจริง ก็น่าจะมีสีสันประมาณนี้ ซึ่งหลังจากทำภาพเรนเดอร์ออกมาแล้ว ต้องบอกเลยว่า สวยและน่าใช้มากเลยทีเดียว
งานนี้ คงต้องลุ้นกันต่อไปว่า แอปเปิล จะเปิดตัว iPhone 6S สีชมพู Rose Gold ตามข่าวลือหรือไม่ - cultofmac.com
ลืออีกรอบ iPhone 6S จะมาพร้อม RAM 2 GB และ Apple SIM
กลับมาติดตามข่าวคราวอัพเดท iPhone 6S (ไอโฟน 6S) กันบ้าง ซึ่งข้อมูลล่าสุด มาจากบุคคลที่อ้างว่า เกี่ยวข้องกับผลิตภัณฑ์ของแอปเปิล ซึ่งเผยว่า iPhone 6S จะมาพร้อมกับ RAM ขนาด 2 GB แล้ว 
ถ้าหากข่าวลือดังกล่าว เป็นความจริง นั่นหมายความว่า iPhone 6S จะเป็น ไอโฟนรุ่นแรก ที่มาพร้อมกับ RAM ขนาด 2 GB เพราะนับตั้งแต่ iPhone 5 มาจนถึงรุ่นปัจจุบันอย่าง iPhone 6 และ iPhone 6 Plus มีหน่วยความจำ RAM ขนาด 1 GB เท่านั้น ซึ่งข่าวลือเรื่อง iPhone 6S จะมาพร้อมกับ RAM 2 GB นั้น เคยมีรายงานมาแล้ว เมื่อช่วงต้นปีที่ผ่านมา โดยข้อมูลล่าสุดนี้ น่าจะตอกย้ำให้ ข่าวลือ ดังกล่าว ใกล้ความเป็นจริงมากขึ้นไปอีก
นอกจากนี้ iPhone 6S อาจจะมาพร้อมกับ Apple SIM ที่ผู้ใช้สามารถเลือกเครือข่ายได้โดยที่ไม่ต้องเปลี่ยนซิมการ์ด แต่ยังไม่มีข้อมูลยืนยันได้แน่ชัดว่า Apple SIM จะถูกพัฒนาทันใช้ iPhone 6S หรือไม่
สำหรับกำหนดการเปิดตัว iPhone 6S คาดว่า เป็นช่วงเดือนกันยายนนี้ - gsmarena.com
วงในเผย iPhone 6S ยังคงมีขนาดหน้าจอ 4.7 นิ้วเท่า iPhone 6
ถึงแม้ว่า กำหนดการเปิดตัว iPhone 6S (ไอโฟน 6S) และ iPhone 6S Plus จะ ยังเหลือเวลาอีกหลายเดือน แต่ก็ยังคงมี ข่าวลือ เกี่ยวกับ iPhone 6S ออกมาอย่างต่อเนื่อง โดยข่าวล่าสุด เผยว่า iPhone 6S จะมีโค้ดเนมว่า N71 ซึ่งจะมีขนาดหน้าจอ 4.7 นิ้วเท่าเดิม ส่วน iPhone 6S Plus โค้ดเนม N66 ขนาดหน้าจอ 5.5 นิ้ว เท่า iPhone 6 เช่นกัน
นอกจากนี้ ทั้ง 2 รุ่นจะมาพร้อมกับเทคโนโลยีที่มีชื่อว่า Force Touch ซึ่งเป็นเทคโนโลยีที่ แอปเปิล ใช้กับ Apple Watch นั่นเอง โดยคุณสมบัติของเทคโนโลยี Force Touch ก็คือ สามารถแยกแรงกดบนหน้าจอได้ ซึ่งแอปเปิลเผยว่า Forch Touch เป็นเทคโนโลยีที่สำคัญมากที่สุดอีกอัน นับตั้งแต่เปิดตัว Multi-Touch มาเลยทีเดียว
โดยในตอนแรก แอปเปิล จะใส่เทคโนโลยี Forch Touch เป็นรุ่นแรก แต่เนื่องจากปัญหาการพัฒนาที่ยังไม่เข้าที่ เลยทำให้เลื่อนเปิดตัวไปก่อน ทำให้คาดกันว่า เราน่าจะได้เห็น Forch Touch บน iPhone 6S มากกว่า
ส่วนข่าวลือที่ว่า iPhone 6S จะมาพร้อมกับ กล้องเลนส์คู่ แบบเดียวกับ HTC One M8 ด้วยนั้น อาจจะยังไม่มีด้วยเช่นกัน เนื่องจากตัวเครื่องไม่มีที่ว่างมากพอ ที่จะใส่เลนส์คู่ลงไปได้นั่นเอง - phonearena.com
iPhone 6S (ไอโฟน 6S) จ่อใช้เทคโนโลยีหน้าจอ 3D Touch แบบเดียวกับ Apple Watch
ล่าสุด มีรายงานจาก Economic Daily News ประเทศไต้หวัน เผยว่า iPhone รุ่นถัดไป หรือ iPhone 6S (ไอโฟน 6S) นั้น จะใช้เทคโนโลยีหน้าจอแบบ 3D Touch ซึ่งจะคล้ายกับเทคโนโลยี Force Touch บน Apple Watch ที่สามารถรับรู้แรงกดบนหน้าจอที่ต่างกันได้นั่นเอง ส่วนผู้ผลิตเทคโนโลยีหน้าจอแบบ 3D Touch นั้น คือบริษัท Avago Tech ซึ่งตั้งอยู่ในสหรัฐฯ โดยบริษัทนี้ คือผู้พัฒนา Gesture Sensor ให้กับเครื่องเล่น Wii
โดยแหล่งข่าว ไม่ได้เผยว่า ทางแอปเปิล จะนำเทคโนโลยี 3D Touch ไปต่อยอดกับ iPhone 6S อย่างไรบ้าง แต่คาดว่า น่าจะมีคุณสมบัติไม่ต่างจาก เทคโนโลยี Force Touch บน Apple Watch ที่สามารถแยกแยะแรงกดระหว่าง การแตะแบบเร็ว และการกดแบบเต็มนิ้วมือ เนื่องจากหน้าจอมีขนาดเล็กนั่นเอง - cultofmac.com
iPhone 6S มาพร้อม Touch ID ปรับปรุงใหม่ อ่านได้แม่นขึ้น ปลอดภัยกว่าเดิม
เรียกได้ว่า iPhone 6S (ไอโฟน 6S) ที่จะเปิดตัวในปีนี้ น่าจะเป็นรุ่นที่ลบจุดบอดของ iPhone 6 ในหลายๆ ส่วนเลยทีเดียว เพราะล่าสุด Ming Chi-Kuo นักวิเคราะห์คนดัง ได้ออกมาเผยว่า iPhone 6S จะมาพร้อมกับ Touch ID เวอร์ชันปรับปรุงใหม่ ซึ่งจะสแกนได้แม่นยำมากขึ้นกว่าเดิม
โดย Ming Chi-Kuo เผยว่า Touch ID บน iPhone 6S นั้น จะอ่านข้อมูลได้ผิดพลาดน้อยลง และปลอดภัยมากขึ้น เพื่อรองรับการใช้งาน Apple Pay นั่นเอง นอกจากนี้ Touch ID จะยังคงอยู่ที่ปุ่ม Home เหมือนเช่นเคย แม้ว่า แอปเปิล จะมีสิทธิบัตร Touch ID บนหน้าจอแสดงผลก็ตาม
ส่วน Touch ID บน iPhone 6S จะมีฟีเจอร์ใหม่เพิ่มเข้ามาอีกหรือไม่ ต้องติดตามกันต่อไปครับ - cultofmac.com
iPhone 6S (ไอโฟน 6S) จะมาพร้อม RAM 2 GB เปิดตัวกันยายนนี้
ถึงแม้ว่า มือถือเรือธง ส่วนใหญ่ จะมาพร้อมกับ RAM ขนาด 2 GB ขึ้นไป แต่สำหรับ iPhone ยังคง RAM ขนาด 1 GB ไว้ นับตั้งแต่ iPhone 5 เป็นต้นมา แต่ก็ดูเหมือนว่า RAM น้อย จะไม่ใช่ปัญหาสำหรับ iPhone สักเท่าไรครับ เนื่องจากระบบปฏิบัติการ iOS ที่ทำให้ตัวเครื่องประมวลผลได้ลื่นไหลนั่นเอง แต่ล่าสุด สื่อจากไต้หวัน เผยว่า iPhone 6S (ไอโฟน 6S) จะมาพร้อมกับ RAM ขนาด 2 GB แล้วครับ
โดยแหล่งข่าวเผยว่า แอปเปิล วางแผนที่จะเพิ่ม RAM บน iPhone 6S ให้มีขนาดอยู่ที่ 2 GB แบบ LPDDR4 จากเดิมที่มีขนาดความจุอยู่ที่ 1 GB แบบ LPDDR3 บน iPhone 6 และ iPhone 6 Plus ซึ่งจะช่วยทำให้ iPhone 6S นั้น มี bandwidth เพิ่มขึ้นจากเดิม 17GB/s เป็น 34GB/s และที่สำคัญ ยังประหยัดพลังงานแบตเตอรี่ได้เหมือนเดิมอีกด้วย
สำหรับบริษัทผู้ผลิต RAM ให้กับ iPhone 6S นั้น แอปเปิล ได้ว่าจ้างทั้งหมด 3 บริษัทด้วยกัน ได้แก่ Hynix ที่ควบคุมการผลิตถึง 50% ตามมาด้วย Samsung และ Micron-Elpida ที่รับออเดอร์ไป 30% และ 20% ตามลำดับครับ
นอกเหนือไปจากการเพิ่ม RAM เป็น 2 GB แล้ว ยังมีรายงานอีกว่า iPhone 6S จะมาพร้อมกับเลนส์แบบ Dual-Lens Camera หรือเลนส์คู่ และเซ็นเซอร์ตรวจวัดความดันแบบ 3 มิติ ส่วนกำหนดการเปิดตัว iPhone 6S คาดว่า เป็นเดือนกันยายนนี้ - cultofmac.com
สนับสนุนเนื้อหา: www.techmoblog.com