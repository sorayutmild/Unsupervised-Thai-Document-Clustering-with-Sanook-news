อัยการสั่งไม่ฟ้อง โซโล ลูกชายแอ๊ด คาราบาว ในคดีร่วมกับพวกลวงเด็กอินเตอร์ไปข่มขืน หลังพ่อยื่นหนังสือขอความเป็นธรรมจนคดีหลุด ส่วนเพื่อน2คนอยู่ระหว่างต่อสู้ในศาล
นายเริงฤทธิ์ สิทธิไตรย์ อัยการพิเศษฝ่ายคดีเยาวชนและครอบครัว 3 เปิดเผยถึงคดีที่ นายวรมันต์ โอภากุล หรือโซโล อายุ 23 ปี บุตรชายนายยืนยง โอภากุล หรือ แอ๊ด คาราบาว ศิลปินเพื่อชีวิตชื่อดัง กับพวกรวม 3 คนตกเป็นผู้ต้องหาร่วมกันพรากผู้เยาว์เด็กหญิงอายุไม่เกิน 15 ปีจากโรงเรียนนานาชาติแห่งหนึ่งย่านสุขุมวิท เพื่อกระทำชำเรา และถ่ายคลิปวีดีโอไว้ข่มขู่ เหตุเกิดเมื่อเดือนธันวาคม 2548

โดยระบุว่า คดีนี้อัยการยื่นฟ้องผู้ร่วมกระทำผิดไปแล้ว 2 คน คือ นายภควัชร พันธ์มณี และนายธนาศักดิ์ แสงฤทธิ์ เป็นจำเลย ต่อศาลเยาวชนและครอบครัวกลาง ในความผิดฐานร่วมกันพรากผู้เยาว์ฯ ซึ่งคดีอยู่ในชั้นสืบพยานโจทก์ แต่ในส่วนของนายวรมันต์ ได้ยื่นหนังสือร้องขอความเป็นธรรม และอัยการพิจารณาสำนวนแล้วมีความเห็นสั่งไม่ฟ้อง จึงทำให้คดีในส่วนของนายวรมันตร์สิ้นสุดแล้ว 
อัยการพิเศษฝ่ายคดีเยาวชนและครอบครัว 3 ยังกล่าอีกว่า ในส่วนรายละเอียดและเหตุผลในคำสั่งไม่ฟ้องนั้น ตนคงไม่สามารถเปิดเผยได้ เนื่องจากมีระเบียบปฏิบัติเรื่องการให้สัมภาษณ์ของพนักงานอัยการ ซึ่งไม่สามารถเปิดเผยรายละเอียดในสำนวนกับผู้ที่ไม่ใช่คู่ความได้ ผู้สื่อข่าวรายงานก่อนหน้านี้ในชั้นสั่งคดีครั้งแรก อัยการมีคำสั่งฟ้องนายวรมันต์กับพวกในคดีดังกล่าว และแจ้งให้พนักงานสอบสวน สน.ทองหล่อ ติดตามตัวมายื่นฟ้องต่อศาล แต่นายวรมันต์ขอเลื่อนนัดโดยอ้างว่าติดสอบ ขณะที่นายยืนยง โอภากุล หรือ"แอ๊ด คาราบาว" บิดาได้ยื่นหนังสือร้องขอความเป็นธรรมต่อนายชัยเกษม นิติสิริ อัยการสูงสุด อีกครั้ง ขอให้สอบสวนพยานเพิ่มเติมในหลายประเด็น จนอัยการมีคำสั่งไม่ฟ้องในที่สุด
 