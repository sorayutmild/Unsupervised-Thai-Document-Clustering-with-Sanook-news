ภาพจาก มติชนออนไลน์
ผู้สื่อข่าวรายงานว่า เมื่อเวลา 15.00 น. วันที่ 28 มกราคม เจ้าหน้าที่มูลนิธิกู้ภัย ได้นำตัว ด.ต. คงเพชร เพชรกันหา ผบ.หมู่ กก.สส.บก.น. 2 รีบส่งเข้ารักษาตัวที่รพ.ราชวิถีเป็นการเร่งด่วน จากการถูกกลุ่มการ์ดของ กลุ่ม กปปส. รุมทำร้าย ภายหลังใช้อาวุธปืนยิงเข้าไปที่กลุ่มการ์ดของผู้ชุมนุม 1 นัด จนทำให้ นายพุทธิชัย วิภา ได้รับบาดเจ็บ
โดย บช.น. อ้างว่า ด.ต.คงเพชร ได้รับคำสั่งจากทางกองบังคับการตำรวจนครบาล 2 ให้เข้าไปปะปนกับกลุ่มผู้ชุมนุมถ่ายภาพการปิดล้อมหน้าสโมสรกองทัพบก ถนนวิภาวดีรังสิต แขวงสามเสนใน เขตพญาไท ของกลุ่ม กปปส. แล้วถูกขอค้นตัว ซึ่งด.ต.คงเพชร ได้ขัดขืน ไม่ยอมให้ทำการตรวจค้น การ์ดของผู้ชุมนุมจึงเรียกพวกการ์ดมารุมทำร้าย ซึ่ง ด.ต.คงเพชร ใช้อาวุธปืนยิงป้องกันตัวเข้าไปที่กลุ่มการ์ดของผู้ชุมนุม 1 นัด ได้รับบาดเจ็บ 1 ราย ทั้งนี้ ได้มีเจ้าหน้าที่ตำรวจชุดสืบสวน จำนวน 3 คน ได้ติดตามไปยังโรงพยาบาลด้วย  ต่อมาเวลา 18.00 น. ที่รพ.ราชวิถี นพ.อุดม เชาวรินทร์ ผอ.รพ.ราชวิถี กล่าวถึง อาการของ ด.ต.คงเพชร ว่าในเบื้องต้นพบว่า ซี่โครงซี่ที่ 8 และ 9 หัก เมื่อเข้าเครื่องสแกนพบว่ามีอาการกระโหลกร้าว นอกจากนี้ตามร่างกายยังมีร่องรอยฟกช้ำ ล่าสุดอาการปลอดภัยแล้ว แต่ยังต้องดูแลอย่างใกล้ชิด และที่มีข่าวว่าจะส่งตัวไปรักษาต่อที่รพ.ตำรวจนั้น ยังไม่ได้มีการประสานมาเพื่อขอย้ายรพ. แต่อย่างใด