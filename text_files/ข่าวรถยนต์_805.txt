     งานมอเตอร์เอ็กซ์โปปีนี้เป็นไปอย่างคึกคัก เพราะเป็นช่วงส่งท้ายก่อนปรับราคาตามภาษีสรรพสามิตใหม่ในปี 2559 ทำให้ค่ายรถยนต์หลายค่ายใช้โอกาสจังหวะนี้เปิดตัวรถใหม่ล่าสุดจำนวนหลายรุ่น
     Sanook! Auto จึงรวบรวมเอา 9 รถยนต์รุ่นใหม่ล่าสุดในราคาเบาๆมาฝากกันครับ

     Honda BR-V 
     แม้ว่าคอมแพ็คครอสโอเวอร์คันนี้ยังไม่เปิดราคาอย่างเป็นทางการออกมา แต่ก็เป็นอีกรุ่นที่ได้รับความสนใจอย่างล้นหลาม เนื่องจากตลาดรถประเภทนี้กำลังไปได้สวย ทำให้หลายคนต้องแวะมาชมก่อนตัดสินใจ โดยคาดการณ์ว่าราคาน่าจะอยู่ราว 7 แสนกลาง ไปจนถึงประมาณ 8 แสนต้น
 

     Toyota Avanza
     ค่ายรถยอดนิยมอย่างโตโยต้า นอกเหนือจากรถต้นแบบ FT-86 Open Concept ที่เป็นไฮไลท์ของงานครั้งนี้แล้ว รถอเนกประสงค์รุ่นเล็กอย่าง 'Avanza' ที่เพิ่งได้รับการปรับโฉมสดๆร้อนๆ ก็กลายเป็นดาวเด่นของบูธโตโยต้าในปีนี้เช่นกัน ราคาจำหน่าย 605,000 - 729,000 บาท
 

     Chevrolet Captiva Minorchange
     แม้ว่าแคปติว่าโฉมนี้จะทำตลาดมายาวนานพอสมควรแล้ว แต่เชฟโรเลตก็ยังคงเดินหน้าปรับโฉมย่อยกันต่อ ซึ่งคราวนี้ถูกปรับรูปลักษณ์ให้ดูทันสมัยยิ่งขึ้นกว่าเดิม ด้วยไฟหน้าพร้อม Daytime Running Light แบบ LED ขณะที่ภายในยังอัพเกรดเครื่องเสียงรองรับทั้ง Apple CarPlay และ Android Auto ด้วย
 

     Chevrolet Colorado High Country Storm
     ทางฝั่งรถกระบะของค่ายก็มีการปรับเพิ่มความสปอร์ตยิ่งขึ้น ด้วยการตกแต่งรูปลักษณ์ภายนอกใหม่ด้วยสีดำ ที่เพิ่มความดุดันแบบเต็มพิกัด ราคาจำหน่าย 999,000 - 1,059,000 บาท
 

     Suzuki Ciaz RS
     ต่อยอดอีโคคาร์ซีดานด้วยการส่งเวอร์ชั่นสปอร์ต 'Ciaz RS' ลงตลาดบ้าง ซึ่งนอกจากจะมาพร้อมชุดแต่งภายนอกรอบคันแล้ว ภายในยังติดตั้งเครื่องเสียงแบบทัชสกรีน รองรับ Apple CarPlay อีกด้วย เคาะราคาจำหน่าย 675,000 บาท
 

     Mercedes-Benz A180
     แบรนด์หรูอย่าง Mercedes-Benz ก็ปล่อยคอมแพ็ครุ่นเล็กโฉมไมเนอร์เชนจ์ 'A180 Style' พร้อมเครื่องยนต์เบนซิน 1.6 ลิตร 122 แรงม้า พร้อมเทคโนโลยี DYNAMIC SELECT ด้วยราคาจำหน่ายเบาๆเพียง 1,990,000 บาท
 

     Mitsubishi Mirage Minorchange
     Mirage มาคราวนี้ถูกปรับโฉมไมเนอร์เชนจ์ใหม่ให้ดูหรูหราขึ้นผิดหูผิดตา ด้วยการตกแต่งภายนอกใหม่ที่ดูทันสมัยมากขึ้น อีกทั้งยังเป็นครั้งแรกในอีโคคาร์ที่มาพร้อมระบบป้องกันชนด้านหน้าอัตโนมัติ เคาะราคาจำหน่าย 383,000 - 567,000 บาท
 

     Nissan NP300 Navara Sportech
     นิสสันขอตามเทรนด์ปิคอัพแนวไลฟ์สไตล์ส่ง 'NP300 Navara Sportech' ที่มาพร้อมชุดแต่งพิเศษรอบคัน ทั้งยังมีฟังก์ชั่นอย่างกล้องมองหลังทุกรุ่น พร้อมไฟส่องกระบะท้าย ราคาจำหน่ายอยู่ที่ 806,000 - 1,041,000 บาท
 

     Subaru XV Minorchange
     รถขายดีของค่ายซูบารุอย่าง XV คราวนี้ถูกปรับโฉมครั้งสำคัญหลังจากที่เปิดตัวในญี่ปุ่นไปหมาดๆ ช่วยเพิ่มความสดใหม่ยิ่งขึ้น ภายในมาพร้อมฟังก์ชั่นอย่าง Premium Cluster Display, ปุ่มสตาร์ท, เบาะปรับไฟฟ้า เคาะราคาจำหน่าย 1,098,000 - 1,198,000 บาท
 
 