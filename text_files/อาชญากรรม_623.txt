(11 มี.ค.) พล.ต.อ.สมยศ พุ่มพันธุ์ม่วง ผู้บัญชาการตำรวจแห่งชาติ พร้อมด้วย พล.ต.ท.วีรพงษ์ ชื่นภักดี ผู้บัญชาการตำรวจภูธรภาค 7 ได้แถลงข่าวจับกุมตัว เบนซ์ ท่าทราย หรือ นายอดศักดิ์ ศรีสะอาด อายุ 26 ปี หลังจากที่หลบหนีหมายจับคดียาเสพติดและขู่ฆ่าเจ้าหน้าที่ตำรวจ สภ.ศรีประจันต์ จ.สุพรรณบุรี ก่อนจะถูกจับได้ที่ชายแดน อ.สังขละบุรี จ.กาญจนบุรี เมื่อช่วงเช้าที่ผ่านมา
จากการสอบถาม เบนซ์ ท่าทราย ให้การว่า หลังเกิดเหตุได้หลบหนีไปอยู่ประเทศเพื่อนบ้าน อาศัยอยู่กับเพื่อนชนกลุ่มน้อยบริเวณชายแดน ยอมรับว่าเคยโพสต์ขู่ทำร้ายเจ้าหน้าที่ตำรวจ สภ.ศรีประจันต์ ซึ่งก่อนหน่านี้เคยจ่ายสินบนให้กับเจ้าหน้าที่ชุดจับกุม ยศระดับรองผู้กำกับ มีคลิปเสียงในโทรศัพท์มือถือแต่ถูกลบไปแล้ว แต่ก็น่าจะสามารถกู้ไฟล์คืนมาได้
เบนซ์ ท่าทราย ยังบอกต่ออีกว่า ที่ผ่านมาไม่เคยคิดเข้ามามอบตัวกับเจ้าหน้าที่ตำรวจ เพราะไม่เคยเกรงกลัวจะถูกจับกุมแต่อย่างใด เพราะนอกจากคดียาเสพติด ตนก็ไม่เคยมีความผิดอะไรอีก ก่อนจะถูกจับกุมได้นั่งรถกลับเข้ามาฝั่งไทย ตั้งใจจะเดินทางไปเยี่ยมญาติที่ จ.กาญจนบุรี อีกทั้งยังถูกกดดันจากชนกลุ่มน้อย ที่ไม่ต้องการให้ตนอยู่ในพื้นที่ด้วย ตนจึงตัดสินใจกลับเข้าไทย เพราะอยากสร้างปัญหาให้เพื่อน
ทางด้าน พล.ต.อ.สมยศ ระบุว่า การจับกุมครั้งนี้ไม่ได้เป็นการจัดฉาก หรือ ยัดเงินให้ชนกลุ่มน้อยเพื่อแลกตัวแต่อย่างใด แต่เบาะแสมาจากสายข่าว ที่ได้รับประสานงานจากทหารและตำรวจ ส่วนประเด็นตำรวจ สภ.ศรีประจันต์ รับสินบนนั้น คงต้องขอดำเนินการตรวจสอบข้อเท็จจริง หากพบว่ามีส่วนเกี่ยวข้องตามที่ถูกกล่าวหา ก็คงต้องมีบทลงโทษทางวินัยต่อไป
นอกจากนี้ ผู้สื่อข่าวรายงานว่า นางกญาศิณี คำศรีจันทร์ แม่ของเบนซ์ ท่าทราย ยังได้เดินทางมาสังเกตการณ์ในงานแถลงข่าวครั้งนี้ด้วย โดยกล่าวทั้งน้ำตาว่า ที่ผ่านมาพยายามกล่อมให้ลูกชายเข้ามอบตัว เคยนัดแนะในเดือนเมษายนนี้จะพาลูกชายไปมอบตัว แต่ปรากฏว่าลูกชายถูกจับได้เสียก่อน
นางกญาศิณี ยอมรับว่า ก่อนหน้านี้ ลูกชายเคยทำผิดกฎหมายจริง อีกทั้งยังเคยปัญหากับเจ้าหน้าที่ตำรวจท้องถิ่น สิ่งที่ลูกชายโพสต์ลงไปก็เป็นการระบายความในใจ หลังถูกตำรวจไล่ยิงเมื่อวันที่ 5 สิงหาคม 2557
อย่างไรก็ตาม แม่ของเบนซ์ ท่าทราย พยายามคัดค้านไม่ให้ส่งตัวลูกชายไปดำเนินคดีที่ สภ.ศรีประจันต์ เนื่องจากกังวลเรื่องความปลอดภัยและไม่ได้รับความเป็นธรรม แต่เจ้าหน้าที่ยืนยันว่ากรณีนี้ท้องที่ที่รับผิดชอบคือ สภ.ศรีประจันต์ จำเป็นต้องส่งตัวกลับไป