
ผู้สื่อข่าวรายงานว่า (19 ก.พ.) เมื่อเวลา 17.00 น. ผู้สื่อข่าวลงพื้นที่ตรวจสอบบริเวณหน้าร้านโชคดี สเต็กซ์ เลขที่ 74/10 หมู่9 ถนนนครอินทร์ ต.ตลาดขวัญ อ.เมือง จ.นนทบุรี หลังผู้ใช้เฟสบุ้คชื่อ @Rku Racingได้โพสต์ภาพวิดีโอ พร้อมข้อความ "โจรสิ้นคิด ปล้นพ่อค้าเร่ หาเช้ากินค่ำ" โพสต์เมื่อวันที่18 ก.พ.60 จึงได้สอบถามข้อมูลจากนายวรพรรษ อินทร์หนู อายุ 32 ปี เจ้าของร้านโชคดีสเต็กซ์ ถึงรายละเอียดดังกล่าว
โดยภาพจากกล้องวงจรปิดบันทึกภาพได้เมื่อเวลา 16.46 น.วันที่13 ก.พ.60 พ่อค้าเข็นรถขายชาไข่มุกกำลังเข็นมาจากทางแยกติวานนท์ มาตามถนนนครอินทร์ โดยมุ่งหน้าไปทางแยกพระราม 5 เมื่อมาถึงบริเวณหน้าร้านสเต็กซ์ มีคนร้ายสวมเสื้อผ้าชุดดำ ขับรถจยย.ผ่านพ่อค้าไป จากนั้นได้วนรถจยย.กลับมาและได้จอดรถจยย.ประกบคู่กับรถเข็น สั่งน้ำชาไข่มุก 1 แก้ว
ในระหว่างที่พ่อค้ากำลังตักชาไข่มุกใส่แก้วคนร้ายได้ลงจากรถจยย.แล้วเดินอ้อมมาทางพ่อค้า จากนั้นได้ใช้แขนล็อคคอ พ่อค้าพยายามดิ้นและหลุดจากแขนคนร้ายล้มลงกับพื้นพร้อมกับเดินหนี ต่อมาคนร้ายได้ขึ้นรถจยย.ขับออกไปโดยมุ่งหน้าไปทางแยกพระราม 5
จากการสอบถามนายวรพรรษ ทราบว่าในวันที่เกิดเหตุเป็นวันที่ร้านสเต็กซ์ของตนปิดจึงไม่เห็นเหตุการณ์ ตนมาทราบในวันที่ 14ก.พ.60 เพราะนายมน ชาวเมียนมาร์ เข็นรถชาไข่มุกผ่านหน้าร้านเหมือนทุกวัน ตนจึงเรียกเพื่อซื้อน้ำนายมนจึงได้เล่าเหตุการณ์ให้ฟังด้วยน้ำตาคลอว่า ถูกคนร้ายขับรถจยย.มาใช้อาวุธมีดจี้ที่คอและข่มขู่ว่ามีเงินเท่าไหร่เอามาให้หมด ซึ่งวันนั้นนายมนขายได้เพียง 300 บาท
หลังถูกคนร้ายล็อคที่คอจึงได้หยิบเงินในกระเป๋าผ้ากั้นเปื้อนส่งให้คนร้าย คนร้ายจึงได้ขับรถจยย.หลบหนีไป ตนจึงได้ไปเปิดกล้องวงจรปิดดูภาพ เห็นพฤติกรรมคนร้ายที่กล้าจี้ชิงทรัพย์กลางวันแสกๆ จึงได้นำภาพดังกล่าวโพสต์เพื่อประชาสัมพันธ์ให้ประชาชนระวังตัว เพราะก่อนหน้านี้2วันคนร้ายได้ก่อเหตุบริเวณปั๊มแก๊สถนนนครอินทร์ และร้านขายน้ำใกล้จุดกลับรถถนนพิบูลย์สงครามมาแล้ว
ขณะเดียวกันนายมนได้เข็นรถขายชาไข่มุกผ่านมาพอดี จึงได้สอบถามทราบว่า ตนชื่อนายมน สัญชาติเมียนมาร์ อายุ 30 ปี เข็นชาไขมุกขายจากท่าน้ำนนทบุรี-ซอยศิริชัย-วัดกำแพง โดยเข็นขายไปเรื่อยๆจนกว่าจะหมด ขายตั้งแต่ 10.00 น.-19.00น. ขายมาประมาณ 3 ปี
ในวันเกิดเหตุเข็นผ่านมาตามถนนนครอินทร์ คนร้ายขับรถจยย.ผ่านไปแล้วขับกลับมาบอกว่าขอซื้อชาไข่มุก 1 แก้ว ตนก็กำลังตักชาให้ไม่ได้สังเกตว่าคนร้ายอ้อมมาข้างหลัง จากนั้นคนร้ายใช้มือล็อคคอแล้วบอกว่ามีมีดจี้อยู่ ตนไม่เห็นว่าเป็นมีดอะไร คนร้ายบอกว่ามีเงินเท่าไหร่เอามาให้หมด ตนจึงหยิบในกระเป๋าผ้ากันเปื้อนให้น่าจะมีประมาณ 300 บาท เป็นเงินแบงค์ย่อย
หลังจากนั้นตนพยายามดิ้นให้หลุดจากแขนแล้วเดินหนีไป พอคนร้ายขับรถจยย.ไปตนจึงกลับมาขายของต่อ ตนไม่ได้แจ้งความเนื่องจากเป็นคนต่างด้าวกลัวตำรวจจะจับ ถ้าเจอคนร้ายทำแบบนี้อีกก็ต้องให้เงินไปอีกไม่ขัดขืนเดี๋ยวจะเป็นอันตราย ทุกวันนี้เข็นขายไปก็กลัวต้องระวังตัวมากขึ้น
 เบื้องต้น เจ้าหน้าที่ตำรวจชุดสืบสวน สภ.เมืองนนทบุรี ได้ลงพื้นที่ตรวจสอบที่เกิดเหตุพร้อมภาพจากกล้องวงจรปิด โดยหลังจากนี้จะทำการไล่ตรวจสอบกล้องวงจรปิด ในเส้นทางที่คาดว่าคนร้ายจะหลบนี้เพื่อหารูปพรรณคนร้าย และรถจยย.ที่ใช้ก่อเหตุ เพื่อหาตัวมาดำเนินคดีต่อไป