เคยเป็นไหม จะใส่เสื้อโชว์แขน เผยมืออย่างชัดเจน แต่ก็รู้สึกอาย เพราะ เส้นเลือดที่มือปูด ออกมาจนเห็นได้ชัด ปูดแค่ที่มือยังไม่พอ ยังเป็นทั้งที่แขน และที่ขาอีก เล่นเอาหมดความมั่นใจกันเลยทีเดียว ทำไมจึงเป็นเช่นนั้น แล้วสภาวะเช่นนี้เกิดขึ้นจากอะไร สามารถรักษาให้หายได้หรือเปล่า Hello คุณหมอ มีคำตอบมาให้ทุกท่านแล้วค่ะ
เส้นเลือดที่มือปูด คืออะไร
ลองก้มลองมองสังเกตที่มือของตัวเองดูว่า คุณสามารถที่จะมองเห็นเส้นเลือดได้ชัดเจนหรือไม่ มีเส้นเลือดปูดโปนออกมาที่หลังมืออย่างเห็นได้ชัดหรือเปล่า นั่นแหละคือสิ่งที่เรียกว่าเส้นเลือดที่มือปูด หรือเรียกกันอีกอย่างว่า หลอดเลือดขอด ลักษณะคล้ายกับอาการเส้นเลือดขอด โดยเส้นเลือดที่ปูดออกมานั้น คือ หลอดเลือดดำ แต่หลอดเลือดดำที่แขนและมือนั้น เป็นหลอดเลือดดำที่มีความแตกต่างจาก หลอดเลือดดำบริเวณต้นขา อย่างไรก็ตามอาการเส้นเลือดปูดนั้นไม่ได้มีแค่เพียงเฉพาะที่มือ แต่ยังสามารถเห็นได้ชัดที่แขน และต้นขาอีกด้วย
สาเหตุอะไรบ้างที่ทำให้เส้นเลือดที่มือปูด
เส้นเลือดปูดนั้น ไม่ได้มีสาเหตุมาจากภาวะของโรคใด ๆ แต่มีสาเหตุมาจากปัจจัยอื่น ๆ ที่ต่างกัน ดังนี้

อายุ

หนึ่งในสาเหตุหลักของการมีเส้นเลือดที่มือปูดนั่นก็คืออายุที่มากขึ้น เมื่อสูงวัย หรือสูงอายุขึ้นผิวหนังของเราก็จะเริ่มบอบบางลง และสูญเสียความยืดหยุ่น ทำให้สามารถมองเห็นเส้นเลือดที่ฝ่ามือได้อย่างชัดเจน

การออกกำลังกาย

การออกกำลังกายเป็นประจำ เป็นเรื่องที่ดีต่อสุขภาพ ทำให้ร่างกายแข็งแรง แต่ในขณะเดียวกันก็เป็นอีกหนึ่งสาเหตุที่ทำให้เส้นเลือดปูดออกมาด้วย เนื่องจากการออกกำลังกายนั้นทำให้ความดันโลหิตเพิ่มขึ้น เมื่อความดันโลหิตสูงขึ้น ก็จะไปดันให้หลอดเลือดเข้าใกล้ผิวหนังมากขึ้น และโดยปกติแล้ว หลังออกกำลังกายหรือใช้แรงอย่างหนักความดันโลหิตก็จะลดลงสู่ระดับปกติ หมายความว่าเส้นเลือดที่ปูดออกมานั้นก็ควรจะคืนสภาพปกติด้วย แต่สำหรับผู้ที่ออกกำลังกาย หรือเล่นกีฬาเป็นประจำจะทำให้เส้นเลือดปูดออกมาอย่างถาวร

อากาศที่ร้อนจัด

สภาพอากาศร้อน หรือสภาวะที่อุณหภูมิสูง มีผลต่อการขยายตัวของเส้นเลือด โดยเฉพาะอย่างยิ่งเมื่ออุณหภูมิสูงขึ้น ก็จะเป็นการไปขัดขวางการทำงานของหลอดเลือดดำ จึงทำให้หลอดเลือดดำมีการขยายใหญ่ขึ้น
เส้นเลือดที่มือปูด เป็นอันตรายหรือไม่
สถานการณ์เช่นนี้ไม่ได้เกิดจากผลพวงของโรคร้าย หรืออาการทางสุขภาพใด ๆ และไม่ได้มีผลข้างเคียงที่จะก่อให้เกิดอันตราย ปัญหาเดียวของการมีเส้นเลือดปูดจนมองเห็นได้ชัดนั้น คือ การมีผลกระทบต่อความมั่นใจ บางคนอายที่มีเส้นเลือดปูดออกมา โดยเฉพาะกับผู้หญิง หรือกลุ่มคนเพศทางเลือก แต่ในขณะเดียวกันบางคนก็ชอบที่ตัวเองมีเส้นเลือดปูดแบบนี้ เพราะแสดงถึงความแข็งแรงของร่างกายที่ได้มาจากการออกกำลังกายอย่างหนัก
วิธีการรักษา
แม้จะไม่ใช่ผลข้างเคียงของโรคภัยไข้เจ็บที่อันตราย แต่ความมั่นใจมีผลต่อการใช้ชีวิตของคนเราเป็นอย่างมาก และสำหรับวิธีแก้ปัญหานี้ ได้แก่
หลายคนจึงเลือกใช้วิธีการฉีดสารละลายเข้าไปในหลอดเลือดดำ แบบเดียวกันกับที่ใช้ในการรักษาอาการเส้นเลือดขอด ซึ่งเรียกว่า Sclerotherapy การรักษาผ่านหลอดเลือดด้วยการเลเซอร์ หรือที่เรียกว่า Endovenous ablation therapy โดยการสอดท่อเลเซอร์เข้าไปในเส้นเลือด เพื่อที่จะทำให้เส้นเลือดนั้นห่อตัวลง ไม่ขยายใหญ่เหมือนที่เป็นอยู่ วิธีนี้ส่งผลต่ออาการเจ็บหรือปวดน้อย มีความปลอดภัย และแทบไม่ต้องมีการพักฟื้น ใช้วิธีการเจาะเข้าไปยังเส้นเลือดที่ขอดนั้น แล้วผ่าออก เรียกว่า Ambulatory phlebectomy ใช้วิธีการลอกเส้นเลือดดำ ที่เรียกว่า Vein stripping and ligation
ซึ่งวิธีต่างๆ ที่ได้กล่าวไปนี้ ควรอยู่ในความดูแลของแพทย์ผู้เชี่ยวชาญและเชื่อถือได้ โปรดสอบถามข้อมูลและคำปรึกษาเพิ่มเติมจากแพทย์เฉพาะทาง