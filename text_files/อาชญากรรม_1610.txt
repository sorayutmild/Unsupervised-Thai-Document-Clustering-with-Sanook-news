ผู้สื่อข่าวรายงานเมื่อวันที่ 15 กรกฎาคม ว่า เมื่อคืนที่ผ่านมา นายจเร ภู่ทอง หรือ สันติ ดวงสว่าง นักร้องเพลงลูกทุ่งชื่อดัง อายุ 45 ปี เจ้าของเพลงดัง "จูบไม่หวาน" ได้เข้าแจ้งความกับเจ้าหน้าที่ ตำรวจสภ.เมืองสมุทรสงคราม หลังถูกลูกค้าในร้านอาหารเฟรนด์ ถนนอัมพวา ต.บ้านปรก อ.เมือง จ.สมุทรสงคราม ชักปืนข่มขู่และยิงขึ้นฟ้า ทั้งนี้ นายสันติ เผยว่า ขณะกำลังพูดคุยกับญาติเกี่ยวกับเรื่องที่ทางร้านมีกฎระเบียบห้ามพกปืน คู่กรณีกับพรรคพวกประมาณ 3-4 คนที่นั่งดื่มกินอยู่ในร้านและมีอาการเมาสุรา เดินปรี่เข้ามาที่โต๊ะ และกล่าวหาว่าตนและญาติพยายามพูดยั่วยุและหาเรื่องทะเลาะวิวาท พร้อมทั้งชักปืน ลูกโม่ ไม่ทราบขนาดขึ้นมาจ่อศีรษะตน ก่อนจะหันกระบอกปืนแล้วยิงขู่ขึ้นฟ้า 2 นัดซ้อน จึงโทรศัพท์แจ้งตำรวจสภ.เมืองสมุทรสงคราม เข้าควบคุมตัวชายดังกล่าว เพื่อสงบสติอารมณ์ ระหว่างนั้นหนึ่งในกลุ่มคู่กรณีซึ่งอ้างตัวเป็นข้าราชการท้องถิ่น อ.บางคนที ได้เดินทางมาที่โรงพักและพูดจาต่อว่าตนอย่างรุนแรง แต่ไม่ได้โต้ตอบอะไรและเดินทางกลับบ้านพักผ่อน โดยจะเข้าพบตำรวจเพื่อให้ปากคำเกี่ยวกับเหตุการณ์ที่เกิดขึ้นต่อไป