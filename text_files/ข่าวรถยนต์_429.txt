     Honda Civic Hatchback Turbo 2017 ใหม่ เปิดตัวในไทยอย่างเป็นทางการแล้ว พร้อมขุมพลัง VTEC TURBO ขนาด 1.5 ลิตร เคาะราคาจำหน่ายอยู่ที่ 1,169,000 บาท

     นายพิทักษ์ พฤทธิสาริกร ประธานเจ้าหน้าที่บริหารปฏิบัติการ บริษัท ฮอนด้า ออโตโมบิล (ประเทศไทย) จำกัด กล่าวว่า “ด้วยกระแสความนิยมอย่างต่อเนื่องของฮอนด้า ซีวิค ใหม่ ที่มียอดจองสะสมแล้วกว่า 35,000 คัน นับตั้งแต่เปิดตัวเมื่อปี 2559 และเพื่อตอกย้ำจิตวิญญาณความสปอร์ตของซีวิคอีกครั้งหนึ่ง"
     "เราจึงได้นำเสนอยนตรกรรมซีวิค ใหม่ ในรูปแบบของแฮทช์แบ็ก 5 ประตู ที่มาพร้อมรูปลักษณ์ที่ดูสปอร์ต หรูหรา และดีไซน์ด้านท้ายที่ดูโฉบเฉี่ยวจนใครก็ไม่อยากละสายตา ผสานกับสปิริตแห่งเครื่องยนต์ VTEC TURBO ที่ให้สมรรถนะการขับขี่อันทรงพลัง แต่ยังคงให้อัตราการประหยัดน้ำมันที่ดีเยี่ยม พร้อมกับความอเนกประสงค์ที่สามารถตอบสนองความต้องการที่หลากหลายของกลุ่มคนที่ชื่นชอบความโดดเด่นแบบมีสไตล์ และมีจิตวิญญาณความเป็นสปอร์ต”

     ภายนอกของ Civic Hatchback 2017 ใหม่ ติดตั้งไฟหน้าแบบ LED พร้อมไฟขับขี่เวลากลางวันแบบ LED เพิ่มความดุดันด้วยกระจังหน้า-หลังดีไซน์รังผึ้ง ไฟท้ายออกแบบรูปทรงตัว C แบบ LED โดดเด่นยิ่งขึ้นด้วยรูปลักษณ์ด้านท้ายในสไตล์แฮทช์แบ็ก 5 ประตู

     ภายในห้องโดยสารของฮอนด้า ซีวิค แฮทช์แบ็ก ใหม่ ติดตั้งระบบเครื่องเสียงหน้าจอสัมผัสขนาด 7 นิ้ว แบบ Advanced Touch ควบคุมฟังก์ชั่นความบันเทิง พร้อมระบบเชื่อมต่อโทรศัพท์แบบไร้สาย (Bluetooth) และช่องเชื่อมต่อ USB ที่รองรับการเชื่อมต่อ Apple CarPlay มาตรวัดพร้อมจอแสดงข้อมูลการขับขี่แบบดิจิตอล แสดงผลการใช้งานได้หลากหลาย และระบบสตาร์ทเครื่องยนต์ด้วยรีโมทพร้อมระบบปรับอากาศ  (Engine Remote Start) ที่สามารถสั่งการได้จากระยะไกล เพื่อช่วยอุ่นเครื่อง พร้อมปรับอุณหภูมิภายในห้องโดยสารให้เย็นสบายล่วงหน้าก่อนออกเดินทาง

     Civic Hatchback 2017 มาพร้อมพื้นที่บรรทุกสัมภาระด้านท้ายที่จุได้ถึง 414 ลิตร โดยพนักพิงของเบาะหลังสามารถปรับพับแยกได้แบบ 60:40 ซึ่งหากปรับพับเบาะที่นั่งด้านหลังลงทั้งหมด จะช่วยเพิ่มพื้นที่ความจุได้มากยิ่งขึ้น ทั้งยังติดตั้งม่านปิดสัมภาระที่สามารถเลือกปิดเก็บได้ทั้งซ้ายและขวา เพื่อป้องกันไม่ให้มองเห็นสัมภาระที่อยู่ด้านท้าย

     ด้านขุมพลังติดตั้งเครื่องยนต์ขนาด 1.5 ลิตร DOHC VTEC TURBO พร้อมด้วยระบบเกียร์อัตโนมัติ CVT ใหม่ ซึ่งทั้งเครื่องยนต์และระบบเกียร์ดังกล่าวได้รับการพัฒนาภายใต้เทคโนโลยีเอิร์ธดรีม ให้กำลังสูงสุด 173 แรงม้า ที่ 5,500 รอบต่อนาที ด้วยแรงบิดสูงสุดที่ 220 นิวตัน-เมตร ที่ 1,700 - 5,500 รอบต่อนาที ซึ่งให้กำลังเทียบเท่าเครื่องยนต์ขนาด 2.4 ลิตร แต่มีอัตราการประหยัดน้ำมันเทียบเท่าเครื่องยนต์ขนาด 1.8 ลิตร

     ระบบความปลอดภัยถูกติดตั้งกล้องส่องภาพด้านหลังปรับมุมมอง 3 ระดับ ระบบเบรกมือไฟฟ้า (Electric Parking Brake) ระบบ  Auto Brake Hold สัญญาณไฟฉุกเฉินอัตโนมัติขณะเบรกกะทันหัน (ESS) และระบบล็อกรถอัตโนมัติเมื่อกุญแจรีโมทอยู่ห่างจากตัวรถ (Walk Away Auto Lock) เป็นต้น

     ตัวถังมีให้เลือกทั้งหมด 5 สี ได้แก่ สีใหม่ คือ สีดำมิดไนท์เบอร์กันดี (มุก) นอกจากนี้ยังมี สีขาวออร์คิด (มุก) สีดำคริสตัล (มุก) สีเทาโมเดิร์นสตีล (เมทัลลิก) และ สีเงินลูนาร์ (เมทัลลิก)
     Honda Civic Hatchback Turbo 2017 ใหม่ ราคาจำหน่ายอยู่ที่ 1,169,000 บาท
 