เปิดตัวอย่างยิ่งใหญ่เป็นที่เรียบร้อยแล้ว สำหรับ iPhone 7 และ iPhone 7 Plus ที่มาพร้อมกับการเปลี่ยนแปลงครั้งสำคัญหลายอย่างเลยทีเดียว ไม่ว่าจะเป็น การเพิ่มคุณสมบัติในการกันน้ำกันฝุ่น, กล้องแบบ Dual-Camere บน iPhone 7 Plus รวมไปถึงการอัปเกรดฮาร์ดแวร์ให้เร็วและแรงขึ้นกว่ารุ่นเดิม รวมไปถึงการตัดช่องหูฟังขนาด 3.5 มิลลิเมตรออก และเปลี่ยนไปใช้หูฟัง EarPods แบบ Lightning แทน

ในเมื่อต้องใช้พอร์ต Lightning ร่วมกันแบบนี้ ทำให้เกิดคำถามตามมาว่า ถ้าหากอยากจะฟังเพลงไปพร้อม ๆ กับการชาร์จแบตเตอรี่ไปด้วย จะทำได้อย่างไร? จะให้ไปซื้อ AirPods หูฟังไร้สายมาใช้ ก็ดูจะสิ้นเปลืองไปหน่อย เนื่องจากราคาค่าตัวไม่ใช่ถูก ๆ ด้วยเหตุนี้ เลยมีหนุ่มอินเดียใจกล้า นามว่า Zaheen Hafzer วัย 25 ปี ได้ส่งอีเมลไปสอบถาม Phil Schiller ผู้บริหารระดับสูงของ แอปเปิล ว่า จะสามารถแก้ปัญหาดังกล่าวได้อย่างไรบ้าง

โดย Phil Schiller ได้ส่งอีเมลตอบกลับมาว่า ถ้าหาก iPhone 7 Plus กำลังชาร์จ ก็สามารถฟังเพลงผ่านทาง AirPods หูฟังไร้สายได้ แต่ก็เข้าใจดีว่า คงไม่ใช่ทุกคนที่จะซื้อหูฟังราคา $159 มาใช้ Phil Schiller จึงได้เสนอผลิตภัณฑ์อีกชิ้น ที่มีชื่อ iPhone Lightning Dock หรือแท่นชาร์จ iPhone ที่ตรงแท่นจะมีช่องหูฟังขนาด 3.5 มม. มาให้ด้วยนั่นเอง ทำให้สามารถฟังเพลงไปพร้อม ๆ กับการชาร์จแบตเตอรี่ได้ โดย iPhone Lightning Dock นั้น มีราคาวางจำหน่ายอยู่ที่ $49 หรือราคาในไทยอยู่ที่ 2,100 บาท ถูกกว่าหูฟัง AirPods หลายเท่าเลยทีเดียว ไม่แน่ว่า คำตอบของ Phil Schiller อาจทำให้ยอดขาย iPhone Lightning Dock เพิ่มขึ้นอีกก็เป็นได้


iPhone Lightning Dock
ส่วนใครที่อยากกลับใช้หูฟังแบบเดิม ๆ ในกล่อง iPhone 7 และ iPhone 7 Plus มีตัว Adapter สำหรับแปลงพอร์ต Lightning เป็นพอร์ต 3.5 มม. มาให้ด้วยเช่นกัน
ที่มา : mashable.com 
แปลและเรียบเรียง : techmoblog.com
 