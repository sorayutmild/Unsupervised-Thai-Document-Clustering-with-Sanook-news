มั่นใจว่าแฟน ๆ หลายท่านต้องเคยฝันเห็นงูและมักจะมีคำถามกันว่าฝันเห็นงูแล้วจะได้คู่หรือได้โชคจริงไหม? บางคนก็มั่นใจว่าคู่ต้องมาแน่ ๆ หรือบางคนก็อาจจะนำไปตีเป็นเลขเด็ดต่าง ๆ นานา วันนี้โฮโรโซไซตี้มีคำตอบมาฝากกันค่ะ
การฝันเห็นงูอาจบอกอะไรกับเราได้หลายอย่างนะคะ อาจจะได้คู่ ได้โชค หรืออาจจะเป็นลางร้าย เรื่องไม่ค่อยดี ทั้งนี้ก็จะมีความหมายหรือคำทำนายที่แตกต่างกันออกไป ขึ้นกับบริบทหรือลักษณะของงูที่เห็นด้วย เดี๋ยวเรามาดูกันดีกว่าว่าฝันเห็นงูแบบไหนจะมีคำทำนายแบบไหนบ้าง
งู VS คู่

งูรัด - หมายถึงคนโสดจะได้เจอคู่ หรือคนที่มีคู่อยู่แล้วก็อาจจะได้แต่งงาน ได้สละโสด ถูกขอแต่งงาน
งูรัดบริเวณส่วนบนของร่างกาย - หากถูกงูรัดบริเวณส่วนบนของร่างกาย เชื่อกันว่าคู่ของคุณจะมีวาสนาดี มีฐานะ มีความมั่นคง
งูค่อย ๆ รัด - หมายถึงว่าความสัมพันธ์ของคุณจะเป็นแบบราบเรียบ ค่อย ๆ เป็น ค่อย ๆ ไป ไม่หวือหวารวดเร็ว
เราเข้าหางูก่อน - หากในฝันเราเป็นฝ่ายเข้าหางูก่อน ก็เปรียบได้ว่าเรากำลังจะได้เจอคนที่ถูกใจ และเราจะเป็นฝ่ายรุกก่อน จะเข้าไปหา ไปจีบหรือไปคุยกับเขาก่อนนั่นเอง

งู VS โชคลาภ

งูกัด - หมายถึงคุณจะได้โชคได้ลาภ อาจจะได้ลาภลอย โชคลาภแบบฟลุ๊ค ๆ ไม่คาดคิดไม่คาดฝัน เหมือนเป็นการเปลี่ยนเรื่องร้ายต่าง ๆ ให้กลายเป็นดีอย่างไม่น่าเชื่อ

          จริง ๆ นอกจากงูแล้วก็ยังรวมถึงมังกรและพญานาคด้วยนะคะที่จะสื่อถึงโชคลาภหรือความโชคดี หากพูดถึงพญานาค เชื่อว่าคนไทยแทบทุกคนต้องรู้กันอยู่แล้วเนอะว่าเป็นสัตว์ศักดิ์สิทธิ์และมีตำนานความเชื่อต่าง ๆ มาอย่างยาวนาน ส่วนมังกรก็เช่นกันค่ะ หากคุณฝันเห็นมังกรหรือพญานาคเชื่อว่าคุณจะมีโชคลาภก้อนโต เชื่อกันว่าเป็นความฝันที่แม่นยำมากด้วยค่ะ ยิ่งใครที่นับถือหรือบูชาองค์พญานาคอยู่แล้วฝันถึงท่านด้วยก็จะยิ่งมีโชคมีลาภ เพราะการที่ท่านมาเข้าฝันก็เพื่อที่จะให้ให้โชคลาภ รวมทั้งคอยปกป้องคุ้มครองดูแลลูกหลานด้วยนั่นเอง
          นอกจากนี้ยังสามารถทำนายความฝันได้จากประเภทของงูหรือจำนวนของงูที่เห็นได้ด้วยนะคะ หรือบางคนอาจจะฝันเห็นงูเลื้อยเข้าบ้าน ฝันว่างูฉก ก็จะมีความหมายที่แตกต่างกันออกไป เช่น

งูเขียว - จะได้เจอเนื้อคู่ที่ถูกใจ แต่ให้ระวังอาจจะมีเคราะห์ร้ายหรือหน้าที่การงานจะมีปัญหาได้
งูจงอาง - จะมีแต่เรื่องเสียเงินเสียทอง มีรายจ่ายรั่วไหล การงานจะมีปัญหาวุ่นวายจุกจิก รวมถึงอาจจะมีปัญหาครอบครัว
งูเหลือม - ให้ระวังจะมีปัญหาสุขภาพ รวมทั้งอาจมีปัญหาเรื่องเงิน
งูเผือก - จะมีโชคเรื่องคน บริวาร อาจได้กัลยาณมิตรหรือเพื่อนร่วมงานที่ดี มีคนคอยช่วยเหลือ แต่ให้ระวังอุบัติเหตุ โดยเฉพาะที่เกี่ยวกับเรื่องไฟภายในบ้าน
งู 2 ตัว - อาจมีปัญหาเรื่องชู้สาว และควรระวังเพศตรงข้ามอาจนำเรื่องเดือดร้อนมาให้
งูหลายตัว - จะได้ข่าวจากแดนไกล ทางไกล ไม่ว่าจะเป็นเพื่อน คนรักหรือครอบครัวที่อยู่ห่างไกลกัน ไม่ได้พบเจอกันนาน ๆ
งูฉก - เรื่องร้ายต่าง ๆ จะบรรเทาเบาบางลง โดยเฉพาะใครที่กำลังเจ็บป่วย มีปัญหาสุขภาพ หรือโรคภัยไข้เจ็บที่เป็นอยู่จะดีขึ้น
งูเลื้อยเข้าบ้าน - ระวังคนในบ้านในครอบครัวหรือคนใกล้ตัวจะนำเรื่องเดือดร้อนหรือปัญหามาให้

          เอ..ใครฝันถึงงูในบริบทไหนแล้วเอาไปทำนายเลขเด็ดกันได้ก็อย่าลืมมาแชร์กันบ้างนะจ๊ะ อย่างไรก็ตามนี่เป็นเพียงความเชื่อที่มีมาตั้งแต่โบราณแล้ว ก็ขอให้แฟน ๆ ใช้วิจารณญาณกันด้วยนะคะ จะได้คู่หรือได้โชคนั้นจะรอฝันเพียงอย่างเดียวก็ไม่น่าจะได้เนาะ เราต้องขวนขวายด้วยตัวเองด้วยค่ะ พยายามทำตัวเองให้ดีและขยันขันแข็งอยู่เสมอ รับรองว่าคู่หรือโชคลาภไม่ไปไหนไกลแน่นอน