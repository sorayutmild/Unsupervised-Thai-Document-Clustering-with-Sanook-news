สำหรับในประเทศไทยเองนั้นมีการบูชาเทพต่างๆ ในศาสนาพราหมณ์อยู่มากมาย ยกตัวอย่างเทพที่อยู่คู่กับคนไทยมาช้านาน คือ พระพิฆเนศ ที่เราสามารถพบรูปสลักภายในเทวสถานตามเมืองต่างๆ ได้ทั่วไป จากข้อมูลการค้นพบเทวรูปบูชาขององค์พระพิฆเนศที่เก่าแก่และคาถาบูชาพระพิฆเนศมีมาตั้งแต่สมัยขอมยังเรืองอำนาจในดินแดนสุวรรณภูมิ โดยที่รูปสลักนั้นทำจากหิน พบทางแถบจังหวัดปราจันบุรี โดยถูกจัดแสดงอยู่ภายในพิพิธภัณฑสถานแห่งชาติพระนคร กรุงเทพมหานคร
พระคเณศ หรือที่ชาวไทยนิยมเรียกกันว่า พระพิฆเนศ , พระพิฆเณศวร , พระพิฆเณศ หรือพระคณปติ พระองค์เป็นเทพในศาสนาฮินดู เป็นเทพแห่งความสำเร็จ อีกทั้งยังทรงเป็นเทพแห่งศิลปวิทยาการและการประพันธ์ พระองค์ทรงเป็นหัวหน้านำคณะข้ามขัดข้อง หรือผู้เป็นใหญ่เหนือความขัดข้องทั้งปวง โดยคนไทยให้ความนับถือว่าพระพิฆเนศเป็นที่เคารพสักการะในฐานะบรมครูแห่งศิลปวิทยาการ 18 ประการ ซึ่งเป็นเทพแห่งศิลปะทั้งมวล และเป็นเทพองค์สำคัญในการประกอบพิธีกรรมต่างๆ ในทางศาสนาพราหมณ์ได้สถาปนาให้พระพิฆเนศเป็นเทพพระองค์แรกที่จะต้องบูชาด้วยคาถาบูชาพระพิฆเนศก่อนเริ่มพิธีใดๆ ก็ตาม เป็นการคารวะในฐานะบรมครูผู้ประสาทปัญญาและความสำเร็จ ช่วยให้ขจัดอุปสรรคทั้งหมดทั้งปวงให้หมดสิ้นไป เมื่อบูชาแล้วกิจการทุกอย่างก็จะสำเร็จลุล่วงไปได้ด้วยดี ทั้งในทางราชการ อย่าง กรมศิลปากร และ มหาวิทยาลัยศิลปากร ก็ได้นำเอาพระพิฆเนศเป็นตราสัญลักษณ์ประจำหน่วยงาน
บทสวดมนต์ หรือคาถาบูชาพระพิฆเนศสำหรับบูชาพระพิฆเนศนั้น ในแบบดั้งเดิมโบราณ มีบทสวดมากถึงร้อยกว่าบท สำหรับชาวพุทธสามารถจะตั้งนะโม 3 จบแล้วค่อยสวดมนต์บูชาเทพทางพราหมณ์ได้ แต่ผู้นับถือศาสนาพราหมณ์จะเริ่มสวดบูชาพระพิฆเนศเป็นอันดับแรก แล้วต่อด้วยการสวดบูชาเทพองค์อื่นๆที่นับถือเพิ่มเติม
ขั้นตอนการบูชาพระพิฆเนศ
เพื่อการสวดคาถาบูชาพระพิฆเนศบูชาให้ได้ผลสูงสุด ควรเลือกเวลาที่เงียบสงัด เช่น เช้าตรู่ หรือ ก่อนนอน จะได้ไม่มีเสียง รบกวนจากผู้อื่น

นำของสังเวยทั้งหมด (น้ำ นม ผลไม้ ขนมหวาน) วางไว้หน้าเทวรูป
ดอกไม้ ถ้าเป็นช่อหรือดอกเดียวให้วางไว้ข้างหน้า ถ้าร้อยเป็นพวง สามารถนำไปคล้องที่พระกร หรือศาสตราวุธของเทวรูปได้
จุดกำยาน ธูป ประทีป เทียน
การพนมมือ ให้พนมมือแบนราบติดกันนะครับ ไม่ใช่แบบดอกบัวตูม แล้วตั้งจิตให้สงบนิ่ง
เมื่อจิตสงบนิ่งแล้ว ก็เริ่มสวดบูชา...

การสวดมนต์นั้น ท่านสามารถใช้บทสวดใดก็ได้เพียงบทเดียว หรือจะสวดหลายๆ บทให้ต่อเนื่องกันก็ยิ่งดี
การสวดมนต์นั้น หากยังจำบทสวดหลายๆบทไม่ได้ ก็ให้เลือกมา 1 บทที่จำได้ส่วนใหญ่นิยมเป็น โอม ศรี คเณศายะ นะมะฮา
หากมีเวลาน้อย สวดเพียง 1 จบก็เพียงพอ แต่ถ้ามีเวลามาก แนะนำให้ทำสมาธิด้วยการสวดมนต์ โดยวนไปเรื่อยๆ หรือจะเป็น 108 จบก็ดี
      6. เมื่อสวดมนต์เสร็จแล้ว ก็ขอพรตามประสงค์
จากนั้นให้กล่าวคำว่า "โอม ศานติ...โอม ศานติ...โอม ศานติ" เพื่อขอความสันติให้บังเกิด เป็นอันเสร็จสิ้น
จะบูชาอย่างไรก็ตาม หลักสำคัญ คือ ขณะสวดบูชาให้ตั้งสติให้แน่วแน่ สร้างบรรยากาศให้เกิดสมาธิ สวดมนต์ให้ถูกต้อง บูชาด้วยใจที่บริสุทธิ์ ไม่ขอพรด้วยความโลภ ไม่ขอพรที่มีการสาบแช่งผู้อื่น ไม่ขอพรด้วยความท้าทาย หากปฏิบัติขั้นตอนใดผิดพลาดก็ให้ขอขมา บารมีขององค์ท่าน ก็คุ้มครองเราได้
คาถาบูชาพระพิฆเนศ แบบสั้น
โอม ศรี คเณศายะ นะมะฮาขอความสำเร็จในด้านต่างๆ มีโชค และมีทรัพย์เงินทอง สมความปรารถนา(บูชาแบบสั้นๆ เมื่อเดินผ่านตามเทวาลัย, วัดต่างๆที่พระพิฆเณศประดิษฐานอยู่)
คาถาบูชาพระพิฆเนศ สวดทุกวันเพื่อเป็นสิริมงคล
โอม พระพิฆเณศวรสิทธิประสิทธิเม มหาลาโภทุติยัมปิ พระพิฆเณศวรสิทธิประสิทธิเม มหาลาโภตะติยัมปิ พระพิฆเณศวรสิทธิประสิทธิเม มหาลาโภ(บทสวดของไทย สวดทุกวันเพื่อเป็นสิริมงคล)
คาถาบูชาพระพิฆเนศ เพื่อขอพรหรือปัดเป่าเหตุร้าย
โองการพินธุ นาถังอุปปันนัง พรหมมะโน จะอินโธพิฆฆะเนศโต มหาเทโว อะหังวันทา มิสัพพะทา สิทธิกิจจังสิทธิกัมมัง สิทธิการิยัง ประสิทธิเม(พระพิฆเณศวร์ คาถาพระพิฆเณศวร์ใช้สวดเพื่อขอพรหรือปัดเป่าเหตุร้าย)
คาถาบูชาพระพิฆเนศ เพื่อพ้นจากอุปสรรค ประสบความสำเร็จ
โอม ศรีคะเนศายะนะมะชะยะคะเณศะ ชะยะคะเณศะ ชายะคะเณศะเทวา มาตา ชากี ปะระ วะตี ปิตามะหา เทวา ละฑุวันกา โกคะ ละเค สันตะ กะเร เสวา เอก ทันตะทะยาวันดะ จาระ ภุชา ธารี มาเถ สินทูระ เสเหมูเส กี อะสะวารี อันธะนะ โก อางขะ เทตะโก กายา พามณะนะ โก กุตรร เทตะโกทินะ นิระทะนะ มายาฯ(คาถาบูชาพระพิฆเนศ ใครบูชาจะพ้นจากอุปสรรค ประสบความสำเร็จ)
หมายเหตุ : บทสวดของพราหมณ์-ฮินดู จะลงท้ายด้วย...นะมะห์ หรือ นะมะฮา หรือ นะมะหะ ใช้คำไหนก็ได้ไม่ผิดเพี้ยน ภาษาอังกฤษจะเขียนว่า NAMAH 