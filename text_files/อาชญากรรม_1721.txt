(20 ก.ค.) ความคืบหน้าคดี นายชูวงษ์ แซ่ตั๊ง มหาเศรษฐีหมื่นล้าน เจ้าของรับเหมาก่อสร้างรายใหญ่ เสียชีวิตจากอุบัติเหตุรถยนต์ ที่มี พ.ต.ท.บรรยิน ตั้งภากรณ์ อดีต ส.ส.นครสวรรค์ และอดีตรัฐมนตรีช่วยว่าการกระทรวงพาณิชย์ เป็นคนขับ
ต่อมาญาติผู้ตายตรวจสอบพบว่า นายชูวงษ์โอนหุ้นมูลค่าประมาณ 300 ล้านบาทให้กับผู้หญิง 2 คน ที่ญาติเชื่อว่าเป็นคนใกล้ชิดของ พ.ต.ท.บรรยิน จึงเข้าร้องเรียน พล.ต.อ.สมยศ พุ่มพันธุ์ม่วง ผบ.ตร. ให้สืบสวนคลี่คลายคดี เนื่องจากการเสียชีวิตของนายชูวงษ์มีเงื่อนงำ
ล่าสุด รายการเรื่องเล่าเช้านี้ รายงานว่า เจ้าหน้าที่ติดต่อขอสอบปากคำ น.ส.กัญฐณา อายุ 26 ปี แคดดี้สาวที่ได้รับโอนหุ้นก่อนนายชูวงษ์ 200 ล้าน โดยนอกจากทำงานที่สนามกอล์ฟแล้ว ยังรับงานอีเวนต์เป็นพริตตี้ จากการสอบประวัติทราบว่า น.ส.กัญฐณา ได้เคยเปลี่ยนชื่อนามสกุลมาแล้ว 5 ครั้ง
นอกจากนี้ตำรวจก็ได้ออกหมายเรียก คือ น.ส.อุรชา อายุ 25 ปี พริตตี้อีกรายที่ได้รับการโอนหุ้นเช่นเดียวกัน นอกจากเป็นพริตตี้รถยนต์ยังเป็นโบรกเกอร์ดูแลหุ้นให้นายชูวงษ์ด้วย โดยได้รับการโอนหุ้น 80 ล้านบาท ก่อนจะโอนต่อไปยังมารดาของตัวเอง ซึ่งตามกฎของโบรกเกอร์ไม่สามารถโอนหุ้นให้คนนามสกุลเดียวกันได้
เบื้องต้นญาติของนายชูวงษ์เดินทางมาแจ้งความให้ดำเนินคดีกับผู้ที่นายชูวงษ์โอนหุ้นไปให้ ข้อหาปลอมแปลงเอกสาร ทั้งนี้ หลังจากผู้ที่ได้รับการโอนหุ้นติดต่อกับพนักงานสอบสวนว่า จะเข้ามาพบแต่เลื่อนนัดออกไป เมื่อมาปรากฏตัวต่อหน้าพนักงานสอบสวนจะต้องแจ้งข้อหาปลอมแปลงเอกสารให้ทราบ