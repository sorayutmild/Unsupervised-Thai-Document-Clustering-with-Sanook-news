     ปัจจุบันมีอุปกรณ์ตกแต่งรถยนต์ให้เลือกมากมายหลายประเภท ขึ้นอยู่กับรสนิยมและความชื่นชอบของแต่ละคน แต่ก็มีของแต่งรถหลายชิ้นที่ไม่ได้มาตรฐานอย่างที่ควรจะเป็น จนอาจทำให้เกิดอันตรายแก่ผู้ร่วมทางได้
     Sanook! Auto จึงขอแนะให้เลี่ยง 5 ของแต่งรถสุดอันตรายเหล่านี้เสียดีกว่า...
ไฟหน้า-ไฟท้ายโคมดำ
     การรมดำไฟหน้า-ไฟท้าย แม้ว่าจะช่วยให้รถดูดุขึ้น แต่กลับเป็นอันตรายต่อผู้ร่วมทางอย่างยิ่ง เนื่องจากประสิทธิภาพการส่องสว่างจะลดลงอย่างมาก พูดง่ายๆ คือ รถคันอื่นจะมองเห็นรถที่ติดตั้งไฟรมดำได้ลำบาก ในเวลากลางวันจะทำให้มองไม่เห็นไฟเบรก กลับกันในเวลากลางคืนก็จะทำให้มองไม่เห็นไฟท้ายด้วยเช่นกัน ถือเป็นความสวยที่แลกมาด้วยความเสี่ยงอย่างร้ายแรง!
ล้อแม็กเทียบ
     ล้อเป็นอุปกรณ์แต่งรถยอดนิยมที่หาเปลี่ยนได้ง่าย ซึ่งนอกเหนือจากความสวยงามแล้ว ความทนทานเป็นอีกเรื่องหนึ่งที่ต้องใส่ใจ เพราะส่งผลต่อความปลอดภัยโดยตรง หากเลือกล้อแม็กที่ไม่ได้คุณภาพ อาจเกิดการแตกหักได้เมื่อตกหลุมแรงๆ ย่อมเกิดอุบัติเหตุตามมาอย่างแน่นอน

ที่เสียบช่องเข็มขัดนิรภัย
     รถยนต์รุ่นใหม่ๆ จะมาพร้อมระบบเตือนรัดเข็มขัดนิรภัย หากไม่รัดเข็มขัด สัญญาณเตือนดังกล่าวก็จะดังอยู่เรื่อยๆ ดังนั้น จึงมีผู้ผลิตหัวใสนำที่เสียบช่องเข็มขัดนิรภัยแบบหลอกๆมาขาย เพื่อเสียบแทนเข็มขัดนิรภัยจริง หากเกิดอุบัติเหตุขึ้นมา ก็ตัวใครตัวมันแล้วกัน
ไฟหน้าซีนอน
     ไฟหน้าซีนอนไม่ได้สว่างกว่าแบบฮาโลเจนเสมอไป ยิ่งไฟซีนอนที่มีค่าอุณหภูมิสีสูงๆ (ค่า K) ยิ่งจะทำให้ความสว่างลดลง และที่สำคัญหากไม่ได้รับการติดตั้งอย่างถูกต้อง จะทำให้ไฟหน้าแยงตารถที่สวนมาจนเป็นอันตรายต่อผู้ร่วมทางได้
ไฟท้าย LED
     ไฟท้ายแบบ LED ที่วางขายเป็นของแต่งรถนั้น อาจให้ความสว่างไม่มากเท่าที่ควร ทำให้รถคันหลังที่ขับตามมามองเห็นไฟเบรกหรือไฟเลี้ยวไม่ชัด เสี่ยงต่อการเกิดอุบัติเหตุได้
     ของแต่งรถเหล่านี้เป็นเพียงส่วนหนึ่งเท่านั้น ในตลาดบ้านเรายังมีอุปกรณ์อีกหลายชิ้นที่ผลิตไม่ได้มาตรฐาน ซึ่งอาจส่งผลให้เกิดปัญหากับการใช้งานและส่งผลถึงความปลอดภัยได้ ทางที่ดีหากใจรักที่จะแต่งรถ ก็ควรลงทุนซื้อของแต่งรถที่ได้มาตรฐาน และตกแต่งแค่พอประมาณก็เพียงพอแล้วครับ
 