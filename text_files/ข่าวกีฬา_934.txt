จากกรณีที่ "อนงค์ ล่อใจ" อดีตประธานสโมสรสุราษฎร์ เอฟซี ยื่นฟ้องศาลให้ระงับการเลือก 30 เสียงภูมิภาค(ดิวิชั่น2) ทำให้สถานการณ์ปัจจุบัน ทีมชาติไทยมีโอกาสถูกฟีฟ่าสั่งแบน หลังเกิดปัญหามากมายเกี่ยวกับการเลือกตั้งนายกสมาคมฟุตบอลแห่งประเทศไทยล่าสุด "เจ้าก้อง" เกริกฤทธิ์ ทวีกาญจน์ ปีกซ้ายทีมชาติไทย จากชลบุรี เอฟซี โพสต์ข้อความสุดเสียใจ หลังทราบข่าวว่าคนจากจ.สุราษฏร์ธานี บ้านเกิดตน เป็นผู้ยื่นฟ้องร้องต่อศาล จนอาจส่งให้ลูกหนังไทยโดนแบนจากฟีฟ่าทั้งนี้ ถ้าหากทีมชาติไทยถูกแบนจากฟีฟ่า ทีมชาติชุดใหญ่ที่จ่อตีตั๋วเข้ารอบ 12 ทีมสุดท้ายคัดบอลโลก 2018 โซนเอเชียก็จะถูกตัดสิทธิ์ทันที รวมไปถึงทัวร์นาเม้นต์ชิงแชมป์เอเชียรอบสุดท้ายของรุ่น U19 และ U16 ที่จะจัดขึ้นในปีนี้ด้วย"ทีมชาติไทยกำลังทำผลงานได้ดี ผลงานกำลังจะไปได้สวย มีโอกาสเข้ารอบคัดเลือกฟุตบอลโลก 12 ทีมสุดท้าย แต่เสียดายถ้าทีมชาติไทยต้องโดนแบน ผมและเพื่อนๆคงไม่ได้ไปเล่นในรอบ 12 ทีมสุดท้าย เสียดายโอกาสของแฟนบอลไทยกว่า 60 ล้านคนที่ไม่ได้ชมและเชียร์ทีมชาติไทยของทุกๆคน และที่สำคัญผมเป็นคนสุราษฎร์พ่อแม่ผมก็อยู่ที่สุราษฎร์ยิ่งมีคนมาบอกว่าตัวแทนจากจังหวัดสุราษฎร์เป็นคนฟ้องผมยิ่งรู้สึกเสียใจมากกว่าคนอื่นๆอีกหลายเท่า ผมไม่อยากให้คนบ้านผมกลายเป็นคนที่แฟนบอลไทยมองว่าเป็นคนผิดและเป็นคนที่ทำให้ฟุตบอลไทยถูกแบน"
 