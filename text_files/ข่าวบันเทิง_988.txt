ไม่เริ่ด! ไม่เว่อร์! ไม่ใช่ซีรีส์ภายใต้การผลิตของผู้จัดจอมเว่อร์ แม่หน่อย นวลนง ในนามค่าย บ.ดิแอค โปรไทซิ่ง จำกัด กับหุ้นส่วน คุณติ๊ก เกษศริน และ เอส วัชรา สังข์สุวรรณ ที่จะออกอากาศทางช่อง True4U ดิจิตอลฟรีทีวีหมายเลข 24 ล่าสุดก็ยกทีมงานซีรีส์ นางฟ้าไร้ปีก มาสานต่อความอลังการดาวล้านดวงที่ประเทศฮ่องกงอีกหนึ่งประเทศ
และเซอร์ไพร์สด้วยการเปิดตัวชุดแอร์โฮสเตสเวอร์ชั่นใหม่แกะกล่อง ที่นางเอกในเรื่องอย่างสาวแพนเค้กใส่ออกสื่อเป็นครั้งแรก หลังจากใช้เวลาในการปรับเปลี่ยนชุดแอร์ฯ มานานพอสมควร จากครั้งแรกที่เปิดตัวไปเมื่อวันฟิตติ้ง นางฟ้าไร้ปีก ซึ่งชุดใหม่ครั้งนี้เรียกได้ว่าตรงตามคอนเซ็ปต์ เสียเงินไม่ว่า เสียหน้าไม่ได้ 
งานนี้ผู้จัดแม่หน่อยทุ่มไม่อั้น ดึงตัวดีไซเนอร์ชาวไทยคนดังที่ฝีมือดังไกลระดับโลก เจ้าของแบรนด์ Thons (ธร) อย่าง คุณหนุ่ม ธรธรรม พงษ์พานิช มานั่งออกแบบตัดเย็บให้ใหม่ยกเซ็ท มูลค่าในการออกแบบและตัดเย็บครั้งนี้สูงลิ่วเกือบถึงเฉียดล้านเลยทีเดียว สุดท้ายก็มิวายโดนดราม่าเล็กๆ ถึงความเว่อร์ในราคาชุดแอร์ฯ แม่หน่อยในฐานะผู้จัดเลยเปิดเผยถึงประเด็นนี้ว่า
"แม่เองก็คิดอยู่นาน ว่าอยากให้ลงตัวและสมบูรณ์แบบที่สุด จุดขายของซีรีส์เรื่องนี้ก็เป็นเรื่องของอาชีพแอร์โฮสเตสด้วย เรื่องนี้ชุดเลยต้องสวย ต้องปังมากๆ ชุดแรกที่เห็นวันฟิตติ้งอาจจะยังไม่ถูกใจเท่าไร ก็เลยปรับเปลี่ยนกันอยู่นานพอสมควร จนเรามาลงตัวที่คุณหนุ่มได้มาช่วยงานแม่ เลยได้ออกมาเป็นรูปเป็นร่างเหมือนชุดที่เราได้เห็นกัน แม่ไม่อยากก๊อปปี้ชุดสายการบินอื่นๆ หรือสายการบินต่างประเทศ
เราเลยขอใช้ฝีมือดีไซเนอร์มืออาชีพดีกว่า เพราะดีไซเนอร์ไทยของเราก็เก่งและผลงานเนียบมากดังระดับโลกอยู่แล้ว แม่เชื่อว่าคนที่ได้เห็นชุดคงได้เซอร์ไพรส์พร้อมกัน เพราะแม่อยากมาเปิดตัวถ่ายครั้งแรกที่ฮ่องกง และใช้สนามบินจริงๆ ที่ ท่าอากาศยานนานาชาติฮ่องกง ส่วนในเรื่องค่าใช้จ่าย แม่ขอไม่เปิดเผยตัวเลขดีกว่า (หัวเราะ) แต่ก็ถือว่าสมราคาไม่ได้เว่อร์อะไรมากเพราะว่าชุดออกมาโดนใจแม่และทีมงานมากเราก็แฮปปี้นะ"
  