
หนุ่ม ''อ้วน รังสิต'' โต้ควง ''แจม เนโกะจัมพ์'' เที่ยวสองต่อสอง แจงไปหลายคน กั๊กเรียกแฟน ไม่รู้แฟนเก่าฝ่ายหญิง มาบ้านบ่อย ยันเชื่อใจ เรียกได้ว่าทำเอาทะเลหวานเลยทีเดียว สำหรับหนุ่ม "อ้วน รังสิต" ที่ควงสาว "แจม เนโกะจัมพ์" ไปสวีตกันที่เกาะล้าน ซึ่งในงานช่อง 8 รับแขก หนุ่มอ้วน ก็ชี้แจงว่า "ก่อนหน้านี้มีข่าวว่าไปเสม็ด คือไม่ได้ไปนะครับ ไปเกาะล้าน นั่งเรือใกล้มาก ไปกับเพื่อนๆ ด้วย สนุกดีครับ ผมเป็นคนชอบไปทะเลอยู่แล้ว แล้วก็เพิ่งซื้อกล้องมาใหม่ด้วย ก็เลยอยากหาที่ถ่ายรูปเล่น รูปคู่กับแจม ในอินสตาแกรม ก็ไม่ค่อยมีนะครับ ส่วนใหญ่ถ่ายคนเดียวมากกว่า" หลายๆ คนมองว่า หนุ่มอ้วนเป็นพ่อบุญทุ่ม ซื้อของให้สาวแจมตลอด เจ้าตัวก็ปฏิเสธและชี้แจงว่า "นานๆ ทีมากกว่าครับ ที่เคยซื้อให้ ก็แค่กระเป๋าใบเดียวเอง ส่วนที่นอนผมไม่ได้ซื้อให้ มันอยู่ในบ้านผมนานแล้ว น้องเขาอยากได้ ก็เลยยกให้เขาไปเลยครับ" นอกจากนี้ หนุ่มโจ แฟนเก่าของสาวแจม ก็มักจะมาหาที่บ้านบ่อยๆ เพราะว่าค่อนข้างสนิทกับครอบครัวของฝ่ายหญิง ซึ่ง หนุ่มอ้วน ก็บอกว่าเชื่อใจ สาวแจม แน่นอน "ผมก็ไม่เคยเจอนะ ถามว่าหวั่นใจมั้ย ผมไม่ค่อยได้ติดตามเรื่องนี้ เราก็อยู่เฉยๆ ไว้ใจกัน ผมก็ค่อนข้างฟรี ซึ่งเขาอยากทำอะไรก็ทำ เราคบกันแฮปปี้ทั้งสองฝ่าย สถานะตอนนี้ ก็เป็นพี่น้องที่สนิทกันไปเรื่อยๆ แบบนี้ดีกว่าครับ"
