ความคืบหน้าคดีฆ่าหั่นศพ น.ส.วริสรา หรือ น้องแอ๋ม อายุ 22 ปี สาวคาราโอเกะแห่งหนึ่งที่จังหวัดขอนแก่น หลังจากที่ญาติได้ประกอบพิธีฌาปนกิจศพน้องแอ๋มที่จังหวัดชัยนาท วันนี้แม่รวมถึงญาติๆ ได้เดินทางกลับมาที่จังหวัดขอนแก่น และได้รวมกลุ่มกันนั่งพูดคุยเรื่องราวที่เกิดขึ้นทั้งหมด
นางสำราญ อายุ 67 ปี ยายน้องแอ๋ม บอกว่า น้องแอ๋มเป็นเด็กดี กตัญญู เป็นคนสนุกสนาน ร่าเริง แต่เป็นคนไม่ค่อยพูดค่อยจา เวลามีปัญหาหรือเรื่องราวอะไรก็ไม่เคยพูดคุยหรือเล่าให้คนในบ้านฟัง มักจะเล่าเรื่องที่ดีๆให้ฟังเสมอ แต่เนื่องจากนิสัยส่วนตัวเป็นคนที่ชอบคบกับทอม จึงมักมีสาวทอมหลายคนมาติดพัน
ทางญาติจึงแนะนำให้รู้จักสามีคนปัจจุบัน กระทั่งแต่งงานและไปอยู่ด้วยกันที่กรุงเทพ อยู่กินกันมาได้ประมาณ 4 เดือน น้องแอ๋ม ก็ได้หนีกลับมาอยู่ที่ขอนแก่น เนื่องจากสาวทอมที่ชื่อบ็อบบี้ โทรศัพท์ไปหาอยู่เป็นประจำ และหนีมาอยู่ด้วยกันที่ขอนแก่น
ระหว่างที่น้องทำงานที่ร้านคาราโอเกะในจังหวัดขอนแก่น ก็กลับมาเยี่ยมยายที่บ้านบ่อยครั้ง แต่ก็ไม่เคยพูดปัญหาอะไรให้ฟัง กระทั่งมาทราบข่าวว่าหลานสาวถูกฆาตกรรม  โดยไม่ทราบว่าสาเหตุมาจากเรื่องอะไร
ยายน้องแอ๋ม กล่าวต่อว่า หลังจากที่ได้นำศพน้องแอ๋ม ไปประกอบพิธีทางศาสนาที่จังหวัดชัยนาท ซึ่งเป็นบ้านพ่อน้องแอ๋ม ดวงวิญญาณน้องแอ๋มก็ได้มาเข้าฝันแม่ว่า ยังอยู่ในหลุมฝังศพ ญาติก็ได้ทำพิธีเรียกดวงวิญญาณกลับบ้าน และวันต่อมาสัปเหร่อที่วัด ได้มาบอกกับญาติอีกว่าวิญญาณน้องแอ๋ม ได้มาบอกเรื่องราว
โดยวันเกิดเหตุได้มีชายหญิงประมาณ 4-5 คน ได้พาน้องขึ้นรถกระบะและไปอยู่ในบ้านหลังหนึ่งซึ่งแอ๋มก็ไม่รู้จัก และคนร้ายก็ได้รุมทำร้ายน้องจนสลบ จากนั้นคนร้ายได้ใช้ใบเลื่อยหั่นร่างน้องแอ๋มทั้งที่ยังไม่ตาย พร้อมกับบอกอีกว่าให้แม่ไปเอาของสำคัญอยู่ในห้องพักน้องแอ๋ม ซึ่งขณะนี้แม่ของน้องแอ๋มได้ติดต่อกับเจ้าหน้าที่ตำรวจให้เป็นคนพาไปเปิดประตูห้องพัก
และทันทีที่ทราบข่าวว่าตำรวจออกหมายจับผู้ต้องหาทั้ง 4 คน ซึ่งส่วนใหญ่ไม่เคยเห็นหน้ามาก่อน จะคุ้นหน้าก็แต่เพียง นางสาวปรียานุช หรือ เปรี้ยว เท่านั้น
อย่างไรก็ตาม ทางญาติก็ดีใจที่ตำรวจเร่งรัดติดตามคดีให้ และอยากให้ตำรวจเร่งติดตามคนร้ายที่ก่อเหตุทั้งหมดมาดำเนินคดีตามกฎหมายโดยเร็ว และให้นำตัวมาขอขมากับญาติและดวงวิญญาณน้องแอ๋มด้วย
ขณะที่ญาติๆ ต่างรุมประณามการกระทำของผู้ต้องหาที่ร่วมกันก่อเหตุว่า เป็นการกระทำที่เหี้ยมโหดเกินมนุษย์และจิตใจทำด้วยอะไร ถึงได้ทำกับน้องแอ๋มขนาดนี้