                เป็นที่คาใจกันมาตั้งแต่ก่อนงานมอเตอร์โชว์ ว่า 2 ว่าที่อีโค่คาร์น้องใหม่ ที่เพิ่งเข้ามาบุกตลาด ใครจะเหนือกว่าใคร หลังจากที่รถยนต์ทั้ง 2 รุ่น ห้ำหั่นกันอย่างสนุกสนาน ทั้งในช่วงก่อนเปิดตัว ที่ดูเหมือนกระแส  Suzuki Swift จะมาแรงแต่ค่ายทรีไดมอนด์ก็ไม่น้อยหน้าอวดโฉมรถอีโค่คาร์ออกมา 
                ศึกใหม่รอบ 2 ยกนี้ เป็นการเรียกเสียงของคนอยากมีรถอีกครั้ง โดยเฉพาะเมื่อรถยนต์ ทั้ง 2 รุ่น ต่างก็มีดีและมีจุดขายในตัวเองที่ไม่เหมือนกัน จนเราได้รับคำถามมากมายว่า สรุปแล้วเราจะเลือกคันไหนดี ไม่เว้นแต่คนในออฟฟิศของ Sanook.com ก็ตาม แต่ว่าใครจะดีกว่าใครอาจจะเป็นเรื่องที่พูดยาก ที่เราคงต้องมาลองประชันดูกัน
 Swift – Mirage 
ภายนอกต่างกัน Swift ใหญ่กว่า แต่ Mirage ทรงตัวดีกว่า
 
                ตั้งแต่ก่อนเปิดตัวอย่างเป็นทางการ เราแทบจะไม่มีข้อมูลของ  Suzuki Swift ใหม่อยู่ในมือเลยก็ว่าได้ นอกจากเห็นพี่กูรูบางท่านได้ไปทดสอบรถยนต์คันนี้กัน จนทำให้เราอดไม่ได้ ที่จะต้องตามไปด้วย
                ต้องเรียกว่าเป็นโชคดีครับว่า Suzuki ให้โอกาสเราได้ไปทดสอบกัน แต่เราจะมาพูดถึงนั้นไม่ใช่เรื่องของการทดสอบหากแต่เป็นเรื่องของตัวรถที่ Suzuki จับเอาเรือนร่างขนาด B  Car มาตอบโจทย์ ด้วย 3.850 ม.ม กว้าง 1,695 ม.ม. และสูง ราวๆ 1,510 มม. เป็นขนาดที่เรายังไม่เคยเห็นมาก่อนในอีโค่คาร์กลุ่มแฮทช์แบ็ค หรือถ้าจะว่าไปนี่คือเรือนร่างใหญ่ที่มาพร้อมเครื่องยนต์ขนาดเล็ก ตอบสนองด้วยฐานล้อขนาดยาว 2,430 ม.ม.
                เรื่องการออกแบบ Suzuki Swift อีโค่คาร์ใหม่มาพร้อมกับการออกแบบที่ปรับให้มีความสปอร์ตยิ่งขึ้น หลายคนที่คุ้นกับรถในรุ่น 1500 ซีซี ที่มาวางจำหน่ายก่อนหน้าอาจจะกล่าวว่าแทบไม่มีอะไรแปลกตาจากเดิม แต่แท้ที่จริงแล้ว Suzuki Swift  อีโค่คาร์มีการปรับในหลายๆ ส่วน เช่น ไฟหน้าไฟท้าย ส่วนเส้นสายที่คล้ายเดิม ดูคมเข้มขึ้นในความสปอร์ตที่ลงตัวมากกว่ารุ่นก่อน แต่จะชัดเจนขึ้น ถ้าคุณขับมันเทียบกัน
                ฝั่ง Mitsubishi Mirage  มาปลุกกระแสช่วงกลางเดือนส่งภาพเวอร์ชั่นขายจริงออกสู่สายตาอย่างเป็นทางการ ด้วยเส้นสายที่เน้นความทันสมัย ที่เพิ่มการเน้นย้ำในความสปอร์ตของรถรุ่นนี้ว่ามีดีกรีที่แปลกแตกต่างอย่างชัดเจน โดยเฉพาะ เมื่อมันมาพร้อมเส้นสายที่คุณอาจจะคาดไม่ถึงว่าจะพบได้ในรถรุ่นนี้
 
Swift – Mirage 
                เรือนร่างของ  Mirage มีความเล็กกว่าคู่แข่งพอตัว โดยมีความยาวเพียง 3,71 0 มม. กว้าง 1,665 ม.ม. และสูงเพียง 1,490 ม.ม.มาพร้อมกับฐานล้อยาว 2,450 ม.ม.  ที่จะพูดแล้วนี่คือรถเล็กที่ไม่ธรรมดาแน่นอน
                เมื่อเทียบกันในมิติเรือนร่างของตัวรถ เราจะพบว่า Suzuki Swift มีความใหญ่กว่าในทุกด้านของมิติตัวถังไม่ว่าจะเป็นความยาว - กว้าง หรือ สูง แต่เมื่อเรามาดูในส่วนระยะฐานล้อที่มีส่วนช่วยในการทรงตัวผ่านล้อทั้ง 4 ของตัวรถ เจ้า Mitsubishi Mirage กลับมีฐานล้อที่ยาวกว่า และเมื่อพูดถึงกับขนาดของตัวรถเองที่มีความยาวเพียง 3.71 ม.อาจจะหมายถึงรถคันนี้จะมีระยะช่วงยื่นทางด้านหน้าและหลังที่สั้นกว่า ซึ่งหมายถึงความคล่องตัวกว่า และยังหมายถึงพื้นที่โดยสารทางตอนหลังที่จะมีที่วางขาดีกว่า
 