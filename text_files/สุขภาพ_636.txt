เคยได้ยินที่ผู้ใหญ่บางคนมองว่า “หนังตาตก” เป็นโหงวเฮ้งที่ไม่ดี กันบ้างไหมคะ เพราะหนังตาตกอาจทำให้เจ้าของใบหน้าดูเหมือนกำลังแสดงสีหน้าเครียด เศร้าใจ วิตกกังวลอยู่ตลอดเวลานั่นเอง แล้วถ้าเราจะบอกว่าทางการแพทย์ก็สามารถยืนยันเรื่องนี้ได้ด้วยเหมือนกัน คุณจะเชื่อไหม?
เฟซบุ๊คเพจ Dr.Aki – หมออาคิ ระบุไว้ว่า อาการหนังตาตก อาจเป็นสาเหตุทำให้เรามีอาการปวดศีรษะ และ/หรือปวดต้นคอได้ค่ะ
หนังตาตก ทำให้ปวดศีรษะ/ต้นคอ ได้อย่างไร?
คนที่หนังตาตก อาจต้องใช้กล้ามเนื้อหน้าฝากในการลืมตา ยกหนังตาขึ้นมากกว่าคนปกติ และบางครั้งอาจรวมถึงการเงยหน้าเพื่อให้วิสัยทัศน์ในการมองเห็นดีขึ้นอีกด้วย ซึ่งกล้ามเนื้อบริเวณหน้าผาก เชื่อมโยงกับกล้ามเนื้อบริเวณท้ายทอย เลยลงมาจนถึงต้นคอ ดังนั้นจึงอาจเป็นที่มาของอาการปวดศีรษะ และปวดคอได้ นอกจากนี้ผู้สูงอายุที่หนังตาเริ่มตก ก็อาจมีอาการปวดศีรษะ และต้นคอจากสาเหตุนี้ได้เช่นกัน
 
วิธีตรวจสอบ ว่าเราหนังตาตกหรือไม่?
หลับตา แล้วเอานิ้วทาบ กดทับแนวคิ้วทั้งสองข้างเอาไว้ จากนั้นก็ลองลืมตาขึ้นมา หากคุณเป็นคนหนังตาตก เมื่อลืมตาจะเห็นว่าหนังตายกขึ้นไม่พ้นนัยน์ตาดำ แต่หากเป็นคนหนังตาปกติ หนังตาจะยกขึ้นสูงกว่านัยน์ตาดำ
 
วิธีแก้ไขหนังตาตก
1. ผ่าตัดยกหนังตา (หรือทำตาสองชั้น)
2. ใช้ผลิตภัณฑ์ช่วยยกหนังตาชั่วคราว หรือเทปแปะตาสองชั้นที่สาวๆ ใช้ตอนแต่งหน้านั่นแหละค่ะ
 
ถึงจะเป็นเรื่องเล็กน้อย แต่ก็อาจรบกวนการใช้ชีวิตประจำวันได้ เพราะปัญหาสุขภาพเหล่านี้จะให้หายขาดต้องแก้ที่ต้นเหตุ แต่ถ้าหากคุณมีอาการปวดศีรษะ และต้นคอบ่อยๆ ไม่ใช่คนที่มีหนังตาตก และหาสาเหตุไม่ได้ ลองปรึกษาแพทย์ผู้เชี่ยวชาญดูนะคะ อาจพบสาเหตุของอาการเหล่านี้ โดยที่คุณเองก็คาดไม่ถึงก็เป็นได้
 
อ่านโพสเต็มๆ ของคุณหมอได้ตามด้านล่างค่ะ
____________________
<<หนังตาตกเป็นสาเหตุของปวดหัว-ปวดต้นคอ?>> 
อาการปวดหัว-ปวดต้นคอเนื่องจากกล้ามเนื้อตึงตัว เกิดได้จากหลายสาเหตุ เช่น นั่งทำงานนานๆ, ยกของหนักมากไป, หมอนหนุนหัวไม่ดี, พักผ่อนไม่เพียงพอ และอาการเครียดเป็นต้น แต่มีอีกหนึ่งสาเหตุที่หลายคนมองข้าม นั่นคือ "หนังตาตก"
เมื่อคนเราอายุมากขึ้นหนังตาจะหย่อนคล้อยตกตามธรรมชาติ ทำให้เวลาลืมตาต้องใช้กล้ามเนื้อหน้าผากช่วยยกหนังตา นอกจากนี้บางครั้งยังต้องเงยหน้าขึ้นเพื่อให้เห็นได้ดีขึ้นอีกด้วย
เราสามารถตรวจสอบตัวเราเองได้ง่ายๆว่าหนังตาตกหรือไม่ โดยหลับตาแล้วใช้นิ้วกดคิ้วทั้ง 2 ข้างไว้แล้วลืมตา หนังตาปกติจะยกพ้นส่วนของนัยน์ตาดำ
กล้ามเนื้อของเราปกติจะเชื่อมโยงถึงกัน อย่างกล้ามเนื้อบริเวณหน้าผากก็จะเชื่อมกับกล้ามเนื้อบริเวณท้ายทอยเลยจนมาถึงต้นคอ ดังนั้นในคนที่หนังตาตกใช้งานกล้ามเนื้อหน้าผากตลอดจะทำให้กล้ามเนื้อตึงปวดร้าวลงมาถึงที่คอได้นั่นเอง(ดังภาพประกอบ) นอกจากนั้นการเงยหน้าบ่อยๆเพื่อให้มองได้ดีขึ้นในคนที่หนังตาตกก็จะทำให้กล้ามเนื้อที่คอปวดตึงได้เช่นกัน
การแก้ไขหนังตาตกจึงทำให้อาการปวดหัวปวดต้นคอในคนไข้(ไม่ว่าตาชั้นเดียวหรือตา2ชั้น)จำนวนหนึ่งดีขึ้นชัดเจน ซึ่งทำได้ 2 วิธี คือ
1. การผ่าตัดยกหนังตา (ทำตาสองชั้น)
2. การใช้ผลิตภัณฑ์ที่ช่วยยกหนังตาชั่วคราว

____________________
 
 
ขอบคุณข้อมูลจาก เฟซบุ๊ค Dr.Aki - หมออาคิ ภาพประกอบจาก istockphoto