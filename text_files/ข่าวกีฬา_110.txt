คอกีฬาหลายท่านอาจจะทราบดีอยู่แล้ว ว่าขณะนี้ "จังหวัดบุรีรัมย์" กลายเป็นอาณาจักรกีฬามาตรฐาน "ระดับโลก" ที่เชิดหน้าชูตาของประเทศไทยไปแล้วไม่ว่าจะเป็นกีฬายอดนิยมอย่าง "ฟุตบอล" กับสนาม "ไอโมบาย สเตเดี้ยม" ที่ตอนนี้ "บุรีรัมย์ ยูไนเต็ด" แชมป์โตโยต้า ไทยพรีเมียร์ลีก กำลังทำผลงานได้อย่างไฉไล เขย่าวงการฟุตบอลทวีปเอเชีย ด้วยตำแหน่ง "จ่าฝูง" ในกลุ่มเอฟ ของศึกเอเอฟซี แชมเปี้ยนส์ ลีกหรือจะเป็นทัวร์นาเม้นต์ระดับโลกที่เพิ่งจบไป "เวิลด์ ซูเปอร์ไบค์ แชมเปี้ยนชิพ 2015" สนามที่ 2 ของปี ซึ่ง "ฟิล์ม-รัฐภาคย์ วิไลโรจน์" นักบิดขวัญใจชาวไทย สร้างประวัติศาสตร์คว้าแชมป์ รุ่น เวิลด์ ซูเปอร์สปอร์ต แชมเปี้ยนชิพ ได้สำเร็จ พร้อมทั้งมีคะแนนสะสมนำเป็นอันดับหนึ่งของโลกในรุ่นนี้ด้วย

ย้ำกันตรงนี้อีกที เผื่อบางท่านอาจจะยังไม่ทราบ สำหรับสนามแข่งรถ "ช้าง อินเตอร์เนชั่นแนล เซอร์กิต" ได้รับการรับรองจากสมาพันธ์รถยนต์นานาชาติว่า เป็นสนามแข่งรถระดับมาตรฐาน เอฟไอเอ เกรด 1 (FIA Grade 1) พูดง่ายๆคือ มาตรฐานจัดแข่งรถ "ฟอร์มูล่า วัน" ได้!รวมไปถึงการรับรองจากสมาพันธ์จักรยานยนต์นานาชาติ (FIM) ให้เป็นสนามแข่งรถระดับมาตรฐาน เอฟไอเอ็ม เกรด เอ (FIM Grade A) หรือการแข่ง "โมโตจีพี" ได้นั่นเอง!และล่าสุดกับ "โปรเจ็คท์ยักษ์" ที่กำลังดำเนินการก่อสร้าง นั่นก็คือ "ปราสาทหินพนมรุ้งจำลอง", "สนามมอเตอร์ครอส" และ "Buriram Castle Lifestyle Avenue" หรือแหล่งช้อปปิ้งขนาดใหญ่ เอาไว้รองรับผู้ที่มาเยือนอาณาจักรแห่งนี้ นี่ยังไม่รวมโครงการศูนย์กีฬาแอดเวนเจอร์ เขากระโดง ที่มีแพลนจะเริ่มสร้างอีกนะ "มาที่เดียว บุรีรัมย์มีให้ทุกอย่าง!" จริงๆ!!

ถือเป็นความภาคภูมิใจของจังหวัดเล็กๆในภาคอีสานแห่งนี้เหลือเกินครับ กับการพัฒนาแบบก้าวกระโดดอย่างไม่น่าเชื่อ ซึ่งทั้งหลายทั้งปวงเหล่านี้ ต้องชื่นชมวิสัยทัศน์ของ "บิ๊กเน-เนวิน ชิดชอบ" อดีตนักการเมืองชื่อดัง ที่จิตใจ "รักบ้านเกิด" อย่างหาที่เปรียบมิได้
สร้างจุดขาย สร้างชื่อเสียง สร้างรายได้ให้ชาวบ้าน และที่สำคัญเป็นหน้าเป็นตาให้กับประเทศในแวดวงกีฬาทั้งระดับทวีปและระดับโลกไปเรียบร้อย!!วันนี้เรามีภาพความคืบหน้าล่าสุดของโปรเจ็คท์ใหม่ของบุรีรัมย์มาฝาก รับประกันความตื่นตาตื่นใจ จนแอบอิจฉาคนท้องถิ่นไม่ได้เลยจริงๆ
ลานดินแห่งนี้อนาคตจะกลายเป็นสนาม "มอเตอร์ครอส" ระดับมาตรฐานโลก

"ปราสาทหินพนมรุ้งจำลอง" ที่ใช้ช่างแกะหินฝีมือชั้นครู เก็บรายละเอียดให้เหมือนของจริงที่สุดทุกเม็ด ทั้งภายนอกและภายใน

อีกมุมหนึ่งของปราสาทจำลอง ที่ถ้าเสร็จเมื่อไหร่ก็จะกลายเป็นอีกหนึ่ง "แลนด์มาร์ก" ของมหานครกีฬาแห่งนี้

ทางเดินเข้าปราสาท กับบรรยากาศจำลองที่เหมือนของจริงเป๊ะ

และนี่คือภาพกราฟิกจำลองเมื่อสร้างเสร็จครับ สองฝั่งซ้าย-ขวาจะกลายเป็นแหล่งช้อปปิ้งสินค้าชั้นนำ โดยมีปราสาทพนมรุ้งจำลองเป็นแบ็กกราวน์อยู่ด้านหลัง

อาณาจักรกีฬาของประเทศไทย "บุรีรัมย์"


เครดิตภาพประกอบจาก เพจ Buriram Castle