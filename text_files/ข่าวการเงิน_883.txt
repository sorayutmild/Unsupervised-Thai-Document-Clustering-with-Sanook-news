หนุ่มช่างยนต์หันมาปลูกพริกหวาน ใช้พื้นที่เพียง 200 ตารางวา แค่ 75 วันเก็บผลผลิตขายได้ 300,000 บาท

นายขวัญชัย สนินัด อายุ 31 ปี ชาวบ้านม่วงคำ ต.โป่งแยง อ.แม่ริม จ.เชียงใหม่ เรียนจบช่างยนต์ แต่สนใจทำการเกษตรตามพ่อและแม่ ยึดอาชีพปลูกพืชผักสวนครัวและปลูกพริกหวานพันธุ์สไปเดอร์สีแดง และพันธุ์วินเลตสีเหลือง ปลูกในโรงเรือนไม่ใช้สารเคมี ใช้เวลาปลูกประมาณ 75 วัน ก็เก็บผลผลิตส่งขายให้ลูกค้าตลาดค้าส่งในกรุงเทพฯ โดยในช่วงกินเจขายได้กิโลกรัมละ 60 บาท

หนุ่มเชียงใหม่วัย 31 บอกว่า ใช้พื้นที่ปลูกเพียง 200 ตารางวา จำนวน 3,000 ต้น แต่ละต้นจะให้ผลผลิตประมาณ 3 กิโลกรัม หากต้นแข็งแรงอาจได้ผลผลิตมากถึง 5 กิโลกรัม คาดว่าจะได้ผลผลิตกว่า 6,000 กิโลกรัม สร้างรายได้ไม่ต่ำกว่า 300,000 บาท ภายใน 2 เดือนครึ่ง ภายใน 1 ปี จะสามารถสร้างรายได้นับล้านบาท เพราะพริกหวานเป็นที่ต้องการของตลาด ส่วนใหญ่นำไปปรุงอาหารตามโรงแรมหรู และเป็นส่วนประกอบในการทำบาบีคิว หรือปรุงอาหารได้ตามความชอบ.
สำนักข่าวไทย

