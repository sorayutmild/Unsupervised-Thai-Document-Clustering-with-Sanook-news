เสี่ยร้านทองกลับลำ ชี้ถ้าโชเฟอร์แท็กซี่บริสุทธิ์ใจต้องรีบนำทองมาคืน บอกเงินรางวัลที่เหลืออีก 3 แสนบาท มาเอาเองที่ จ.อุบลฯ
จากกรณีที่เสี่ยเจ้าของร้านทอง นายเอกรัตน์ กนกวรรณากรณ์ ได้เข้าแจ้งความกับ สภ.คูคต ว่า ได้ลืมกระเป๋าใส่ทองคำรูปพรรณ น้ำหนักประมาณ 500 บาท มูลค่า 13 ล้านบาท ไว้บนรถแท็กซี่ สีชมพู จาก สี่แยกเอสเอบี มาลงที่ตลาดสี่มุมเมือง รังสิต โดยประกาศจะให้สินน้ำใจ 5 แสนบาท ถ้าแท็กซี่นำทองทั้งหมดมาคืน ต่อมาเมื่อวันที่ 16 มี.ค. นายศักดิศรี เกตุดีแก้ว อายุ 56 ปี โชเฟอร์รถแท็กซี่ นำทองคำ มูลค่า 13 ล้านบาท มาคืน ผ่านทาง สวพ.91 โดยเสี่ยเจ้าของทองมอบทอง 8 บาท มูลค่า 2 แสนบาท และเงินสด 3 แสนบาทให้เป็นสินน้ำใจ โดยบอกว่าจะมอบเงินสดอีก 3 แสนบาทให้ในภายหลังนั้น
ล่าสุด (17 มี.ค.)ผู้สื่อข่าวรายงานว่า นายศักดิ์ศรี เกตุดีแก้ว อายุ 56 ปี โชเฟอร์รถแท็กซี่ เปิดเผยว่า ตนยังไม่ได้รับการติดต่อจากนายเอกรัตน์เลย ทางเสี่ยเจ้าของร้านทองก็ไม่ได้ขอบัญชีของตนเองไว้ และก็ไม่ได้พูดถึงเรื่องเงินที่เหลืออีกเลย ตนรอการติดต่อกลับมาเพื่อจะไปรับเงินรางวัลสินน้ำใจที่เหลือ เพื่อที่จะกลับบ้านที่ จ.ร้อยเอ็ด หากมอบให้เท่านี้ก็ขอให้ติดต่อมา
ด้าน เสี่ยเจ้าของร้านทอง นายเอกรัตน์ กล่าวว่า ก่อนหน้านี้ตนคิดว่าหากนายศักดิ์ศรีมีความบริสุทธิ์ใจก็น่าจะนำทองทั้งหมดมาคืนให้โดยเร็ว ไม่ใช่ปล่อยเวลาผ่านไปนานกว่า 3 วัน ถ้าหากนายศักดิ์ศรีต้องการเงินที่เหลือนั้น ก็ขอให้ติดต่อกลับมาและเดินทางมารับเงินรางวัลที่เหลือด้วยตนเองที่ จ.อุบลราชธานี