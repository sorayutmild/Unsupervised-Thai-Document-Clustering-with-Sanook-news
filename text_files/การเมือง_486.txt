08.18 น. ทวิตเตอร์ @WassanaNanuam ของ วาสนา นาน่วม เผยว่า พลเอกประยุทธ์ จันทร์โอชา เดินทางถึงทำเนียบฯ เตรียมประชุมวอร์รูมประเมินเหตุระเบิดเช้านี้บนตึกไทยคู่ฟ้า ก่อนประชุม ครม. เผยความคืบหน้าเหตุระเบิดแยกราชประสงค์ ประณามคนก่อเหตุเป็น "คนเลว" ไม่ว่าจะเป็นคนไทยหรือต่างชาติ
ตอนนี้ยังไม่สรุปเป็นการเมืองหรือก่อการร้ายแต่รุนแรงสุด เผยไม่ตัดประเด็นใดทิ้ง ทั้งก่อการร้าย-อุยกูร์ แต่ไม่อยากระบุชัด เพราะเหตุแบบนี้เกิดได้ทุกประเทศ เตือนคนไทยต้องพร้อมรับมือ "ยิ้มสู้เข้าไว้ เมื่อภัยมา"
ส่วนกรณีที่มีคนโพสต์เฟซบุ๊กเมื่อวันที่ 13 สิงหาคม ระบุว่าให้ระวังไว้ 14-18 สิงหาคม จะเกิดเหตุร้ายในกทม. นายกรัฐมนตรีเผยว่าสั่งการให้เรียกสอบแล้ว เบื้องต้นตัวคนโพสต์อยู่ภาคอีสาน มีพฤติการณ์ใช้โซเชียลมีเดียปล่อยข่าวลือ 

พร้อมทั้งขอให้สื่อนำเสนอข้อเท็จจริง เพราะข่าวสร้างความสับสนให้ประชาชน แนะระวังข่าวจากโซเชียล อย่าเพิ่งด่วนสรุปว่ามีสาเหตุใด การเมืองหรือระหว่างประเทศหรือเป็นการกระทำของฝ่ายใด วอนประชาชนส่งหลักฐานให้ตำรวจหาคนร้าย
ทั้งนี้ รัฐบาลได้ทำหนังสือแสดงความเสียใจไปยังนายกรัฐมนตรีและประธานาธิบดีหลายประเทศที่มีผู้เสียชีวิตบาดเจ็บ ยันรัฐบาลจะดูแลเยียวยาและดูแลนักท่องเที่ยวทุกชาติ
ขอบคุณภาพและข้อมูลจากทวิตเตอร์ @WassanaNanuam