เห็นคนอื่นล้างจมูกกันบ่อยๆ เคยสงสัยกันไหมคะว่าเขาล้างจมูกกันไปทำไม แล้วเราต้องล้างจมูกกันอย่างไรถึงจะดีต่อสุขภาพ ที่สำคัญคือเราควรต้องล้างจมูกเหมือนคนอื่นเขาไหม ต้องล้างบ่อยแค่ไหน ใช้น้ำอะไรล้าง Sanook! Health มีคำตอบของทุกข้อสงสัยมาให้ทุกคนได้ศึกษากัน
ทำไมเราต้อง “ล้างจมูก”?
การล้างจมูก เป็นการชะล้างเอาน้ำมูก  หนอง  สิ่งสกปรกในจมูก เพื่อบรรเทาอาการคัดจมูก ลดความเหนียวข้นของน้ำมูก ทำให้เชื้อโรคไม่เจริญเติบโต นอกจากนี้ หากล้างจมูกก่อนการพ่นยา จะช่วยให้ยาสัมผัสกับเยื่อบุจมูกได้มากขึ้น  และออกฤทธิ์ได้ดีขึ้น 
กลุ่มคนที่ควรล้างจมูก

เป็นโรคภูมิแพ้
เป็นโพรงจมูก หรือไซนัสอักเสบ
เข้ารับการผ่าตัดเยื่อบุจมูกจากอาการไซนัสอักเสบ
เป็นโรคหอบหืด ที่ต้องใช้ยาพ่นเป็นประจำ
เป็นหวัด คัดจมูก ชนิดที่มีน้ำมูก หรือเสมหะมากๆ จนรบกวนการหายใจ

หากไม่ได้เป็นคนที่อยู่ในกลุ่มดังกล่าว ไม่มีความจำเป็นต้องล้างจมูก แต่หากต้องการทำความสะอาดโพรงจมูกก็สามารถทำได้ แต่ไม่มีความจำเป็นต้องล้างจมูกเป็นประจำ
อุปกรณ์ในการล้างจมูก
โดยอุปกรณ์ที่ใช้ในการล้างจมูก ประกอบด้วย น้ำเกลือ 0.9% กระบอกฉีดยา ถ้วย/แก้วสำหรับใส่น้ำเกลือที่ยังไม่ใช้ ถ้วย/แก้วสำหรับใส่น้ำเกลือที่ล้างจมูกแล้ว   
วิธีล้างจมูกที่ถูกต้อง

อุ่นน้ำเกลือก่อนการล้างจมูกให้มีอุณหภูมิพอเหมาะกับเยื่อบุจมูก การใช้น้ำเกลือที่ไม่ได้อุ่นล้างจมูก อาจทำให้เกิดการคัดจมูกหลังการล้างได้    
ควรล้างจมูกบนโต๊ะและเตรียมภาชนะมารองรับน้ำเกลือหลังล้างด้วย             
ใช้กระบอกฉีดยา ที่แพทย์จ่ายให้ ดูดน้ำเกลือที่อุ่นได้ที่แล้วในปริมาณน้อย ๆ ก่อน ในผู้ใหญ่ประมาณ10-15 ซีซี ในเด็กประมาณ 5 ซีซี
นั่งโน้มตัวไปข้างหน้า ก้มหน้าเล็กน้อย เริ่มล้างจมูกข้างที่มีอาการคัดจมูกน้อยกว่า
นำปลายกระบอกฉีดยา ใส่เข้าไปในจมูกข้างที่จะล้างเล็กน้อย อ้าปากไว้ แล้วหายใจเข้าเต็มที่ และกลั้นหายใจไว้
ดันกระบอกสูบของกระบอกฉีดยา เบา ๆ ให้น้ำเกลือไหลเข้าไปในจมูกช้าๆ
หลังจากล้างเสร็จ สั่งน้ำมูก หรือน้ำเกลือที่คั่งค้างอยู่ในโพรงจมูกออก
ล้างอุปกรณ์ที่ใช้ล้างจมูกให้สะอาดด้วยน้ำสบู่ หรือ น้ำยาล้างจาน แล้วล้างด้วยน้ำประปาจนสะอาด(ในกรณีที่ใช้กระบอกฉีดยาที่ทำจากแก้ว  หลังจากล้างแล้วควรนำมาต้มกับน้ำเดือด ประมาณ 5 นาทีแล้วผึ่งให้แห้ง)

ข้อควรระวังในการล้างจมูก
การล้างจมูกแต่ละครั้งนั้น ควรล้างจนกว่าจะรู้สึกว่าจมูกโล่ง  ไม่มีน้ำมูกหรือสิ่งสกปรกอะไรคั่งค้างในจมูก ใช้น้ำเกลือฆ่าเชื้อนอร์มาลซาไลน์ 0.9% (Normal saline 0.9%/ NSS 0.9%) เท่านั้น ไม่มีส่วนผสมของน้ำตาล (Glucose) ก่อนซื้อ ควรอ่านฉลาก และวันหมดอายุ ให้ละเอียด
ควรล้างจมูกบ่อยแค่ไหน?
จำนวนครั้งที่ล้างจมูก ขึ้นอยู่กับจุดประสงค์ของการล้างจมูก
ล้างจมูก วันละ 1 ครั้ง : เพื่อชำระล้างสิ่งสกปรก ฝุ่นควัน เชื้อโรคที่ประสบพบเจอในแต่ละวันตามปกติ
ล้างจมูก วันละ 2 ครั้ง เช้า-เย็น : กำจัดเชื้อโรค ลดน้ำมูก คัดจมูก หรือเป็นภูมิแพ้
ล้างจมูกเมื่อมีอาการ : เมื่อคัดแน่นจมูก หายใจไม่สะดวก จากอาการของโรคไซนัส ริดสีดวง โพรงจมูกอักเสบ
 
