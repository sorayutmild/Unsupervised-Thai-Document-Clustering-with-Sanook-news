ความคืบหน้ากรณีคณะกรรมการสถานศึกษาโรงเรียนบ้านป่าตองท่าเนินสามัคคี ต.บัวใหญ่ อ.บัวใหญ่ จ.นครราชสีมา ร้องเรียนนายณฐาภพ อายุ 51 ปี ผอ.โรงเรียน มีความสัมพันธ์ชู้สาวกับเด็กนักเรียนหญิงชั้น ม.2 ของโรงเรียน หลังพบหลักฐานการพูดคุยทางแชทไลน์โทรศัพท์มือถือ ข้อความหวานซึ้ง ต่างฝ่ายต่างเรียกกันว่า “ที่รัก” และ ผอ.เรียกนักเรียนหญิงว่า “เมีย”
ล่าสุด ผู้สื่อข่าวรายงานว่า (26 ม.ค.) เมื่อเวลา 10.50 น. นายศุภพงษา จันทรังษ์ รอง ผอ.สพป.นครราชสีมา เขต 6 เปิดเผยว่า นายสนอง สุดสะอาด ผอ.สพป.นม.เขต 6 ได้มอบหมายให้นิติกร ของทางสำนักงานเขตพื้นที่ประถมศึกษานครราชสีมาเขต 6 ได้  รวบรวมเอกสาร ในชั้นสืบ ส่งต่อให้ ศึกษาธิการจังหวัดนครราชสีมา ตั้งกรรมการสอบสวน วินัยร้ายแรงต่อไป
โดยจะเปิดโอกาสให้ ผอ.ผู้ถูกกล่าวหาได้ชี้แจงหรือแก้ต่าง กับศึกษาธิการจังหวัดนครราชสีมา เพื่อให้ความเป็นธรรมทั้ง 2 ฝ่าย อย่างไรก็ตามจนถึงขณะนี้ยังไม่สามารถติดต่อ ผอ.ฉาวคนนี้ได้ เนื่องจากไม่ยอมมาโรงเรียน และปิดโทรศัพท์มือถือจนขาดการติดต่อ
อย่างไรก็ตาม ตามบทกฎหมายแล้ว กรณีเกิดพฤติกรรมที่ ผอ.โรงเรียนมีความสัมพันธ์ชู้สาวกับเด็กนักเรียนหญิง ม.2 อายุ 14 ปี ถือเป็นความผิดทางวินัยร้ายแรง ผอ.ในฐานะผู้ดูแลลูกศิษย์จะไปมีความสัมพันธ์ลึกซึ้งกับลูกศิษย์ไม่ได้เด็ดขาด
อีกทั้งลูกศิษย์ก็อายุยังไม่ถึง 15 ปี ถือว่าเป็นเด็กที่ยังด้อยวุฒิภาวะ ถึงแม้เด็กจะยินยอมหรือไม่ก็ตาม เรื่องนี้มีบทลงโทษร้ายแรงถึงขั้น “ไล่ออก” สถานเดียว รวมทั้งมีความผิดทางอาญาด้วย
ผู้สื่อข่าวรายงานเพิ่มเติมว่า ขณะที่หลายฝ่ายกำลังตามหาตัว ผอ.ฉาวรายนี้ ซึ่งหนีไปเก็บตัวเงียบอยู่ที่ใดไม่มีใครทราบ และไม่สามารถติดต่อได้ ล่าสุด เมื่อวานนี้ (25 ม.ค.) ได้มีคนพบเห็น ผู้ใช้ชื่อไลน์ของนายณฐาภพ ส่งข้อความเข้าไปในแชทไลน์ของกลุ่มบิ๊กไบค์กลุ่มหนึ่ง
โดยมีข้อความว่า “เหตุการณ์ใกล้ปกติ...เย็นนี้ที่ไหนดีครับ” พร้อมกับสติ๊กเกอร์วิถี Biker และมีภาพถ่ายของนายณฐาภพนั่งและยืนทอดสายตาชมวิว อยู่บริเวณป้ายบอกชื่อสถานที่ว่า “ผาตรอมใจ” ซึ่งเป็นจุดชมวิวที่สวยงาม ตั้งอยู่ในเขตอุทยานแห่งชาติเขาใหญ่ ต.หินตั้ง อ.เมือง จ.นครนายก
ทั้งนี้ เนื่องจากนายณฐาภพ เป็นคนที่ชื่นชอบในการขี่รถจักรยานยนต์บิ๊กไบค์ ไปในสถานที่ท่องเที่ยวต่างๆ เป็นประจำ โดยมีรถจักรยานยนต์บิ๊กไบค์คู่ใจ 1 คัน ยี่ห้อฮอนด้า CB500X สีขาว-ดำ ที่เพิ่งซื้อมาใหม่ในราคาประมาณ 220,000 บาท ยังไม่ติดป้ายทะเบียน จึงคาดว่าช่วงนี้จะอยู่ระหว่างหลบหนีไปพักเลียแผลใจ อยู่ในสถานที่ท่องเที่ยวแห่งใดแห่งหนึ่งในบริเวณใกล้เคียง