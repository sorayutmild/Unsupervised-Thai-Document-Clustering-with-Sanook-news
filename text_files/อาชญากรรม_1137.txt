เบนซ์ ท่าทราย โพสต์เฟซบุ๊คแฉตำรวจรับเงินอีกรอบ ลั่นถ่ายเลขแบงก์ทุกใบ พร้อมบันทึกเสียงเก็บไว้
(20 พ.ย.)  นายอดิศักดิ์ ศรีสอาด หรือ เบนซ์ ท่าทราย หลังจากที่เจ้าหน้าที่ตำรวจได้ตั้งรางวัลนำจับจำนวน 50,000 บาท พร้อมกันนี้ยังได้แจกจ่ายภาพถ่ายของ เบนซ์ ท่าทราย และผู้ที่อยู่ในเครือข่ายให้กับเจ้าหน้าที่จุดตรวจสกัดบริเวณชายแดน เพื่อเสาะหาแหล่งกบดานของ เบนซ์ ท่าทราย
ขณะที่เจ้าหน้าที่ตำรวจพยายามล่าตัว นายเบนซ์ มาสอบสวนดำเนินคดีนั้น
ล่าสุด เบนซ์ ท่าทราย ได้โพสต์เฟซบุ๊คที่ใช้ชื่อว่า เบนซ์ ท่าทราย เขียนข้อความแฉอีกครั้ง โดยข้อความระบุว่า "กูเป็นโจร กูขายยา กูยังกล้ารับเลย เพราะกูมีศักดิ์ศรีพอ แต่มึงเป็นตำรวจแท้ ๆ มึงกลัวความผิด หาว่ากูใส่ร้าย ทำตัวเสื่อมเสียสถาบันตำรวจหมด
ส่วนนายตำรวจท่านไหน มั้นใจว่าไอ้รอง... ไม่มีความผิด เด้งขึ้นมา แสดงตัวขึ้นมาเลย ถ้ามันไม่จริงอย่างที่ผมบอกไป ผมจะมอบตัวและเดินเข้าไปให้ท่านที่กล้าแสดงตัวแตะหน้าด้วยตัวผมเอง แล้วถ้ามันผิดจริงอย่างที่ผมบอกไว้ แล้วแต่ท่านจะใช้วิจารณญาณของท่าน วันที่เท่าไรไม่แน่ชัด น่าจะประมาณวันที่ 13-6-57 ถึงวันที่ 17-6-57 เวลาประมาณ 20:00-22:00 น. บริเวณจุดพักรถในปั๊ม ปตท.(ภานุสรษ์) ผมเดินขึ้นรถเก๋งสีดำ ทะเบียน 9744 หรือว่า 9477 ที่ไอ้รอง... ขับมา จริงไหม ลองดำเนินการตรวจสอบดู
นี่แค่ตัวอย่างแรก ยังมีอีกเยอะที่ผมได้รวบรวมไว้ เสียงที่บันทึกไว้ เงินที่ถ่ายเบอร์แบงค์ไว้ทุกครั้ง ที่ส่งให้ (ประสบการณ์ล้วน ๆ) เพราะผมไม่เคยเชื่อใจตำรวจ และผมก็ต้องขอขอบคุณ ท่าน... ผมได้ดูคลิปที่ส่งให้ผมแล้ว ขอขอบคุณที่ส่งคนไปดูแลบ้านให้ ทางผมจะได้มั่นใจว่า บ้านผม แล้วก็ญาติ ๆ เพื่อน ๆ ผมจะ ปลอดภัย ขอขอบคุณจากใจ เบนซ์ ท่าทราย
ความคืบหน้าล่าสุด
พล.ต.ท.เรวัช กลิ่นเกษร ผบช.ปส. ยืนยันเมื่อเวลาประมาณ 10.00 น.ที่ผ่านมา นายอดิศักดิ์ ศรีสะอาด หรือ เบนซ์ ท่าทราย อายุ 26 ปี หัวหน้าแก๊งยาเสพติดถูกทหารกะเหรี่ยงคุมตัวได้ในพื้นที่วัดตองยี ฝั่งพม่า ซึ่งเป็นเขตติดต่อกับ พื้นที่ 6 พันไร่ ต.หนองรู อ.สังขละบุรี ของไทย ด้าน ผบช.ภ.7 อยู่ระหว่างการประชุมร่วมทุกหน่วยงาน และเตรียมแถลงข่าว