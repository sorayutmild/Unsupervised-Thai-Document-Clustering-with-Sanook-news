"จักรภพ เพ็ญแข" ผู้ต้องหาคดีหมิ่นสถาบันเบื้องสูง โพสต์เฟสบุ๊ค โดยระบุพิกัดอยู่ในกรุงเทพมหานคร ภายหลังหนีคดีหมิ่นสถาบันเบื้องสูง และคดีลักลอบดักฟังโทรศัพท์ และลักลอบออกนอกประเทศไทยตั้งแต่ปี 2552
นายจักรภพ เพ็ญแข ผู้ต้องหาคดีหมิ่นสถาบันเบื้องสูง และคดีลักลอบดักฟังโทรศัพท์ ซึ่งอยู่ระหว่างหลบหนีอยู่ในต่างประเทศ ได้โพสต์ข้อความลงบนเฟซบุ๊คส่วนตัว Jakrapob Penkair (จักรภพ เพ็ญแข) ระบุ วันเวลา 1 มิถุนายน 2556 โดยมีใจความกล่าวถึงประเทศ "เกาหลี" ชาติที่ปฏิวัติวัฒนธรรม ให้หลุดพ้นจากเงาอย่างจีน และญี่ปุ่น พร้อมทั้งมีลิงค์ jpenkair.blogspot.com ให้เข้าไปอ่านฉบับเต็ม โดยมีภาพของ พิธีกรเล่าข่าวชื่อดัง และนักร้อง K-POP เป็นภาพประกอบ  ทั้งนี้ จากข้อความที่ปรากฎขึ้นในเฟซบุ๊ค ระบุว่า "จักรภพ เพ็ญแข - Jakrapob Penkair ได้แชร์ลิงก์ 16 ชั่วโมงที่แล้ว บริเวณ "Bangkok" ซึ่งหมายถึงข้อความดังกล่าว ถูกส่งในกรุงเทพมหานคร จึงเป็นการตั้งข้อสังเกตว่า นายจักรภพ ได้เดินทางเข้าประเทศไทย แล้วหรือไม่ ซึ่งหากเป็นจริงตามนั้น นายจักรภพ สามารถผ่านเข้ามาโดยช่องทางใด และใครเป็นผู้เข้าช่วยเหลือ นายจักรภพ เพ็ญแข อดีตรัฐมนตรีประจำสำนักนายกรัฐมนตรี และแกนนำคนเสื้อแดง ฝีปากจัดจ้าน ได้ลักลอบเดินทางออกนอกประเทศไทยตั้งแต่เดือนเมษายน ปี 2552 โดยถูกดำเนินหลายข้อหาหนึ่งในนั้นคือ คดีหมิ่นสถาบัน และคดีลักลอบดักฟังโทรศัพท์