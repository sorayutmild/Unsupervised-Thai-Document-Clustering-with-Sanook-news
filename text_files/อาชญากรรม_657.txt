ผู้สื่อข่าวรายงานว่า (14 ส.ค.) เมื่อเวลา 21.00 น. ที่กองบังคับการตำรวจภูธรจังหวัดนนทบุรี พล.ต.ท.อำนวย นิ่มมะโน ผบช.ภ.1 นำการแถลงข่าวจับกุม นายหาญ รักษาจิตร์ หรือ เณรแอ จอมขมังเวทย์ อายุ 55 ปี
สืบเนื่องจากเมื่อวันที่ 19 มิ.ย.58 น.ส.เอ (นามสมมุติ) อายุ 40 ปี ผู้เสียหาย ได้เดินทางมาพบพนักงานสอบสวน สภ.บางศรีเมือง อ.เมือง จ.นนทบุรี และแจ้งว่า เมื่อวันที่ 25 เม.ย.58 เวลา 13.00 น.ได้ไปพบกับนายหาญ รักษาจิตร์ หรือ เณรแอ ที่บ้านหลังหนึ่ง หมู่ 10 ต.บางกร่าง อ.เมือง จ.นนทบุรี โดยปรึกษาว่าต้องการให้สามีชาวอเมริกันที่ทิ้งไป กลับมาอยู่กินกันฉันท์สามีภรรยาเหมือนเดิม
ซึ่งนายหาญฯ บอกกับตนว่าสามารถทำได้ โดยทำพิธีลงน้ำมันพรายที่หน้าผาก ลิ้น ทรวงอก และต้องร่วมหลับนอนมีเพศสัมพันธ์กับนายหาญฯ โดยมีค่าพิธีกรรมจำนวน 50,000 บาท ให้กับนายหาญฯ ซึ่งหากทำพิธีจบ สามีของ น.ส.เอ จะต้องกลับมาอย่างแน่นอน น.ส.เอ หลงเชื่อยอมตกลง นายหาญฯ จึงได้ทำพิธีลงน้ำมันพรายจนเสร็จเรียบร้อย พร้อมมอบเงินค่าทำพิธีจำนวน 50,000 บาท ให้กับนายหาญฯ
สำหรับการหลับนอนมีเพศสัมพันธ์กับนายหาญฯ ในวันนั้น น.ส.เอ ไม่สะดวกเนื่องจากไม่อยากให้ผู้ใดพบเห็น จึงได้นัดแนะให้ไปทำพิธีกรรมที่ห้องพักของ น.ส.เอ ในวันที่ 27 เม.ย.58 ที่คอนโดฯ อ.เมือง จ.นนทบุรี ซึ่งหลังจากมีเพศสัมพันธ์แล้ว นายหาญฯ บอกว่าอีก 7 วัน สามีของน.ส.เอ ต้องกลับมาอย่างแน่นอน
หลังจากนั้น 7 วัน สามีของน.ส.เอ ก็ไม่กลับมา น.ส.เอ ได้ติดต่อกับนายหาญฯ ซึ่งก็ยังยืนยันว่าสามีจะกลับมาแน่นอน จนถึงเดือน มิ.ย.58 สามีก็ยังไม่กลับมา ต่อมา น.ส.เอ ได้พยายามติดต่อนายหาญฯ แต่ก็ไม่สามารถติดต่อได้อีก จึงเชื่อว่าถูกนายหาญฯ หลอกเอาทรัพย์ไปแน่ จึงมาแจ้งความร้องทุกข์ต่อพนักงานสอบสวน สภ.บางศรีเมือง อ.เมือง จ.นนทบุรี ซึ่งต่อมาพนักงานสอบสวนได้ขอศาลออกหมายจับนายหาญฯ ตามหมายจับศาลแขวงนนทบุรี ที่ จ.281/2558 ลงวันที่ 14 ส.ค.58
ต่อมาเจ้าหน้าที่ตำรวจชุดจับกุม สภ.ปลายบาง พร้อมกำลังเจ้าหน้าที่ตำรวจชุดสืบสวน ได้ร่วมกันจับกุมตัวผู้ต้องหาตามหมายจับเลขที่ จ.281/2558 ลงวันที่ 13 ส.ค. 2558 ได้ที่ สำนักสงฆ์ บ้านปกล้น เลขที่ 104 หมู่ 11 ต.บ้านชี อ.บ้านหมี่ จ.ลพบุรี พร้อมแจ้งข้อกล่าวหาแก่นายหาญฯ ฉ้อโกงทรัพย์ผู้อื่น
ทั้งนี้ หากผู้ใดถูกหลอกลวงหรือกระทำการในลักษณะดังกล่าว และมีความประสงค์ที่จะร้องทุกข์ดำเนินคดีกับผู้ต้องหา สามารถติดต่อประสานงาน กับ พ.ต.ท.วิเชียร กสิบุตร พนักงานสอบสวน สภ.บางศรีเมือง โทร.081-489-9712 , 02-595-4557 เพื่อดำเนินคดีตามกฎหมายต่อไป
สำหรับ เณรแอ เคยถูกศาลพิพากษาจำคุก 20 ปี คดีฉ้อโกงประชาชน เมื่อปี 2549 ซึ่ง เณรแอ ถูกจองจำเป็นเวลาเกือบ 10 ปี ก่อนได้รับอภัยโทษ ปล่อยตัวจากเรือนจำบางขวาง เมื่อวันที่ 10 เมษายนที่ผ่านมา โดยหลังได้รับอิสรภาพ ก็เป็นข่าวมีชาวต่างชาติมาติดต่อว่าจ้าง ให้ทำเครื่องรางของขลังเป็นจำนวนมาก ซึ่งเจ้าหน้าที่ก็เคยออกมาเตือนให้เจ้าตัวระมัดระวังพฤติกรรมทางไสยศาสตร์