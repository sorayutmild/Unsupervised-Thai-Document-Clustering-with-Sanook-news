รายการโหนกระแสวันที่ 18 ธ.ค. "หนุ่ม-กรรชัย กำเนิดพลอย" ในฐานะผู้ดำเนินรายการ ผลิตในนามบริษัท ดีคืนดีวัน จำกัด ออกอากาศทุกวันจันทร์-ศุกร์ เวลา 12.20 น. ทางช่อง 3 กดเลข 33 ยังเกาะติดสถานการณ์การจับกุม "สมคิด พุ่มพวง" ฆาตกรต่อเนื่อง 6 ศพ ซึ่งเพิ่งจับกุมตัวได้เมื่อช่วงเช้าที่ผ่านมา โดยวันนี้พูดคุยกับ พ.ต.อ.บุญลือ ผดุงถิ่น ผกก.3 บก.ป. และ พ.ต.อ.นกันต์วุฒิ เลี่ยมสงวน หรือ "รองชัด" อดีตตำรวจชุดจับกุมสมคิด
>> เปิดภาพนาทีรวบ "สมคิด พุ่มพวง" คารถไฟ คุมตัวสอบสวนที่ ศูนย์ฝึกตำรวจภูธรภาค 3
ทั้งสองท่านเคยอยู่ในชุดจับกุม สมคิด พุ่มพวง เมื่อ 14 ปีก่อน  เมื่อวานคุยกับผู้กำกับปู มันเร็วมาก คืนเดียวจับได้แล้ว?
พ.ต.อ.บุญลือ : "จับได้แล้วที่ปากช่อง ต้องยอมรับว่าเป็นผลจากการประชาสัมพันธ์จากสื่อมวลชนที่ช่วยเหลือกันกระจายข่าว กระจายรูปภาพ ครั้งนี้มีพลเมืองดีพบเห็นนายสมคิดโดยสารรถไฟ จากอีสานมากรุงเทพฯ เลยโทรแจ้งตำรวจชุดจับกุม จนสามารถจับกุมได้"
จับได้กี่โมง?
พ.ต.อ.บุญลือ : "10.45 น. ประมาณนี้ พลเมืองดีขึ้นรถไฟขบวนนี้ และเห็นตำหนิรูปพรรณชัดเจน"
เขาก็ถ่ายคลิปมาเนียนมาก และถ่ายภาพนิ่งด้วย ส่งมาให้เจ้าหน้าที่ชุดจับกุม มั่นใจได้ยังไงว่าเป็นสมคิด เพราะเขาอำพราง?
พ.ต.อ.บุญลือ : "ดูจากตำหนิหลายๆ อย่างค่อนข้างเหมือนมาก ประกอบกับเราเอารูปนี้ให้พยานในพื้นที่ดูว่าใช่มั้ย เขาก็ให้เกิน 80 เปอร์เซ็นต์ รถเป็นขบวนสุรินทร์-กรุงเทพ แต่เขาขึ้นมาจากบุรีรัมย์ ซื้อตั๋วไปลงอยุธยา ตอนนี้อยู่ระหว่างสอบปากคำ เพิ่งได้ตัวมา"
อีกมุม เขาอำพรางโดยการตัดผมสั้นเกรียน?
พ.ต.อ.บุญลือ : "ก็คล้ายๆ เดิม แต่ตำหนิอื่นค่อนข้างชัดเจน ใบหน้าจำไม่ค่อยยากเท่าไหร่ เขาพยายามพรางตัวโดยเครื่องแต่งกาย ชุดที่เขาใส่เขาซื้อใหม่ เพื่อให้จำไม่ได้"
เขาจะโดนยังไง ติดคุกแล้วจะถูกปล่อยมาอีกมั้ย?
พ.ต.อ.บุญลือ : "ต้องอยู่ที่กระบวนการพิจารณาดำเนินคดีของพนักงานสอบสวน ตรงนี้เราไม่อาจก้าวล่วงได้"
 (ซ้าย) พ.ต.อ.บุญลือ ผดุงถิ่น ผกก.3 บก.ป. - พ.ต.อ.นกันต์วุฒิ เลี่ยมสงวน (ขวา)
ท่านรองชัด เป็นคนหนึ่งในสมัยนั้นเข้าไปจับกุมตัวสมคิดเหมือนกัน คลุกคลีกับเขานานมั้ย?
พ.ต.อ.นกันต์วุฒิ : "ในช่วงคดีฆาตกรรมผู้ว่าฯ ยโสธร ตอนนั้นสมคิดเข้ามาแสดงตัวในฐานะเป็นพยานผู้รู้เห็นว่าใครเป็นผู้เกี่ยวข้องในการฆาตกรรมผู้ว่าฯ จริงๆ เขาไม่เกี่ยวข้องอะไรเลยแต่เสนอตัว เข้าใจว่าเขาคงต้องการเรื่องค่าใช้จ่าย การมาเป็นพยานให้เจ้าหน้าที่รัฐจะมีค่าใช้จ่ายทำนองนี้ ตอนนั้นเขาไม่มีเหตุฆ่าคน"
เขาเป็นพยานเท็จ ตอนนั้นดูยังไง?
พ.ต.อ.นกันต์วุฒิ : "ตอนนั้นผู้บังคับการกองปราบปรามให้ผมรับผิดชอบดูแลพยานปากนี้ ประกอบกับเราต้องสอบสวนปากคำว่ารู้เห็นอย่างไร รู้ว่าใครเป็นคนเกี่ยวข้อง ต้องดูแลความเป็นอยู่ของเขาระหว่างที่อยู่กับเรา เหมือนดูแลพยาน จัดที่หลับที่นอน พาไปทานข้าว อะไรต่างๆ"
ตอนนั้นยังไม่ได้ฆ่าคนแรก ตอนปี 47 ท่านรองไปอยู่ไปกินไปนอน 10 กว่าวัน แล้วหลังจากนั้นเป็นยังไง?
พ.ต.อ.นกันต์วุฒิ : "พอเราจับเท็จเขาได้ ก็ดำเนินคดีข้อหาเป็นพยานเท็จ ศาลตัดสินจำคุก 6 เดือน ก็ส่งเขาเข้าไปอยู่ในเรือนจำ แล้วเจออีกครั้ง ระหว่างนั้นคดีฆ่าผู้ว่าฯ ยโสธรก็ดำเนินไป สมคิดก็จับกุมเข้าเรือนจำไป ระหว่างนั้นมีคดีฆาตกรรมผู้นำต่อต้านบ่อขยะ สมุทรปราการ ท่านรองพิสิฏฐ์ พิสุทธิ์ศักดิ์ รับผิดชอบคดี สมคิดก็เขียนจดหมายจากเรือนจำไปถึงภรรยาผู้ตายว่ารู้ว่าใครเป็นคนฆ่าสามีคุณ ตอนนั้นผมก็เข้าไปสอบสวนอีกครั้งในเรือนจำ สุดท้ายเขาก็สร้างเรื่องโกหก"
เขาทำไปเพื่ออะไร?
พ.ต.อ.นกันต์วุฒิ : "อยากให้คนมาหาเขา เอาข้อมูลจากเขา อาจจะได้รับเงินใช้ในเรือนจำ ความต้องการคงมีแค่นั้น หลังจากนั้นก็ไม่ได้เจออีกเลย จนกระทั่งเดือน ม.ค. ปี 48 น้องสารวัตรสอบสวนที่มุกดาหาร เกิดฆาตกรรมที่มุกดาหารเป็นศพแรก เป็นนักเรียนนายร้อยรุ่นน้องก็ประสานงานมา เพราะรู้ว่าสมคิดเคยถูกเราจับดำเนินคดี เราก็ให้ตำหนิรูปพรรณ ข้อมูลเท่าที่เรามี ผมก็เข้าใจว่าเขาถูกจับแล้ว เหตุการณ์ผ่านเรื่อยมาจนถึงเดือน มิ.ย."

พอนักร้องถูกฆาตกรรมไปแล้ว รู้เลยมั้ยว่าเป็นสมคิด?
พ.ต.อ.นกันต์วุฒิ : "ในทางคดี มีพยานพอจำได้ว่าเป็นสมคิด มีการสเก็ตช์ภาพคนร้าย มาประสานได้ภาพจากเราไป ทางคดีค่อนข้างยืนยันได้ว่าเป็น สมคิด พุ่มพวง หลังจากนั้นเกิดเหตุที่ 2 3 4 ในเดือน มิ.ย. มันเร็วมาก ไม่ถึงเดือน 4 ศพ รายสุดท้ายน่าจะมีข่าวหนังสือพิมพ์ลง คดีนี้มีภาพสเก็ตช์ขึ้นมาในหน้าหนังสือพิมพ์ หลังจากนั้น สภ.เมืองบุรีรัมย์ที่รับผิดชอบคดี ท่านประสานงานมาให้กองปราบปรามช่วยสืบสวนจับสมคิด พุ่มพวงให้ด้วย ก็รวมคดีทั้งหมดส่งมาให้กองปราบฯ ทั้ง 5 คดี ที่มีสมคิด พุ่มพวงเป็นผู้ต้องหา ผมก็ได้รับคำสั่งให้รับหน้าที่สืบสวนหาตัวสมคิด เราก็สืบสวนว่าสมคิดไปกบดานอยู่ที่บ้านหลังหนึ่งที่ จ.ชัยภูมิ เป็นบ้านสุภาพสตรีคนหนึ่ง ในวันจับกุมก็นำกำลังไปจับกุมได้ในตอนเช้า จริงๆ ตอนนั้นข่าวช่อง 3 มีพิธีกรท่านหนึ่ง คุณสรยุทธ ออกภาพสมคิด พุ่มพวงในทีวี เขาก็นอนดูข่าวตัวเอง ไม่ได้เอะใจที่จะหลบหนีออกจากบ้าน ตัวภรรยาเขาที่อยู่ด้วย ยังมาทักเลยว่าผู้ต้องสงสัยในทีวีหน้าเหมือนพี่จังเลย เมียเขาก็ไม่รู้ ตอนเข้าไปจับกุม เขาก็ตกใจ พยายามพังประตูเข้าไป จับกุมได้พร้อมของกลางพวกสร้อยคอทองคำ บัตรโดยสาร ตั๋วโดยสารรถไฟที่เขาพาเหยื่อจากนครราชสีมาไปบุรีรัมย์ รถไฟที่เขานั่งกลับมา เขาก็มีความชำนาญด้านนี้เหมือนกัน ตอนไปใต้ก็นั่งรถไฟ"
พลเมืองดีที่แจ้งเบาะแส "น้องเรย์" อยู่ในสาย ไปเจอสมคิดได้ยังไง?
เรย์ : "ขึ้นรถไฟระหว่างทางที่โคราช นั่งเบาะตรงข้าม เราเห็นรอยบากที่คิ้ว ดวงตาที่เหมือนในรูป ก็บอกให้เราย้ายที่ไปโบกี้แรกจากโบกี้สอง เราไปยืนจ้องหน้าดูแผล เขาจับหมวกปิดลงหน่อยหนึ่ง"
จำได้เพราะรอยแผลเป็น?
เรย์ : "ครับ แต่ตอนนั้นยังไม่มั่นใจ ก็ดูรูป เราเห็นเครา ดูแล้วก็เริ่มใช่แล้ว ก็โทรหาตำรวจ ถ่ายรูปส่งเขา และคอยบอกตลอดว่าอยู่สถานีไหน เขารอชาร์จที่ปากช่องเลยครับ"
เขามีอาการจะหลบหนีหรือรู้สึกถูกจับตามอง?
เรย์ : "ไม่มีครับ เขาปกติมาก นั่งกินข้าว เข้าห้องน้ำ ปกติเลยครับ"
น้องเรย์ได้รางวัลนำจับ 5 หมื่น มีคนติดต่อมาหรือยัง?
เรย์ : "ติดต่อมาแล้วครับ"
คุณอัจฉริยะจะให้อีก 3 หมื่น?
เรย์ : "เหรอครับ"
จะได้ 8 หมื่น เอามั้ย?
เรย์ : "เอาครับ เอาให้แฟนครับ เพราะแฟนเห็น"
มีภาพออกไปตามโซเชียลจะอันตรายมั้ย?
พ.ต.อ.บุญลือ : "ตัวผู้ต้องหาโดนจับไปแล้ว ประกอบกับประวัติเก่าออกมาก่อคดีอีก เชื่อว่าครั้งนี้คงไม่ได้ออกมา"
เรย์ : "โอเคเลยครับ จะดีมากครับ"
พ.ต.อ.บุญลือ : "ถือว่าน้องใจกล้า เห็นปุ๊บแจ้งจับกุมทันที ภายในเวลาไม่กี่ชั่วโมง"
กรณีสมคิด เคยให้สัมภาษณ์ผ่านลูกกรง บอกว่าถ้าออกมาได้เขาจะตามฆ่าคนๆ นึง คนๆ นี้เป็นใคร?
พ.ต.อ.นกันต์วุฒิ : "จากการที่เราซักถามและหาข้อมูลมาหลังเกิดเหตุ พบบุคคลนึงไม่เปิดเผยชื่อดีกว่า เขารู้ตัวเลยว่าเขาเป็นคนที่สมคิดพูด เพราะเขาบอกว่าสมคิดเคยเข้าใจว่าเขาเป็นคนแจ้งเบาะแสให้ชุดจับกุมสมัยนั้นเข้าจับกุม เป็นคนใกล้ชิดของเขา ทำให้เขาแค้น เขาคิดว่าคนนี้เป็นคนชี้"
เขาบอกเคยฆ่าคนมากกว่า 5 คน ให้ไปหาเอาเอง จริงหรือเปล่า?
พ.ต.อ.นกันต์วุฒิ : "น่าจะเป็นการพูดในห้องขัง เป็นการสร้างเครดิตให้เขาเป็นคนน่าหวาดกลัว มีประวัติมากมายโชกโชน หวังผลเรื่องการอยู่ในเรือนจำ จะได้ไม่มีใครยุ่งกับเขา เพราะจากการรวบรวมต่างๆ ไม่มี"
วิธีการเลือกเหยื่อ?
พ.ต.อ.นกันต์วุฒิ : "หาเหยื่อจากร้านอาหาร คาเฟ่ ระหว่างที่เขาไปก็มีพยานเห็นหน้าเห็นตาเขาอยู่ มีพยานมาชี้ตัวเขาหลายๆ คดี อาจทำให้เขาปรับวิธีการ พอมาทำคดีที่ 6 ก็จะเป็นหญิงสาวอยู่คนเดียวในบ้าน ให้แคบลง จะได้ไม่มีคนเห็น"
สมคิดโคตรฉลาดถึงขั้นเป็นทนายให้ตัวเอง?
พ.ต.อ.นกันต์วุฒิ : "คือในระหว่างการเบิกความคดีที่ศาลอาญาทั้ง 5 คดี แรกๆ เขามีทนายว่าจ้าง แต่เหมือนหลอกทนายว่าถ้าคดีเสร็จสิ้นจะโอนอพาร์ตเมนต์ที่อยู่ในกรุงเทพฯ ให้ ผมก็มีโอกาสคุยกับทนายท่านนั้นในวันเบิกความที่ศาลอาญา เขาจ้างพี่ยังไง ทนายบอกว่าสมคิดจะโอนอพาร์ตเมนต์ที่สุขุมวิทให้ ซึ่งเราก็บอกว่าอพาร์ตเมนต์นั้นเป็นที่ที่ผมพาเขาไปพัก ตอนเขาเป็นพยานให้ ก็ไปหลอกทนาย สุดท้ายไม่มีใครเป็นทนายให้เขา เขาก็เป็นทนายให้ตัวเอง จริงๆ ศาลจัดหาทนายให้นะ แต่เขาไม่ถูกใจ เขาก็ไปซักพยานเอง"
เขาได้ออกมาอีก พี่พูดว่าสมคิดถ้าออกมาได้จะมีศพที่ 6-7 อีก?
พ.ต.อ.นกันต์วุฒิ : "คือที่ผมพูดปี 48 ผมก็มองว่าเขาโดนไป 5 คดี อาจติดคุกนานหน่อย แต่ไม่ได้คาดหวังว่าเขาจะถูกประหารหรือจำคุกตลอดชีวิตหรือเสียชีวิตในคุก รู้ว่าขั้นตอนกระบวนการยุติธรรมเมืองไทยอาจมีการลดหย่อนทำนองนี้ แต่ไม่คิดว่าเขาจะออกมาไว ที่พูดไปอย่างนั้น เพราะมองว่าพฤติกรรมเขาเป็นคนที่โหดเหี้ยม และขาดสุภาพสตรีไม่ค่อยได้ จุดจบก็คือต้องฆ่า ก็ขอแสดงความเสียใจกับครอบครัวคุณฝ้ายด้วย"
>> เกาะติดทุกประเด็นข่าว เกี่ยวกับคดี "สมคิด พุ่มพวง"
>> รู้จัก “ไซโคพาธ” (Psychopaths) อาการต่อต้านสังคมที่ "ฆาตกรต่อเนื่อง" หลายคนอาจเป็น