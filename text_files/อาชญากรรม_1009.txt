ผู้สื่อข่าวรายงานว่า (3 มี.ค.) เมื่อเวลา 22.00 น. น.ส.พิชญ์นาฏ สาขากร หรือ เมย์ พิชญ์นาฏ ดาราสาวชื่อดัง ได้โพสต์คลิปวีดีโอลงอินสตาแกรมส่วนตัว @maypitchy ซึ่งเป็นคลิปที่ เป้ย ปานวาด ดาราสาวชื่อดัง พูดถึงผู้ต้องหาที่แอบถ่ายใต้กระโปรงตัวเอง พร้อมระบุข้อความว่า
"ประกาศ!! รายชื่อต่อไปนี้ (ที่มางานไอติมหวานเย็น) โดนแอบถ่ายใต้กระโปรง ให้ไปพร้อมกันที่สน. ตอนนี้เจ้าหน้าที่ตร.จับคนร้ายได้แล้ว @pang_ornjira @ppanward น้องพลอยที่เดินแบบตะกี้ค่ะ ติดต่อกลับด่วนนะคะ"
ก่อนจะโพสต์รูปถุงกระดาษของกลางที่มีการเจาะรูไว้ พร้อมทั้งระบุใต้ภาพว่า "เตือนภัยสาวๆ นะคะ!! เนื่องด้วยวันนี้มีโรคจิตเข้ามาปะปนในงานการกุศลเปิดตัวตุ๊กตาน้องหมาไอติม-หวานเย็น
โดยจับคนร้ายได้พร้อมของกลางโทรศัพท์ 3 เครื่อง ซึ่งมีคลิปถ่าย กกน.สาวๆ จำนวน 18 คลิป โดยคนร้ายโรคจิต จะใช้วิธีนำถุงกระดาษเจาะรูต่อสายกะกล้องโทรศัพท์ เดินตามสาวๆที่ใส่กระโปรงสั้นขึ้นบันไดเลื่อน เอาถุงไปส่องใต้กระโปรง แย่มากๆเลยค่ะ ระวังตัวกันด้วยนะคะ"
จากการตรวจสอบที่ สน.ปทุมวัน ทราบชื่อผู้ต้องหาคือ นายมารุต อายุ 30 ปี หลังก่อเหตุใช้โทรศัพท์มือถือถ่ายรูปใต้กระโปรงหญิงสาว โดยถูกเจ้าหน้ารปภ.จับกุมได้ภายในเปิดตัวตุ๊กตาน้องหมาไอติม-หวานเย็น ลานอีเดน 2 ศูนย์การค้าเซ็นทรัลเวิลด์ ชั้น 2 ถนนพระรามที่ 1 แขวงและเขตปทุมวัน
ซึ่งเป็นงานการกุศลเปิดตัวตุ๊กตาดังกล่าว ซึ่งจะวางขายที่ร้านทอยส์ อาร์ อัส ก่อนมอบรายได้จากการขายตุ๊กตาทั้งหมดให้มูลนิธิเดอะวอยซ์ (TheVoiceFoundation) เพื่อช่วยเหลือสุนัขของนางเเบบสาว "เก๋ ชลลดา เมฆราตรี"
จากการสอบสวน ผู้ต้องหา รับสารภาพว่า นำโทรศัพท์มือถือใส่ถุงกระดาษเจาะรูไว้ แล้วเปิดกล้องบันทึกภาพไว้ตลอดเวลา ก่อนนำไปสอดใต้กระโปรงผู้เสียหายที่นุ่งกระโปรงสั้น
ทั้งนี้ จากการตรวจสอบประวัตินายมารุต พบเคยถูกเจ้าหน้าที่ตำรวจ สน.ปทุมวัน จับกุมเมื่อปี 57 หลังก่อเหตุในลักษณะเดียวกันนี้มาแล้ว
ขอขอบคุณภาพและข้อมูลจาก อินสตาแกรม@maypitchy
