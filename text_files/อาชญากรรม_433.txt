สาววัย 19 ร้องปวีณา ถูกพ่อเลี้ยงข่มขืนนาน 12 ปี ตั้งท้องลูก 2 คน โดยมีแม่แท้ๆ คอยบังคับ
นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ได้พา น.ส.โบ (นามสมมติ) อายุ 19 ปี เข้าแจ้งความกับ พ.ต.อ.เขมภัทร โพธิพิทักษ์ ผกก.สภ.คลองหลวง ให้ติดตามจับกุมพ่อเลี้ยงข่มขืนจนตั้งท้องลูก 2 คน โดยมีแม่แท้ๆ ที่สมรู้ร่วมคิดและทำร้ายร่างกาย
น.ส.โบ เล่าว่า แม่เป็นลูกจ้างร้านอาหารตามสั่ง ส่วนพ่อเลี้ยงทำงานก่อสร้าง ตั้งแต่เล็กตนเองอาศัยอยู่กับยายจนกระทั่งอายุ 7 ปี แม่พาพ่อเลี้ยงมาเยี่ยม และขอรับตัวไปอยู่ด้วยในแคมป์คนงานก่อสร้างย่านนนทบุรี และมีอยู่วันหนึ่ง ขณะที่แม่ไม่อยู่ พ่อเลี้ยงได้ข่มขืนพอแม่จับได้ก็ไม่ว่าอะไร พ่อเลี้ยงก็กระทำเรื่อยมา จะใช้ชีวิตอยู่ร่วมกัน นอนอยู่ในมุ้งเดียวกัน 3 คน เวลาที่พ่อเลี้ยงมีเพศสัมพันธ์กับแม่ เมื่อสำเร็จความใคร่ก็จะหันมามีเพศสัมพันธ์กับตนต่อ ตนไม่รู้จะทำอย่างไร เพราะแม่ก็บังคับให้ตนเองยอมจนอายุได้ 12 ปี ก็ตั้งท้องกับพ่อเลี้ยง และอยู่กันเรื่อยมา จนกระทั่งอายุ 15 ปี ก็ตั้งท้องลูกคนที่ 2 อีกคน ที่ผ่านมาเคยขอแม่จะไปอยู่ที่อื่น แต่แม่ก็ไม่ยอม เมื่อไปขอความช่วยเหลือจากใคร แม่ก็จะไปตามกลับมาและทุบตี
เมื่อเดือนธันวาคม 2557 ที่ผ่านมา ได้รู้จักกับเพื่อนบ้าน จึงตัดสินใจออกไปทำงานก่อสร้างที่อื่น ระหว่างที่พักอาศัยอยู่ในแคมป์คนงาน ก็ถูกคนงานก่อสร้างเข้ามาข่มขืนแล้วก็หลบหนีไปอีก ตอนนี้ตนตั้งท้องได้ 2 เดือนแล้ว และวันก่อนกลับมาหาพี่คนหนึ่งเพื่อปรึกษาขอความช่วยเหลือ แม่ก็ตามมาเจอ ก่อนจะใช้ไม้หน้า 3 ทุบตีเข้าที่ท้องและตามร่างกาย พร้อมกับฟาดท้ายทอยจนล้มสลบ เมื่อฟื้นขึ้นมาแม่ก็บังคับให้กลับบ้าน ตนจึงแกล้งเดินตามไป กระทั่งมีรถจักรยานยนต์รับจ้างวิ่งผ่านมา จึงเรียกให้ช่วยพาหนี ก่อนจะเข้าร้องทุกข์กับมูลนิธิปวีณาฯ
ในเวลาต่อมา พ.ต.ท.จิรวัฒน์ เปี่ยมปิ่นเศรษฐ สว.สส.สภ.คลองหลวง ได้นำกำลังไปจับกุม นายทองดี อายุ 46 ปี คน กทม. และ นางสาวสร้อย อายุ 45 ปี คน จ.กำแพงเพชร ตามหมายจับศาลจังหวัดธัญบุรี เลขที่ จ.241/2558 ลงวันที่ 1 เมษายน 2558 โดยสามารถจับผู้ต้องหาทั้งสองคนได้ที่แคมป์คนงานก่อสร้างเขตบางบอน แขวงบางขุนเทียน กรุงเทพมหานคร
โดยเจ้าหน้าที่ตำรวจได้ตั้งข้อกล่าวหาทั้งแม่แท้ๆ และพ่อเลี้ยง ข้อหาได้ร่วมกันข่มขืนกระทำชำเราผู้สืบสันดานหรือผู้อยู่ในความปกครอง โดยขู่เข็ญด้วยประการใดๆ โดยใช้กำลังประทุษร้ายโดยผู้อื่นนั้น อยู่ในภาวะที่ไม่สามารถขัดขืนได้
นายทองดี พ่อเลี้ยงให้การรับสารภาพว่า ได้กระทำชำเรา น.ส.โบ (นามสมมุติ) ตั้งแต่อายุได้ 12 ปี จนกระทั่งมีลูกด้วยกัน 2 คน คนแรกอายุได้ 5 ขวบครึ่ง และคนที่สอง อายุ 3 ขวบ ที่ทำไปเพราะอารมณ์ชั่ววูบ เจ้าหน้าที่ตำรวจคุมเข้าห้องขังดำเนินคดีต่อไป