วันนี้(17 ม.ค.)ผู้สื่อข่าวรายงานว่า พ.อ.วินธัย สุวารี รองโฆษก ทบ. กล่าวถึงเหตุรุนแรงที่เกิดขึ้นทั้งกลางวันและกลางคืนบ่อยครั้งว่า สร้างความสูญเสียให้กับทั้งประชาชนผู้ชุมนุมและ จนท.รัฐ ส่อให้เห็นถึงการกระทำที่เป็นอันตรายต่อความมั่นคงอย่างมาก
"จนท.ฝ่ายความมั่นคงทุกหน่วยงานจะต้องให้ความสนใจ ทั้ง จนท.ฝ่ายพลเรือน ตำรวจ ทหาร คงจะต้องคลี่คลายสถานการณ์ให้ได้โดยเร็ว และสืบหาให้ชัดแจ้งว่าเป็นการกระทำของใคร ฝ่ายใด เพราะเหตุการณ์ลักษณะเช่นนี้มีผลกระทบในวงกว้างต่อทั้งภายในประเทศ และต่างประเทศ"
สำหรับกรณีพฤติกรรมของนายวุฒิพงศ์ กชธรรมคุณ หรือ โกตี๋ ทหารคง "รับไม่ได้" มีการข่มขู่ จนท.รัฐ และประชาชนให้เกิดความหวาดกลัว ขอเตือนว่าทุกฝ่ายควรเคารพกฎหมาย การชุมนุมและการกระทำใดๆ ที่ก่อให้เกิดความรุนแรงในพื้นที่ พ.ร.บ.ความมั่นคง ฯ จะพวกไหน ฝ่ายใดก็จะต้องมีความผิดเช่นเดียวกัน
สำหรับ เจ้าหน้าที่ตำรวจ คงได้เร่งดำเนินการตามขั้นตอนทางกฎหมาย โดยเฉพาะกรณีมีกลุ่มคนบางกลุ่มได้รวมตัวกันกดดัน ผวจ. ด้วยการยื่นหนังสือพร้อมประกาศว่า หากการชุมนุมไม่ยุติภายใน 3 วัน จะนำพรรคพวกมาดำเนินการ
"จนท. ฝ่ายความมั่นคงและกองทัพบกคงจะต้องมีการตั้งคำถามถึงเจ้าหน้าที่ที่เกี่ยวข้องว่ากระกระทำดังกล่าวเป็นการกระทำผิดกฎหมายในข้อใดบ้าง เชื่อว่า จนท.รัฐ และคนไทยทุกคนคงไม่เห็นด้วย กับการกระทำเช่นนี้" รองโฆษก ทบ.กล่าว
 
ขอบคุณภาพและข้อมูลจาก เฟซบุ๊ก Wassana Nanuam