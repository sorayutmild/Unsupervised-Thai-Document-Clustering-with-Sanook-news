ผกก.สภ.บางบ่อ ระบุ "ป๋อง คนอวดผี" หากไม่พบตำรวจ ตามหมายเรียก พิจารณาออกหมายจับ ตามขั้นตอน หลัง พาแฟนรายการ บุกบ้านเจ้าของธุรกิจแห่งหนึ่ง ย่านเอแบค อ้าง มีผีสิง
พ.ต.อ.ฐานุพงศ์ พรมสวัสดิ์กุล ผกก.สภ.บางบ่อ เปิดเผยความคืบหน้า กรณีออกหมายเรียก ป๋อง คนอวดผี  หรือ นายกพล ทองพลับ พิธีกรรายการผีชื่อดัง ในข้อหาบุกรุก หลังนำทีมงานรายการและผู้ร่วมรายการ ไปบุกตรวจสอบบ้านแห่งหนึ่ง ย่านมหาวิทยาอัสสัมชัญ สาขาบางนา
โดยระบุว่า บ้านหลังดังกล่าวมีผีสิงอยู่ ทำให้เจ้าของบ้านไม่พอใจ เนื่องจากบ้านหลังดังกล่าวไม่ใช่บ้านร้างมีเจ้าของแต่ได้ย้ายไปอาศัยที่อื่นและประกาศขาย ทำให้ไม่สามารถขายได้ อีกทั้ง เจ้าของบ้านยืนยันว่าบ้านดังกล่าวไม่มีผีสิง ตามที่พิธีกรกล่าวอ้างในรายการ จึงมาแจ้งความฐานบุกรุก ซึ่งที่ผ่านมาก็ได้ประสานไปยังเจ้าตัวแล้วให้มาไกล่เกลี่ยเจรจากับเจ้าของบ้าน แต่ก็ไม่ยอมมาพบอีก ทั้งประสานทนายความก็ไม่มีการเคลื่อนไหวใด ๆ เจ้าหน้าที่ จึงต้องออกหมายเรียกตามกระบวนการกฎหมายต่อไปและหากไม่ยอมมาตามหมายเรียกขั้นต่อไปก็คือหมายจับตามกฎหมายที่บัญญัติไว้
อย่างไรก็ตาม ทางด้าน พ.ต.ท.ภีรพงษ์ ภาคพันธ์ เจ้าของคดี กล่าวปฏิเสธกับผู้สื่อข่าวและไม่ให้สัมภาษณ์ว่า นายกพล จะมารับทราบข้อหาหรือไม่ ขณะที่สายตรวจของ สภ.บางบ่อ ที่ผ่านบ้านจุดเกิดเหตุทุกวัน ระบุว่าไม่เคยพบเจออาถรรพ์ หรือ ผี ในบ้านหลังดังกล่าว เป็นเพียงการบอกเล่าของชาวบ้านเท่านั้น
 