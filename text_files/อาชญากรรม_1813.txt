(7 เม.ย.) เมื่อเวลา 20.00 น. พ.ต.อ.อังกูร สาระกูล สภ.เกาะสีชัง อ.เกาะสีชัง จ.ชลบุรี ได้รับแจ้งว่ามีผู้พบศพหญิงชาวต่างชาติ ถูกฆาตกรรมอำพราง อยู่บริเวณโขดหินทางขึ้นยอดเสาธง พระจุลจอมเกล้า ม.6 ต.ท่าเทววงษ์ อ.เกาะสีชัง จ.ชลบุรี จึงรีบรุดไปตรวจสอบ พร้อมประสานไปยัง พล.ต.ต.นันทชาติ ศุภมงคล ผู้บังคับการตำรวจภูธรจังหวัดชลบุรี, เจ้าหน้าที่ตำรวจกองพิสูจน์หลักฐาน ศูนย์พิสูจน์หลักฐาน 2 ชลบุรี และเจ้าหน้าที่ฝ่ายสืบสวน
ที่เกิดเหตุพบศพผู้เสียชีวิต เป็นหญิง ชาวต่างชาติ อยู่ในลักษณะถูกก้อนหินทั้งขนาดเล็ก และขนาดใหญ่ทับถมกันอยู่รวมถึงใบไม้แห้ง พบเห็นแต่เพียงส่วนแขน ส่วนขาทั้งสองข้าง และส่วนศีรษะ จากการตรวจสอบพบร่องรอยถูกของแข็ง ทุบเข้าที่บริเวณศีรษะหลายครั้ง และที่ขาหนีบมีเลือดไหลออกมาจำนวนมาก คาดถูกคนร้ายข่มขืนแล้วฆาตกรรมอำพราง เสียชีวิตมาแล้วต่ำกว่า 5 ชั่วโมง อย่างไรก็ตามเจ้าหน้าที่ตำรวจได้กั้นผู้ที่ไม่เกี่ยวข้องออกจากพื้นที่ รวมถึงการตรวจสอบผู้คนที่เข้าออกบนเกาะสีชัง ตลอด 24 ชั่วโมง ในขณะเดียวกันเจ้าหน้าที่ทราบชื่อคือผู้เสียชีวิตคือ น.ส. บีลเตอ อายุ 27 ปี สัญชาติเยอรมัน
โขดหินจุดที่พบศพ
จากการสอบถามนักท่องเที่ยว ซึ่งเป็นผู้เห็นศพคนแรก กล่าวว่า ขณะที่กำลังเดินหามุมถ่ายรูปอยู่นั้น จู่ๆ ก็ได้หันไปเห็นที่บริเวณจุดเกิดเหตุ ลักษณะคล้ายคนนอนอยู่ จึงเดินเข้าไปดูใกล้ๆ ก็พบว่าเป็นศพหญิงชาวต่างชาติ จึงเดินทางไปแจ้งความที่ สภ.เกาะสีชัง
ต่อมาเจ้าหน้าที่ตำรวจได้นำศพหญิงสาวรายดังกล่าว ออกมาจากจุดเกิดเหตุ เพื่อตรวจสอบสภาพศพ ซึ่งพบว่าสวมเสื้อชั้นใน สวมกระโปรงยาวถึงหัวเข่า ที่บริเวณท้ายทอยถูกตีด้วยของแข็ง จนคอหัก ส่วนที่บริเวณใบหน้าและศีรษะ ถูกของแข็งกระแทกจนเป็นบาดแผลฉกรรจ์ อย่างไรก็ตามเจ้าหน้าที่จะส่งศพไปชันสูตรต่อที่สถาบันนิติเวชโรงพยาบาลตำรวจ เพื่อสาเหตุการเสียชีวิตที่แท้จริงต่อไป
เจ้าหน้าที่ยังได้กระจายกำลังทั่วเกาะสีชัง เพื่อหาเบาะแสผู้ต้องสงสัยนั้น และตรวจสอบบุคคลที่เข้าออก เกาะสีชัง ก่อนจะสามารถควบคุม นายรณกร อายุ 24 ปี ชาวบ้านในพื้นที่เกาะสีชัง ซึ่งเป็นผู้ต้องสงสัย และจากการสอบสวนยาวนานกว่า 3 ชั่วโมง นายรณกร ก็ยอมรับสารภาพว่าเป็นผู้ลงมือก่อเหตุจริง และเป็นผู้ลงมือฆาตกรรมอำพราง หญิงสาวรายดังกล่าว เนื่องจากเกรงว่าผู้ตายจะนำเรื่องไปแจ้งตำรวจ
จากการสอบสวนทราบว่า น.ส.บีลเตอ มาท่องเที่ยวที่พัทยา แล้วมาแวะเที่ยวที่เกาะสีชัง โดยนั่งเรือโดยสารข้ามมาจาก อ.ศรีราชา จ.ชลบุรี เมื่อตอน 12.00 น. ของวันที่ 7 เมษายน ก่อนจะเช่ารถจักรยานยนต์ ขับขี่ท่องเที่ยวบนเกาะสีชัง จนกระทั่งมาพบเจอกับนายรณกร แต่ฝ่ายหญิงไม่คุยด้วย นายรณกร จึงพยายามติดตามยังไปบริเวณโขดหินทางขึ้นยอดเสาธง พระจุลจอมเกล้า ก่อนจะก่อเหตุข่มขืนกระทำชำเรา หลังจากนั้นก็ได้ลงมือฆาตกรรมอำพรางคดี
เบื้องต้น เจ้าหน้าที่ได้แจ้งข้อกล่าวหาฆ่าผู้อื่น โดยไตร่ตรองไว้ก่อน, ข่มขืนกระทำชำเรา, ปิดปัง อำพราง ซ่อนเร้น หรือกระทำการใดๆ แก่ศพ ก่อนจะส่งตัวไปให้พนักงานสอบสวน สภ.เกาะสีชัง ดำเนินคดีตามกฎหมายต่อไป