
เปิดคลิปวงจรปิด พบแม่บ้านสาวหยอกล้อกับคนร้ายในลิฟท์ ก่อนจะถูกจ้วงแทงดับหน้าลิฟท์ชั้น 27 
จากกรณีพบศพ น.ส.ศิลาณี อายุ 35 ปี มีบาดแผลถูกแทงด้วยมีดที่หน้าอก และแผ่นหลังจำนวนหลายแผล นอนเสียชีวิตอยู่ที่หน้าลิฟท์ชั้น 27 อาคารชื่อดัง ถนนรัชดาภิเษก แขวงและเขตห้วยขวาง กทม. ผู้ตายเป็นแม่บ้านของอาคารดังกล่าว 
โดยในช่วงค่ำของวันเดียวกัน เจ้าหน้าที่ตำรวจได้นำคลิปจากกล้องวงจรปิด ของอาคารดังกล่าวมาตรวจสอบ พบว่าช่วงก่อนเกิดเหตุ นายทรงยศ อายุ 33 ปี ผู้ก่อเหตุ พร้อมด้วย น.ส.ศิลาณี ได้หยอกล้อกันอย่างสนิทสนม ก่อนจะเดินออกจากลิฟท์ไป 
จากนั้นไม่นานก็ถูกนายทรงยศแทงเสียชีวิตที่หน้าลิฟท์ชั้น 27 โดยรปภ.พบเห็นนายทรงยศ วิ่งออกจากอาคารไปทั้งๆ ที่เสื้อเปื้อนรอยเลือด 
ล่าสุด (19 ก.ค.) เมื่อเวลา 00.30 น. ตำรวจสามารถจับกุมนายทรงยศได้แล้ว โดยเจ้าตัวรับสารภาพว่า เป็นพนักงานรับจ้างส่งอาหาร ได้รู้จักชิดเชื้อกับ น.ส.ศิลาณี มาประมาณ 3 เดือนได้แล้ว 
แต่ช่วงหลังฝ่ายหญิงตีตัวออกห่าง เลยกลัวว่าจะมีคนอื่น ก่อนเกิดเหตุมีปากเสียงนิดหน่อย เลยลงมือก่อเหตุ โดยไม่รู้มาก่อนว่าฝ่ายหญิงมีสามีอยู่แล้ว