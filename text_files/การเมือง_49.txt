ผู้สื่อข่าวรายงานว่า (17 ม.ค.) ในโลออนไลน์ได้มีการเผยแพร่คลิปวีดีโอที่มีชื่อว่า "ตั้ง อาชีวะ โดนคนไทยในโอ๊คแลนด์ประณาม" ความยาว 1.29 นาที
โดยในคลิป นายเอกภพ เหลือรา หรือ ตั้ง อาชีวะ ผู้ต้องหาหลบหนีคดีตามประมวลกฎหมายอาญามาตรา 112 ซึ่งปัจจุบันเป็นผู้ลี้ภัยที่ประเทศนิวซีเเลนด์ ถูกหญิงสาวคนหนึ่งต่อว่ากรณีนายเอกภพโพสต์ภาพลงเฟซบุ๊กส่วนตัว เรื่องการใช้ชีวิตที่หรูหราสะดวกสบาย พร้อมบอกว่าคนไทยที่อยู่นิวซีแลนด์ไม่มีใครอยากจะยุ่งด้วย
ขณะที่นายเอกภพบอกว่า ไม่อยากยุ่งวุ่นวายแต่ล่ารายชื่อ และถามว่าหญิงคนดังกล่าวอิจฉาตนใช่หรือไม่ ไม่อย่างนั้นจะมาดิ้น ร้อนรนทำไม และการที่ตนอยู่เมืองนอกทำให้ตนได้เปรียบ และสามารถวิพากษ์วิจารณ์อะไรก็ได้ เป็นสิทธิของตน และตนใช้ความคิดสากล แบบฝรั่ง
ด้าน หญิงสาวคนดังกล่าว บอกว่า อิสระภาพความคิดของนายเอกภพมันเกินเหตุ ที่คนเค้าไม่คิดกัน และยังแสดงความคิดเข้าข้าง พ.ต.ท.ทักษิณ ชินวัตร อดีตนายกรัฐมนตรี
โดย นายเอกภพ ยืนยันว่า ตนเองไม่ได้ชอบ พ.ต.ท.ทักษิณ และ น.ส.ยิ่งลักษณ์ ชินวัตร ไม่ได้อยู่ข้างฝ่ายแดงการเมือง ตนอยู่ข้างประชาธิปไตย
ทั้งนี้ ระหว่างการต่อเถียงอยู่นั้นได้มีชายคนหนึ่งพยายามห้ามปราม โดยบอกว่านิวซีแลนด์ให้พาสปอร์ตกับนายเอกภพ และเมื่อการต่อเถียงเริ่มจะบานปลายก็พูดว่า พอแล้วๆ ก่อนที่ภาพจะถูกตัดไป