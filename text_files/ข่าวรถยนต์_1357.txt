      สมัยนี้ต้องบอกเลยว่าบิ๊กไบค์บูมมาก ใครๆ ก็หันมาขับขี่ ไม่เว้นแม้แต่เซเล็บดาราทั้งหลาย ที่หันมาเพิ่มความเท่เติมสไตล์ด้วยการเลือกเจ้าบิ๊กไบค์มาเป็นพาหนะคู่ใจ อาจจะด้วยรูปลักษณ์ที่โดดเด่นและพลังที่เหนือกว่ามอเตอร์ไซค์ทั่วไปทำให้มันมีเสน่ห์ดึงดูดใจเหลือร้าย จนใครๆ ก็อยากครอบครองเป็นเจ้าของ 
     แต่ถ้าใครคิดว่า ”อยากเท่ก็แค่ซื้อบิ๊กไบค์มาขี่มีเงินซะอย่างไม่เห็นยากอะไร” บอกตรงนี้เลยว่าคุณคิดผิด เพราะขี่บิ๊กไบค์แค่มีเงินอย่างเดียวขี่ไม่ได้นะครับ มันต้องมีองค์ประกอบสำคัญต่อไปนี้ด้วยถึงจะทำให้คุณเป็นสิงห์ไบเกอร์อย่างแท้จริง
 

      จะขี่บิ๊กไบค์ใจต้องเย็น
      ก่อนจะขี่บิ๊กไบค์สิ่งสำคัญนอกจากมีเงินซื้อแล้ว คุณยังต้องถามตัวเองก่อนว่าที่ขี่บิ๊กไบค์เพราะใจชอบ เพราะเท่ เพราะอยากเป็นนักแข่ง เพราะอยากมีไว้ประดับบารมี หรือเพราะอยากขับตามคนอื่น ถามใจคุณให้แน่ชัดว่าด้วยเหตุผลไหน ซึ่งแน่นอนว่าคำตอบนั้นจะทำให้คุณรู้ว่าคุณควรที่จะซื้อบิ๊กไบค์ประเภทไหน หรือควรลงทุนกับมันหรือไม่
     เหนือสิ่งอื่นใดสำหรับผู้ที่จะขับขี่บิ๊กไบค์ควรระลึกอยู่เสมอว่า “ต้องใจเย็น” ค่อยๆ ขยับไปทีละสเต็ป ไม่ใช่กระโดดจาก 400 ซีซี ไป 1000 ซีซี ในทันทีทันใด เพราะว่ารถแต่ละซีซีการขี่ไม่เหมือนกัน จังหวะก็ไม่เหมือนกัน อย่าห้าว อย่าใจร้อน เพราะการประมาทเพียงวินาทีเดียวนั่นหมายถึงความปลอดภัยในชีวิต
 

      อุปกรณ์จำเป็นขาดไม่ได้
      ไบเกอร์ไม่ใช่ “เด็กแว้นขยับซีซี” ดังนั้นการขับขี่จึงไม่ใช่แบบท้าทายมฤตยู อุปกรณ์ป้องกันเพื่อความปลอดภัยที่สำคัญๆ คือสิ่งจำเป็นที่ขาดไม่ได้ในการขับขี่ทุกครั้ง ไม่ว่าจะเป็นหมวกกันน็อค ชุดที่ใช้สวมใส่ในการขับขี่ ถุงมือ รองเท้าควรรัดกุม ใจรักจะเป็นไบเกอร์ก็ต้องขี่ให้ถูกต้องต้อง และท่องจำให้ขึ้นใจว่าความปลอดภัยต้องมาก่อน เพราะเงินซื้อชีวิตไม่ได้
 

      ทักษะต้องดี
      ทักษะในการขับขี่ที่ดีเป็นอีกสิ่งสำคัญที่ไบเกอร์ทั้งหลายต้องมี เพราะการขับขี่บิ๊กไบค์มีหลายแบบ ทั้งขับขี่ในเมือง ขี่ออกทริป และขี่ในสนามแข่งแบบเป็นเรื่องเป็นราว ผู้ขับขี่ควรมีทักษะพื้นฐานที่ดี รู้จังหวะการขับขี่ของรถตัวเอง มีไหวพริบ และการตัดสินใจที่เฉียบขาด (ขึ้นอยู่กับการสั่งสมประสบการณ์ของแต่ละคน) เพราะสภาพถนน และเหตุการณ์ไม่คาดฝันเกิดขึ้นได้ทุกเมื่อ
      หากคุณมีทักษะที่ดีก็จะทำให้การขับขี่ของคุณราบรื่น สนุก และปลอดภัยตลอดทุกเส้นทาง
 
      นี่คือองค์ประกอบสำคัญที่ไบเกอร์ต้องมี เพื่อสุนทรีย์แห่งการขับขี่ที่เหนือใคร และความปลอดภัยของชีวิต เห็นมั้ยว่าแค่มีเงินอย่างเดียวขี่บิ๊กไบค์ไม่ได้จริงๆ
 
      ที่มา OLX.co.th
 
 