เรียกแสงแฟลชจากบรรดาช่างภาพในงานแถลงข่าวเปิดตัว Mistine New Face 2013 ได้ไม่น้อยเลยทีเดียวสำหรับชุดเดินแฟชั่นของนางเอกสาว "ใบเฟิร์น พิมพ์ชนก" เพราะนอกจากจะสั้นกุดสุดพลังแล้ว ลีลาท่วงท่าแบบสาวมั่นของใบเฟิร์นก็ยังช่วยส่งให้ชุดนี้สวยกินขาดเพื่อนๆ ในงานไปอย่างขาดลอยอีกด้วย ซึ่งหลังจากที่เดินแฟชั่นโชว์เสร็จสาวใบเฟิร์นก็ได้ออกมาให้สัมภาษณ์กับกองทัพสื่อมวลชนถึงที่มาที่ไปของชุดสวยสุดเซ็กซี่นี้ว่า....
"ชุดนี้ก็เป็นชุดที่ทางผู้ใหญ่เลือกให้ค่ะไม่น่าจะโป๊มากเท่าไหร่ เพราะใบเฟิร์นเองก็พยายามใส่ให้เซฟที่สุดแล้ว แต่อาจจะมีกังวลบ้างนิดหน่อยเพราะคนค่อนข้างเยอะแล้วใบเฟิร์นเองก็ใส่รองเท้าส้นสูงไม่ค่อยถนัดจะล่มตั้งหลายครั้งอีกอย่างตัวใบเฟิร์นก็ตื่นเต้นมากด้วย"
นอกจากนี้แล้วสาวใบเฟิร์นก็ยังถือโอกาสโต้ข่าวเม้าท์ที่บอกว่าเธอนั้นอัพเกรดตัวเองให้เป็นสาวเซ็กซี่เพื่อสร้างกระแสอีกด้วย!!
"ก็อย่างที่บอกแหละค่ะ ใบเฟิร์นเองก็แค่ทำตามหน้าที่ที่ต้องรับผิดชอบเท่านั้น เรื่องของชุดเรื่องของเสื้อผ้าพวกนี้ใบเฟิร์นก็ต้องยกให้เป็นหน้าที่ของทางผู้ใหญ่ไป ยืนยันเลยค่ะว่าไม่ได้คิดสร้างกระแสเพื่อความดังแน่นอน"