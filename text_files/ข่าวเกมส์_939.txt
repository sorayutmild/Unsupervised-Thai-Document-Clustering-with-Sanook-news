Fan Boy หรือจะ Fan Girl ก็ได้ เป็นคำเรียกกลุ่มบุคคลที่ให้การสนับสนุน รักและเชิดชูบูชาสินค้าหรือผลิตภัณฑ์จากแบรนด์ชื่อดังยี่ห้อหนึ่งมากจนออกนอกหน้า และจะชิงชังสินค้าที่เป็นประเภทเดียวกันจากยี่ห้อคู่แข่ง ซึ่งจริงๆแล้วสงคราม Fanboy นั้นมีอยู่ทั่วทุกหนแห่งไม่ได้จำกัดเฉพาะเกมเท่านั้น เพียงแต่ว่าตลาดเกมนั้นมีการแข่งขันกันสูง ก็เลยทำให้เกิดสงคราม Fanboy ทะเลาะกันมากกว่าวงการอื่นๆ ซึ่งที่ผ่านมาคุณอาจจไม่ได้สังเกต แต่ Fanboy มีทั่วทุกวงการ เช่นคนชอบ Pepsi เกลียด Coke, คนชอบ iOS เกลียด Android และอื่นๆอีกมากมาย
สำหรับวงการเกมส์นั้น สงคราม Fanboy นับว่ารุนแรงที่สุดเมื่อเทียบกับวงการอื่นๆ มีการถกเถียงกันแทบจะตีกันตาย ว่าเกมส์ของเครื่องไหน ค่ายไหนดีกว่าของใคร ซึ่งสงคราม Fanboy ของวงการเกมส์นั้นจะแยกออกเป็น 4 ฝ่ายใหญ่ๆคือ
- Fanboy PC กลุ่มคนที่รักเชิดชูเครื่อง PC Windows ยิ่งกว่าเมีย ทั้งชีวิตจะเล่นแต่เกมส์บน PC เท่านั้น ไม่คิดแตะต้องเครื่องอื่น และคิดว่าเกมส์ PC คือที่สุดในสามโลก
- Fanboy Sony ส่วนมากเป็นเหล่าเกมเมอร์วัยรุ่นถึงกลางคน ที่เล่นเกมคอนโซลไม่นานนัก โดยเข้ามาในยุคที่ PlayStation กำลังดัง ก็เลยชอบเครื่องเกมของค่ายโซนี่
- Fanboy Microsoft เป็นกลุ่มเกมเมอร์ผู้บูชาท่านศาสดาบิลเกตส์ประดุจเทพ ซึ่งกลุ่มนี้บางคนอาจแปรพักตร์มาจากกลุ่มแฟนบอย PC เนื่องจากเครื่อง Xbox มีเกมออกมาไวกว่า
- Fanboy Nintendo แฟนบอยกลุ่มนี้ส่วนมาก ถ้าไม่ใช่เด็กๆก็จะแก่ๆไปเลย เป็นเกมเมอร์อายุมากที่เล่นเกมมาตั้งแต่สมัย Famicom เล่นมาริโอมาตั้งแต่ภาคแรกปัจจุบันก็ยังชอบเล่น ส่วนเด็กๆก็จะเป็นพวกชอบโปเกม่อนและเกมแบบเด็กๆมากมายที่นินเทนโดทำออกมา
สำหรับสาเหตุที่ทำให้เกิดสงครามแฟนบอยทะเลาะกัน ว่าของใครดีกว่าใครนั้น จิตแพทย์ Dr David Lewis-Hodgson ผู้เคยเขียนหนังสือเกี่ยวกับสงครามการตลาดและแฟนบอยมาแล้ว ได้เปิดเผยถึงสาเหตุ 6 ประการที่ทำให้เกิดสงครามแฟนบอยดังนี้
 
1. ยี่ห้อมีผลทางด้านจิตใจ ส่งผลให้ผู้ใช้มีความรักและชื่นชอบสินค้ามากขึ้น
การมียี่ห้อก็เหมือนการสร้างความต่าง สินค้าประเภทเดียวกันแต่ยี่ห้อต่างกัน ผู้ใช้ก็จะมีความรู้สึกไม่เหมือนกันแล้ว ซึ่งหากผู้ใช้รู้สึกประทับใจแรก หรือ First Impression กับสินค้ายี่ห้อแรกที่ตนซื้อมาใช้ ความประทับใจนั้นก็จะก่อเกิดเป็นความชอบในสินค้า ซึ่งอาจส่งผลให้เกิดเป็นแฟนบอยของยี่ห้อนั้นๆได้ แต่ถ้าหากผู้ใช้ไม่ประทับใจกับสินค้า ก็จะเกิดเป็นความเกลียดชัง และกลายเป็นแฟนบอยของฝ่ายตรงข้ามได้ทันที

 
2. จิตใจของมนุษย์จะรับฟังและเข้าใจในสิ่งที่ตนเองเชื่อมั่นเท่านั้น
หลังจากเกิดความประทับใจและเลือกฝ่ายได้แล้ว แฟนบอยคนนั้นก็จะรับฟังและเชื่อมั่นในสิ่งที่คนอื่นๆพูดเชียร์ในสินค้ายี่ห้อที่ตนชอบเท่านั้น ทำให้เกิดความชอบและเชิดชูบูชามากขึ้น และจะไม่รับฟังสิ่งที่เป็นปฏิปักษ์ต่อสินค้าที่เขาเชื่อมั่น
 
3. พวกเดียวกันเกื้อหนุน
เมื่อเลือกที่รักฝ่ายหนึ่งแล้ว ก็จะส่งผลให้เกิดการเลือกข้าง ซึ่งแฟนบอยมักเลือกคบกับพวกเดียวกัน ที่มีความชอบสินค้าแบบเดียวกันส่งผลให้เกิดความชอบและความเชื่อมากขึ้น และชิงชังสินค้าอีกฝ่ายมากกว่าเดิม

 
4. สารในสมองของคนนั้น สร้างความประทับใจรุนแรงดุจตกหลุมรักแฟน ยากที่จะเปลี่ยนความคิด
Dr David Lewis-Hodgson กล่าวว่าในสมองของคนเรานั้นมันมีสารเคมีบางอย่างที่ทำให้จิตใจคนเรายากที่จะเปลี่ยนความคิดได้ เมื่อแฟนบอยคนนั้นชื่นชอบสินค้าอะไรสักอย่าง ก็จะรักชอบมันไปตลอด ราวกับคู่รัก ซึ่งยากที่จะเปลี่ยนแปลงมันได้ ยกเว้นว่าสินค้ายี่ห้อนั้นๆจะมีอะไรมาทำให้ความรักความชอบนั้นพังทลายลง ราวกับอกหัก
Fan Boy
 
5. Internet เป็นสื่อสำคัญที่สร้างความเกลียดชังมากขึ้น
ในอดีตที่ยังไม่มีอินเตอร์เนตใช้งานนั้น สงครามแฟนบอยยังไม่รุนแรงเท่าปัจจุบันนี้ แต่เมื่อมีอินเตอร์เนตเข้ามาเกี่ยวข้องกับชีวิตประจำวันของมนุษย์ การสื่อสารแลกเปลี่ยนความคิดก็ทำได้สะดวกขึ้น แต่มันสะดวกเกินไปจนทำให้คนต่างความคิดเกิดทะเลาะกัน และสร้างความเกลียดชังคนที่มีความเห็นต่างกันได้ง่าย

 
6. เป็นแฟนบอยเต็มตัว
จากตอนแรกที่เป็นคนชอบสินค้ายี่ห้อหนึ่งธรรมดา เมื่อเจอสาเหตุเข้าไปหลายๆสาเหตุเข้า โดยเฉพาะการทะเลาะกันทางอินเตอร์เน็ต ก็เริ่มเข้าสู่ความเป็นแฟนบอยเต็มตัว อันเนื่องมาจากความชอบที่อยู่อยู่ตอนแรก ผสมเพิ่มความเกลียดชังหลังจากที่ไปทะเลาะกับอีกฝ่ายมา กลายเป็นแฟนบอยของยี่ห้อนั้นๆเต็มตัว คราวนี้ก็ยากที่จะเปลี่ยนฝ่ายได้แล้ว และความเกลียดต่ออีกฝ่ายก็เพิ่มสูงถึงขีดสุด
 
สำหรับสาเหตุทั้ง 6 ข้อนี้ก็ไม่ใช่มีเฉพาะกรณีแฟนบอยเกมส์เท่านั้น อย่างที่บอกไปมันเป็นเหตุผลเดียวกับที่ก่อเกิดแฟนบอยวงการอื่นๆเช่นกัน ไม่ว่าจะเป็น Apple vs Android, Toyota vs. Honda และอื่นๆอีกมากมาย แต่ทั้งหมดจะยุติสงครามแฟนบอยได้ หากคุณเปิดใจ ลองใช้และรับฟังสินค้าจากอีกยี่ห้อดูบ้าง ของทุกอย่างก็ล้วนมีข้อดีและข้อเสียต่างกัน ไม่มีอะไรที่มีดีเลิศเพอร์เฟคซะหมดหรอกโลกนี้