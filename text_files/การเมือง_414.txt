เป็นอีกหนึ่งประเด็นร้อนแรงออนไลน์ หลังจาก พล.ต.นพ.เหรียญทอง แน่นหนา ผู้อำนวยการโรงพยาบาลมงกุฎวัฒนะ ได้โพสต์เฟซบุ๊กขู่แบนธนาคารไทยพาณิชย์ จากกรณีมีภาพของ “ป๋าเต็ด-ยุทธนา บุญอ้อม” ในภาพโปรโมตบริการของทางธนาคาร โดยระบุข้อความว่า
“เรียน กรรมการผู้จัดการใหญ่ ธนาคารไทยพาณิชย์ ผมขอสอบถามว่า ยุทธนา บุญอ้อม (ป๋าเต็ด) เป็นพรีเซ็นเตอร์ ของธนาคารไทยพาณิชย์หรือไม่ ถ้าใช่ผมจะยกเลิกธุรกรรมทางการเงินทั้งปวงที่ผมและบริษัทในเครือมีกับธนาคารไทยพาณิชย์ ผมขอทราบคำตอบภายในวันศุกร์ที่ 6 มี.ค.63 ก่อนเวลา 15.00 น. จึงเรียนมาเพื่อโปรดทราบ”
ล่าสุดวันนี้ (2 มี.ค.) ธนาคารไทยพาณิชย์ ได้ออกมาชี้แจงถึงประเด็นดังกล่าว โดยระบุว่า  ตามที่ปรากฏในข่าวอ้างถึงธนาคารไทยพาณิชย์ในทั้งสองฝั่งของขั้วการเมืองนั้น ธนาคารฯ ขอชี้แจงนโยบายของธนาคารว่า ธนาคารมีนโยบายยึดมั่นในการเป็นกลางทางการเมือง ไม่เข้าไปมีส่วนร่วมไม่ว่าทางตรงหรือทางอ้อม
ธนาคารชี้แจงอีกว่า รวมถึงหลีกเลี่ยงการใช้บุคคลสาธารณะในการโฆษณาถ้าบุคคลนั้นแสดงถึงความฝักใฝ่ทางการเมืองไม่ว่าข้างใดข้างหนึ่ง เพื่อให้ธนาคารดำรงสถานะความเป็นกลางทางการเมืองในทุกกรณี
ธนาคารไทยพาณิชย์ ระบุต่อว่า สำหรับกรณีของคุณยุทธนา บุญอ้อม นั้น ทางธนาคารได้ใช้ภาพคุณยุทธนาในการโฆษณาระยะสั้นเมื่อไตรมาสที่สี่ของปี 2562 และได้หมดสัญญาลงแล้ว