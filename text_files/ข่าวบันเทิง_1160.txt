ยิ่งเข้าใกล้วันวิวาห์ก็ยิ่งมีกระแสข่าวลือเรื่องความเวอร์วังออกมาเป็นระรอก สำหรับงานมงคลสมรสของนางเอกซุป'ตาร์ "ชมพู่ อารยา เอ ฮาร์เก็ต" กับ "น็อต วิศรุต รังษีสิงห์พิพัฒน์" แถมล่าสุดยังมีข่าวแว่วๆ ออกมาอีกว่า ณ ตอนนี้งบประมาณในจัดงานของทั้งคู่พุ่งทะยานสูงถึงหลักหมื่นล้านบาทแล้ว!!!
พอได้มีโอกาสเจอกับสาวชมพู่ใน"L'OREAL Paris Makeup Designer It's My Cannes 2015" งาน บรรดาสื่อก็เลยไม่พลาดต้องขอเข้าไปจ่อไมค์ถามสักหน่อยว่างบงานวิวาห์ในวันที่ 10 พฤษภาคมนี้ กำลังบานปลายอย่างที่เขาเม้าท์จริงหรือเปล่า...
พร้อมหรือยังใกล้จะถึงงานแต่งงานของเราแล้ว ?"ถ้าถามถึงเรื่องความพร้อมชมเชื่อว่าต่อให้ถึงวันนี้ชมก็คงยังไม่พร้อมค่ะ (หัวเราะ) คือรายละเอียดมันเยอะมากจริงๆ เยอะกว่าที่คิดไว้มากๆ"
จริงไหมที่ตอนนี้งบบานปลายไปถึงหมื่นล้านแล้ว ?"โอ้โห...คงไม่ขนาดนั้นค่ะ ถ้าใช้เงินขนาดนั้นจริงชมว่าเอาไปลงกับเรือนหอหรือเอาไปลงกับเพชรน่าจะดีกว่านะ (หัวเราะ)"
แสดงว่าก็ใช้เงินไปเยอะแล้วเหมือนกันสำหรับงานเรา ?"ก็พอสมควรค่ะ แต่ว่าไม่ถึงขนาดนั้นแน่นอน"
วันนี้เห็นว่าเอาหนังสือพิมพ์มาแจกด้วย ?"ใช่ค่ะ (ยิ้ม) คือเราสองคนอยากทำอะไรที่คนเห็นแล้วรู้สึกมีความสุขไปกับเรา อีกอย่างชมก็อยากมอบมันให้เป็นของขวัญสำหรับแฟนๆ ด้วย ให้เขาถือซะว่าเป็นของที่ระลึกขำๆ ที่เราสองคนตั้งใจมอบให้"
เพราะอะไรถึงเลือกที่จะทำเป็นหนังสือพิมพ์ออกมา ?"คอนเซ็ปต์คือเราสองคนโดนเขียนถึงมาตลอด พอมาถึงวันนี้เราก็เลยอยากลองกัดตัวเองดูบ้าง เพราะอยากรู้ว่าเออความรู้สึกมันจะเป็นยังไง (หัวเราะ)"
ภาพที่ใช้ลงหนังสือพิมพ์ฉบับนี้ใช่ภาพพรีเวดดิ้งไหม ?"คนล่ะเซ็ตค่ะ (ยิ้ม)"
ณ ตอนนี้เรื่องของงานแต่งยังมีอะไรที่เรากังวลอีกบ้าง ?"เอ่อ...ถ้าหลักๆ ก็คงเป็นเรื่องการ์ดค่ะ เพราะชมได้เปลี่ยนดีเทลอะไรบางอย่างในการ์ดนิดหน่อยมันก็เลยยังไม่เสร็จสมบูรณ์ แถมงานก็ใกล้เข้ามามากแล้วด้วย (หัวเราะ)"