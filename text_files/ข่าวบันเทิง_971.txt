
ถือเป็นอีกหนึ่งมุมดีๆ ของคนบันเทิง เมื่อนักแสดงสาว "ปีใหม่ สุมนต์รัตน์" ออกมาเปิดเผยกับสื่อมวลชน หลังได้ฟังคำตัดสินในดคีของ "ยู่ยี่ อลิสา" อดีตนางแบบสาวคนดัง ที่ศาลพิพากษา จำคุก15 ปี คดีนำเข้าและครอบครองโคเคน บวกโทษคดีเก่าลักลอบมีสัตว์ป่า อีก 3 เดือน พร้อมปรับ 1 ล้าน 5 แสนบาท โดยงานนี้สาวปีใหม่ได้เล่าว่า สำหรับลูกๆ ทั้ง 3 คน ของนางแบบรุ่นพี่นั้น ขณะนี้ "ป๋าต๊อบ ปฏิญญา" คนรักของเจ้าตัวได้ให้ความช่วยเหลือดูแลอยู่ แต่ในส่วนของค่าใช้จ่ายต่างๆ ไม่ว่าจะเป็นค่าเล่าเรียน รวมถึงค่าเลี้ยงดูนั้น พ่อของเด็กเป็นคนดูแลทั้งหมด...
เห็นว่าตอนนี้ ป๋าต๊อบ อาสาทำหน้าที่เลี้ยงดูลูกของ พี่ยูยี่ ? “ก็ดีค่ะ เด็กๆ น่ารักดี (ยิ้ม)”
ถามถึงเรื่องคดีตัวเราเองพอจะทราบรายละเอียดบ้างไหม ? “สำหรับเรื่องนี้ใหม่คิดว่าถ้าไปถามพี่ต๊อบน่าจะดีกว่า เพราะสำหรับตัวใหม่เองถ้าเป็นเรื่องของคดีและก็เรื่องรายละเอียดใหม่ไม่ได้รู้มาก ใหม่รู้จักแต่พี่ยูยี่และก็เด็กๆ”
ป๋าต๊อบเลี้ยงดูเด็กๆ ทั้งหมดเลยหรือเปล่า ? “เลี้ยงดูทั้ง 3 คนเลยค่ะ (ยิ้ม)"
จริงๆ แล้วสำหรับเรื่องการรับเด็กๆ มาเลี้ยงดูเราได้มีการพูดคุยกันมานานแล้วหรือยัง ? “อย่างที่บอกว่าผลการตัดสินออกมามันเกินความคาดหมายที่ทางครอบครัวพี่ยู่ยี่เขาคิดไว้ ก็เลยไม่ได้ทำให้มีการพูดคุยกันล่วงหน้าว่าอนาคตจะต้องมีใครฝากลูกหรือว่ายังไง แต่ว่าด้วยความที่เหตุการณ์มันเกิดขึ้นก่อนและคุณพ่อเขาก็ต้องเดินทางไปทำงานต่างประเทศในระยะเวลานานหลายเดือน ก็เลยมีการแบ่งกันดูแลรับผิดชอบ และพี่ต๊อบด้วยความที่เป็นเพื่อนกันสิ่งไหนช่วยได้เราก็ช่วยกันค่ะ”
สำหรับตัวเราเองมีความเอ็นดูผูกพันกับเด็กๆ แค่ไหน ? “เด็กๆ น่ารักมากค่ะ เขาก็น่ารักใสๆ และก็เขาน่าสงสารด้วย”
เราเลี้ยงดูเล็กๆ ในส่วนไหนบ้าง เรื่องค่าใช้จ่ายด้วยหรือเปล่า ? “ไม่มีเรื่องค่าใช้จ่ายมาเกี่ยวข้องเลยค่ะ เพราะคุณพ่อเขารับผิดชอบหมด ส่วนเราก็ทำหน้าที่แค่ช่วยเลี้ยงดู ดูแล คือให้เด็กๆ เขามาอยู่กับเรา”
แสดงว่าเรื่องค่าเล่าเรียน ค่าส่งเสียใช้จ่ายต่างๆ คุณพ่อของเด็กๆ เป็นคนจัดการทั้งหมด ? “ใช่ค่ะ ค่าใช้จ่ายทุกอย่างทางครอบครัวของเด็กๆ เป็นคนรับผิดชอบทั้งหมด”
ก่อนที่ป๋าต๊อบเขาจะรับเด็กมาเลี้ยง เขาได้มาปรึกษาเราก่อนไหม ? “มีค่ะ เพราะว่าเขาดูแลก็เหมือนเราดูแลเนื่องจากเราอยู่บ้านเดียวกัน ดังนั้นมันก็ต้องมีการพูดคุยกันเป็นธรรมดา แต่อย่างที่บอกเลยค่ะใหม่ไม่ได้มีปัญหาอะไรอยู่แล้ว เพราะใหม่เองก็มีน้องอายุเท่าหลานๆ เลย”
จริงๆ ตัวเราคิดไหมว่าเขาเองก็เป็นเหมือนลูกเราด้วยเหมือนกัน ? “ก็ไม่ถึงกับเป็นลูกหรอกค่ะ เพราะการเลี้ยงลูกมันต้องเลี้ยงเยอะมาก และมีรายละเอียดหลายอย่างที่คนเป็นพ่อเป็นแม่ต้องทำ แต่ว่าสำหรับเราคือเราแค่เลี้ยงดูเขาเป็นครั้งคราว เขาอาจจะอยู่กับเราหนึ่งอาทิตย์สองอาทิตย์ หรืออยู่แค่ช่วงสุดสัปดาห์  เพราะว่าเขายังต้องไปโรงเรียนอยู่”
น้องๆ เขาเรียนโรงเรียนประจำหรือว่ายังไง ? “ไม่ใช่โรงเรียนประจำค่ะ แต่ว่าเขาก็ยังมีคุณตา มีเพื่อนบ้าน มีเพื่อนๆ พี่ยู่ยี่คนอื่นๆ ซึ่งเด็กๆ เขาก็จะต้องไปตามความสะดวกของผู้ใหญ่ที่จะแบบไปบ้านนั้นบ้านนี้ในแต่ละอาทิตย์อ่ะค่ะ”
ป๋าต๊อบรับดูแลเด็กๆ มานานแค่ไหนแล้ว ? “นานแล้วค่ะ หลายปีแล้วค่ะ ตั้งแต่เกิดคดีเกิดการตัดสินขึ้น”