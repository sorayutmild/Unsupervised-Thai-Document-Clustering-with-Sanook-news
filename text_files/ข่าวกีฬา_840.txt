เชื่อว่าแฟนๆ กีฬารุ่นเก่าหน่อยจะต้องจำเธอได้แน่นอนสำหรับ "วิว" เยาวภา บุรพลชัย อดีตนักกีฬาเทควันโดหญิง ที่เคยสร้างชื่อเสียงให้กับประเทศไทย ในการคว้าเหรียญทองแดง โอลิมปิกเกมส์ 2004 ที่กรุงเอเธนส์, ประเทศกรีซ ถือเป็นเหรียญแรกในประวัติศาสตร์ชาติไทยที่ได้จากกีฬาเทควันโดซึ่งนับจากวันนั้นจนถึงวันนี้ระยะเวลาก็ล่วงเลยมาถึง 14 ปีเต็ม จากเด็กสาววัยเพียง 20 ปี ในวันนั้นที่สร้างความสุขให้กับคนทั้งชาติด้วยการคว้าเหรียญรางวัล 3 รายการสำคัญมาครองได้หมด (เหรียญเงิน เอเชียนเกมส์ 2002, เหรียญทอง ซีเกมส์ 2003 และ เหรียญทองแดง โอลิมปิกเกมส์ 2004)กับปัจจุบันในวัย 34 ปี จอมเตะคนดังเปลี่ยนบทบาทจากนักกีฬามาเป็นคุณแม่ลูกสาม และเปิดโรงเรียนฝึกสอนเทควันโดให้กับเยาวชน "วิว เทควันโด อคาเดมี" 2 แห่งที่ ที่ศูนย์การค้าเพลินนารี่ มอลล์ วัชรพล และที่จังหวัดกาญจนบุรี ก่อนที่ล่าสุดเมื่อช่วงปลายปีที่ผ่านมา เธอจะได้รับบทบาทใหม่ในงานการเมือง นั่นก็คือ การเป็นสมาชิกพรรคชาติพัฒนา และนั่งตำแหน่งรองโฆษกพรรคชาติพัฒนา อีกด้วย
