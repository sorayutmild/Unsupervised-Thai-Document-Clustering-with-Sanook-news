ผู้สื่อข่าวรายงานบรรยากาศที่วัดโสมมนัสวรวิหาร มีกลุ่มคนเสื้อแดง คนสนิทและประชาชนส่วนหนึ่ง เริ่มทยอยเดินทางมาที่วัดโสมนัสราชวรวิหาร เพื่อร่วมพิธีพระราชทานเพลิงศพ พล.ต.ขัตติยะ โดยทั้งหมดกล่าวว่า พล.ต.ขัตติยะ เป็นคนใจเด็ดและชื่นชมว่าเป็นทหารที่ไม่ถือตัว เข้าถึงประชาชน จึงต้องการมาร่วมเป็นเกียรติและไว้อาลัย แด่พล.ต.ขัตติยะ เป็นครั้งสุดท้าย
 ต่อมาเวลา 17.00 น. พระบาทสมเด็จพระเจ้าอยู่หัว และสมเด็จพระนางเจ้าสิริกิติ์ พระบรมราชินีนาถ ทรงพระกรุณาโปรดเกล้าโปรดกระหม่อมพระราชทานผ้าไตร 5 ไตร ในพิธีพระราชทานเพลิง พล.ต.ขัตติยะ โดยมีทหารกองเกียรติยศและเจ้าหน้าที่จากสำนักพระราชวังอัญเชิญผ้าไตร 5 ไตร และเพลิงพระราชทานตั้งขบวนเพื่ออัญเชิญเพลิงพระราชทานเข้าไปประกอบพิธี โดยมี พล.ท.ประสิทธิ์ โยธีพิทักษ์ อดีตนายทหาร และ จปร.รุ่น 7 ขึ้นทอดผ้าไตรหลวงและจุดไฟพระราชทาน
ทั้งนี้ภายในงานมีประชาชนที่สวมใส่ทั้งเสื้อดำและเสื้อแดงจำนวนมากเข้าร่วมงาน ทำให้เจ้าหน้าที่ต้องนำทีวีจอมอนิเตอร์ขนาดใหญ่มาติดรอบๆ เพื่อให้ประชาชนชมบรรยากาศภายในงานและนำผ้าขาวผืนใหญ่มาให้เขียนไว้อาลัยและนำรูป เสธ.แดงมาตั้งไว้เพื่อให้ถ่ายรูปด้วย นอกจากนี้มีข้อความบนป้ายติดบริเวณกำแพงว่า "ขอสดุดีและอาลัยแก่ทหารนักรบประชาธิปไตยผู้กล้า ท่านจะอยู่ในดวงใจของพวกเราตลอดไป" และ "แดงไม่มีวันตาย"
สำหรับบุคคลสำคัญที่มาร่วมงาน อาทิ นายจาตุรนต์ ฉายแสง อดีตกรรมการบริหารพรรคไทยรักไทย นายสุนัย จุลพงศธร ส.ส.สัดส่วน และทีมทนายของพรรคเพื่อไทย รวมทั้งนายจตุพร พรหมพันธุ์ แกนนำกลุ่มคนเสื้อแดง ที่ได้เดินทางมาถึง โดยได้รับเสียงปรบมือต้อนรับ จากผู้ที่มาร่วงมงานเป็นจำนวนมากทั้งนี้ น.ส.ขัตติยา สวัสดิผล หรือ น้องเก๋ บุตรสาวของ พล.ต.ขัตติยะ เปิดเผยว่า ภายหลังจากเสร็จสิ้นพิธีแล้ว จะนำอัฐิของบิดา ไปประกอบพิธีลอยอังคาร ที่บ้านเกิด จังหวัดราชบุรี ต่อไป
น.ส.ขัตติยา ให้สัมภาษณ์ด้วยว่า จากนี้ตนจะติดตามความคืบหน้าคดีลอบยิงบิดาต่อไป แต่เข้าใจว่าเจ้าหน้าที่ตำรวจมีหลักฐานน้อย จึงคาดหวังกับการติดตามตัวผู้กระทำผิดน้อยมาก อย่างไรก็ตาม จะรวบรวมพยานหลักฐานที่มีให้กับเจ้าหน้าที่เพิ่มเติม สำหรับการสานต่อพรรคขัตติยะธรรมของพ่อนั้น ตนจะเดินหน้าทำตามอุดมการณ์ของพ่อต่อไป ส่วนจะพร้อมลงสมัครรับเลือกตั้งหรือไม่ ต้องสอบถามรัฐบาลว่าจะยุบสภาเมื่อไร
ต่อข้อถามถึง ด.ช.นักรบ สวัสดิผล หรือน้องแดงน้อย ที่มีข่าวเป็นลูกชาย พล.ต.ขัตติยะอีกหนึ่งคน น.ส.ขัตติยา กล่าวว่า ตนไม่ขอแสดงความเห็น ขอเวลาปรึกษาญาติ ๆ ก่อน เพราะไม่มีใครทราบเรื่องมาก่อนว่าพ่อมีลูกอีกหนึ่งคน
(คลิกที่ภาพเพื่อดูภาพใหญ่) 