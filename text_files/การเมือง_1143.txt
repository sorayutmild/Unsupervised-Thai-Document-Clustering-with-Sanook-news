ครม.อนุมัติโครงการเยียวยานายจ้างและผู้ประกันตน ม.33 กรอบวงเงิน 2,519 ล้านบาท พร้อมไฟเขียวจัดซื้อไฟเซอร์ 20 ล้านโดส คาดนำเข้าตุลาคมนี้
ที่ประชุมคณะรัฐมนตรีอนุมัติโครงการเยียวยานายจ้างและผู้ประกันตนมาตรา 33 ในกิจการที่ได้รับผลกระทบจากมาตรการของรัฐในพื้นที่ควบคุมสูงสุดและเข้มงวดของสำนักงานประกันสังคมกระทรวงแรงงาน กรอบวงเงิน 2,519 ล้านบาท โดยใช้เงินจากเงินกู้
โดยนายจ้างในฐานข้อมูลประกันสังคมล่าสุดในวันที่ 28 มิ.ย. 64 หรือนายจ้างที่ขึ้นทะเบียนใหม่ตั้งแต่วันที่ 29 มิ.ย.ถึง 30 ก.ค. 64 จำนวน 41,940 ราย โดยได้รับเงินเยียวยาในอัตรา 3,000 บาทต่อลูกจ้างหนึ่งคนสูงสุดไม่เกิน 200 คนต่อแห่ง ผู้ประกันตนมาตรา 33 มีจำนวน 663,916 ราย โดยจะได้รับเงินเยียวยาในอัตรา 2,000 บาทต่อคน
ทั้งนี้มีรายงานอีกว่า ที่ประชุม ครม. อนุมัติลงนามสัญญาการซื้อวัคซีนไฟเซอร์ จำนวน 20 ล้านโดส เพื่อนำเข้าประเทศไทย ภายในไตรมาสที่ 4 หรือภายในเดือน ต.ค. 64 นี้ด้วย