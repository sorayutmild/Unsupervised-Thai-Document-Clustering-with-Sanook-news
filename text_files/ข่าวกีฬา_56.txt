รอยยิ้มอันสดใสทั้งวัน จบลงด้วยคราบน้ำตาเมื่อต้องอกหักแพ้ในรอบชิงชนะเลิศ สำหรับ อาเดรียน่า เซเรโซ อิเกลเซียส นักเทควันโดสาวดาวรุ่งชาวสเปน ที่พ่ายให้กับ "เทนนิส" พาณิภัค วงศ์พัฒนกิจ นักกีฬาเทควันโดทีมชาติไทย ไปแบบหวุดหวิดในช่วง 7 วินาทีสุดท้ายอย่างไรก็ตามเธอกลายเป็นหนึ่งในนักกีฬาที่ถูกจับตาไปทั่วโลก หลังเกือบสร้างประวัติศาสตร์เป็นแชมป์โอลิมปิก ด้วยวัยเพียงแค่ 17 ปี นอกจากนี้ นักเทควันโดสาวชาวเมืองมาดริด ยังเป็นนักกีฬารายแรกที่สามารถหยิบเหรียญรางวัลในการแข่งขันกีฬาโอลิมปิกเกมส์ หนนี้ให้กับ ทีมชาติสเปน อีกด้วยโดยหลังจบพิธีมอบรางวัล จอมเตะสาววัย 17 ปี ได้เปลี่ยนอารมณ์จากความเสียใจ กลับมายิ้มแย้มได้อีกครั้ง พร้อมทั้งเปิดใจผ่านสื่อในบ้านเกิดถึงเรื่องราวสุดมหัศจรรย์ของเธอในโอลิมปิกเกมส์หนนี้ว่า "ฉันจะใช้เวลาสองสามวันเพื่อที่จะลืมช่วงวินาทีนั้น จุดเปลี่ยนของความพ่ายแพ้อยู่ตรงนั้น ฉันมีเหรียญทองอยู่ในมือจากนั้นมันก็หายไปกลายเป็นเหรียญเงิน ฉันคุมเกมที่จะชนะ แต่สุดท้ายฉันก็สูญเสียมัน""ฉันได้ให้โอกาสกับคู่ต่อสู้ของฉัน (พาณิภัค) เขาเป็นนักกีฬาที่ยอดเยี่ยมเอามากๆ และเขาก็ฉวยโอกาสในช่วงเพียงไม่กี่วินาทีแย่งเหรียญทองในมือจากฉันไป ฉันหวังว่าจะได้เรียนรู้จากความพ่ายแพ้ในครั้งนี้""เพราะต่อจากนี้ในการแข่งชิงแชมป์รายการอื่นๆ ทั่วโลกที่จะมาถึง ฉันตั้งเป้าที่จะกวาดเหรียญจำนวนมากมาย ซึ่งทั้งหมดจะต้องเป็นเหรียญทอง" จอมเตะสาว กล่าวพร้อมรอยยิ้มเหมือนเป็นการส่งข้อความถึงคู่แข่งของเธอพร้อมกันนี้เธอยังเผยถึงสิ่งแรกที่ได้ทำหลังจากจบการแข่งขันที่สำคัญในชีวิตก็คือการโทรหา เฮซุส ราเมล โค้ช "สิ่งแรกที่ฉันได้ทำคือการโทรไปขอโทษ เฮซุส ราเมล โค้ชของฉันที่ไม่ได้เดินทางมาด้วยในครั้งนี้เนื่องจากปัญการแพร่ระบาดของเชื้อโควิด-19""เขาแสดงความยินดีกับฉันที่ต่อสู้มาจนถึงเกมนี้ เขาขอให้ฉันกล้าหาญแบบนี้ต่อไป และอย่าได้ท้อถอย และสูญเสียความเป็นตัวเอง" นอกจากนี้เธอยังเผยด้วยว่าจะนำเหรียญนี้ไปมอบให้กับคุณยายของเธอ "ฉันจะนำเหรียญไปใส่กรอบแล้วนำมันไปให้คุณยายของฉัน ฉันคิดถึงอาหารฝีมือคุณยาย ฉันขอแค่ โครเกต์, ไข่เจียว หรือ มันฝรั่ง แค่นั้นก็พอ" อาเดรียน่า เผยด้วยรอยยิ้มกับบรรดาผู้สื่อข่าว
