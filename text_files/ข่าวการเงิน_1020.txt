สนช. รับหลักการเพิ่มเบี้ยยังชีพคนชราอีกเดือนละ 100 บาท โดยใช้เงินจากกองทุนภาษีบาปปีละ 4,000 ล้านบาท
ผู้สื่อข่าวรายงานว่า ในการประชุมสภานิติบัญญัติแห่งชาติ หรือ สนช.ได้มีการพิจารณา ร่างพระราชบัญญัติ ผู้สูงอายุ (ฉบับที่...) พ.ศ.... ตามที่คณะรัฐมนตรี(ครม.) เสนอมามีสาระสำคัญคือ การจ่ายเงินสงเคราะห์โดยนำเงินจากกองทุนภาษีบาป 2% จำนวน 4,000 ล้านบาทต่อปี มาเพิ่มเป็นเบี้ยยังชีพผู้สูงอายุที่มีอายุ 60 ปีขึ้นไป และต้องเป็นผู้สูงอายุที่มีรายได้น้อย ตามที่ขึ้นทะเบียนสวัสดิการแห่งรัฐ เพื่อรองรับสังคมผู้สูงอายุ

ทั้งนี้ ผู้สูงอายุที่มีรายได้น้อยจะได้เบี้ยยังชีพเพิ่มขึ้นอีกเดือนละ 100 บาท อาทิ เดิมคนที่มีอายุ 60 ปีขึ้นไปและมีรายได้น้อย จากที่เคยได้เบี้ยยังชีพ 600 บาท เพิ่มเป็น 700 บาท อายุ 70 ปี จากเดิมได้ 700 บาท เพิ่มเป็น 800 บาท โดยจะมีผู้สูงอายุเกิน 60 ปี และไปขึ้นทะเบียนเป็นผู้มีรายได้น้อยได้รับสิทธิดังกล่าวกว่า 3 ล้านคน โดยที่ประชุม สนช.มีมติรับหลักการร่าง พ.ร.บ.ผู้สูงอายุ ด้วยคะแนน 205 ต่อ 1 เสียง งดออกเสียง 4 เสียง พร้อมตั้งคณะกรรมาธิการ 19 คน พิจารณา 45 วัน

ส่วนภาษีบาป 2% จะถูกนำมาเพิ่มค่าเบี้ยยังชีพให้ผู้สูงอายุจำนวน 2,400 ล้านบาทต่อปี ส่วนที่เหลืออีก 1,600 ล้านบาท จะถูกนำไปใช้เป็นสวัสดิการดูแลผู้สูงอายุ เช่น การซ่อมแซมและสร้างบ้านเรือนผู้สูงอายุ การดูแลผู้สูงอายุที่เป็นผู้ป่วยติดเตียง การจัดกิจกรรมของชมรมผู้สูงอายุ ซึ่งกระทรวงพัฒนาสังคมและความมั่นคงของมนุษย์จะเป็นผู้ดูแลงบประมาณในส่วนนี้
ขณะที่การกระทรวงการคลัง ก็เตรียมหารือกระทรวงมหาดไทย เพื่อรณรงค์ให้ผู้สูงอายุที่มีรายได้สูง ไม่รับเบี้ยยังชีพ คาดว่าจะสรุปตัวเลขได้ภายในเดือนนี้ โดยคนที่สละสิทธิ์จะมีการมอบเข็มเชิดชูเกียรติให้แทน เบื้องต้นคาดว่าหวังมีผู้เข้าร่วม ประมาณ 10%