(21 ส.ค.) ผู้สื่อข่าวรายงานว่า คลิปเสียงที่ระบุว่าเป็นนักการเมืองชื่อดัง ข่มขู่เจ้าหน้าที่อุทยานแห่งชาติ เพราะต้องการครอบครองที่ดินของรัฐในเขตอุทยาน ที่บ้านกองม่องทะ อำเภอสังขละบุรี จังหวัดกาญจนบุรี ถูกนำมาเผยแพร่กันในโลกอินเตอร์เน็ตและเว็บไซต์ยูทูป โดยผู้ใช้ชื่อ khaolaem ซึ่งแบ่งเป็นคลิปเสียง 2 คลิป รวมเวลาประมาณ 25 นาที คลิปเสียงดังกล่าวกลายเป็นเสียงวิพากษ์วิจารณ์อย่างหนักในสังคมออนไลน์
ล่าสุดเมื่อช่วงเย็นที่ผ่านมา นายฉลอง เรี่ยวแรง ส.ส.นนทบุรี พรรคเพื่อไทย ได้เปิดแถลงข่าวชี้แจงเกี่ยวกับคลิปเสียงดังกล่าว นายฉลอง ยอมรับว่าเป็นเสียงตัวเองจริง แต่เป็นการโทรศัพท์ไปไกล่เกลี่ย ไม่ใช่การโทรไปข่มขู่ เพียงเพราะว่า นายเจริญ ใจชน อดีตหัวหน้าอุทยานแห่งชาติเขาแหลม จ.กาญจนบุรี ได้มีปากเสียงกระทบกระทั่งกับเพื่อนของตน จึงได้โทรไปไกล่เกลียไม่ต้องการให้เกิดการทะเลาะผิดใจกันเท่านั้น
นอกจากนี้ นายฉลอง ได้ขอปฏิเสธเกี่ยวกับกรณีที่ นายเจริญ ถูกโยกย้ายตามที่ปรากฎในคลิปเสียง เพราะไม่ได้มีอำนาจขนาดนั้น
