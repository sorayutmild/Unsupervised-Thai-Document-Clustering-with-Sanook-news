(29 ม.ค.) ตำรวจตามจับ อดีตดีเจหนุ่มแอบคบสาว ม.2 ฐานพรากผู้เยาว์ พากันไปจ้ำจี้ริมน้ำตก แต่เคราะห์ซ้ำกรรมซัด คนร้ายแอบสุ่มดูอยู่ ใช้ไม้ฟาดหัว ฉุดสาวไปข่มขืนต่อ
เจ้าหน้าที่ตำรวจกองบังคับการปราบปราม ได้นำกำลังเข้าจับกุมตัว นายปรีชา ศรีพันธบุตร อายุ 37 ปี ผู้ต้องหาตามหมายจับศาลจังหวัดหนองบัวลำภู ข้อหาข่มขืนกระทำชำเราเด็กหญิงอายุ 14 ปี หลังจากที่หลบหนีการจับกุมกว่า 6 ปี จนกระทั่งจนมุมถูกจับได้ในพื้นที่ จ.นครปฐม
เจ้าหน้าที่ตำรวจเปิดเผยว่า กรณีดังกล่าวสืบเนื่องจากเมื่อช่วงกลางปี 2549 นายปรีชา ยังทำงานเป็นผู้ดำเนินรายการวิทยุชุมชนแห่งหนึ่ง จ.มุกดาหาร ซึ่งในขณะนั้น นายปรีชา ได้แอบลักลอบคบหากับ ด.ญ.ปราย (นามสมมติ) นักเรียนชั้นมัธยมศึกษาปีที่ 2 ซึ่งในขณะนั้นยังอายุ 14 ปี
วันเกิดเหตุทั้งสองชักชวนกันไปเที่ยวที่น้ำตกแห่งหนึ่ง ก่อนจะพลอดรักกันและมีเพศสัมพันธ์กันกลางป่าเขา แต่ระหว่างที่กำลังมีเพศสัมพันธ์กัน มีคนร้ายแอบซุ่มดูเหตุการณ์และเกิดอารมณ์ทางเพศ จึงได้ย่องเข้าไปใช้ไม้ฟาดเข้าที่ศีรษะ นายปรีชา จนสลบไม่ได้สติ ก่อนคนร้ายจะฉุดและก่อเหตุข่มขืน ด.ญ.ปราย ต่อจนสำเร็จความใคร่และหลบหนีไป ต่อมาทราบชื่อ นายสุนทร อุตลุม
หลังเกิดเหตุทั้งคู่ได้เข้าแจ้งความกับเจ้าหน้าที่ตำรวจ สภ.เมืองหนองบัวลำภู จนเรื่องทราบไปถึงผู้ปกครอง ด.ญ.ปราย ซึ่งต้องดำเนินคดีเข้าความกับ นายปรีชา ทำให้ นายปรีชา ได้หลบหนีการจับกุมไปเป็นช่างไฟอยู่หลายปี จนกระทั่งถูกจับกุมได้ดังกล่าว
นายปรีชา ให้การรับสารภาพว่า เคยคบหาและมีสัมพันธ์กับ ด.ญ.ปราย จริง แต่เกิดจากความยินยอมทั้งหมด ไม่ได้ข่มขืนกระทำชำเรา วันเกิดเหตุไม่ทราบมาก่อนว่ามีคนร้ายซุ่มดูอยู่ ก่อนจะถูกคน้รายทำร้ายและ ด.ญ.ปราย ถูกข่มขืนกระทำชำเรา
เบื้องต้นเจ้าหน้าที่ได้นำตัว นายปรีชา ส่งไปให้ สภ.เมืองหนองบัวลำภู พื้นที่เจ้าของคดี ดำเนินการสอบสวนและดำเนินคดีตามกฎหมาย ส่วน นายสุนทร คนร้ายอีกหนึ่งคนยังไม่สามารถจับกุมตัวได้