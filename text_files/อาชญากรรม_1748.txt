วันที่ 4 ธ.ค. 59 – นายวีระพงษ์ วงศ์แหวน ประธานสหภาพแรงงานรัฐวิสาหกิจองค์การขนส่งมวลชนกรุงเทพ (สร.ขสมก.) กล่าวถึงกรณีที่องค์การขนส่งมวลชนกรุงเทพ (ขสมก.) ยกเลิกสัญญา “รถเมล์สาย 207” เส้นทางมหาวิทยาลัยรามคำแหง 1 – มหาวิทยาลัยรามคำแหง 2 ว่า
หลังจากที่บริษัท 207 เดินรถ จำกัด ผู้ให้บริการรถเมล์สาย 207 ได้ถูกศาลพิพากษาให้ชดใช้ค่าสินไหม แก่บิดามารดาของนักศึกษาปี 4 คณะบริหารธุรกิจ มหาวิทยาลัยอัสสัมชัญ ที่พลัดตกจากรถได้รับบาดเจ็บสาหัส และถึงแก่ความตายในปี 2547 เป็นจำนวนเงินกว่า 16 ล้านบาท ตั้งแต่เดือน ก.ย. ที่ผ่านมา เนื่องจากรถเมล์สาย 207 ประมาทเลินเล่อไม่ปิดประตูทางขึ้นรถและทำให้เกิดเหตุดังกล่าวขึ้น แต่กลับได้รับการเพิกเฉยและไม่มีเงินมาชดใช้
ดังนั้น ขสมก.จึงได้ทำการยกเลิกสัญญาเดินรถของ “รถเมล์สาย 207” และหากรถเมล์สายนี้ได้ออกไปให้บริการและกระทำการใด ๆ ที่ก่อให้เกิดอันตรายทาง ขสมก. จะไม่รับผิดชอบใด ๆ ทั้งสิ้น เพราะถือเป็นรถที่ให้บริการแบบผิดกฎหมาย
ซึ่งในเรื่องนี้ทาง ขสมก. ได้แจ้งความกับสถานีตำรวจที่เกี่ยวข้องแล้ว และได้ยื่นหนังสือไปให้ทางกรมการขนส่งทางบกพิจารณาถอดถอนรถเมล์สาย 207 ออกจากบัญชีรายละเอียดของรถที่ใช้ในการขนส่ง (ขส.บ.11) ซึ่งขณะนี้ยังอยู่ระหว่างการพิจารณาอนุมัติถอดถอน และ ขสมก. ได้ดำเนินการจ่ายเงินชดใช้ค่าสินไหมให้กับครอบครัวผู้เสียหายทั้งหมดแล้ว
นอกจากนี้ ยังเสนอให้กรมการขนส่งทางบกระงับการเข้าร่วมประมูลเส้นทางเดินรถรอบใหม่กับรถร่วม ขสมก. ที่ยังค้างชำระค่าสัมปทานให้กับ ขสมก. เพราะจะส่งผลให้เกิดภาระกับ ขสมก. ในระยะยาว โดยขณะนี้มีผู้ประกอบการเดินรถที่ยังค้างชำระกว่า 20 เส้นทาง รวมเป็นเงินกว่า 300 ล้านบาท
ด้าน นายคมสัน โชติประดิษฐ์ ผู้ช่วยผู้อำนวยการ ฝ่ายการเดินรถเอกชนร่วมบริการ องค์การขนส่งมวลชนกรุงเทพ กล่าวว่า ขณะนี้รถเมล์เอ็นจีวีใหม่ ได้ถูกจัดส่งมาถึงไทยแล้วจำนวน 99 คัน และจะนำไปให้บริการใน 21 เส้นทาง เช่น สาย 138 หมอชิต-พระประแดง, สาย 511 ปากน้ำ-สายใต้ใหม่ และสาย 105 มหาชัยเมืองใหม่-คลองสาน
ส่วนรถเมล์เดิมในแต่ละเส้นทาง ทางขสมก.จะนำไปให้บริการทดแทนรถเมล์สาย 207 เพื่อลดผลกระทบในการเดินทางของประชาชน