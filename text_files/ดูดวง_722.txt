Sanook Horoscope วันนี้ มีเคล็ดลับการขอพรพระแม่ลักษมีจากอาจารย์ตรีธนะเคารี วาทิตย์วรรณดี ผู้ให้ความรู้เกี่ยวกับเทพสตรี ฮินดู มาฝาก สำหรับใครที่อยากขอพรพระแม่ลักษมีเกี่ยวกับความรัก การเงิน การงาน โชคลาภ ความร่ำรวย
ซึ่งเคล็ดลับนี้สามารถนำไปใช้ขอพรกับพระแม่พระลักษมีได้ทั้งสิ้น ไม่ว่าจะสถานที่ยอดฮิตของการไปขอพรพระแม่อย่างที่เกษรวิลเลจ หรือที่วัดแขก (สีลม) หรือจะเป็นการขอพรพระแม่ลักษมีที่บ้าน ก็สามารถนำเคล็ดลับนี้ไปใช้ได้เลยนะคะ โดยเคล็ดลับการขอพรพระแม่ มีดังนี้


แต่งตัวให้มีสีสันสดใส เน้นเป็นเสื้อสีแดง สีชมพู สีบานเย็น สีส้ม หรือสีสดๆ ฉูดฉาด ส่วนไอเทมอื่นๆ เช่นกางเกง หมวก กระเป๋า จะเป็นสีใดก็ได้ แต่งตัวให้ดูดี ให้เรารู้สึกว่ามีความมั่นใจในตัวเอง อีกนัยหนึ่งก็เปรียบเสมือนว่าเป็นการให้เกียรติพระแม่ ให้เกียรติสิ่งศักดิ์สิทธิ์ที่จะประทานพรให้เราสมหวัง



ดอกไม้ที่จะนำไปสักการะพระแม่ ควรเป็นดอกบัว เพราะดอกบัวนั้นเปรียบเสมือนเป็นสัญลักษณ์ของพระแม่ จะใช้ 1 ดอก หรือ 2 ดอกก็ได้ แต่ดีที่สุดควรใช้ 8 ดอก เพราะเหมือนเป็นการระลึกถึงพระอัษฏลักษมี หรือพระแม่ลักษมี 8 ปาง แต่ถ้าไม่มีดอกบัวจริงๆ ก็สามารถใช้เป็นดอกมะลิได้ หรือจะเป็นดอกกุหลาบสีแดง หรือสีชมพู ก็ได้เช่นกัน 


 รู้จักปางทั้ง 8 ของพระแม่ลักษมี ขอโชคลาภ ความร่ำรวย ความอุดมสมบูรณ์


ควรไหว้ขอพรพระแม่ลักษมีในวันศุกร์ จะเป็นกี่โมงก็ได้ แต่หากใครจะไหว้พระแม่ลักษมีที่บ้าน ควรเว้นช่วงเวลาตีสาม


สิ่งที่ควรนำไปสักการะพระแม่ลักษมีคือ ชุดส่าหรี และชุดเครื่องประดับ ส่วนผลไม้ควรเป็นแอปเปิ้ลแดง 5-8 ผลขึ้นไป เพราะมีความเชื่อว่า หากจะขอพรในเรื่องความรัก อยากได้คู่ครอง หรือความอุดมสมบูรณ์ในชีวิต หากนำแอปเปิ้ลแดงไปไหว้พระแม่ลักษมี จะช่วยส่งเสริมให้คนๆ นั้น ได้รับพรจากพระแม่ลักษมีเป็นพิเศษ และเมื่อขอพรเสร็จแล้วก็สามารถลาของไหว้ และนำกลับมาได้เลย


การขอพรนั้น เริ่มต้นให้บทสวดถึงพระพิฆเนศก่อนคือ "โอม ศรี คเณศายะ นะมะฮา" 3 จบ จากนั้นจึงค่อยกล่าวบทสวดถึงพระแม่ลักษมีคือ "โอมชัยยะศรี ลักษมี มาตา" 8 จบ และเริ่มกล่าวกับพระแม่ว่า วันนี้ข้าพเจ้าได้มาสักการะองค์พระแม่ลักษมีเทวี วันนี้ลูกได้น้อมนำสิ่งของมาถวาย (กล่าวชื่อสิ่งของที่นำมาถวายแต่ละอย่าง) ซึ่งการทำเช่นนี้ เสมือนเป็นการพูดคุย และให้ความจริงใจแก่พระแม่ลักษมี คิดไว้เสมอว่าเราต้องคุยกับท่านก่อน เล่าเรื่องราวต่างๆ สิ่งที่เกิดขึ้นในชีวิตว่าเป็นอย่างไร คำกล่าวนี้ไม่มีบทตายตัว อยู่ที่ตัวเราว่าจะพูดคุย เล่าเรื่องราวกับท่านอย่างไรบ้าง ให้เข้ากับพรที่จะขอพระแม่ และเมื่อเล่าเรื่องต่างๆ กับพระแม่เสร็จแล้วจึงค่อยขอพร กล่าวสิ่งที่ตนเองปรารถนา สิ่งที่สำคัญ การขอพรนั้น ควรขอพรทีละข้อในการมาสักการะ ขอพรสิ่งนั้นซ้ำๆ จนกว่าจะได้สิ่งที่หวังไว้
