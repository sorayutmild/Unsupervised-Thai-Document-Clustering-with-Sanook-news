พบแล้วชายหนุ่มใส่"เสื้อเขียว"คล้ายทหาร สะพายกระเป๋า-กล้อง ผู้กระชากผม"สาวเสื้อแเดง" อ้างตัวเป็นบุคลในคลิป เผยความในใจผ่านเว็บไซต์ชื่อดัง พร้อมแสดงรูปถ่ายโพกผ้า"กู้ชาติ" ลั่นยอมติดคุก พร้อมมอบตัวทันทีถ้ามีคนไปแจ้งความ ยืนกรานไม่ขอโทษ ไม่เสียใจ ทั้งๆ ที่รู้ว่า ทำไม่เหมาะ
จากกรณีที่เกิดการถกเถียงกันระหว่างการอภิปรายร่วม 2 สภา ถึง กรณีคลิปภาพผู้ชายใส่เสื้อสีเขียวขี้ม้า คล้ายกับเสื้อของทหาร สะพายกล้องถ่ายรูป และกระเป๋า หลังเข้าไปกระชากผมสาวเสื้อแดงและลากไปกับพื้น ในวันสลายการชุมนุมที่สามเหลี่ยมดินแดง เมื่อวันที่ 13 เม.ย. ที่ผ่านมา เนื่องจากไม่พอใจที่ถูกสาวคนดังกล่าวด่าทอและถ่มน้ำลายใส่ และกลายเป็นที่วิพากวิจารณ์ไปทั่วสังคม เพราะเมื่อตรวจสอบข้อมูลแล้วไม่พบว่า ชายคนดังกล่าวเป็นนายทหารที่ถูกส.ส.พรรคเพื่อไทยอ้างชื่อว่าเป็น พ.ท.เกรียงศักดิ์ นันทะโพธิ์เดช แต่อย่างใด ขณะเดียวกันก็ไม่ใช่สื่อมวลชน นั้น
เมื่อผู้สื่อข่าวได้เปิดเข้าไปใน hi5 ของผู้ชายที่อ้างชื่อว่า กวีไกร ก็ปรากฎว่า ที่ด้านหน้าโปรไฟล์ ในส่วนของช่องแสดงความคิดเห็น ด้านขวามือ ได้มีการพิมพ์ข้อความล่าสุด เมื่อเวลา 03.07 น. วันที่ 25 เม.ย. ไว้ดังนี้
"เรื่องนี้สรุปง่ายๆว่าผมผิดที่ไปทำกับผู้หญิงแบบนั้น ส่วนอย่างอื่นเป็นเพราะคนบางกลุ่มจ้องหาประโยชน์กับเหตุการณ์ที่เกิดขึ้น ส่วนคนที่ด่าผมนี่ ถ้าไม่ใช่คนที่เขาเป็นคนดีๆ เห็นผมทำกับผู้หญิงแบบนั้นที่ไม่ถูกต้อง(อันนี้ผมสนับสนุน) ก็เป็นคน นปช. หรือไม่ก็เป็นคนหน้าตัวเมียเหมือนกับผม(เพราะประมาณว่าเอาใจสาวๆอยากเห็นว่าตัวเองเชียร์ผู้หญิง) ส่วนคนที่ชม ถ้าไม่เป็นคนที่ไม่พอใจ นปช ก็พวกพันธมิตรบางคน สรุปประเทศนี้ปัญหายังอยู่อีกนาน ความชั่วที่ผมกับผู้หญิงคนนั้นก็อีกเรื่องหนึ่ง ความชั่วของคนที่เอาเรื่องนี้ไปหาผลประโยชน์ก็อีกเรื่องหนึ่ง เอาเป็นว่าถ้าด่าผมเป็นว่าคนๆนั้นเป็นคนที่ไม่เห็นด้วยกับการทำแบบนี้กับผู้หญิงไม่มีอะไรมาเกี่ยวแล้วผมก็ดีใจนะที่มาด่า แต่ไม่ได้แปลว่าคนที่เป็นแบบอื่นที่ด่าผมแล้วผมจะเสียใจเฉยๆอะ เพราะผมบอกแล้วว่าไม่เสียใจหรือคิดจะขอโทษผู้หญิงคนนั้นแน่นอน และยอมติดคุกกับเรื่องนี้ด้วย(ถ้าต้องติด)"
ขณะที่ข้อความของคอมเม้นท์ ด้านล่าง ระบุเมื่อเวลา 01.09 น. วันที่ 25 เม.ย. มีดังนี้
"มันเป็นเรื่องให้แล้วไงแหละ ผมไม่โทษเอเอสทีวีหรอกนะ ที่ได้ชื่อผมและเว็บไฮ 5 ของผม ทำให้คนทั่วไปรู้ว่าผมเป็นใครอยู่เว็บไหน เพราะผมอยากจะเพียงแต่ให้คนทั่วไปรู้ว่าผมได้กระทำในสิ่งไม่ควรแก่ผู้หญิงคนนั้นจริง แต่ผมไม่ใช่คนที่ผู้ที่สงสัยต่างๆมาบอกว่าเป็นทหารซึ่งคนเหล่านั้นมีเกียรพอที่จะไม่ทำอย่างงั้นกับผู้หญิง ผมจะขอตอบแทนตัวเองว่าโทสะผมรุนแรงมาก และไม่ควรมีใครมาเห็นด้วยกับสิ่งที่ผมทำเพราะผมทำโดยไม่คิดไปว่านั่นคือผู้หญิงที่อ่อนแอกว่า ผมไม่ส่งสารตัวเองกับคนที่มาด่าประนามผมเพราะผมควรที่จะได้รับ แต่ยอมรับว่าผมไม่รู้สึกที่จะขอโทษผู้หญิงคนนั้นหรือสงสาร แต่ตอนนี้อาจจะรู้สึกสงสารที่ถูกฝ่ายที่ผู้หญิงคนนี้(นปช.)ให้ความไว้ใจเชื่อมั่นในสิ่งที่เธอถูกผู้ชายหน้าตัวเมียอย่างผมทำและเรียกร้องความเป็นธรรม เอาเธอมาเป็นเครื่องมือทางการเมืองเพื่อมาบิดเบือนบางสิ่งบางอย่างเพื่อให้เกิดประโยชน์แก่คนแค่บางกลุ่ม เมื่อเช้าๆวันนี้(24/04/52)ผมโทรไปติดตามเรื่องที่ สน.พญาไท ซึ่งเป็นสถานที่เกิดเหตุว่าผู้หญิงนั้นมาแจ้งความไว้ไหม เพราะผมจะมอบตัวรับกับสิ่งที่ผมทำทันที แต่ยังไม่มีการแจ้งความในเรื่องนี้ดังนั้นผมจะติดต่อไปอีกตอนวันจันทร์นี้ ถ้ามีเข้ามาผมจะไปมอบตัวทันที"
ขณะที่ในกระทู้อื่นๆ ของห้องราชดำเนิน ในเว็บไซต์ พันทิพ ก็ได้มีผู้นำข้อมูลของชายคนดังกล่าวมาเผยแพร่ ผ่านทางลิงค์ http://cid-e4145a788eabd44a.skydrive.live.com/browse.aspx/.res/E4145A788EABD44A!404 ซึ่งเมื่อคลิกเข้าก็ปรากฎข้อมูลส่วนตัว โดยชายคนดังกล่าวใช้ข้อมูลประวัติชื่อเต็มว่า กวีไกร โชคพัฒนเกษมสุข อายุ 28 ปี อาชีพดูดวง, ช่างซ่อมคอมพิวเตอร์ รวมทั้งยังมีรูปถ่ายบางส่วนซึ่งปรากฎหน้าของเขาเอาไว้อีกด้วย
ทั้งนี้ มีรายงานว่า นายกวีไกร นั้น เคยเป็นการ์ดอาสาสมัครของกลุ่มพันธมิตรประชาชนเพื่อประชาธิปไตย และเข้าร่วมกิจกรรมต่างๆ ของพันธมิตรฯมาโดยตลอด และเมื่อวันที่ 24 เม.ย. ที่ผ่านมา น.ส.อัญชลี ไพรีรักษ์ ก็ได้สัมภาษณ์นายกวีไกร ที่อ้างตัวเป็นบุคคลในคลิป ผ่านทางสถานีโทรทัศน์เอเอสทีวีด้วย ขณะที่ภาพและเรื่องราวของนายกวีไกรนั้น ถูกส่งแพร่กระจายไปทางอินเตอร์เน็ตจนทั่วทั้งทางเว็บไซต์ และอีเมล ส่งผลให้มีกลุ่มคนเสื้อแดง และกลุ่มคนที่ไม่เห็นด้วยกับการกระทำแสดงปฏิกิริยาตอบโต้ด้วยการด่าทอ และประจาน ขณะที่ก็มีคนอีกกลุ่มที่แสดงความชื่นชมและให้กำลังใจ
