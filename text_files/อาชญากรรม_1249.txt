(17 ธ.ค.) จากกรณีที่เจ้าหน้าที่ตำรวจ สน.คันนายาว พบศพ นางภัทรภร (ขอสงวนนามสกุล) อายุ 40 ปี พนักงานที่ดินชำนาญการ ระดับซี 5 สำนักงานที่ดินกรุงเทพมหานคร เขตจตุจักร ถูกคนร้ายจุดไฟเผาเสียชีวิตคาห้องน้ำ ภายในห้องพักที่ถนอมมิตรพาร์คคอนโดมิเนี่ยม ย่านวัชรพล เมื่อช่วงกลางดึกวันที่ 15 ธันวาคมที่ผ่านมา
หลังเกิดเหตุเจ้าหน้าที่ตำรวจได้สอบปากคำพยาน 2 ราย รายแรกให้การว่าปกติเห็นผู้ตายพักอยู่คนเดียว มีแฟนหนุ่มมาหาที่ห้องบ้างบางครั้ง วันเกิดเหตุคนข้างห้องไม่ได้อยู่ห้องกลับมาก็เห็นควันไฟลอยออกมา ทีแรกนึกว่ามีคนทำกับข้าวก็ไม่เอะใจ แต่ควันได้ลอยออกมาเยอะเกินไป จึงแจ้ง รปภ.เพราะกลัวว่าจะเกิดไฟไหม้
ขณะที่พยานอีกหนึ่งราย เป็นเด็กผู้หญิงที่พักอยู่ในอาคารเดียวกัน ให้การว่า ขณะที่รอลิฟท์เพื่อขึ้นห้องพักของตนที่ชั้น 6 แต่เมื่อเข้าไปในลิฟท์กลับกดผิดไปที่ชั้น 8 เมื่อลิฟท์เปิดออก เห็นชายวัยรุ่นยืนร้องไห้ที่ด้านหน้าลิฟต์ สวมเสื้อเชิ้ตลายสก๊อตสีเขียวแขนสั้น กางเกงขาสั้น มีท่าทีตื่นตระหนกเมื่อพบเจอคน แต่ไม่ได้เดินเข้ามาในลิฟต์
อย่างไรก็ตามจากการสอบสวน เจ้าหน้าที่ตำรวจเชื่อว่าผู้ก่อเหตุดังกล่าวคือ นายวราวุธ (ขอสงวนนามสกุล) อายุ 19 ปี เพื่อนชายคนสนิทที่มักไปมาหาสู่ผู้ตายอยู่บ่อยครั้ง ซึ่งจากการตรวจสอบก็พบว่าผู้ชายที่พยานพบเห็นมีรูปพรรณสัณฐานคล้าย นายวราวุธ ผู้ต้องสงสัย
จนกระทั่งเมื่อเวลาประมาณ 01.00 น. ที่ผ่านมา เจ้าหน้าที่ตำรวจ สน.คันนายาว ได้ควบคุมตัว นายวราวุธ มาสอบปากคำโดยละเอียด เบื้องต้น นายวราวุธ ให้การรับสารภาพว่า ก่อเหตุฆ่า นางภัทรภร จริง เนื่องจากมีปากเสียงทะเลาะกันที่ห้องพักของผู้ตาย ก่อนจะบันดาลโทสะใช้มือบีบคอจนเสียชีวิต ด้วยความตกใจและเสียใจจึงใช้ผ้าและกระดาษหนังสือพิมพ์สุมไว้บนศพ และจุดไฟเผาเพื่ออำพรางคดี