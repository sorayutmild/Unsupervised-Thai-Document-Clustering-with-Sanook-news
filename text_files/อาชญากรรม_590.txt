ความคืบหน้าคดีที่ นายสมชาย เวโรจน์พิพัฒน์ อายุ 56 ปี เสี่ยเจ้าของธุรกิจผลิตและประกอบอะไหล่รถยนต์ เมาแล้วขับ ชน พ.ต.ท.จตุพร งามสุวิชชากุล รอง ผกก.สอบสวน กก.2 บก.ป. เสียชีวิต พร้อม นางนงนาฏ งามสุวิชชากุล ภรรยา ส่วนบุตรสาววัย 12 ปี ได้รับบาดเจ็บ เหตุเกิดบน ถ.ทวีวัฒนา-กาญจนาภิเษก แขวง-เขตทวีวัฒนา เมื่อวันที่ 11 เม.ย. 62 เมื่อตรวจวัดปริมาณแอลกอฮอล์ของนายสมชาย พบค่าสูงถึง 260 มิลลิกรัมเปอร์เซ็นต์ นายสมชายสารภาพทั้งในชั้นสอบสวนและชั้นพิจารณาของศาล


เสี่ยซิ่งเบนซ์ชนเก๋ง รอง ผกก.กองปราบ ดับคู่เมีย พบค่าแอลกอฮอล์สูงปรี๊ด


ต่อมาศาลมีคำสั่งให้มีการสืบเสาะและพินิจจำเลยก่อนมีคำพิพากษา พบว่าก่อนฟังคำพิพากษา นายสมชาย ผู้ก่อเหตุ ยินยอมที่จะเยียวยาชดใช้ค่าเสียหาย 45 ล้านบาท ให้กับครอบครัวของนายตำรวจผู้เสียชีวิต ซึ่งปัจจุบันคงเหลือเพียงบุตรสาวคนโตและบุตรสาวคนเล็ก
ศาลสั่งให้จำคุก 6 ปี และปรับ 200,000 บาท แต่จำเลยให้การรับสารภาพ ลดโทษให้กึ่งหนึ่ง คงเหลือจำคุก 3 ปี พร้อมปรับ 100,000 บาท รวมทั้งมีคำสั่งให้เพิกถอนใบอนุญาตขับขี่ของนายสมชาย จำเลย และสั่งห้ามจำเลย ดื่มสุรา-เบียร์ หรือเครื่องดื่มมึนเมาทุกชนิดด้วย พร้อมทั้งให้รอการลงโทษไว้มีกำหนด 3 ปี และให้รายงานตัวต่อพนักงานคุมประพฤติ 8 ครั้ง ภายใน 2 ปี กับทำกิจกรรมบริการสังคมหรือสาธารณประโยชน์ มีกำหนด 48 ชั่วโมง ภายในเวลา 1 ปี ตามที่พนักงานคุมประพฤติเห็นสมควรกำหนด
ล่าสุด มีรายงานว่าสำหรับคดีนี้ พนักงานอัยการสำนักงานคดีศาลสูงธนบุรี พิจารณาแล้วมีคำสั่งยื่นอุทธรณ์คดี ขอให้ศาลไม่รอการลงโทษ นายสมชาย ต่อศาลอุทธรณ์พิจารณาต่อไป
ภายหลังอัยการมีคำสั่งยื่นอุทธรณ์คดีดังกล่าว ก่อให้เกิดเสียงวิพากษ์วิจารณ์ในสังคมออนไลน์อย่างหนัก เนื่องจากต่างมีความเห็นว่า นายสมชาย ได้สำนึกในความผิดที่กระทำลงไป ทั้งบวชให้ผู้ตาย พร้อมชดใช้เยียวยาครอบครัวผู้ตายอย่างเต็มที่เป็นจำนวนเงินถึง 45 ล้าน โดยมอบเงินให้บุตรสาวทั้ง 2 คนของ พ.ต.ท.จตุพร คนละ 10,000 บาทต่อเดือน และค่าใช้จ่ายให้กับครอบครัว 20,000 บาท รวมเดือนละ 40,000 บาท เป็นระยะเวลา 8 ปี นอกจากนี้ นายสมชายยังตัดสินใจจะเลิกดื่มแอลกอฮอล์ตลอดชีวิต 
 เรื่องเล่าเช้านี้นายสมชายสวมกอดกับลูกสาวรองตี๋
ขณะที่บุตรสาวทั้งสองคนของผู้เสียชีวิต คือ น้องแพร อายุ 12 ปี และ น้องพลอย อายุ 16 ปี กล่าวว่า ให้อภัยนายสมชายและไม่รู้สึกโกรธแค้น เพราะคู่กรณีได้เข้ามาดูแลเป็นอย่างดี 
ทั้งนี้ เสียงส่วนใหญ่จากคอมเมนต์ในโลกโซเชียล ระบุว่า ในเมื่อนายสมชายสำนึกผิดและรับผิดชอบกับความผิดที่กระทำลงไปอย่างเต็มที่ ครอบครัวผู้ตายเองก็ให้อภัย รวมทั้งศาลก็พิพากษาและให้โอกาสจำเลยกลับตัวแล้ว คดีนี้จึงควรจบ พร้อมทั้งยังมีการนำคดีของนายสมชาย ไปเปรียบเทียบกับคดีของ "บอส อยู่วิทยา" ทายาทเครื่องดื่มชูกำลัง ที่อัยการมีคำสั่งไม่ฟ้อง จนกลายเป็นประเด็นใหญ่ในสังคมขณะนี้อีกด้วย
คอมเมนต์บางส่วนจากโซเชียล

โซเชียลเทียบคดี "แพรวา 9 ศพ - เสี่ยเบนซ์ชนรองตี๋" จิตสำนึกรับผิดชอบต่างกัน
"เสี่ยเบนซ์" ประกาศเลิกดื่มเหล้าตลอดชีวิต พร้อมดูแลลูกสาว 2 ของรอง ผกก.
เปิดใจ ลูกสาวรองตี๋-เสี่ยเบนซ์ หลังศาลมีคำพิพากษาคดีเมาแล้วขับ
