กลายเป็นประเด็นดราม่าขึ้นมาจนได้ เมื่อนางเอกสาว "แต้ว ณฐพร เตมีรักษ์" แชร์ภาพถ่ายขณะเล่นกับหลานสาวโดยใช้วิธีจับข้อมือและยกตัวให้ปลายเท้าลอยเหนือพื้น จนชาวเน็ตที่พบเห็นพากันเข้ามาคอมเม้นท์ตักเตือนนักแสดงสาวว่า วิธีการดังกล่าวนั้นอาจส่งผลกระทบต่อร่างกายของเด็กได้!!
ซึ่งล่าสุดขณะที่สาวแต้วเดินทางมาร่วมงานเปิดตัว "คอนแทคเลนส์รายวัน จอห์นสัน แอนด์ จอห์นสัน" เจ้าตัวก็ได้ถือโอกาสออกมาชี้แจงให้เราฟังว่า จริงๆ แล้วภาพถ่ายที่เห็นเป็นเพียงจังหวะที่หลานสาวกระโดดลอยตัวเท่านั้น และตนก็ไม่ได้ยกค้างไว้เป็นเวลานานอย่างที่หลายคนคิด พร้อมออกปากขอบคุณที่หลายคนให้ความเป็นห่วง ซึ่งหลังจากนี้ตนจะพยายามระมัดระวังให้มากขึ้น...
ตอนนี้กำลังดราม่าเลยกับภาพที่เรายกข้อมือหลาน ?"อ๋อค่ะ แต้วได้ดูคอมเม้นท์แล้วเหมือนกัน ซึ่งก็ต้องขอบคุณทุกคนด้วยที่เป็นห่วง แต่จริงๆ แล้ววันนั้นคุณแม่น้องก็นั่งอยู่ข้างๆ นะคะ (ยิ้ม)"
พอจะเล่าให้ฟังได้ไหมว่าทำไมเราถึงทำท่านั้น ?"พอดีวันนั้นหลานเขาแวะมาหาค่ะ แล้วพอเขาเจอหน้าแต้วเขาก็วิ่งมาบอกเลยว่า อัพ อัพ ซึ่งมันก็คงเป็นนิสัยของเด็กๆ ทุกคนล่ะที่จะชอบให้ยก แต่ทั้งนี้ทั้งนั้นก็อาจเป็นที่ตัวเราเองด้วยที่รู้เท่าไม่ถึงการค่ะ"
ตอนนั้นเรายกน้องค้างนานเลยไหม ?"ไม่ค่ะ ยกปุ๊ปขึ้นก็วางเลย เพราะภาพที่โพสต์มันจะเป็นภาพสแนปช็อต เนื่องจากตอนแรกน้องเขาจะกระโดดให้มันมันแรงส่งก่อนไงคะ แต้วไม่ได้ให้น้องเขายืนเฉยๆ แล้วจับยกเลย"
แต่หลายคนเป็นห่วงว่าแขนน้องจะเป็นอะไรหรือเปล่า ?"สำหรับเรื่องนี้ก็ต้องขอบคุณนะคะที่บอก เพราะอย่างที่แต้วพูดคือบางครั้งบางอย่างแต้วเองก็รู้เท่าไม่ถึงการ แต่เท่าที่ทราบ ณ ตอนนี้ น้องเขาก็สบายดีไม่มีปัญหาอะไรค่ะ"
จังหวะภาพที่เราเอามาโพสต์เป็นช่วงที่น้องลอยพอดี ไม่ได้มีการยกค้างแน่นอน ?"ใช่ค่ะ จังหวะกล้องคือน้องลอยตัวพอดี แล้วพอถ่ายเสร็จปุ๊ปก็ลงเลยอะไรแบบนั้น (ยิ้ม)"
นอยด์ไหมช่วงหลังมานี้เราโพสต์อะไรก็ดราม่าตลอด ?"เอ่อ...แต้วมองว่าอันไหนที่ทุกคนเห็นแล้วรู้สึกว่าไม่สมควรก็บอกกันได้ค่ะ แต่ถามว่านอยด์ไหมมันก็ต้องมีบ้าง ซึ่งไม่ได้เกี่ยวกับรูปนี้นะคะ แต่เป็นรูปอื่นๆ มากกว่า"