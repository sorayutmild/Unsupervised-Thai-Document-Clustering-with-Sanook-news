"นุ่น ศิรพันธ์" เผย "ท็อป พิพัฒน์" ขอแต่งงานตั้งแต่ต้นปี แต่อยากอุบข่าวดีไว้บอกวันเกิด เล็งจัดงานวิวาห์สไตล์อินดี้
นักแสดงสาว "นุ่น ศิรพันธ์" ขอเปิดใจกลางงานแถลงข่าว "GMM25 ละครสนุก ความสุข 2 ทุ่ม" หลังโพสต์อินสตาแกรมประกาศแต่งงานแฟนหนุ่ม "ท็อป พิพัฒน์" ที่ใช้เวลาคบหาดูใจกันมานานกว่า 8 ปีกว่า โดยเจ้าตัวได้เผยรายละเอียดให้เราฟังว่า จริงๆ ฝ่ายชายได้ทำการขอแต่งงานแบบเรียบง่ายมาตั้งแต่ช่วงต้นปีแล้ว แต่สาเหตุที่ตัดสินใจออกมาประกาศข่าวดีในวันนี้ก็เพราะเป็นวันคล้ายวันเกิดอายุครบ 33 ปีของตน
พร้อมออกปากในส่วนของการเตรียมงานยังไม่ได้มีความคืบหน้ามากนัก แต่คาดว่าน่าจะเป็นแนวอินดี้ตามไลฟ์สไตล์ของทั้งคู่
ถามถึงข่าวดีเลยดีกว่าเห็นว่าพี่ท็อปขอแต่งงานแล้ว ?"ขายออกแล้วนะคะ (หัวเราะ) แต่ว่าจริงๆ เขาขอแต่งงานตั้งแต่ช่วงปีใหม่แล้วนะ เพียงแค่วันนี้มันเป็นวันเกิดนุ่นพอดีไง นุ่นเลยอยากออกมาเล่าข่าวคราวและความเปลี่ยนแปลงในชีวิตให้ทุกคนฟัง อายุ 33 ปีจะมีผู้ชายเป็นของตัวเองแล้วนะ (ยิ้ม)"
บรรยากาศตอนที่เขาพอแต่งงานเป็นยังไงบ้าง ?"ค่อนข้างอินดี้นะคะ เพราะวันนั้นเราสองคนกำลังนั่งดูพวกรายการสรุปข่าวในทีวี แต่อยู่ๆ คุณท็อปเขาก็ถามประโยคหนึ่งขึ้นมาแบบเฉยๆ ซึ่งวินาทีแรกนุ่นคิดว่าเขาพูดเล่น (หัวเราะ) แต่ก็ตอบตกลงไป ณ ตอนนั้น"
แสดงว่าไม่ได้ขอแต่งงานกันเมื่อคืน ?"ใช่ค่ะ คือนุ่นมองว่าเมื่อคืนมันน่าจะเป็นโอกาสดีที่เราจะได้เล่าเรื่องราวต่างๆ ให้ทุกคนได้รับรู้ เพราะอย่างตัวนุ่นเองก็อยู่ในวงการมาเกือบ 10ปี แล้วเนอะ"
เกี่ยวไหมว่าที่ออกมาบอกข่าวดีเป็นเพราะเราได้ฤกษ์มาหมดแล้ว ?"ใช่ค่ะเพิ่งได้ฤกษ์ น่าจะราวๆ เดือนสิงหาคมปีนี้ค่ะ ส่วนวันที่เท่าไหร่นั้นไว้ค่อยมาบอกกล่าวกันอีกทีเนอะ"
จริงๆ แล้วเราพร้อมมากน้อยแค่ไหนกับการแต่งงาน ?"ก็ดีนะคะ แต่มันคงเหมือนการทำงานด้วยกันนี่ล่ะ เพราะเราสองคนก็เป็นบัดดี้กันมาตลอด (ยิ้ม)"
ส่วนตัวเราคิดว่ามันจะมีอะไรเปลี่ยนแปลงมากไหมกับสถานะสามีภรรยา ?"ก็อาจจะต้องมีการเปลี่ยนแปลงบ้าง (หัวเราะ) เขินอ่ะ ตอนแรกคิดว่าตัวเองเป็นสาวห้าว แต่ทำไมเขินล่ะเนี่ย (ยิ้ม)"
ในส่วนของงานได้คิดธีมหรือเตรียมการไปถึงไหนแล้ว ?"ยังไม่ได้ทำอะไรเลยค่ะ ตั้งแต่วันขอจนถึงตอนนี้ทุกอย่างยังเหมือนเดิมไม่มีอะไรคืบหน้า แม่ด่าแล้วเนี่ย (หัวเราะ)"
ไม่กังวลเหรอว่ามันจะวุ่นวายช่วงหลังๆ นะ เพราะเวลาก็เหลือไม่มาก ?"เราจะเป็นตัวอย่างนะคะว่าการแต่งงานแบบอินดี้มันเป็นยังไง (หัวเราะ) ไม่แน่นะงานอาจจะออกมาในแนวสิ่งแวดล้อม เพราะเราสองคนก็ทำงานด้านพวกนี้อยู่"
สำหรับเรื่องสินสอดได้มีโอกาสพูดคุยบ้างหรือยัง ?"คุยแล้วค่ะ เรื่องนี้นุ่นยกหน้าที่ให้คุณพ่อคุณแม่ได้คุยกันก่อน แล้วพอทุกอย่างลงตัวปุ๊ป นุ่นถึงได้ถือโอกาสออกมาบอกข่าวดีให้ทุกคนได้ทราบกัน"
8 ปีที่ผ่านมาเป็นยังไงบ้างมีความสุขมากไหม ?"ก็ดีนะคะ ชีวิตก็ดี มีสุขมีทุกข์ มีคนคอยห่วงใย และที่สำคัญนุ่นก็อยากขอบคุณแฟนๆ เพื่อนๆ พี่น้องทุกคนที่คอยถามคอยเชียร์คู่เรามาตลอด ขอบคุณนะคะที่เอ็นดูคู่เรา (ยิ้ม)"