สะดุ้งกันทั้งบาง "น้องแต้ว" ฮีโร่เหรียญเงินโอลิมปิก ออกมาแฉโดนหักเงิน 2 ล้าน เพื่อไปจ่ายค่าปรับให้กับสหพันธ์ยกน้ำหนักนานาชาติ เพื่อไม่ให้ถูกตัดสิทธิ์ในการแข่งขันโอลิมปิก
"น้องแต้ว" พิมศิริ ศิริแก้ว พร้อมด้วย พล.อ.อ. จิรศักดิ์ ภูวนาทนุรักษ์ อุปนายกสมาคมยกน้ำหนักแห่งประเทศไทย ยื่นข้อเรียกร้องต่อนายสมศักดิ์ เกียรติสุรนนท์ ประธานรัฐสภา เพื่อแก้ไขปัญหาที่ส่งผลต่อนักกีฬายกน้ำหนักไม่ประสบผลสำเร็จเท่าที่ควรในการแข่งขันโอลิมปิก 2012
โดย"น้องแต้ว"ได้ยื่นหนังสือโดยเนื้อหาสรุปได้ 3 ข้อ ดังนี้
1.เรื่องเงินรางวัลที่นักกีฬาจะได้รับเงินรางวัลเพียงเหรียญเดียวจากกองทุนพัฒนาการกีฬาแห่งชาติ โดยไม่เป็นไปตามกติกาของสหพันธ์ยกน้ำหนักนานาชาติ จึงอยากให้มีการแก้ไขกฎระเบียบ
2.เรื่องศูนย์ฝึกซ้อมและที่พักนักกีฬายกน้ำหนักทีมชาติ ซึ่งได้สร้างไว้ที่ จ.เชียงใหม่ และเปิดใช้มา 2 ปีเศษแล้ว แต่การกีฬาแห่งประเทศไทยและกระทรวงการท่องเที่ยวและกีฬายังไม่เคยจ่ายเงินสนับสนุนค่าก่อสร้าง ทำให้นักกีฬาและบุคลากรที่เกี่ยวข้องรู้สึกว่าผู้ใหญ่ในวงการกีฬาไม่เห็นความสำคัญกีฬาประเภทนี้อย่างจริงจัง  3.เรื่องเงินค่าปรับที่ต้องจ่ายให้สมาพันธ์ยกน้ำหนักนานาชาติ เพื่อไม่ให้ถูกตัดสิทธิ์ในการไปแข่งขันกีฬาโอลิมปิกครั้งนี้ แม้นายกฯ ได้สั่งการให้กระทรวงการท่องเที่ยวฯ และกกท. ให้ความช่วยเหลือ แต่ก็ไม่ได้มีการช่วยเหลือตามที่เป็นข่าว เนื่องจากได้มีการหักเงินรางวัลของนักกีฬา 2 ล้านกว่าบาทไปจ่ายแทน
ทั้งนี้ นายสมศักดิ์ เกียรติสุรนนท์ ประธานรัฐสภา ได้รับหนังสือดังกล่าว พร้อมทั้งได้รับปากว่าจะช่วยดูแลเรื่องนี้ให้
โดยก่อนการแข่งขันโอลิมปิก 2012 สมาคมยกน้ำหนักแห่งประเทศไทยถูกสหพันธ์ยกน้ำหนักนานาชาติ ทวงถามเรื่องค่าปรับจำนวน 350,000 เหรียญสหรัฐหรือประมาณ 10.5 ล้านบาทเนื่องจากนักกีฬาไทยจำนวน 7 คนตลอดปี 2011 ถูกตรวจพบสารต้องห้าม
และมีกำหนดจ่ายเงินให้ทันก่อนวันที่ 29 มิถุนายน 2555 ที่ผ่านมา หากจ่ายไม่ทันเงื่อนไขที่กำหนด นักกีฬาไทยทั้ง 7 คนที่ได้สิทธิ์ไปแข่งขันโอลิมปิก 2012 จะถูกตัดสิทธิ์ห้ามแข่งทันทีอย่างไรก็ตาม "เสธ.ยอด"  พล.ต.อินทรัตน์ ยอดบางเตย นายกสมาคมยกน้ำหนักสมัครเล่นแห่งประเทศไทย ได้จ่ายเงินค่าปรับดังกล่าวแล้วทันตามกำหนดเส้นตายของสหพันธ์ยกน้ำหนักนานาชาติ โดยจ่ายเงินไปจำนวน 200,000 เหรียญสหรัฐ หรือประมาณ 6 ล้านบาท ส่วนเงินที่ยังค้างเหลืออยู่นั้น จะต้องจ่ายก่อนวันที่ 1 ธันวาคม 2555โดยเงิน 6 ล้านบาท มาจากเงินค่าซื้อเหล็กเพื่อฝึกซ้อมเตรียมการแข่งขันโอลิมปิกเกมส์ 2012, เงินรางวัลของนักกีฬาจากรายการชิงชนะเลิศแห่งโลก 2011 ที่ฝรั่งเศส และเงินรางวัลที่จะต้องมอบให้กับสมาคมฯ จากรายการชิงชนะเลิศแห่งเอเชีย 2012 ที่เกาหลีใต้ รวมแล้วประมาณ 6 ล้านบาท ซึ่งเงินที่ถูกดึงมาจ่ายค่าปรับ ไม่ได้มีการชดใช้จาก กกท.ตามที่ตกลงกันไว้แต่อย่างใด