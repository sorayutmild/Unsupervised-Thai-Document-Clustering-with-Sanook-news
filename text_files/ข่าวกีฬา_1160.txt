ก่อนการแข่งขัน ศึกชิงแชมป์โลก รุ่นซูเปอร์ฟลายเวต ของสภามวยโลก (WBC) เชื่อเหลือเกินว่าไม่มีใครคิดแน่นอนว่า ศรีสะเกษ นครหลวงโปรโมชั่น กำปั้นชาวไทย จะเป็นฝ่ายเอาชนะโคตรมวยเบอร์1ของโลกอย่าง โรมัน กอนซาเลซ ได้ แต่มีนักมวยรายหนึ่งที่คิดต่างออกไปคาร์ลอส คูเอดราส ยอดกำปั้นชาวเม็กซิกัน คือคนที่คิดต่างออกไป โดยให้สัมภาษณ์หนึ่งสัปดาห์ก่อนไฟต์การชกของทั้งสองคนจะเริ่มต้นขึ้น "ผมคิดว่า ศรีสะเกษมีพลังกำปั้นที่หนัก และสามารถน็อก โรมัน กอนซาเลซ" นั่นคือคำกล่าวที่ทำให้สื่อต้องแปลกใจคูเอดราส ผู้เคยเจอกับกำปั้นทั้งสองรายมาแล้วกล่าวอย่างมั่นใจ โดยกำปั้นชาวเม็กซิกัน คือคนที่เคยกระชากเข็มขัดรุ่นซูเปอร์ฟลายเวต ของสภามวยโลก (WBC) จาก ศรีสะเกษ นครหลวงโปรโมชั่น หลังการชกจบลงในยกที่ 8 ด้วยการรวมคะแนน เนื่องจากเกิดอุบัติเหตุหัวชนกันแตก จนไม่สามารถชกต่อได้ เมื่อ 3 ปีที่แล้ว ก่อนที่ คาร์ลอส คูเอดราส จะมาพลาดท่าแพ้คะแนนต่อ โรมัน กอนซาเลซ เสียเข็มขัดเส้นนี้ไปแบบค้านสายตาแฟนมวย เมื่อเดือนกันยายน ปีที่ผ่านมา"ศรีสะเกษ เป็นนักมวยที่แข็งแกร่งมาก, เขามีพลังหมัดที่หนักหน่วง ถ้า "ช็อคโกลาติโต้" ประมาทปล่อยให้เขามีมุมในการออกหมัด ผมเชื่อว่า กำปั้นชาวไทย สามารถน็อกนักมวยเบอร์ 1 ได้ เขาต้องระวังตัวให้ดี, ศรีสะเกษ เป็นนักมวยที่อันตรายมาก ซึ่งผมเคยเจอกับเขามาแล้ว" กำปั้นวัย 28 ปีกล่าวและก็เป็นดังคาดเมื่อ ศรีสะเกษ นครหลวงโปรโมชั่น สามารถปล่อยหมัดขวาอัดลำตัวส่งแชมป์ลงไปกองตั้งแต่ยกแรก ซึ่งถือว่าเป็นการถูกต่อยร่วงครั้งแรกของยอดมวยชาวนิการากัว ในรอบ 11 ปีเลยทีเดียว ก่อนที่ครบ 12 ยก "เจ้าแหลม" จะเป็นฝ่ายชนะคะแนนแบบไม่เอกฉันท์