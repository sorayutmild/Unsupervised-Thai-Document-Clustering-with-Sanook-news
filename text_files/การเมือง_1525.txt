ผ่านพ้นไปแล้วสำหรับศึกการอภิปรายไม่ไว้วางใจ 2555 น.ส.ยิ่งลักษณ์ ชินวัตร นายกรัฐมนตรี และ 3 รัฐมนตรี พล.อ.อ.สุกำพล สุวรรณทัต รัฐมนตรีว่าการกระทรวงกลาโหม,ร.ต.อ.เฉลิม อยู่บำรุง รองนายกรัฐมนตรี และ พล.ต.ท.ชัจจ์ กุลดิลก รัฐมนตรีช่วยว่าการกระทรวงมหาดไทย ในสมัยดำรงตำแหน่งรัฐมนตรีช่วยว่าการกระทรวงคมนาคม เป็นเวลากว่า 3 วัน ตั้งแต่วันที่ 25-27 พ.ย. วันนี้ทีมข่าว Sanook! News ได้รวบรวมวาทะเด็ดของ ส.ส.ผู้ทรงเกียรติในสภามาให้ได้ดูกัน อาทิ
 "เดิมมีคำพูดว่า ไปทะเลเจอฉลาม ถ้ามาสภาเจอเฉลิม แต่วันนี้ ตนจะจับเฉลิมโยนให้ฉลาม … ดูช้างให้ดูหาง ดูนางให้ดูแม่ ถ้าดูเฉลิมให้แน่ ต้องดูที่คลิปชูวิทย์" นายชูวิทย์ กมลวิศิษฎ์ หัวหน้าพรรครักประเทศไทย
"นายชูวิทย์นำมาพระมาด้วยก็ดีแล้ว ขออธิษฐานต่อหน้าพระถ้าตนเองรับเงินบ่อน ให้วิบัติหายนะ และถ้าใครในสภารับเงินจากบ่อนพนันก็ขอให้พบกับหายนะในเร็ววันนี้" ร.ต.อ.เฉลิม อยู่บำรุง รองนายกรัฐมนตรี 
“จีทูจีที่ว่าคืออะไร มันจีเจี๊ยะ จีเจ๊ง จีเจ๊ จีจีน จีโจ๊ก หรือจีอะไร หรือที่ฝรั่งว่าจีโกสต์ หรือบริษัทผีคืนชีพ” นายอภิสิทธิ์ เวชชาชีวะ ผู้นำฝ่ายค้าน 
"ในหน้าที่ดิฉันเองก็ทำงานด้านบริหาร แต่ก็ให้เกียรติสภาเต็มที่ งานบริหารราชการแผ่นดินวันนี้นอกจากแก้ปัญหาอุทกภัย วางแผนบริหารราชการแผ่นดินเพื่อเตรียมอนาคตประเทศไทย ดิฉันทำงานไม่ได้หยุด ยืนยันว่าตั้งใจทำงาน ให้เกียรติทั้งในส่วนนิติบัญญัติและระบอบรัฐสภา" น.ส.ยิ่งลักษณ์ ชินวัตร นายกรัฐมนตรี
"ดิฉันฝันค่ะ ฝันว่านายชวน หลีกภัย ประธานสภาที่ปรึกษาพรรคประชาธิปัตย์มาเข้าฝันกระซิบข้างหูว่าคุณรังสิมา ไม่ต้องกลัว ขอให้ทำหน้าที่โดยซื่อสัตย์ สุจริต" น.ส.รังสิมา รอดรัศมี ส.ส.สมุทรสงคราม พรรคประชาธิปัตย์
"ถ้าขืนปล่อยให้คนอภิปรายมาอภิปรายในเรื่องของความฝัน เพ้อฝันอย่างนี้นำไปสู่การถอดถอนไม่ไว้วางใจได้อย่างไร สมมุติว่าผมฝันว่าได้นอนกับคุณรังสิมา" จ.ส.ต.ประสิทธิ์ ไชยศรีษะ ส.ส.สุรินทร์ พรรคเพื่อไทย 
นอกจากนี้ ยังมีวาทะเด็ดของนายสาธิต ปิตุเตชะ ส.ส.ระยอง พรรคประชาธิปัตย์ ที่ว่า“นายกฯ คนสวย มีสิทธิพิเศษ เข้าสภาฯ มา มีป้ายเชียร์ ยิ่งสู้ยิ่งสวย แต่สวยน่ารักอย่างเดียวไม่ได้ ต้องทำประโยชน์ให้คนส่วนใหญ่ด้วย” ซึ่งทำให้ ส.ส.หญิง พรรคเพื่อไทย ลุกขึ้นประท้วงว่าคำว่า "นายกฯคนสวย"เป็นคำเสียดสี เป็นคำที่รุนแรงและดูถูกเพศแม่