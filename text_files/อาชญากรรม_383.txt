จากความร่วมมือของเจ้าหน้าที่ตำรวจตรวจคนเข้าเมืองเชียงราย ตำรวจภูธรแม่สาย ตำรวจชุดสืบสวนภูธรภาค 4 และคณะกรรมการชายแดนส่วนท้องถิ่นไทย- เมียนมา กับเจ้าหน้าที่ตำรวจและทหารจังหวัดท่าขี้เหล็ก สหภาพเมียนมา ในการพยายามติดตามจับกุม น.ส.ปรียานุช โนนวังชัย (เปรี้ยว) น.ส.กวิตา ราชดา (เอิร์น) และ น.ส.อภิวันทน์ สัตยบัณฑิต (แจ้) ผู้ต้องหาตามหมายจับของศาลจังหวัดขอนแก่น ในข้อหาร่วมกันฆ่าหั่นศพ น.ส.วาริสรา กลิ่นจุ้ย หรือน้องแอ๋ม สาวร้านคาราโอเกะ ในท้องที่ อ.เขาสวนกวาง จ.ขอนแก่น และได้หลบหนีออกไปยังจังหวัดท่าขี้เหล็ก สหภาพเมียนมาทางด่านพรมแดนแม่สาย จังหวัดเชียงราย เมื่อวันที่ 25 พฤษภาคมที่ผ่านมา
ล่าสุด (3 มิ.ย.) สามารถจับกุมตัวได้แล้ว โดยทางเจ้าหน้าที่คณะกรรมการประสานงานชายแดนส่วนท้องถิ่นเมียนมา นำโดย พ.ท.อ่องเมี้ยนอู ผบ.กองพันเคลื่อนที่เร็ว 359 ประธานคณะกรรมการประสานงานชายแดนไทย-เมียนมา หรือทีบีซีฝ่ายเมียนมา พ.ต.ท.เท่น วิน ผกก.สถานีตำรวจ จ.ท่าขี้เหล็ก ได้นำตัวทั้ง 3 คนมามอบให้กับตำรวจเมียนมาและนำมาส่งกับทางไทย เมื่อเวลาประมาณ 21.30 น.คืนที่ผ่านมา โดยมี พันเอกกิดากร จันทรา ผู้บังคับหน่วยเฉพาะกิจกรมทหารม้าที่ 3 กองกำลังผาเมือง ในฐานะประธานคณะกรรมการชายแดนส่วนท้องถิ่นไทยเมียนมา หรือทีบีซี และพันตำรวจเอกเอกกร บุษบาบดินทร์ ผู้กำกับตรวจคนเข้าเมืองเชียงรายรับมอบ
ก่อนนำทั้งสามคนไปควบคุมตัวอยู่ที่สำนักงานตำรวจตรวจคนเข้าเมืองเชียงราย โดยจากการสอบสวนเบื้องต้นทั้งหมดอ้างว่าได้หลบหนีการติดตามตัวของเจ้าหน้าที่ไปยังบ้านพักแห่งหนึ่ง โดยมีเงินติดตัวมา 1 แสนบาท ตั้งแต่วันที่ 25 พฤษภาคม กระทั่งมีการติดตามจากเจ้าหน้าที่จึงได้หนีไปจากที่พัก โดยไปอยู่ในป่าและบ้านร้างแห่งหนึ่ง ซึ่งเดิมทีตัดสินใจเข้ามอบตัวหลายครั้งแต่เกิดความกลัว กระทั่งเงินหมดและไม่มีหนทางจะไป จึงตัดสินใจไปมอบตัวกับเจ้าหน้าที่ตำรวจเมียนมาที่สถานีตำรวจจังหวัดท่าขี้เหล็กที่บ้านแม่ขาว ห่างจากชายแดนแม่สายประมาณ 3 กิโลเมตร จนมีการส่งตัวมาดังกล่าว
ส่วนนายธวัชชัย หรือ ก้าว ซึ่งเป็นผู้ต้องหาที่ถูกจับกุมพร้อมยาบ้าและยาไอซ์ในท้องที่ สภ.ปากคลองรังสิต จังหวัดปทุมธานี เมื่อวันที่ 14 เมษายน 2559 และได้หลบหนีหลังการประกันตัวในชั้นศาล ที่ถูกระบุว่าเป็นคนที่พาเปรี้ยวและเพื่อนหลบหนีออกจากที่พักของโอโซนสปาแอนด์คาราโอเกะ ตอนนี้ก็ยังคงหลบหนีอยู่ในเมียนมา ทางคณะกรรมการประสานงานชายแดนส่วนท้องถิ่นก็ได้ประสานเมียนมาให้ติดตามจับกุมตัวแล้วแต่ไม่พบตัว
อย่างไรก็ตามคำให้การของผู้ต้องหาทั้ง 3 คนยังให้การวกวน ประกอบกับมีผู้เผยแพร่คลิปในโซเซียลพบทั้ง 3 คนใส่ชุดเหมือนที่สวมใส่ขณะมอบตัว เดินช้อปปิ้งอยู่ในย่านตลาดแห่งหนึ่ง ทำให้เจ้าหน้าที่ยังไม่ปักใจเชื่อ จึงจะสอบปากคำอย่างละเอียดเพื่อหาความเชื่อมโยงกับใครบ้าง  โดยที่ทางผู้บัญชาการตำรวจตรวจคนเข้าเมืองจะมาสอบสวนด้วยตนเองในสายของวันนี้และจะรับตัวไปดำเนินคดีเขตสอบสวนของตำรวจภาค 4 ซึ่งเป็นพื้นที่เกิดเหตุต่อไป