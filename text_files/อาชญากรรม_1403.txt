ทีมสืบสวนคดีการตายปริศนาของนางแบบสาว "FHM" เข้าจำลองเหตุการณ์การยิงบนเตียงที่เกิดเหตุ "ผู้การแต้ม" ยันมีแนวโน้มเป็นการฆ่าตัวตาย จากมูลเหตุหนี้สิน และทะเลาะกับแฟนจนต้องโทรฯ ไประบายให้เพื่อนฟัง แต่ก็ยังไม่ทิ้งปมฆาตกรรม
ด้านแม่ของผู้ตาย รับศพลูกสาวน้ำตานองหน้า ครวญไม่เชื่อลูกสาวจะฆ่าตัวตาย เพราะไม่มีปัญหาใด ๆ ด้านผลชันสูตรศพ แพทย์ระบุเสียชีวิตจากบาดแผลกระสุนปืนลูกโดดที่ศีรษะเข้าขมับขวาทะลุสมองออกขมับซ้าย แต่ไม่ยืนยันเกิดจากสาเหตุใด รอผลตรวจสารตกค้างในร่างกาย 2 สัปดาห์
ความคืบหน้าของคดีฆาตกรรมอำพรางนางแบบสาว น.ส.ศศิธร อ่อนวิมล อายุ 28 ปี ที่ถูกยิงด้วยอาวุธปืน .32 เข้าขมับขวา เมื่อเวลว 18.30 น. วันที่ 12 ต.ค. ที่ สน.ห้วย ขวาง พล.ต.ต.วิชัย สังข์ประไพ ผบก.น.1 ออกมาเปิดเผยหลังการประชุมทีมงานว่า ในวันนี้แพทย์นิติเวช รพ. รามาธิบดี ได้ออกมาเปิดเผยผลการชันสูตรศพผู้ตายว่า ผู้ตายมีบาดแผลถูกยิงเข้าที่ขมับขวาทะลุซ้าย เฉียงขึ้นบนเล็กน้อย 1 แผล ไม่มีบาดแผลการถูกทำร้ายอื่น ๆ แต่อย่าง ใด สรุปว่าผู้ตายเสียชีวิตมาแล้วประมาณ 1 สัปดาห์ รวมถึงไม่มีการตั้งครรภ์ตามที่สงสัยกัน นอกจากนี้ พฐ. ยังได้เข้าไปตรวจหาวิถีกระสุน และหลักฐานต่าง ๆ เพิ่มเติมแล้ว แต่จะต้องนำไปวิเคราะห์ร่วมกับวัตถุพยาน อื่น ๆ ที่พบในที่เกิดเหตุก่อน จึงจะสรุปในบางประเด็นได้ ส่วนการสอบปากคำขณะนี้พนักงานสอบสวนได้สอบพยานแวดล้อม และผู้เกี่ยวข้องแล้ว 7 ปาก 
พล.ต.ต.วิชัย กล่าวอีกว่า จากการตรวจสอบกล้องวงจรปิดของคอนโดฯ พบว่าผู้ตายเข้ากลับมาที่ห้องพักระบุตัวเลขวันเวลาที่หน้าจอ ว่าเป็นวันศุกร์ที่ 1 ต.ค. เวลา 20.55 น.เพียงลำพัง จากนั้นก็ไม่ได้ออกมาจากห้องอีกเลย รวมทั้งชุดที่ผู้ตายใส่ในวันดังกล่าวเป็นชุดเดียวกันกับตอนที่พบเป็นศพ และไม่พบว่ามีใครเข้าไปในห้องผู้ตายอีก
 แต่อย่างไรก็ตามยังสรุปไม่ได้ว่าคดีนี้เป็นการฆาตกรรม หรือฆ่าตัวตาย จะต้องรอผลการรวบรวมพยานหลักฐานอย่างละเอียดเสียก่อน เนื่องจากทั้ง 2 ประเด็นก็มีมูลเหตุจูงใจให้เกิดเหตุได้พอกัน
ผบก.น. 1 กล่าวด้วยว่า จากการสอบปากคำเพื่อนของผู้ตายพบว่า ผู้ตายเป็นคนจริงจังกับชีวิต บางครั้งเก็บตัวอยู่ภายในห้องเป็นสัปดาห์โดยไม่ออกไปไหนเลยก็มี มีเพียง สั่งอาหารขึ้นมากินที่ห้อง รวมถึงพบว่าผู้ตายมีหนี้สินจำนวนหนึ่งที่ยังหาเงินไปใช้คืนไม่ได้ ประกอบกับมีปัญหาทะเลาะกับแฟนหนุ่ม ซึ่งผู้ตายพยายามง้อขอคืนดีแต่ไม่สำเร็จ ทำให้ผู้ตายเสียใจมาก และโทรศัพท์ไปเล่าให้เพื่อนฟัง ทั้งหมดนี้อาจเป็นมูลเหตุที่ทำให้ฆ่าตัวตาย แต่ทั้งนี้ทางเจ้าหน้าที่ก็ยังไม่ตัดประเด็นเรื่องการถูกฆาตกรรมทิ้ง ส่วนการตรวจหาสารจากยาชนิดอื่น ๆ จะต้องรอผลการตรวจจากแพทย์ประมาณ 2 สัปดาห์ ส่วนเรื่องแฟนเก่าคาดว่าไม่น่าจะมีส่วนเกี่ยวข้อง  
ด้าน นางสมพิศ     โอภาสวัฒนา มารดาของ น.ส.ศศิธร หรือ  "ปิ๊ก" อ่อนวิมล ผู้ตาย ได้เดินทางมารับศพบุตรสาวที่สถาบันนิติเวช โรงพยาบาลรามาธิบดี กล่าวด้วยเสียงสั่นเครือ น้ำตาคลอเบ้าว่า ไม่เชื่อว่าลูกสาวจะฆ่าตัวตาย เพราะที่ ผ่านมาไม่เคยเล่าปัญหาใด ๆ ให้ฟัง และมี   นิสัยร่าเริง ตั้งแต่ลูกเข้ามาอยู่ในกรุงเทพฯ ก็โทรศัพท์พูดคุยกันตลอด ครั้งสุดท้ายที่เจอลูกสาวคือเมื่อเดือน มี.ค.ที่ผ่านมา ซึ่งลูกสาวได้เดินทางไปร่วมงานศพของพ่อตัวเองโดยมีแฟนหนุ่มเดินทางไปด้วย ส่วนเรื่องปัญหา ครอบครัว หรือเรื่องมรดกก็ไม่เกี่ยวข้อง เพราะไม่ได้มีทรัพย์สินใด ๆ มากมาย ทั้งนี้ตนเชื่อว่าลูกสาวน่าจะถูกฆาตกรรม แต่คนร้ายจะเป็นใคร และถูกฆ่าเพราะสาเหตุใด คงต้องให้เป็นหน้าที่ของตำรวจในการสืบสวนสอบสวน 
ขอบคุณภาพประกอบจากสยามดารา