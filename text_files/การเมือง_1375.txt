วันที่ 18 ธันวาคม ที่พรรคประชาธิปัตย์ (ปชป.) ผู้สื่อข่าวรายงานว่า นายอลงกรณ์ พลบุตร อดีตรองหัวหน้าปชป. ได้มอบหมายให้เจ้าหน้าที่เก็บเอกสารและของใช้ส่วนตัวออกจากห้องทำงานอาคาร เสนีย์ ปราโมช พร้อมแจ้งให้คนสนิทยื่นหนังสือลาการประชุมอดีต ส.ส.พรรค ในวันที่ 21 ธันวาคม โดยในช่วงนี้นายอลงกรณ์ จะขอเก็บตัวสักระยะหนึ่ง
คืนวันที่ 17 ธันวาคม นายอลงกรณ์ ได้โพสต์ข้อความผ่านทวิตเตอร์ส่วนตัว "@alongkornpb" โดยระบุว่า นับแต่เปิดประเด็นปฏิรูปพรรคประชาธิปัตย์ เมื่อ 13 เมษายนที่ผ่านมา ก็รู้ว่าจะต้องเผชิญกับอะไรบ้าง แต่พร้อมยอมรับชะตากรรม
ดังนั้น การที่ตนแพ้เลือกตั้งในตำแหน่งรองหัวหน้าพรรคภาคกลางครั้งนี้ถือเป็นมติของ ที่ประชุมใหญ่ ซึ่งตนให้ความเคารพ และแม้จะไม่มีตำแหน่งในคณะกรรมการบริหารพรรคชุดใหม่
แต่จะคอยเป็นกำลังใจ ขออย่าทิ้งการปฏิรูปพรรค เพื่อให้ ปชป.เป็นสถาบันทางการเมืองที่ดีของประชาชน ไม่ใช่ของกลุ่มใดคนใด และในวันที่ 18 ธันวาคมนี้ ตนจะขนของออกจากห้องทำงานเพื่อให้รองหัวหน้าพรรคคนใหม่เข้าทำงาน ขอขอบคุณสมาชิกพรรคทุกคนที่ร่วมงานกันตลอด 22 ปีในพรรค ปชป.ที่ตนรักและภักดีตลอดมา
นอกจากนี้ นายอลงกรณ์ยังโพสต์ข้อความทิ้งทายอีกว่า "ชีวิตพลิกผันจริงๆ เมื่อสัปดาห์ก่อนเพิ่งไปแลกประสบการณ์การปฏิรูปพรรคกับ 3 พรรคการเมืองที่อังกฤษแถมซื้อพ็อกเก็ตบุ๊กมาศึกษา 4 เล่มหวังมาปฏิรูป ปชป." 