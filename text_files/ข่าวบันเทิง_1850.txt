อดีตนักร้องสาว เจ้าของเพลงฮิต "เด็กดอยใจดี" อย่าง น้องมายด์ ป่วนเมือง หรือ มายด์ บุณย์พัชรี แสงทองวีรกุล วัย 21 ปี ได้ฤกษ์ดีวันที่ 1 มีนาคม 2558 เข้าพิธีมงคลสมรสกับแฟนหนุ่ม กอล์ฟ ธนโชติ เพิ่มธัญกิจกุล วัย 24 ปี หลังจากที่ข่าวประกาศสละโสดกลายเป็นที่ฮือฮา
ตามรายงานระบุว่า น้องมายด์ ได้เข้าพิธีหมั้นกับแฟนหนุ่ม เมื่อช่วงเช้าวันที่ 1 มีนาคม โดยพิธีการจัดขึ้นที่บ้านย่านบางกรวย-ไทรน้อย จ.นนทบุรี ท่ามกลางแขกคนสนิทและญาติผู้ใหญ่ของทั้งสองฝ่าย รวมทั้ง อ.นิรันดร์ โกไสยกานนท์ นักแต่งเพลงชื่อดัง บรรยากาศเต็มไปด้วยความประทับใจ เจ้าบ่าวแห่ขันหมากไปสู่ขอเจ้าสาว ก่อนจะมีพิธีมอบสินสอดทองหมั้น ผูกข้อมือ และแลกแหวนหมั้นกัน
ต่อมา เมื่อเวลา 18.00 น. ในวันเดียวกันนั้น น้องมายด์ กับแฟนหนุ่ม กอล์ฟ ได้จัดงานฉลองมงคลสมรสขึ้นที่ โรงแรม เอส.ดี. อเวนิว ย่านปิ่นเกล้า กลุ่มเพื่อนและคนสนิทมาร่วมแสดงความยินดีกันอย่างคับคั่ง รวมทั้ง โจนัส-คริสตี้ ที่มาร้องเพลงอวยพรให้แก่ทั้งคู่
ทั้งนี้ ก่อนหน้านี้ น้องมายด์ ได้ออกมาเปิดใจยืนยันว่า การแต่งงานครั้งนี้เกิดจากความรัก หลังจากคบหาดูใจกันประมาณ 3 ปี และไม่ได้ตั้งท้องก่อนแต่งแต่อย่างใด
ทางทีมข่าวบันเทิง Sanook! News ขอแสดงความยินดีกับคู่รัก สามี-ภรรยามือใหม่ด้วยนะจ๊ะ
ขอบคุณเนื้อหาข่าวจาก ข่าวสดออนไลน์ และรูปภาพจากอินสตาแกรม @luktarnrsiam @imymint.xiii @qnannyy @i_am_pum @natasha_nutty