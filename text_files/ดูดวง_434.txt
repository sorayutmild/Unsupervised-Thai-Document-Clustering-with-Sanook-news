ดวงชะตาปี พ.ศ. 2563 ราศีธนู หรือ ผู้ที่เกิดระหว่างวันที่ 16 ธันวาคม – 15 มกราคม
ปี 2563 เริ่มต้นปีใหม่อย่างอภิมหายิ่งใหญ่ของดวงชะตา ที่จะทำให้ชีวิตพลิกผัน เปลี่ยนแปลงได้อย่างคาดไม่ถึง จากดาวพฤหัสบดี ดาวประธานฝ่ายศุภเคราะห์ และ ดาวเสาร์ ดาวประธานฝ่ายบาปเคราะห์ ที่โคจรมากุมกันในเขตราศีธนู!
มกราคม เริ่มต้นปีใหม่ ด้วยการปรับปรุง เปลี่ยนแปลงภาพลักษณ์ตัวเองให้สดใสมากขึ้น รวมถึงขวนขวายศึกษา หาความรู้เพิ่มเติมทั้งในประเทศ ต่างประเทศ ก็จะเป็นส่วนสำคัญที่จะทำให้ผู้คนนิยมชมชื่น ที่สามารถจะสร้างบารมีในสังคม การงานให้เจริญก้าวหน้ามากขึ้น คนรัก คู่ครอง ก็จะอยู่เคียงชิดกัน ไม่ห่างไปไหน คนโสด ก็มีโอกาสได้พบรัก เจอเนื้อคู่ แต่ควรระวัง ไม่มีใครเขาอยากเห็นเราเด่นเกิน ที่อาจทำให้มีศัตรูในที่ลับ มิตรในที่แจ้ง รวมถึงควรพิจารณาให้รอบคอบหากจะเซ็นสัญญา ลงนาม รับปากผูกมัดใดๆ เพราะมีเกณฑ์สูงว่าจะทำไม่ได้!
กุมภาพันธ์ ถึงสัมพันธ์รักจะราบรื่น ก็อย่าประมาทกับเสน่ห์ของเขา/เธอ ที่อาจมีเพศตรงข้ามเข้ามาพัวพันที่จะทำให้เผลอกาย เผลอใจไป และคนโสด หากอยากมีรัก เจอเนื้อคู่ ก็ควรขยันเข้าสังคม ทำตัวให้โดดเด่นมากขึ้น ก็อาจได้พบรัก เจอคนถูกใจ แต่ก็แค่ผ่านมาแล้วผ่านไป ในเรื่องงาน ธุรกิจด้านการศึกษา ท่องเที่ยว หรือค้าขายออนไลน์ อยู่ในเกณฑ์ดีที่จะสร้างผลกำไรสูง ด้านการเงิน อยู่ในเกณฑ์ดี นอกจากรายได้ประจำ ก็อาจมีรายได้มากขึ้นจากการเป็นนายหน้า ซื้อ-ขายอสังหาริมทรัพย์ ด้านสุขภาพ ควรระวังสุรา สารเสพติดที่อาจทำให้เจ็บป่วย ไม่สบาย..อันตราย!
มีนาคม น้ำซึมบ่อทราย ด้วยรายได้ที่จะมีเข้ามาอย่างต่อเนื่อง แต่ควรรอบคอบเรื่องการใช้จ่ายฟุ่มเฟือย หรือ ด้วยเรื่องรักใคร่เสน่หาใดๆ ก็มีเกณฑ์ทำให้สูญเสียเงินมากทั้งนั้น ด้านการงาน อยู่ในเกณฑ์ดีที่จะโน้มน้าวใจให้คนเชื่อถือจนได้ลาภผลดังที่หวัง แต่อย่าประมาท เพราะมีโอกาสเจอคนที่ “รอบจัด” กว่าจนทำให้เสียรู้ เสียเปรียบได้  เรื่องความรัก รักใหม่ที่จะทำให้ตื่นเต้น หัวใจหวิว สุดโรแมนติกอาจเกิดขึ้นอย่างไม่ทันตั้งตัว แต่ยั้งใจสักนิด เพราะมีเกณฑ์เป็นแค่ไฟไหม้ฟาง ที่ลุกโชติช่วงแค่วูบเดียวแล้วก็ดับลง!
เมษายน เงินทองของหาง่าย แต่ก็หมดง่ายด้วย และควรระวังพนักงาน ลูกจ้าง อาจทำให้สูญเสียเงินจำนวนมาก จนทำให้การเงินติดขัด เดือดร้อน ในเรื่องงาน หากเข้าสังคม ใช้สื่อออนไลน์ให้มากขึ้น ก็จะมีโอกาสได้ดังที่คาดหวัง หรือขอความร่วมมือจากเพื่อนร่วมงาน ก็จะอยู่ในเกณฑ์ดี มนุษย์เงินเดือนก็อาจได้งานใหม่ ด้านความรัก อย่าประมาทกับรักที่อยู่ห่างกัน ใส่ใจ ดูแลให้มากขึ้น คนโสด การใช้สื่อออนไลน์อาจจะมีโอกาสพบคนถูกใจ แต่จะให้จริงจัง ระยะยาวก็ยาก!
พฤษภาคม จากการเดินทาง การเข้าสังคม สังสรรค์มิตรสหาย การเสพสุรา ของมึนเมา ระวังอาจเป็นเหตุ/ภัยอันตรายถึงชีวิตได้ ในเรื่องงาน ควรชัดเจนในการติดต่อสัมพันธ์ รวมถึงหาทางผูกมัด ทำสัญญาใดๆ เพราะมีเกณฑ์สูงที่จะเจอคนที่ดีแต่พูด แต่ไม่ทำ! ด้านการเงิน เหตุ/ภัยจากลูกน้อง บริวาร คนใกล้ตัว อาจทำให้เดือดร้อน และเสื่อมเสียชื่อเสียงได้  ด้านความรัก ยอมแพ้ ไม่เอาชนะ หากมีปัญหากับคนรัก คู่ครอง ถึงจะทำให้รักราบรื่น แต่คนโสด ควรพิจารณาให้รอบคอบกับคำพูดคุยโวโอ้อวดจากเพศตรงข้ามที่เข้ามาพัวพัน จะได้ไม่เสียเปรียบ เสียใจในภายหลัง
มิถุนายน อยู่ในเกณฑ์ดีที่จะรวบรัด จัดการเรื่องเงินๆ ทองๆ ให้เป็นระบบ มีระเบียบมากขึ้นก็จะสามารถควบคุมค่าใช้จ่าย และเป็นวิธีหารายได้ให้มากขึ้น ในเรื่องงาน ยิ่งขยัน ยิ่งรวย โดยเฉพาะจากการเป็นนายหน้า ติดต่อซื้อ-ขายอสังหาริมทรัพย์ จะมีผลดีเป็นพิเศษ ด้านความรัก ควรระวังเหตุภายในครอบครัว อาจส่งผลให้ทะเลาะวิวาทกับคู่ครองจนแตกหักได้ คนโสด อาจพบเจอคนถูกใจ แต่ยังอยู่ในเกณฑ์ที่ควรตรวจสอบให้แน่ใจว่า เขา/เธอคนนั้นดีจริงอย่างที่คุยไหม!
กรกฎาคม ยอมโง่กว่า ด้วยการปิดตาไปข้างหนึ่ง และหลีกเลี่ยงที่จะขัดแย้ง เอาชนะกับคนรัก คู่ครอง ถึงจะทำให้รักราบรื่น ผ่านพ้นปัญหาที่อาจมีขึ้นได้ สำหรับคนโสดก็เช่นกัน แค่ไม่อวดฉลาด ก็อาจทำให้เขา/เธอที่เข้ามาพูดคุย ชื่นชอบพอที่จะขอสานสัมพันธ์จนได้ครองคู่ ในเรื่องเงิน น้ำขึ้นให้รีบตัก ตักตวงทุกโอกาสที่ผ่านเข้ามา ก็จะทำให้ยังอยู่ในเกณฑ์หาง่าย ใช้คล่องมือ  เรื่องงาน ควรระวังเหตุ/ภัยจากการเดินทาง หรือทะเลาะวิวาทกับเพื่อนร่วมงาน ที่จะเป็นอุปสรรคทำให้งานล่าช้าเสียหาย
สิงหาคม การถูกล่อลวง หรือ อยากเชื่อเอง หรือเพราะรักใคร่ เสน่หาจนหลอกตัวเอง รวมถึงเหตุ/ภัยในบ้าน ที่อยู่ อาจทำให้ต้องใช้จ่ายเงินจำนวนมากกว่าที่คิด และเดือนนี้ควรหลีกเลี่ยงที่จะวิ่งเต้นหรือติดตามทวงถามหนี้สินใดๆ อีกด้วย เพราะอาจนำทุกข์ภัยมาสู่ตัวเองได้ทันที  ในเรื่องงาน มนุษย์เงินเดือน อย่าประมาท เตรียมพร้อมไว้ เพราะอาจเจอเหตุที่ทำให้ต้องถูกโยกย้าย ให้ออก เปลี่ยนงานอย่างไม่คาดคิด ด้านความรัก หลีกเลี่ยงที่จะขัดแย้งกันด้วยเรื่องศรัทธา ความเชื่อใดๆ แค่นี้ก็ทำให้รักราบรื่นแล้ว  
กันยายน อาจได้ลาภโดยเสน่หา โดยเฉพาะจากคนที่อยู่ห่างไกล แต่จากอารมณ์รักใคร่ เสน่หาของตัวเอง ก็อาจทำให้สูญเสียเงินจำนวนมากด้วย และควรพิจารณาให้รอบคอบก่อนคิดจะเสี่ยงโชค เก็งกำไรใดๆ เพราะมีเกณฑ์สูญเสียมากกว่า ในเรื่องงาน หากติดต่อสัมพันธ์กับต่างประเทศจะอยู่ในเกณฑ์ดี ประสบความสำเร็จ มีผลกำไรสูง เรื่องสุขภาพ สตรีที่กำลังมีครรภ์ อย่าประมาทในทุกวินาที เพราะอาจมีเหตุ/ภัยที่จะทำให้เสียใจได้ เรื่องครอบครัว ใส่ใจ ดูแลบุตร-ธิดาให้มากขึ้น โดยเฉพาะจากการคบเพื่อนที่อาจก่อเหตุ/ภัยด้วยเรื่องที่คาดไม่ถึง!
ตุลาคม การร่วมหุ้น ลงทุนจะอยู่ในเกณฑ์ดี มีลาภผลสูง แต่หวังดีอาจถูกมองว่าเป็นร้าย หากพูด เขียนไม่ชัดเจน โดยเฉพาะเรื่องลาภผลประโยชน์ที่อาจทำให้คู่ครอง หรือมิตรสหายเข้าใจผิดได้ คนโสด อยู่ในระยะที่มิตรสหายอาจเป็นสื่อทำให้พบรัก เจอเนื้อคู่ ในเรื่องงาน อยู่ในเกณฑ์ดี หากได้ร่วมทำกับผู้อื่น หรือทำงานเป็นลูกจ้าง ก็จะเกิดผลดีมากกว่า แต่อย่าประมาท เพราะจนถึงเดือนธันวาคม อาจมีเหตุที่ทำให้ถูกโยกย้าย เปลี่ยนตำแหน่ง หรือให้ออกจากงานอย่างกะทันหัน
พฤศจิกายน หากแบ่งปันลาภผลที่หามาได้ร่วมกันอย่างยุติธรรมและโปร่งใส รวมถึงเปิดโอกาสให้เขา/เธอร่วมแสดงความคิดเห็นในสิ่งที่กำลังจะกระทำ ก็จะทำให้สัมพันธ์รัก และมิตรภาพกับเพื่อนฝูงอยู่ในเกณฑ์ดี คนโสด ก็ยังอยู่ในระยะมิตรสหายเป็นสื่อที่จะทำให้พบรัก เจอเนื้อคู่  ในเรื่องเงินและงาน ซื่อสัตย์ ตรงไปตรงมา ความกล้าที่จะรับผิดชอบ ก็จะทำให้มีโอกาสเจอผู้ใหญ่เกื้อกูลอุปถัมภ์ แต่หากเป็นเจ้าของกิจการ ผู้บริหาร ก็อย่าประมาท พนักงาน อาจก่อเรื่องทำให้เดือดร้อนยุ่งยากได้
ธันวาคม หากรักราบรื่น คนรัก คู่ครองก็จะเป็นผู้อยู่เบื้องหลัง คอยช่วยเหลือ สนับสนุนให้งาน ภารกิจสำเร็จได้อย่างง่ายดาย และจะเป็นที่พึ่งพาในทุกเวลา แต่ควรระวังหากมีรักแอบๆ ซ่อนๆ อันตรายก็จะมีมาถึงตัว! ในเรื่องงาน ควรหลีกเลี่ยงที่จะวิ่งเต้น ใช้เส้นสายอย่างไม่สุจริต เพราะมีเกณฑ์ที่จะผิดหวังสูง  เรื่องเงิน อยู่ในเกณฑ์ดีมีเงินทองไหลมาเทมา ที่อาจได้ผลกำไรจากการเสี่ยงโชค เก็งกำไรอีกด้วย แต่หากมีเลี้ยงสังสรรค์กับมิตรสหายมากไป ก็อาจทำให้หมดเปลืองมากกว่าที่คิด
 
อัญมณี/สีที่เสริมสิริมงคล : บุษราคัม สีเหลือง
อัญมณี/สีที่เป็นอริ มรณะ : พลอยเขียวส่อง สีเขียว , เพชร มุกดา มุกเงิน สีขาว
วันที่ดีที่สุดในสัปดาห์ : วันพฤหัสบดี