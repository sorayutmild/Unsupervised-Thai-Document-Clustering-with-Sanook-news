22 ส.ค. พตท.ปิยะพงษ์ กล้วยไม้ สว.เวร สภ.เมืองนครปฐม รับแจ้งมีอุบัติเหตุรถโดยสารชนและทับคนติดอยู่ใต้ท้องรถเสียชีวิต เหตุเกิดที่สี่แยกไฟแดงสะพานเกวียน ถนนหลังพระ เขตเทศบาลนครนครปฐม ในที่เกิดเหตุพบรถโดยสารสีขาว สายสระกระเทียม-นครปฐม จอดอยู่กลางถนนสี่แยกห่างจากไฟแดงประมาณ 5 เมตร ที่ใต้ท้องรถล้อหลังซ้ายพบศพ นางพรหมมา หอมศิริวรรณ อายุ 62 ปี นอนเสียชีวิตลักษณะงอตัวเสื้อเกี่ยวกับแหนบรถมีรอยถูกล้อทับติดอยู่ที่ล้อ ต้องใช้รถยกจึงนำศพออกมาได้
ส่วนคนขับรถโดยสารฉวยโอกาสหลบหนีขณะเกิดชุลมุล โดยผู้เห็นเหตุการณ์เล่าว่า รถคันดังกล่าวมีผู้โดยสารนั่งมาในรถจำนวนร่วม 10 คน เมื่อมาถึงที่เกิดเหตุเป็นจังหวะไฟแดง คนขับจึงจอดรถและไล่ให้ผู้โดยสารลง โดยจะนำรถไปจอดที่ท่าห่างจากที่เกิดเหตุ 200 เมตร ในระหว่างนั้น นางพรหมมา ได้ลงประตูหน้าเมื่อเห็นไฟแดงก็เลยเดินอ้อมหน้ารถเพื่อจะเดินไปตลาด พอดีเป็นจังหวะเดียวกับไฟเขียว โชว์เฟอร์เลยออกรถโดยไม่ดูว่ามีคนเดินอยู่ด้านหน้ารถ ทำให้ชนล้มหล่นลงไปใต้ท้องรถ ประกอบกับผู้ตายตัวใหญ่เสื้อจึงไปเกี่ยวกับแหนบรถล้อทับลากไป 5 เมตร จนคนเห็นต้องร้องให้หยุดปรากฏว่านางพรหมมา เสียชีวิตไปแล้ว
ทั้งนี้ ภายหลัง นายมานิตย์ สุดสัตย์ อายุ 52 ปี หัวหน้าคุมคิวรถเมล์สายสระกระเทียม - นครปฐม ได้นำตัวนายเกรียงไกร ลาวทอง อายุ 35 ปี โชเฟอร์ที่ขับรถทับร่าง นางพรหมมา เสียชีวิต ได้เข้ามอบตัวกับ พ.ต.ท.ปิยะพงษ์ กล้วยไม้ สว.เวร เจ้าของคดีที่ สภ.เมืองนครปฐมแล้ว
โดยนายเกรียงไกร ยังอยู่ในอาการตกใจกับเหตุการณ์ ได้เผยว่า หลังเกิดเหตุตนรู้สึกตกใจมาก พร้อมกับมีเสียงด่าตะโกนต่างๆนาๆกลัวว่าชาวบ้านที่ยืนอยู่บริเวณนั้นมีจำนวน มากจะมารุมทำร้าย จึงวิ่งหนีออกมาจากที่เกิดเหตุเพื่อไปหาหัวหน้าที่คุมคิวรถเมล์ พร้อมกับไปบอกว่าเกิดอุบัติเหตุขับรถชนและทับคนตาย พร้อมกับบอกว่าไม่มีเจตนาเพราะในระหว่างที่ผู้โดยสารลงจากรถทางทางด้านหน้า และด้านหลังนั้น ไม่ทราบว่าผู้ตายจะเดินอ้อมผ่านหน้ารถ ประกอบกับไฟเขียวพอดี มีรถหลังบีบแตรไล่จึงรีบออกรถไม่ได้ดูด้านหน้ามองแต่ไฟ ตร.ตั้งข้อหา ขับรถประมาทเป็นเหตุผู้อื่นถึงแก่ความตาย
 