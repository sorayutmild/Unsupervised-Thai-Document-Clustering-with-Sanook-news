"สมศักดิ์" ยังมึนงง ทำไมผ่านมา 12 ปีแล้ว จู่ๆ อนุกรรมการ ป.ป.ช. จึงเพิ่งมาแจ้งข้อหาภรรยา "อนงค์วรรณ" ทุจรติฝายแม้ว 770 ล้านบาท
วันนี้ (23 ก.ค.) นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีอนุกรรมการ ป.ป.ช. มีมติแจ้งข้อกล่าวหา นางอนงค์วรรณ เทพสุทิน ทุจริตโครงการฝายแม้ว 770 ล้านบาท สมัยเป็นรัฐมนตรีว่าการกระทรวงทรัพยากรธรรมชาติและสิ่งแวดล้อม ในปี 2551 ว่า เรื่องนี้คงต้องย้อนเวลากลับไปกว่า 12 ปี สมัยนั้นตนถูกตัดสิทธิ์ทางการเมือง นางอนงค์วรรณ เป็นหัวหน้าพรรคมัชฌิมาธิปไตย และได้ดำรงตำแหน่งรัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.)
สาเหตุที่มีการร้องเรียนในสมัยนั้น ตนเข้าใจว่ามีการลงชื่อร้องเรียน แต่การตรวจสอบข้อเท็จจริง คนที่ลงชื่อร้องเรียนก็ได้ยืนยันกับผู้ตรวจสอบว่าตัวเขาเองไม่ได้ลงชื่อร้องเรียน กระบวนการสอบเหมือนจงใจจะชี้นำหรือหาเหตุผลในการจับผิดให้ได้หรือไม่ การพิจารณาเรื่องนี้ยาวนาน มีการเปลี่ยนอนุกรรมการหลายชุดจนเข้าใจว่าเรื่องนี้ยุติไปแล้ว กระทั่งเวลาผ่านมาเป็นเวลา 12 ปี อนุกรรมการ ป.ป.ช. ก็เพิ่งมาแจ้งให้รับทราบว่า นางอนงค์วรรณ เกี่ยวข้อง เนื่องจากเป็นรัฐมนตรีในขณะนั้น
ทั้งนี้ ทราบมาว่าที่ผ่านมา กระทรวงทรัพยากรธรรมชาติฯ และกรมอุทยานแห่งชาติ สัตว์ป่า และพันธุ์พืช ได้ตั้งกรรมการสอบสวนตรวจสอบเรื่องนี้หลายครั้งว่า ได้การดำเนินงานจริงหรือไม่ โดยมีรูปถ่ายยืนยัน พร้อมค่าพิกัดของฝายทุกตัว และเมื่อสำนักงานการตรวจเงินแผ่นดิน (สตง.) ไปตรวจสอบ ก็ทำหนังสือให้กรมบัญชีกลางเข้าตรวจสอบด้วย ผลการชี้แจงของกรมบัญชีกลางยืนยันว่า งานที่ออกมานั้นมีประสิทธิภาพ และคุ้มค่ากับการลงทุน
อย่างไรก็ตาม เรื่องนี้ยาวนานมาถึง 12 ปี นางอนงค์วรรณไม่เคยถูกเชิญให้เข้าชี้แจงแต่อย่างใด โดยเชื่อว่าเวลานี้ภรรยาพร้อมที่จะไปให้ข้อมูลในวันที่ 3 สิงหาคม อย่างแน่นอน