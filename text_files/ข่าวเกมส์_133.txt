เกมส์PC
ชาวเกมเมอร์ PC ทั้งหลายน่าจะเคยเหตุการณ์แบบนี้อยู่บ้าง คือเกมส์ใหม่ๆของ PC ออกมาแต่ว่า PC ที่เราใช้อยู่ไม่สามารถเล่นเกมส์นั้นๆได้ หรือเล่นได้แต่ก็ต้องปรับกราฟฟิก Low หมด แถมก็ยังเล่นได้ไม่ไหลลื่นอยู่ดี เพราะกราฟฟิกทำออกมาสวยเวอร์เกินไป เล่นไปก็กระตุกไป ภาพเกมส์หยุดเป็นเฟรมๆ และยิ่งไปกว่านั้นก็คือในบรรดาเกมส์ PC ที่ผลิตออกมานั้น จะมีบางเกมส์ที่ผู้พัฒนาบ้าพลัง เพราะได้มีการพัฒนาเอนจิ้นสร้างเกมส์ตัวใหม่ ก็เลยยัดๆกราฟฟิกและ Texture รายละเอียดเกมส์เข้าไปแบบเต็มที่ ทำให้ PC ในยุคเดียวกันไม่สามารถที่จะรองรับได้ทั้งหมด ต้องรอ PC ที่มีฮาร์ดแวร์ CPU และ GPU รุ่นใหม่ๆออกมาเสียก่อนจึงจะเล่นแบบปรับสุดได้ เพราะถ้าใช้ PC รุ่นเก่าปรับสุดล่ะก็อาจจะทำให้ PC คุณเจ๊งเอาได้ง่ายๆ ว่าแล้วก็ไปดู 10 เกมส์ PC บ้าพลังในแต่ละยุคกันเลย
เกมส์PC
Strike Commander
เกมส์จำลองเครื่องบินรบในยุคปี 1993 ที่ทำออกมาโดยแทบไม่มี PC ตัวไหนเล่นได้เลยในช่วงนั้น เพราะตัวเกมส์เป็นเกมส์แรกๆที่ทำ 3D engine ซึ่งช่วงนั้นยังทำเกมส์ภาพ 3D ได้ไม่มากนัก แถมอินเตอร์เน็ตก็เพิ่งจะมีด้วย คอมที่พอเล่นได้ก็มีเพียงพวกคอมแรงๆของเหล่าผู้พัฒนาเท่านั้น คอมตามท้องตลาดยุคนั้นเล่นกันแทบไม่ได้เลย ต้องรอไปประมาณหนึ่งปีหลังจากนั้น จึงจะสามารถเล่นกันได้
เกมส์PC
Total Annihilation
เกมส์วางแผน RTS บ้าพลังที่ออกมาในปี 1997 เป็นเกมส์ RTS เกมส์แรกที่ทำ Unit ออกมาเป็นกราฟฟิกแบบ 3D ซึ่งค่อนข้างกินพลัง PC ในยุคนั้นๆมาก แถมอย่างที่ทราบกันว่าเกมส์ RTS นั้นเวลาเล่นจะสร้างยูนิตรบออกมาเป็นร้อยๆตัว และคุณคิดว่า PC ในยุคนั้นจะรับมือกับยูนิต 3D เป็นร้อยๆตัวได้เหรอครับ ตอนแรกๆก็อาจจะเล่นได้ปกติ แต่พอยูนิตเกมส์ชักเยอะเข้าๆ CPU ก็จะรับไม่ไหว จนเกมส์อืดลงๆ และค้างไปในที่สุด ดีไม่ดีเจ๊งไปเลยก็เป็นได้ ขนาด Red Alert 2 ที่ออกมาในปี 2000 ยังรองรับยูนิตเยอะๆไม่ค่อยได้เลย ขนาดกราฟฟิก 2D นะ
เกมส์PC
Flight Simulator X
เกมส์จำลองการบินอีกตัว ที่สร้างโดยไมโครซอฟท์ ออกมาในปี 2000 ซึ่งทำออกมาโดยมีแนวคิดจะให้มันสมจริงมากที่สุดเท่าที่จะทำได้ ก็เลยใส่รายละเอียดเครื่องบินกันเต็มที่ดุจโมเดลเครื่องบินจริงๆกันเลย ไม่เว้นแม้แต่ห้องคนขับและรายละเอียดฉากอื่นๆโดยรอบ ก็เลยมีปัญหาทำให้การ์ดจอในยุคนั้นๆรับไม่ค่อยได้ ขนาดการ์ดจอรุ่น Top ในยุคนั้น เล่นๆไปยังมีปัญหาเอฟเฟคเกมไม่แสดงผลหรืออื่นๆเลย ยิ่งถ้าไม่ใช่การ์ดจอรุ่นสูงสุดคงไม่ต้องพูดถึงว่าจะเล่นได้แค่ไหน
เกมส์PC
S.T.A.L.K.E.R.: Shadow of Chernobyl
เกมส์ผจญภัยกึ่งๆสยองขวัญ มุมกล้องแบบ FPS ที่สร้างโดยทีมงานพัฒนาจากยูเครน ซึ่งมีจุดประสงค์ที่อยากนำเสนอภัยร้ายของโรงไฟฟ้านิวเคลียร์ที่ระเบิดขึ้นที่ Chernobyl ที่ทำให้คนและสัตว์แถวนั้นกลายพันธุ์เป็นตัวประหลาด แต่ว่าเนื่องจากทีมงานพัฒนายูเครนนี้ไม่มีทุนในการพัฒนามากนัก ก็เลยไม่มีเงินไปใช้เอนจิ้นทำเกมส์ดังๆ ต้องสร้างเอนจิ้นกันเอง มันก็เลยไม่ค่อยเสถียรเท่าไหร่ ใช้เวลาถึง 6 ปีกว่าจะเสร็จออกมาในปี 2007 ซึ่งในเกมส์นั้นมีรายละเอียดค่อนข้างมาก แถมเพราะเอนจิ้นที่ทำกันเองก็เลยทำให้ตัวเกมส์รันได้ไม่สมูทมากนัก แม้ PC คุณจะเทพแค่ไหนก็ตาม ยิ่งปรับ Full Dynamic Lighting ยิ่งกระตุก ถ้าจะให้เทียบก็เหมือนกับเอาคนมือโปรไปทำงานด้วยอุปกรณ์ห่วยๆนั่นแหละครับ ต่อให้คนทำเทพแค่ไหน ก็ทำออกมาแย่ถ้าอุปกรณ์มันห่วย
เกมส์PC
The Witcher 2: Assassins of Kings
เกมส์ RPG แนวตะวันตกระดับเทพ ที่ได้รับรางวัลเกมยอดเยี่ยมจากหลายสถาบัน เกมส์นี้ออกมาในปี 2011 ซึ่ง PC ส่วนใหญ่ก็เล่นกันได้ไม่มีปัญหา ถ้าเล่นในระดับกราฟฟิกธรรมดาๆ แต่ถ้าจะปรับถึงระดับสุดยอด ที่เรียกว่า Ubersampling แล้วล่ะก็ คุณจะต้องมี PC ที่สเปกเครื่องระดับเทพจริงๆในตอนนั้น จึงจะรันกราฟฟิกระดับ Ubersampling ได้ ถ้าเอา PC เก่าๆรันล่ะก็อาจเจ๊งเอาได้
เกมส์PC
ARMA 2
นี่ก็เป็นอีกหนึ่งเกมส์ที่ทำออกมาไม่นานนัก ซึ่งกราฟฟิกของเกมส์นั้นก็ดาดๆดูแล้ว PC เครื่องไหนๆก็เล่นได้สบายๆ แต่ปัญหาก็แบบเดียวกับเกมส์ S.T.A.L.K.E.R.: Shadow of Chernobyl นั่นแหละครับ คือทีมงานพัฒนาใช้เอนจิ้นสร้างเกมส์ที่ไม่ค่อยจะดีนัก เพราะทุนสร้างมีน้อย แถมฉากเกมส์ก็กว้างเวอร์ มันก็เลยแด๊ก(ไม่สุภาพต้องขออภัย) สเป็กเครื่อง PC ของผู้เล่นมากกว่าที่ควรจะเป็น ซึ่งยิ่งเล่นเกมส์นี้บ่อยๆเข้าจะส่งผลให้ฮาร์ดแวร์ของคุณทำงานหนักและเสียไวกว่าที่ควรเป็นได้
เกมส์PC
The Elder Scrolls V: Skyrim
โคตรเกมส์ RPG Sandbox ที่คงไม่มีเกมเมอร์คนไหนไม่รู้จัก มาพร้อมกับฉากอันกว้างใหญ่สุดลูกหูลูกตา ถึงแม้ว่าตัวเกมส์จะทำออกมาได้สุดยอดจนได้รางวัลเกมส์ยอดเยี่ยมมากก็ตาม แต่ในนั้นก็ได้ซ่อนความผิดพลาดของเกมส์ไว้มากมาย ถ้าเคยเล่นคุณจะทราบว่า Skyrim บั๊กมันเยอะมากขนาดเปิดสวนแสดงพันธุ์แมลงได้เลย แถมการประมวลผลเกมส์ก็ทำได้แย่ ถ้าคุณปรับกราฟฟิกสูงๆ performance ของเกมส์จะรันได้ไม่ดีนัก ขนาดใช้ PC ที่แรงกว่าที่มัน "recommended" ไว้แล้วก็ตาม
เกมส์PC
Grand Theft Auto IV
แม้ว่าจะเก่ากว่า Skyrim แต่ GTA IV ก็ขึ้นชื่อว่าเป็นเกมส์ที่แด๊กสเป็กเครื่อง PC ไม่ใช่น้อยๆ เนื่องจากปัญหาฉากของเกมส์ค่อนข้างกว้าง แต่ปัญหาหลักของเกมส์นี้ก็คือ GTA IV มันไม่ใช่เกมส์ที่สร้างขึ้นสำหรับ PC ตั้งแต่แรก เวลาพอร์ทมาลง PC ก็พอร์ทแบบขอไปที เกมส์ก็เลยแสดงผลไม่เต็มที่แถมกินสเป็กเครื่องกว่่าที่ควร โชคดีที่ปัญหาก็ถูกแก้ไปได้ด้วย Mod ต่างๆที่แฟนๆทำออกมา ตอนนี้ GTA V ก็ใกล้จะออกมาแล้ว คงยิ่งกินสเป็ก PC มากกว่าเดิมแหงๆ
เกมส์PC
Metro 2033
เกมส์ยิง FPS ที่สร้างโดยทีมงาน 4A Games ชื่อทีมใหม่แต่สมาชิกในทีมมันไม่ใหม่เท่าไหร่ครับ เพราะมันเป็นทีมงานเดียวกับที่ทำเกมส์ S.T.A.L.K.E.R.: Shadow of Chernobyl ถึงแม้ว่าจะมีประสบการณ์พอตัวและมีเอนจิ้นพัฒนาเกมส์ใหม่แล้ว แต่เอนจิ้นที่ว่ามันก็ไม่ได้ดีเด่ไปกว่าเดิมเท่าไหร่เลย ตัวเกมส์กิน CPU ในการประมวลผลมากกว่าที่ควรจะเป็น ทำให้ CPU และ GPU ทำงานหนัก
เกมส์PC
Batman: Arkham City
แทบไม่น่าเชื่อว่าเกมส์ยอดเยี่ยมแห่งปี 2012 อย่างแบทแมนนี้จะกินสเป็กเครื่องสินะครับ แต่อย่าลืมไปว่าเกมส์แบทแมนภาคนี้ มีการเพิ่มฟังค์ชั่นบางอย่างเข้าไปนั่นคือ ระบบฟิสิกส์แบบสุดขั้วที่ใช้งานร่วมกับ DirectX 11 คือถ้าคุณเล่นแบบปกติทั่วไป คุณก็คงไม่รู้ถึงความน่ากลัวของมันครับ แต่ถ้าคุณกดใช้งานระบบฟิสิกส์และ Direct X 11 แล้วล่ะก็ ภัยกำลังมาเยือน PC ของคุณทันที เพราะขนาดคนเทสเกมส์นี้ใช้การ์ดจอแรงๆต่อ SLI ยังรับมือกับมันไม่ค่อยได้เลย รันภาพเกมได้กระตุกมาก แค่ 20 Frame per Second เท่านั้น แต่ตอนนี้น่าจะรันได้สมูทขึ้นแล้วล่ะ ถ้าใช้การ์ดจอแรงกว่าของปีที่แล้ว
สำหรับชาว PC ท่านไหนที่ไม่อยากให้ PC เจ๊งก่อนวัยอันควร ก็หลีกเลี่ยง 10 เกมส์ PC ดังกล่าวนี้ซะครับ โดยเฉพาะพวกเกมส์ที่พัฒนามาไม่ดีทั้งหลาย เพราะมันทำให้ PC ทำงานหนักกว่าปกติ
 