ช่วงปลายปีอย่างนี้มีข่าวไม่สู้ดีของ Apple ออกมาไม่น้อยเลย โดยเฉพาะ iPhone X ที่ก่อนหน้านี้เพิ่งมีข่าวว่า Apple เตรียมจะลดการสั่งซื้อลงถึง 40% ในช่วงต้นปีหน้าจากการที่นักวิเคราะห์ระบุว่ามีความต้องการในตลาดน้อยกว่าที่คาดเอาไว้ รวมทั้งรายงานชิ้นล่าสุดจากเว็บไซต์ DigiTimes เปิดเผยว่า Apple มีแผนจะลดราคาวางจำหน่าย iPhone X, iPhone 8 และ iPhone 8 Plus ลงมาด้วยเหตุผลเดียวกัน
ทั้งนี้ จากสถานการณ์ปัจจุบันที่ Apple มองว่า iPhone X ในภาพรวมไม่สามารถทำยอดขายได้ถึงระดับที่บริษัทคาดหวังไว้ โดยเฉพาะไอโฟน 3 รุ่นที่เปิดตัวในปีนี้ ถูกนักวิเคราะห์ระบุว่าไม่มีรุ่นไหนที่สามารถสร้างยอดขายล้มสถิติเดิมจากไอโฟนรุ่นก่อน ๆ ได้อย่างที่ควรจะเป็น ทำให้ถูกคาดการณ์กันว่าในช่วงต้นปีหน้า Apple จะทำลายขนบธรรมเนียมเดิมที่จะลดราคาไอโฟนเพียง 1 ครั้งต่อปี ก็เฉพาะไอโฟนรุ่นใหม่เปิดตัวในช่วงเดือนกันยายน
แต่จากกระแสตอบรับและความต้องการในตลาดที่น้อยเกินคาดนั้น ก็มีความเป็นไปได้ว่าจะบีบให้พวกเขาต้องยอมลดราคาตั้งแต่ช่วงต้นปีหรือไตรมาสแรกของปี 2018 เลย โดยเฉพาะกับตลาดมือถือที่ทำยอดขายต่ำกว่ามาตรฐานอย่าง ไต้หวัน, สิงคโปร์ รวมทั้งในสหรัฐอเมริกาเองอีกด้วย
 