กลายเป็นประเด็นเม้าท์ร้อนฉ่าในโลกออนไลน์ หลังจากเฟซบุ๊กแฟนเพจชื่อดัง ใต้เตียงดารา จับสังเกตว่า "หมู Asava" เจ้าของแบรนด์เสื้อผ้าชื่อดัง รวมถึงคนในแวดวงการแฟชั่นของเมืองไทย และดาราสาว "หญิง รฐา" พร้อมใจกันคอมเม้นท์ปริศนาเป็นรูปสตรอว์เบอร์รี่ ใต้ภาพของนางเอกสาว "ใหม่ ดาวิกา" ที่ไปร่วมอีเวนท์ไอศกรีมชื่อดัง ที่เมืองคานส์ ประเทศฝรั่งเศส งานนี้ ขาเม้าท์รอเผือกกันเพียบ...
โดย คุณหมู Asava โพสต์ข้อความว่า "ชุดเราเหรอ เพิ่งรู้วันนี้เอง" และเป็นรูปสตรอว์เบอร์รี่ 3 ลูก และมี "ลินดา เจริญลาภ" เจ้าของแบรนด์ห้องเสื้อ Lalalove London เข้ามาคอมเมนท์ว่า "อุ้ย"
ขณะที่ "ผักกาด ประภากาศ อังศุสิงห์" ดีไซเนอร์ผู้คร่ำหวอดในวงการบันเทิงไทยได้ตั้งสเตตัสว่า "เจออิทธิฤทธิ์ สาว M กันแล้วล่ะสิ"
นอกจากนี้ ยังมีภาพคอมเมนท์ของ "หญิง รฐา" ดาราสาวชื่อดัง ว่า "มีคนมาเล่าละ" และ "นคร สัมพันธารักษ์" เจ้าของห้องเสื้อนาการ่า ก็เข้ามาคอมเมนท์ว่า "บอกมา"
ก่อนที่ "ผักกาด ประภากาศ" จะออกมาแสดงความคิดเห็นต่อว่า "โหยยย นี่ไปไหนต่อไหนแล้ว" และใส่คอมเมนท์ด้วยรูปสตรอว์เบอร์รี่ยาวเหยียด เช่นเดียวกับ "มาร์ค มรุวุตม์ บูรณศิลปิน" Design Director ของห้องเสื้อ Asava 
ส่วนอินสตาแกรมของ "มาร์ค มรุวุตม์" โพสต์ภาพสตรอว์เบอร์รี่บนเค้ก พร้อมข้อความว่า "สตอเดย์ #ewww" ก่อนที่ "แบม วรรณพร พิมพิสุทธิ์" นักออกแบบอาหารชื่อดัง จะออกมาคอมเมนท์ว่า strawberry island
ปิดท้ายด้วย "แมนดี้ ชนะพล เล็กประเสริฐ" ดีไซเนอร์ไทย เจ้าของแชมป์รายการ เดอะ ดีไซเนอร์ ได้ออกมาโพสต์รูปน้ำสตรอว์เบอร์รี่ปั่น พร้อมข้อความว่า "ดื่มให้กับเธอ นางเอก ด. จากภาพยนตร์พี่ไม่น้อย"
ล่าสุด (17 พ.ค.) สาว "ใหม่ ดาวิกา" ได้โพสต์ภาพพร้อมข้อความขอบคุณทีมงาน และแบรนด์เสื้อผ้าที่มีส่วนเกี่ยวข้องกับอีเวนท์ที่เมืองคานส์ พร้อมปิดท้ายด้วยข้อความว่า 
"กราบขอบพระคุณอีกครั้งจากใจจริงคะ ใหม่รู้สึกเป็นเกียรติและดีใจมากๆ ที่ได้ร่วมงานกับทุกๆ ทีมค่ะ หากสิ่งไหนที่ใหม่ได้ทำอะไรไม่ถูกใจ ใหม่ขอกราบขอโทษ และกราบขอบพระคุณมา ณ โอกาสนี้ค่ะ"
ซึ่งหลายคนคาดกันว่า ประโยคสุดท้ายของสาวใหม่ น่าจะต้องการสยบดราม่าหลังจากถูกคนในวงการแฟชั่นแทคทีมแจกสตรอว์เบอร์รี่นั่นเอง 
ขอขอบคุณภาพจาก อินสตาแกรม@davikahและ เฟซบุ๊กใต้เตียงดารา