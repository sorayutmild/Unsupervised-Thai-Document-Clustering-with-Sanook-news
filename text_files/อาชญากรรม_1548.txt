ผู้สื่อข่าวรายงานว่า (12 ก.ค.) คณะกรรมการสอบสวนกองปราบปราม ได้ตรวจสอบประวัติของ นางมณตา หยกรัตนกาญ หรือ หญิงไก่ จากการตรวจสอบพบว่าในทะเบียนราษฎร์ ไม่มีการระบุชื่อบิดามารดาของหญิงไก่แต่อย่างใด เนื่องจากไม่มีเลขบัตรประชาชน อีกทั้งหญิงไก่ยังเคยเปลื่ยนชื่อนามสกุลถึง 2 ครั้ง 
ส่วนกรณีการตรวจสอบเส้นทางการเงินของนางไก่ ที่ก่อนหน้านี้พบว่าบัญชีธนาคารทั้งหมด 9 บัญชี เจ้าหน้าที่ตรวจสอบแล้วว่ามียอดเงินรวมกันไม่ถึง 1 แสนบาท ซึ่งขัดแย้งกับการที่หญิงไก่ไปแจ้งความว่าถูกลูกจ้างลักทรัพย์เป็นทองคำหนัก 400 บาท 
ขณะนี้ทาง พลตำรวจโทฐิติราช หนองหาญพิทักษ์ ผู้บัญชาการสอบสวนกลาง สั่งการให้ กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ หรือ บก.ปอศ.ตรวจสอบเส้นทางการเงิน แหล่งรายได้ รวมถึงการชำระภาษี และมีธุรกิจอื่นที่นอกเหนือจากการประกอบกิจการคาร์แคร์อีกหรือไม่ 
ส่วนการหายตัวไปของ นายสุนทร ขันหิน หรือ นายโก้ อดีตคนขับรถของหญิงไก่ที่หายตัวไป เนื่องจากกังวลเรื่องความปลอดภัย พลตำรวจเอกพงศพัศ พงษ์เจริญ รองผู้บัญชาการตำรวจแห่งชาติ ระบุว่า
หากนายโก้ พร้อมให้ข้อมูลก็สามารถติดต่อมาได้ทันที เพื่อให้คดีนี้กระจ่าง และจะขยายผลการหายตัวของน้องดอกแก้ว หญิงสาวชาวลาว ที่นายโก้ขับรถไปรับกับหญิงไก่ จากบ้านพักที่ประเทศลาว และจนถึงขณะนี้ยังไม่พบตัว