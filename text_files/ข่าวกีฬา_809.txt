 
เครดิตคลิปโดย BadmintonWorld.tv
สหพันธ์แบดมินตันโลก (บีดับเบิลยูเอฟ) ประกาศผ่านเฟซบุ๊กอย่างเป็นทางการ BWF-Badminton World Federation ยกให้จังหวะทำแต้มของ "น้องเมย์" รัชนก อินทนนท์ นักแบดมินตันสาว มือ 7 ของโลก เป็นช็อตยอดเยี่ยมประจำวัน ในศึกแบดมินตัน โยเน็กซ์ เฟรนช์ โอเพ่น 2015 รอบรองชนะเลิศ เมื่อช่วงค่ำวันที่ 24 ตุลาคมที่ผ่านมา โดยจังหวะดังกล่าวเป็นเกมในเซตที่ 2 ขณะที่ รัชนก นำ หวัง ซิ เซียน มือ 6 ของโลก จากจีน 6-5 ซึ่ง ซิ เซียน เปิดเกมบุกโจมตีใส่ รัชนก อย่างหนัก ก่อนที่ รัชนก ตีโอเวอร์เฮดครอสคอร์ต ไปที่ท้ายคอร์ต ก่อนดักหยอดหน้าเน็ต ทำให้ ซิ เซียน ต้องวิ่งมาตีแก้ให้ข้ามเน็ต แต่กลับโดน รัชนก ตบง่ายๆ ได้คะแนน ทำให้ออกนำ 7-5 แต่น่าเสียดายที่ รัชนก ต้องหยุดเส้นทางในศึก โยเน็กซ์ เฟรนช์ โอเพ่น แค่เพียงรอบรองชนะเลิศเท่านั้น หลังจากแพ้ หวัง ซิ เซียน 1-2 เกม  13-21, 21-11 และ 19-21 ใช้เวลาแข่ง 1 ชั่วโมง 18 นาที