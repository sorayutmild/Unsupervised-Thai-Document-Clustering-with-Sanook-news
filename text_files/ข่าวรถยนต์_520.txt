     Mitsubishi Triton 2019 ไมเนอร์เชนจ์ใหม่ เพิ่งประกาศราคาจำหน่ายไปหมาดๆ เราลองไปดูกันว่าหากจับมาเทียบกับค่ายใหญ่อย่าง Toyota Hilux Revo รุ่นท็อปสุด สเป็คใครจะเหนือกว่ากัน

     คราวนี้ Sanook! Auto ได้จับเอา Mitsubishi Triton 2019 รุ่น Double Cab 2.4 GT-Premium AT 4WD ซึ่งเป็นรุ่นท็อปสุดในไลน์ของไทรทันขณะนี้ มาเทียบกับ Toyota Hilux Revo 2019 รุ่น 2.8G AT 4x4 ซึ่งเป็นรุ่นท็อปสุดเช่นกัน (ไม่รวมถึงรุ่น Rocco) โดย Revo มีราคาสูงกว่า Triton อยู่ 54,000 บาท หากเทียบสเป็คกันแล้วคันไหนคุ้มค่ากว่ากัน
เครื่องยนต์และมิติตัวถัง

     เครื่องยนต์ดีเซลของ Triton มีขนาด 2.4 ลิตร แต่ให้แรงม้าสูงกว่า Revo เล็กน้อย แต่แรงบิดก็ด้อยกว่าเล็กน้อยเช่นกัน ทั้งคู่ใช้เกียร์อัตโนมัติ 6 สปีด โดย Triton มีแป้นเปลี่ยนเกียร์ที่พวงมาลัย และมีโหมดการขับขี่แบบออฟโรดมาให้ นอกเหนือจากโหมดขับเคลื่อนสี่ล้อปกติ
     ส่วนตัวถังของ Revo มีขนาดใหญ่กว่า Triton ในทุกมิติ รวมถึงขนาดกระบะท้าย แต่ได้ล้อขนาดใหญ่กว่าจากโรงงาน
 
อุปกรณ์มาตรฐานภายนอก

     Triton ติดตั้งไฟหน้าแบบ Bi-LED (ไฟสูง-ต่ำจากโคมเดียวกัน) ทั้งคู่มีระบบเปิด-ปิดอัตโนมัติมาให้ ขณะที่ Triton เลือกใช้ไฟท้ายแบบ LED มาพร้อมระบบปัดน้ำฝนอัตโนมัติให้ด้วย
     Revo เหนือกว่าที่ระบบปรับระดับไฟสูง-ต่ำอัตโนมัติ, ไฟตัดหมอกแบบ LED แต่ไม่มีระบบปัดน้ำฝนอัตโนมัติมาให้
 
อุปกรณ์มาตรฐานภายใน

     ทั้ง 2 รุ่นติดตั้งเบาะนั่งหุ้มหนังปรับด้วยไฟฟ้า โดย Triton มีระบบปรับอากาศอัตโนมัติแยกอุณหภูมิซ้าย-ขวา, กระจกหลังตัดแสงอัตโนมัติ, ช่องแอร์หลังบนเพดาน เป็นต้น
     ส่วน Revo สามารถปรับพับเบาะนั่งแถวหลังแบบ 60:40 เพื่อเพิ่มพื้นที่เก็บสัมภาระได้, มีกล่องเก็บของทำความเย็นได้, ช่องจ่ายไฟ 220 โวลต์ รวมถึงเครื่องเสียงรองรับระบบ Telematics และ T-Connect
 
ระบบความปลอดภัย

     ทั้งคู่ติดตั้งอุปกรณ์ความปลอดภัยระดับมาตรฐานมาให้คล้ายกัน แต่ Triton มีฟีเจอร์ความปลอดภัยขั้นสูงเพิ่มเติม เช่น ระบบป้องกันการชนด้านหน้า, ระบบเตือนมุมอับสายตา, ระบบเตือนรถเปลี่ยนเลนโดยไม่ตั้งใจ, ระบบสลับไฟสูง-ต่ำอัตโนมัติ เป็นต้น
 
ราคาจำหน่าย

Mitsubishi Triton 2.4 GT Premium AT 4WD ราคา 1,099,000 บาท
Toyota Hilux Revo 2.8G AT 4x4 ราคา 1,153,000 บาท

 