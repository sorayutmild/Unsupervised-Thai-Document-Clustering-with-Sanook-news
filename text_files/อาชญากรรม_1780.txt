ผู้สื่อข่าวรายงานว่า (19 ก.ค.) เมื่อเวลา 09.00 น. สภ.บางละมุง จ.ชลบุรี ได้รับแจ้งมีคนร้ายพยายามจะข่มขืนหญิงสาว ภายในบ้านหลังหนึ่ง ย่านนาเกลือใต้ หมู่ 6 ต.นาเกลือ อ.บางละมุง จ.ชลบุรี ก่อนจะถูกชาวบ้านจับกุมตัวไว้ได้ที่บริเวณป่าละเมาะ ห่างจากจุดเกิดเหตุประมาณ 100 เมตร
เมื่อเจ้าหน้าที่เดินทางไปถึงพบชาวบ้านจำนวนหนึ่ง กำลังควบคุมตัวผู้ก่อเหตุ ทราบชื่อ นายรุ่งโรจน์ อายุ 36 ปี นั่งอยู่ที่พื้นในสภาพสะบักสะบอม เนื่องจากถูกรุมประชาทัณฑ์เล็กน้อย
จากการสอบสวน นายรุ่งโรจน์ ให้การรับสารภาพว่า ก่อนหน้านี้ตนเคยมาซ่อมหลังคาที่บ้านหลังดังกล่าว จึงทราบว่ามีหญิงชราอาศัยอยู่กับหลานสาวหน้าตาดีเพียงลำพัง และรู้ทางหนีทีไล่เป็นอย่างดี
จึงเดินทางมาเพื่อจะเข้าไปก่อเหตุลักทรัพย์ แต่พอเห็นหลานสาวเจ้าของบ้านนอนหลับอยู่ จึงเกิดมีอารมณ์ทางเพศ เลยพยายามจะข่มขืน แต่เหยื่อตกใจตื่นและตะโกนเสียก่อน จึงรีบหลบหนีแต่ก็มาถูกพลเมืองดีจับกุมตัวได้ดังกล่าว
จากนั้นตำรวจไปตรวจสอบที่บ้านหลังเกิดเหตุ ซึ่งเป็นตึกแถวสูง 3 ชั้นครึ่ง พบ นางเซี่ยมเกียง อายุ 72 ปี เจ้าของบ้าน และย่าของผู้ถูกก่อเหตุ ยืนรออยู่ พร้อมกับให้การว่า ก่อนเกิดเหตุตนได้เอาขยะไปทิ้งและเปิดประตูหลังบ้านทิ้งไว้ พอเวลาผ่านไปไม่นานกลับเข้ามาบ้าน และกำลังจะเดินขึ้นบันไดไปปลุก น.ส.สิภิมล อายุ 20 ปี หลานสาว ที่นอนอยู่ในห้องบนชั้นลอย
จู่ๆ ได้ยินเสียงคล้ายคนต่อสู้กัน จึงตะโกนเรียกให้ญาติๆ และเพื่อนบ้านที่อยู่ติดกันมาช่วยเหลือ กระทั่งเห็นคนร้ายวิ่งออกมาจากห้องหลานสาว แล้วขึ้นไปบนชั้น 3 ก่อนถอดบานเกล็ดห้องน้ำแล้วลอดตัวกระโดดหลบหนี ออกไปทางหลังบ้านซึ่งเป็นป่าละเมาะ แต่ก็ถูกเพื่อนบ้านและพลเมืองดีช่วยกันรุมจับตัวไว้ได้
ด้าน น.ส.สิภิมล อายุ 20 ปี ซึ่งอยู่ในสภาพมีรอยฟกช้ำที่ตาซ้าย ให้การว่า ตนศึกษาอยู่ชั้นปีที่ 2 ของมหาวิทยาลัยแห่งหนึ่งใน จ.ชลบุรี ขณะกำลังนอนหลับอยู่ในห้องจู่ๆ รู้สึกว่ามีคนมานั่งทับ พอลืมตาขึ้นมาดูจึงพบคนร้ายนั่งคร่อมร่างอยู่ เลยตะโกนขอความช่วยเหลือ
จึงถูกชกที่ใบหน้าและตามลำตัวหลายครั้ง พร้อมกับพยายามเอามือมาปิดปาก ตนตัดสินใจฮึดสู้สุดฤทธิ์ ด้วยการกัดนิ้วมือของคนร้าย และตะโกนเรียกให้ย่าช่วย จนคนร้ายตกใจวิ่งหนีออกจากห้องไป ไม่อย่างนั้นตนคงถูกทำร้ายยิ่งกว่านี้ หรือไม่ก็อาจจะถูกฆ่าตายก็เป็นได้
เบื้องต้น เจ้าหน้าที่ตำรวจจึงควบคุมตัวนายรุ่งโรจน์ หนุ่มหื่นกามรายนี้ให้พนักงานสอบสวน สภ.บางละมุง ดำเนินคดีตามกฎหมายต่อไป