เปิดใจ "ฟ้า" เหยื่อถูกนายจ้างทารุณยิ่งกว่าทาส ที่แท้ "เจ๊กั้ง" คืออดีตแฟนพี่ชาย อยู่ด้วยเพื่อทดแทนบุญคุณ เจ็บแค่ไหนก็ยังรักเหมือนแม่
กรณีชายหนุ่มอายุ 29 ปี อาศัยอยู่กับอดีตแฟนพี่ชายที่เจ้าตัวรักเหมือนแม่ พี่ชายรู้เรื่องน้องถูกทำร้ายร่างกาย พยายามให้กลับบ้าน แต่น้องไม่กลับ บอกว่ารักเหมือนครอบครัว อยากอยู่ทดแทนบุญคุณ ที่ผ่านมาโดนทารุณกรรมก็ยังอยู่ พี่ชายทนไม่ไหว ลักพาตัวน้องชายออกมา ก่อนเห็นความจริงสุดช็อก น้องถูกตีจนใบหน้าผิดรูป อวัยวะเพศเน่า หนำซ้ำโดนสั่งให้กินอึสุนัข อึนก เหมือนตกนรกทั้งเป็น

ช่วยด้วย! หนุ่มร้องถูกนายจ้างทุบตีน่วมทั้งตัว อวัยวะเพศเป็นแผลเน่า บังคับกินฉี่-ขี้หมา

รายการโหนกระแสวันที่ 8 ธ.ค. 64 “หนุ่ม กรรชัย กำเนิดพลอย” ในฐานะผู้ดำเนินรายการ ผลิตในนามบริษัท ดีคืนดีวัน จำกัด ออกอากาศทุกวันจันทร์-ศุกร์ เวลา 12.35 น. ทางช่อง 3 กดเลข 33 สัมภาษณ์  ฟ้า ผู้เสียหาย จอห์น พี่ชาย มาพร้อม ทนายเกิดผล แก้วเกิด

ฟ้าเป็นยังไงตอนนี้?
ฟ้า : อาการดีขึ้นแล้วครับ มีเจ็บใบหน้าบ้าง อวัยวะเพศก็ดีขึ้น
ฟ้ารู้จักนายจ้างคนนี้ได้ยังไง?
ฟ้า : อยู่ด้วยกันนานแล้วครับ เกิน 10 กว่าปีแล้ว รู้จักกับครอบครัวเขาครับ
จอห์น : ผมเคยคบหากับกั้ง ช่วงระยะต้น น้องเลยเข้าไปอยู่ช่วยทำงานที่นั่น เขาเปิดร้านเคมีเกษตร ช่วงนั้นน้องก็เหมือนเด็กนักเรียนทั่วไป กลับบ้านไม่ตรงเวลา เขาเลยอาสาดูแล แม่ก็อนุญาตให้ไปช่วยงานทางโน้น หลังจากนั้นแม่ประสบอุบัติเหตุเสียชีวิต น้องก็เลยอยู่ช่วยงานเขาต่อ ส่วนตัวผมได้เลิกรากันไปแต่ยังไปมาหาสู่กัน
น้องชายคุณไปอยู่กับอดีตแฟนเก่า ตอนไปอยู่ อยู่กันเป็น 10 กว่าปี ฝั่งโน้นเขาบอกเลี้ยงดูส่งเสียให้เรียนหนังสือ จริงมั้ย?
จอห์น : ปีเดียวที่ได้เรียน เรียนไม่จบปวช. ด้วย ตอนเข้าปีหนึ่งเขาเองก็หัวไม่ไป เขาเลยไม่ส่งเรียน ไม่เรียนต่อ ทำงานอยู่ที่บ้านเลย
เรารู้ได้ไง น้องถูกทารุณกรรมขนาดนี้?
จอห์น : ก็ไปมาหาสู่ เห็นจากอาการ แรกๆ ไม่รุนแรงขนาดนี้ เขาบอกเพื่อสั่งสอน เพราะน้องกระทำความผิด เขาตีบ้าง ซึ่งเราก็ไม่ได้ห้าม ถ้าผิดจริง แต่พอฟังจากน้อง ความผิดมันไม่ตรงกันแล้ว ตอนนั้นเราไม่ได้รับรู้ว่ามันจะรุนแรงขนาดนี้ พอปีหลังน้องเคยหนีออกจากบ้านก็เลยคิดว่าเริ่มรุนแรงแล้ว เราเห็นอาการน้องไม่ค่อยดี ได้ชวนน้องออกมาหลายครั้ง แต่ตัวน้องปฏิเสธเรา
ทำไมปฏิเสธ ทำไมอยากอยู่กับทางเจ๊กั้ง?
ฟ้า : อยากทดแทนบุญคุณให้บ้าง เขาดูแลตลอด เราอาศัยอยู่กินกับครอบครัว เราคิดว่าเราเป็นลูกอยู่กับเขา
เราไม่รู้สึกอะไรเหรอที่เขาทำร้ายร่างกายเรา?
ฟ้า : ไม่โกรธเขา
เขาทำอะไรฟ้าบ้าง?
ฟ้า : ปกติก็ตีโดยกระบอง แล้วก็ด้ามไม้กวาด เมื่อก่อนจะเป็นสองอันนี้
หูโดนอะไรมา?
ฟ้า : โดนตีครับ เมื่อก่อนหูปกติ อันนี้ก็เป็นนานแล้ว ประมาณเกือบปีแล้ว
แสดงว่าเขาตีเรามาเป็นปีแล้ว?
ฟ้า : ครับ
ทำไมถึงถูกตี?
ฟ้า : เป็นความผิดในบ้าน ทำงานไม่เรียบร้อย เช่น ดูแลในบ้านไม่เรียบร้อย เราต้องดูแลสุนัข 30 ตัว เป็นพันธุ์ไซบีเรียน แมวไม่แน่ใจกี่ตัว
นอกจากดูแล เก็บอุจจาระหมา ฉี่หมา อย่างอื่นมีอีกมั้ย?
ฟ้า : ดูแลความเรียบร้อย ทำความสะอาด
ฟ้านอนอยู่กับแมว?
ฟ้า : ครับ
เวลากินอาหาร กินยังไง?
ฟ้า : กินปกติเหมือนเขากินครับ
จริงหรือเปล่า ตอนร้องมาแล้วบอกว่าเวลาสุนัขอึแล้วเราเก็บไม่หมด เขาให้เราทำยังไง?
ฟ้า : เขาให้เรากิน หลายครั้ง เจ๊ให้กิน เราก็ต้องกิน ถ้าไม่กินก็โดนตี
ฉี่สุนัข ถ้าเช็ดล้างไม่หมดให้เราทำยังไง?
ฟ้า : ให้เลียไป
เห็นบอกให้เอาหลอดดูด จริงมั้ย?
ฟ้า : ให้เอาหลอดดูดแล้วเลีย ถ้าไม่ทำก็โดนตี
เวลาสุนัขเดินไปกินขี้นก เขาจะไม่พอใจ เขาไม่ชอบ?
ฟ้า : เขาให้กวาดขี้นกก่อน แล้วผมไม่ได้กวาด หมาออกไปกิน เขาจะโกรธ แล้วก็ให้กินขี้นก
ทนาย : มันไม่ใช่คน ฟังดูแล้วหดหู่แทนเลย เราไปอยู่กับเขาตั้งแต่อายุเท่าไหร่
ฟ้า : 15-16
จอห์น :  เขารักเหมือนแม่ เวลามีอะไรก็จะปฏิเสธผมก่อน ทั้งที่บอกให้ออกมา กลัวเขาลำบาก กลัวเขาเหนื่อย เขาอายุเยอะแล้ว ป่วยบ่อยจะพูดกับผมแบบนี้ ถ้ามากับพี่เดี๋ยวพี่ลำบาก ไปเป็นภาระ วนอยู่แค่นี้

ทำไมเราเอาน้องออกมาจากขุมนรกได้?
จอห์น : เราเห็นสภาพน้องวันที่ 18 ผมไปเลือกตั้งแล้วแวะไปหา เห็นจากการเดินทุกอย่าง ลงบันไดมา มองสภาพแล้วไม่ใช่คนปกติ เราเห็นบาดแผลข้างหน้าทุกอย่างบวมไปหมด ทั้งขาทั้งอะไร ก็ถามว่าน้องเป็นอะไรบ้าง น้องตอบว่ารถล้ม ก็ปกป้องเขาอีก ซึ่งเรามองออกว่าไม่ใช่แผลรถล้ม เพราะน้องไม่ได้ขับรถนานแล้ว หลายปีแล้วที่ไม่ได้ขับรถ เพราะไม่ได้ออกไปไหน ขับรถไกลก็ไม่ได้ เราไม่เชื่อ ก็เก็บความรู้สึกไว้ ต้องเออออไปตามที่น้องพูด พอกลับมาถึงบ้าน ผมก็ตั้งใจแล้ว ก็หาวิธีคิด คุยกับทนายออนไลน์ว่าผมจะเอาความผิดเขาได้ยังไง ตอนที่ไปเอาน้องออกมากะว่าจะคุยว่าผมจะเอาน้องออกมาแล้วนะ แต่พอเห็นสภาพน้องแล้ว ผมไปคุยกับคนใกล้เคียงเขาก็พูดมาอีกแบบนึง ก็ตัดสินใจเอาออกมาเงียบๆ ดีกว่า
เจ๊กั้งเขายอมมั้ย?
จอห์น : เขาไม่ยอมแน่นอน ผมเลยแอบเอาออกมา วันแรกตั้งใจขอกันตรงๆ แต่รู้ว่าไม่ได้อยู่แล้วเพราะเคยขอหลายครั้ง กะว่าเช้านั้นต้องขึ้นโรงพัก เอาให้ได้ ใจผมได้ยินคนรอบข้างพูดแล้วว่าไม่น่าจะสำเร็จ ผมรู้เวลาน้องปล่อยหมาอึอยู่แล้วก็นั่งรอให้น้องเอาหมามาปล่อยอึ เขาต้องมาเดินเก็บขี้หมา ก็อาศัยเวลานั้นเรียกน้องมาช่วยยกของ แล้วก็ขับออกมาเลย เหมือนผมไปลักตัวเขาออกมา
ฝั่งจอห์นขอดูอวัยวะเพศน้อง?
จอห์น : ตอนรับมาน้องพูดปกติว่าโดนตีตรงนี้ๆ แต่ถ้าพี่รู้ว่าโดนตีตรงนั้นด้วย พี่ต้องโกรธเขามากและกลับไปแน่ๆ พอถึงบ้านก็ให้พ่อมาดูแผล ได้อัดคลิปไว้ด้วย พอเขาเปิดตรงนั้น เราดูกันไม่ไหว ทั้งพ่อ พี่เขย น้ำตาไหลกันหมด บอกว่าพอเถอะ ต้องแจ้งความแล้ว
เห็นแล้วพูดเป็นคำออกมาไม่ได้ เห็นแล้วเฮ้ย นี่เรื่องจริงหรือในหนังในละคร มันไม่ใช่การกระทำมนุษย์ที่เขากระทำต่อกัน คุณไปแจ้งความเรียบร้อย?
จอห์น : เรียบร้อยครับ
ฟ้าอายุ 29 แล้ว ฝั่งโน้นเขาบอกว่าที่เขาต้องตีอวัยวะเพศ เพราะเราเองไปอยู่ใกล้เขา บางทีเหมือนมีอารมณ์ทางเพศใส่เขา เขาเลยไม่พอใจเลยตี เท็จจริงยังไง?
ฟ้า : ไม่จริงครับ
ฟังสาเหตุเขาแล้วรู้สึกยังไง เขาบอกเราว่าไปเป็นแบบนั้นกับเขา จบได้หรือยังที่เรารักเขาเหมือนแม่ ตัดความรู้สึกได้มั้ย?
ฟ้า : เขาไม่ไว้ใจเราแล้ว เขาเห็นเราเป็นผู้ชาย ไม่ได้เห็นเราเป็นลูกแล้ว
เรายืนยันไม่ได้ไปรู้สึกแบบนั้นจริงๆ?
ฟ้า : ครับ
ทุกวันนี้กินข้าวลำบากมั้ย?
ฟ้า : ลำบากครับ
ปากฟ้าตอนนี้แย่มาก เจ๊กั้งบอกว่าใช้แค่ท่อพีวีซีตีปาก จริงมั้ย?
ฟ้า : จริงครับ แล้วก็มีไม้เบสบอล
เขาบอกเราโกหก เราขี้โกหก เรารถล้ม เขาใช้แค่ท่อพีวีซีตีสั่งสอน?
ฟ้า : มีไม้เบสบอลด้วย
เขาบอกเราชอบขโมยเงินด้วย?
ฟ้า : มีขโมยครั้งนึง 40 บาทครับ เอาไปซื้อขนม มีขโมยกินขนมในบ้าน เขาก็ตีปาก ใช้ท่อพีวีซีกับไม้เบสบอลตี
เคยได้เงินเดือนจากเขามั้ย?
ฟ้า : ไม่ครับ อยู่อาศัยเป็นครอบครัว ผมไม่เคยใช้เงิน เขาไม่เคยให้เงิน กินอยู่กับเขา ไม่จำเป็นต้องใช้เงิน เขากินอะไรก็กินอย่างนั้น
เปิดปากให้ดูได้มั้ย?
ฟ้า : เปิดได้ครับ
จอห์น : เริ่มหายแล้วครับ
ตั้งแต่ทำรายการมา ผมไม่เคยเจออะไรที่ทารุณกรรมเท่าครั้งนี้เลย ไม่รู้จะบรรยายออกมาเป็นคำไหน น่าตกใจมาก ทำไมถึงคิดส่งเรื่องนี้มาหาพี่?
จอห์น : ตอนนั้นมืดแปดด้าน หลายคนก็หลายความคิด บางคนก็ยุส่งให้เราทำเองกับเรื่องบางอย่าง แต่บางทีเราเริ่มมีอายุ มีครอบครัว เราควรตรึกตรองให้ดีกว่านั้น เราก็ปรึกษาหลายๆ ด้าน มีพี่ให้คำแนะนำตั้งแต่เริ่ม ผมเลยยึดตรงนั้นเป็นหลัก ค่อยๆ ทำตามที่บอก เป็นไปตามขั้นตอนที่เราแนะนำไป

สิ่งหนึ่งที่อาจไม่เคยรู้ ฟ้าหูสองข้างผิดรูป ปากผิดรูป หน้าผากบวม หลังโดนตี ตาข้างนึงมองไม่เห็น?
ฟ้า : ข้างซ้ายครับ
ทนาย : มองไม่เห็นเพราะถูกตีใช่มั้ย
ฟ้า : ครับ เมื่อก่อนเห็นชัด มองไม่เห็นประมาณปีนึงแล้ว เกิดจากโดนตีด้วย
อาการหนักเขาพาไปหาหมอมั้ย?
ฟ้า : ไม่ครับ เราก็ใช้สายตาข้างเดียว
มือโดนอะไรมา?
ฟ้า : ยกกันเวลาตี ก็มีพลาดโดนมือ ตอนนี้งอไม่ได้แล้ว
ทนาย : เรากันเอาไว้จนนิ้วหัก
จอห์น : แขนก็หัก
ทนาย : นี่เหรอตีเบาๆ ตีจนแขนหัก ถ้ามองเรื่องกฎหมายตร.ก็เห็นชัดเจนอยู่แล้ว คงมองเหมือนเรานั่นแหละ ขึ้นอยู่กับการดำเนินคดีของตร. พยานหลักฐาน ประจักษ์พยานก็มีอยู่คนเดียว บาดแผลก็ปรากฏชัด ส่วนตัวผมไม่ใช่แค่ทำร้ายร่างกายอย่างเดียว มีความผิดอย่างอื่นด้วย หนึ่งทำร้ายร่างกายผู้อื่นบาดเจ็บสาหัส ทารุณกรรม บังคับให้กินขี้หมา ขี้นก ก็ผิดตามประมวลกฎหมายอาญา มาตรา 309 ด้วย
อยู่บ้านก็ไม่เคยให้เงิน ไม่ให้ค่าจ้าง กระทรวงแรงงานทำอะไรไม่ได้เหรอ?
ทนาย : ไม่จริงหรอกครับ  เคยมีเคสนึงที่นครสวรรค์ กระทรวงแรงงานเข้าไปตรวจสอบรับเป็นลูกจ้าง เงินไม่ให้ เขาดำเนินคดีข้อหาค้ามนุษย์ด้วย แต่ตอนนั้นไม่รู้ว่าขั้นตอนการสอบข้อเท็จจริงเป็นยังไง เราไปปกป้องนายจ้างหรือเปล่าไม่รู้ กระทรวงแรงงานเลยไม่มีข้อมูลจากเรา เคสที่เจอนครสวรรค์ ลูกจ้างบอกว่าเขาถูกตี ทำร้าย เงินไม่เคยจ่าย แต่เราอาจไปปกป้องนายจ้างก็ได้ ทำให้เขาทำงานยาก

“พล.ต.ท. จิรพัฒน์ ภูมิจิตร” ผู้บัญชาการตำรวจภูธรภาค 1 อยู่ในสาย เรื่องนี้ท่านลงไปดูด้วยตัวเอง?
พล.ต.ท. จิรพัฒน์ : ลงไปดูด้วยตัวเอง  อย่างแรกเราได้จับกุมเจ้าของโรงงานพร้อมลูกจ้างอีก 1 คนตามหมายจับ ข้อหาร่วมกันทำร้ายร่างกายจนบาดเจ็บสาหัส ลูกจ้างชื่ออ้วน ในโรงงานนี้เป็นโรงงานขายวัสดุก่อสร้าง มีลูกจ้าง 3 คนผู้เสียหายเป็นหนึ่งในนั้น เจ้าอ้วนเป็นหนึ่งในลูกจ้างที่ร่วมกันทำร้ายผู้เสียหาย
เขาสู้ยังไงบ้าง?
พล.ต.ท. จิรพัฒน์ : เบื้องต้นในการสอบปากคำ ให้การรับสารภาพทั้งสองฝ่าย วันพรุ่งนี้จะมีการนำตัวผู้เสียหาย และฝ่ายผู้ต้องหาไปตรวจสภาพจิตเพื่อประกอบสำนวนการสอบสวน เบื้องต้นพนักงานสอบสวนได้แจ้งข้อหาร่วมกันทำร้ายร่างกายบาดเจ็บสาหัส ตามป.อาญา มาตรา 297 ตรงนี้มีโทษสูง จำคุกตั้งแต่ 6 เดือนถึง 10 ปี ปรับ 1 หมื่นถึง 2 แสนบาท
กรณีแบบนี้เข้าข่ายพยายามฆ่าได้มั้ย มีการตีที่หัว ใช้ไม้เบสบอล อวัยวะเพศเน่าหมด หัว ปาก มือผิดรูปหมด ตาข้างซ้ายมองไม่เห็นแล้ว?
พล.ต.ท. จิรพัฒน์ : จากนี้ไปถ้าพบอะไรเพิ่มเติมเราแจ้งข้อหาเพิ่มเติมได้ แต่ที่หนักกว่านั้น พรุ่งนี้เราจะประชุมกับสหวิชาชีพ ทั้งกรมแรงงาน กระทรวงพม. ถ้าการกระทำเข้าข่ายเป็นการค้ามนุษย์ คือเอาคนเป็นทาส ใช้แรงงานไม่ให้ค่าจ้างแรงงาน กดขี่กักขัง ทำร้ายร่างกาย ถ้าเข้าข่ายโทษหนักไปอีก จำคุก 4 ปีถึง 12 ปี ปรับ 4 แสนถึง 1.2 ล้านบาท
เจ๊จะประกันตัวออกมาได้มั้ย?
พล.ต.ท. จิรพัฒน์ : ตอนนี้เราฝากขัง ยังไงก็คัดค้านการประกันตัวไปก่อน เรื่องนี้ผมเต็มที่ ผมเห็นทางโรงพักเขารายงานมาปั๊บ เราบอกว่าอย่างนี้อยู่ไม่ได้ ต้องลงไปควบคุมดูพนักงานสอบสวนให้ความเป็นธรรมอย่างเต็มที่ ใครทำผิดก็ต้องลงโทษ ทำสำนวนสอบสวนอย่างเต็มที่
ชาวบ้านเคยไปร้องหลายครั้งแต่ทุกหน่วยงานเงียบหมด จนท่านลงมาช่วย?
พล.ต.ท. จิรพัฒน์ : จุดที่เกิดเหตุอยู่กลางทุ่ง เป็นโรงงานมีรั้วรอบขอบชิด ทำให้ไม่มีใครรู้
หน่วยงานอื่นๆ เขาไปร้องแรงงานจังหวัดก็เรื่องเงียบไปหมด จนเสนอข่าวไปวันเดียว เต้นกันทั้งจังหวัด อยากให้ท่านช่วยจัดการเรื่องนี้ด้วย ฝากด้วย?
พล.ต.ท. จิรพัฒน์ : ในมาตรการที่เราดูแลทั้ง 9 จังหวัด เรามีมาตรการตรวจเข้มอยู่แล้ว รับนโยบายจากท่าน ผบ.ตร.ให้ทุกโรงพักต้องตรวจสอบบริษัทห้างร้าง โรงงาน สถานประกอบการ ที่มีลูกจ้าง แรงงานต่างด้าว ถ้าที่ไหนมีการทำร้าย กดขี่แรงงาน เราต้องดำเนินการทุกรายการ การกระทำแบบนี้เป็นความผิดทางอาญา
พี่ชายโทษตัวเองตลอดชีวิต?
จอห์น : เราเห็นแต่ทำอะไรไม่ได้ พูดอะไรก็ไม่ออก จนมันสุดๆ แล้ว ต้องเอาออกมา แต่พอเอาออกมา ผลมันหนักกว่าที่เราคิด พอเห็นร่างกายปุ๊บ มันวิ่งกว่าสงครามโลกอีก ผมก็เก็บกดอารมณ์สุดๆ
ทนาย : ผมว่าตร.คงปล่อยไว้ไม่ได้หรอก ภาพที่เห็นเกินความเป็นคน
จอห์น : เรื่องนี้คนใกล้เคียงได้ร้องกรมแรงงาน มีใครเข้าไปบ้างฟ้า
 ฟ้า : กรมแรงงาน อบต.
จอห์น : แต่เรื่องจบทุกอย่าง วันที่มีปัญหาเรื่องเงียบไปหมด
แต่วันนี้ไม่เงียบแล้ว ฝากพี่เกิดด้วย?
จอห์น : เขานัดผมไปศาลากลางพรุ่งนี้
ทนาย : เดี๋ยวผมตามไปด้วย คุยกันนอกรอบ
(จับมือฟ้า) สู้ ชีวิตเป็นของเรา ใช้ชีวิตให้มีความสุข?
ฟ้า : ครับ