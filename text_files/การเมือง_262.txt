รมต.สำนักนายกฯ แจงไม่มีการแทรกแซงจากทางการเมืองแน่นอน ปมร้อนช่อง 3 แบนละครเหนือเมฆ 2  ด้านชาวเน็ตลือหึ่งฉากที่ทำให้ถูกตัดจบ
นายวราเทพ รัตนากร รัฐมนตรีประจำสำนักนายกรัฐมนตรี ในฐานะรับผิดชอบดูแล องค์การสื่อสารมวลชนแห่งประเทศไทย หรือ อ.ส.ม.ท. และ อ.ส.ม.ท. เป็นผู้ดูแลสัมปทานของช่อง 3 ซึ่งเจ้าของสัมปทาน ย่อมมีอำนาจในการกำกับดูแลทั้งทางตรงและทางอ้อม ในการออกอากาศละครเหนือเมฆ 2 ตอนมือปราบจอมขมังเวทย์ ทางสถานีโทรทัศน์ไทยทีวีสีช่อง 3 ซึ่งกำลังมีกระแสอยู่ในขณะนี้ กล่าวว่า ส่วนตัวนั้นเพิ่งจะทราบเรื่องเมื่อช่วงเช้าวันนี้ (4 ม.ค.) ตนขอยืนยันว่า ไม่มีการแทรกแซงแน่นอน โดยเฉพาะส่วนตัวที่กำกับดูแล อ.ส.ม.ท. อยู่ในขณะนี้ ซึ่งตนยังไม่ทราบเนื้อหาของละคร และไม่เคยดูด้วย จึงไม่ทราบถึงเนื้อหาของละครเรื่องนี้เลย และตนได้ตรวจสอบทาง อ.ส.ม.ท. แล้วว่าเข้าไปดูแลเรื่องนี้หรือไม่ ก็ได้รับการยืนยันว่า ขณะนี้ไม่มีการดำเนินการใดๆ ของ อ.ส.ม.ท. ทั้งสิ้น และตนเองยังไม่ได้พูดคุยกับทางด้านผู้บริหารของ อ.ส.ม.ท. เนื่องจากเพิ่งทราบข่าว ซึ่งคงไม่สามารถเป็นไปได้ที่ อ.ส.ม.ท. จะดำเนินการในลักษณะนั้น อีกทั้่งการดูแลเนื้อหาของละครนั้น เป็นความร่วมมือกันของผู้ผลิตและสถานี ในการที่จะกำกับเนื้อหาสาระให้ไม่ไปกระทบกับศีลธรรม หรือสิ่งที่จะไม่เป็นผลดีกับสังคมโดยรวม 
"ผมคงไม่สามารถตอบได้ว่า มีใครไปแทรกแซงการทำงานของ อ.ส.ม.ท. แต่คงไม่น่าจะมีใครเข้าไปแทรกแซง โดยตนเชื่อว่าถ้ามีก็คงจะเป็นข่าว และก็คงจะปิดเรื่องนี้กันไม่มิด ซึ่งจะทำความเสียหายให้แก่ตนเอง และคงต้องตรวจสอบข้อเท็จจริงกันต่อไป" นายวราเทพ กล่าว
ขณะที่มีกระแสข่าวออกมาทั่วโลกออนไลน์ว่า สาเหตุที่ทำให้ละครเรื่องนี้ถูกตัดจบก่อนถึงเวลามาจากฉากในละครตอนหนึ่งที่ นภา (นก สินจัย) ได้ไหว้พระ ขอพรให้คุณงามความดีเป็นที่พึ่งแก่ทุกชีวิต เป็นเกราะคุ้มกันปกป้องคนคิดทำประโยชน์แก่ประเทศไทย และประโยคที่ว่า "ไม่ว่าอีกนานแค่ไหน ความดีจะไม่มีวันพ่ายแพ้"
ขณะที่สื่อมวลชนรุ่นใหญ่ท่านหนึ่งออกมาให้ความเห็นว่าน่าจะมาจากฉากมีเนื้อหาเกี่ยวกับการต่อสู้กับนักการเมืองระดับนายกรัฐมนตรี (รองนายกฯรักษาการ) คอร์รัปชั่นโดยเฉพาะเรื่องการทุจริตสัมปทานดาวเทียมมากว่า
 
