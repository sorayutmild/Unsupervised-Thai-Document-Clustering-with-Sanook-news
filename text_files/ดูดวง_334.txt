สมัยนี้เมื่อมีเรื่องไม่สบายใจหรือมีปัญหาอะไร ปฏิเสธไม่ได้เลยว่าสิ่งที่ทุกคนมักจะนึกถึงเป็นอันดับต้นๆ ก็คือ "การหันหน้าเข้าหาธรรมะ" เข้าวัดทำบุญ สนทนาธรรม ปฏิบัติธรรมหรืออะไรก็ตามที่ทำให้จิตใจนิ่งสงบ มีที่ยึดเหนี่ยว หรือผ่อนคลายความเครียดความกังวลใจต่างๆ ลงไปได้ ในวันนี้โฮโรโซไซตี้มีตัวช่วยที่ง่ายกว่านั้นมานำเสนอค่ะ ซึ่งก็คือ “คาถาพระพุทธเจ้า” หวังว่าคาถาที่เราได้นำเสนอไปจะเป็นอีกทางเลือกหนึ่งที่เป็นประโยชน์ต่อแฟนๆ ไม่มากก็น้อยค่ะ พร้อมแล้วเตรียมปากกามาจดกันให้ไวหรือจะเซฟเก็บไว้ก็ได้
 
พระคาถาบูชาองค์ปฐมพระพุทธเจ้า
“นะโม พระพุทธสิกขี พระพุทธเจ้า”
          ขอได้โปรดดลบันดาลให้สรรพสัตว์ทั้งสามโลก ได้หลุดพ้นจากภัยพิบัติในวัฏฏะสงสารโดยสิ้นเชิง และด้วยพระบารมีอันมิอาจประมาณ ลูกนบน้อมนมัสการด้วยจิตใจ ขอให้จิตของลูก สะอาด สว่าง สดใส หลุดพ้นไซร้สู่บ้านนิพพานเทอญ สัมปจิตฉามิ (ท่อง 9 จบ)
          อานิสงค์ของการสวดคาถาบทนี้คือ การได้แผ่เมตตา พร้อมอุทิศบุญอุทิศกุศลให้กับทั้งมนุษย์ สรรพสัตว์ เจ้ากรรมนายเวร เปรต อสุรกาย ภูติผีวิญญาณเร่ร่อน รวมไปถึงเทวโลกและพรหมโลก นอกจากนี้ยังจะทำให้จิตใจสงบ มีสมาธิ จิตสะอาดบริสุทธิ์ ไม่ฟุ้งซ่าน หากทำได้ทุกวัน สามารถตัดเวรตัดกรรม อโหสิกรรมต่อกัน และยกเป็นอภัยทานถวายแก่พระพุทธเจ้า จะทำให้เราหลุดพ้นจากกิเลสทั้งปวง จิตจะสามารถเข้าถึงความเป็นอริยะ และหลุดพ้นจากการเวียนว่ายตายเกิดได้
พระคาถามงกุฏพระพุทธเจ้า
“อิติปิโส วิเสเสอิ อิเสเส พุทธะนาเมอิอิเมนา พุทธะตังโสอิ อิโสตัง พุทธะปิติอิ”
          คำแปล: ขออัญเชิญคุณแห่งพระพุทธเจ้าอันวิเศษ คุณแห่งกระแสพระนิพพานอันประเสริฐ ซึ่งพระพุทธเจ้าทุกพระองค์ทรงสรรเสริญแล้ว จงเป็นมหาวิภูษิตาภรณ์ประดับด้วยมงกุฎทิพย์และเครื่องทรงแห่งพระเจ้ามหาจักรพรรดิครอบคลุมข้าพเจ้าตลอดกาลทุกเมื่อเทอญ
          พระคาถามงกุฏพระพุทธเจ้าเป็นพระคาถาที่สืบเนื่องมาจากพระพุทธศาสนา มีพุทธคุณดีครบถ้วนทุกด้าน สามารถนำไปใช้ในทางกุศลได้ทุกๆ เรื่อง เรียกได้ว่าเป็นพระคาถาที่มีความศักดิ์สิทธิ์ครอบจักรวาล ทั้งช่วยให้แคล้วคลาดปลอดภัย ป้องกันเภทภัยหรือภยันอันตราย อุบัติเหตุ เปลี่ยนจากหนักให้เป็นเบา จากร้ายให้กลายเป็นดี ป้องกันสิ่งไม่ดีชั่วร้าย ขับไล่เสนียดจัญไร อาถรรพ์ต่างๆ รวมถึงแก้เคล็ดปีชง เบญจเพส และราหู ทั้งยังช่วยเสริมดวง ช่วยให้มีความเป็นเลิศทางด้านเมตตามหานิยม มหาเสน่ห์ เป็นที่รักแก่มนุษย์และเหล่าเทพเทวดาทั้งหลาย ช่วยให้การติดต่อเจรจาราบรื่น การงานคล่องตัว ไร้ซึ่งอุปสรรค เรียกทรัพย์ให้ไหลมาเทมา กิจการการงานเจริญรุ่งเรือง และส่งเสริมเพิ่มพูนหนุนดวง สืบชะตา เพิ่มอำนาจวาสนาบารมี นอกจากนี้ยังช่วยให้จิตเป็นสมาธิ สงบนิ่ง อยู่ในศีลธรรม ทำให้ชีวิตพบเจอแต่หนทางสว่าง
          ส่วนเคล็ดลับในการสวดคาถามงกุฏพระพุทธเจ้าให้มีความศักดิ์สิทธิ์นั้นมีพื้นฐานจากจิตเป็นสำคัญ หากจิตเรามีสมาธิและตั้งมั่น คาถาก็จะยิ่งมีความศักดิ์สิทธิ์และช่วยให้เห็นผลลัพธ์ได้ไวค่ะ
คาถาพระพุทธเจ้า 5 พระองค์
(ตั้งนโม 3 จบ)
พระพุทธังอาราธนา พระพุทธเจ้าเปิดโลกพระธัมมังอาราธนา พระพุทธเจ้าเปิดโลกพระสังฆังอาราธนา พระพุทธเจ้าเปิดโลกนะเปิดบุญ โมเปิดบารมี พุทเปิดวาสนา ธาเปิดจิต ยะเปิดธรรม เปิดโลกเปิดจิตครอบจักรวาล ด้วยนะโมพุทธายะยะเปิดกรรมดี ธาเปิดงานดี พุทเปิดโชคดี โมเปิดลาภดี นะเปิดอำนาจดี เปิดสิ่งดีๆทั้งหลายมาสู่ตัวข้าพเจ้า ด้วยยะธาพุทโมนะ
          นะมะพะธะ พุทธัง ธัมมัง สังฆัง ขออำนาจบารมีของพระรัตนตรัย โปรดเชื่อมโยงบุญบารมี ทานบารมี ศีลบารมี วิริยะบารมี เมตตาบารมี ปัญญาบารมี วาสนาบารมี ฌาณบารมี ญาณบารมี ทั้งหลายทุกภพทุกชาติของข้าพเจ้า จงมารวมกัน ณ ปัจจุบันชาติ และขอพลังบารมีทั้งหลายมาสู่ตัวข้าพเจ้า ณ กาลบัดนี้... เปิดโลก เปิดจิต เปิดธรรม เปิดด้วยนะโมพุทธายะ ยะธาพุทโมนะ
** ขั้นต่ำควรท่อง 3 จบ และให้หมั่นสวดเป็นประจำทุกวัน ยิ่งหลายจบยิ่งดี
          บทสวดนี้จะช่วยเสริมดวง เปิดดวงชะตา สามารถช่วยพลิกชีวิตให้พบเจอทางออก ทางสว่าง และช่วยให้ความมัวหมองหรือปัญหาอุปสรรคต่างๆ บรรเทาเบาบางลง
          สำหรับใครก็ตามที่กำลังเผชิญกับปัญหาหรือภาวะวิกฤติต่างๆ ไม่ว่าจะความเครียด ความกดดัน ความเหน็ดเหนื่อยจากการทำงาน ทำอะไรก็ไม่สำเร็จสักที มีแต่ปัญหาอุปสรรคเข้ามา ยอดขายตก ค้าขายไม่ดี ความรักไม่สมหวัง อกหัก เจอแต่คนไม่จริงใจ เข้ามาหลอกลวง หรือแม้แต่การเจ็บไข้ได้ป่วย เป็นๆ หายๆ โรคเวรโรคกรรมที่หาสาเหตุไม่ได้ แอดมินแนะนำว่าให้รีบนำคาถาของพระพุทธเจ้าไปท่องได้เลยค่ะ