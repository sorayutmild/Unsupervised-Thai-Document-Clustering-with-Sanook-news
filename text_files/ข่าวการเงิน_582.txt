นายอาทิตย์ นันทวิทยา ประธานเจ้าหน้าที่บริหารธนาคารไทยพาณิชย์ เปิดเผยว่า ได้ร่วมกับ ซีพีออล์ และเคาร์เตอร์เซอวิส เปิดตัว "SCB Service" ซึ่งเป็นบริการเบิกถอน และฝากเงินของลูกค้าบัญชีธนาคารไทยพาณิชย์ผ่านเคาร์เตอร์เซอร์วิสในร้านสะดวกซื้อเซเว่น อีเลฟเว่น ทุกสาขาทั่วประเทศ โดยจะเปิดให้บริการตลอด 24 ชั่วโมง
ทั้งนี้ บริการดังกล่าว จะใช้กับบัญชีออมทรัพย์ และบัญชีกระแสรายวันของธนาคารไทยพาณิชย์ โดยบริการฝากเงินสดตั้งแต่ 1-30,000 บาท/รายการ สูงสุด 100,000 บาท/วัน/บัญชี ส่วนบริการถอนเงินสดตั้งแต่ 100 -5,000 บาท/รายการ สูงสุด 20,000 บาท/วัน/ราย ค่าธรรมเนียมบริการฝาก-ถอนเงินสดรายการละ 15 บาท
นายสารัชต์ รัตนาภรณ์ กรรมการผู้จัดการใหญ่ ธนาคารไทยพาณิชย์ กล่าวว่า รูปแบบความร่วมมือดังกล่าวถูกเรียกว่า Banking Agent (แบงก์กิ้งเอเย่นต์) เพื่อเป็นช่องทางให้ลูกค้าที่ต้องการทำธุรกรรมทางการเงินหลังเวลาทำการปกติของธนาคารได้รับการบริการตลอด 24 ชั่วโมง "
และยังนับเป็นครั้งแรกของแบงก์กิ้งเอเย่นต์ในประเทศไทยที่ให้บริการฝาก-ถอนเงินสดบัญชีเงินฝากไทยพาณิชย์แบบดิจิทัลด้วย QR Code โดยทำผ่าน แอปพลิเคชัน SCB EASY ซึ่งไม่จำเป็นต้องจำเลขบัญชีผู้รับฝากก็โอนเงินได้ถูกต้อง ซึ่งไทยพาณิชย์คาดว่าหลังเปิดให้บริการจะมียอดทำธุรกรรมไม่น้อยกว่า 1 แสนราย/เดือน" นายสารัชต์ กล่าว
