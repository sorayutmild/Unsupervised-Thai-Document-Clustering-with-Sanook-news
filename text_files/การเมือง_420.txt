สมาชิกวุฒิสภาที่ร่วมประชุมวุฒิสภา วันนี้ ต่างอึ้ง เมื่อปรากฏภาพ "สมัคร สุนทรเวช" ใส่ชุดปกติขาว ยกมือไหว้ บนจอมอนิเตอร์ในห้องประชุม ก่อนไฟในอาคารรัฐสภา จะดับลง "นิคม ไวยรัชพานิช" และสมาชิกอีกหลายคน เชื่อว่า เป็นการมาลา เผยสภาฯ ไม่มีภาพดังกล่าวในสตอก
ผู้สื่อข่าวรายงานว่า การประชุมวุฒิสภา บ่ายวันนี้ เพื่อพิจารณา ร่าง พ.ร.บ.ประกอบรัฐธรรมนูญ ว่าด้วยการป้องกันและปราบปรามการทุจริตประพฤติมิชอบ มี นายนิคม ไวยรัชพานิช รองประธานวุฒิสภา ทำหน้าที่ประธานการประชุม ระหว่างรอผลการลงมติมาตรา 15 แก้ไขเพิ่มเติม มาตรา 28/1 ที่จะแสดงทางจอมอนิเตอร์ ปรากฏว่า สมาชิกวุฒิสภาที่อยู่ในห้องประชุมถึงกับอึ้ง เมื่อภาพของนายสมัคร สุนทรเวช อดีตนายกรัฐมนตรี ที่ถึงแก่อนิจกรรม เมื่อช่วงเช้า ปรากฏบนจอมอนิเตอร์ ในชุดปกติขาว กำลังยกมือไหว้ เป็นเวลา 4 วินาที ก่อนภาพจะหายไป
เหตุการณ์ดังกล่าว ทำให้ ส.ว.หลายคน จับกลุ่มวิพากวิจารณ์ ขณะที่ นายนิคม และ ส.ว.จำนวนหนึ่ง ได้ขึ้นไปตรวจสอบห้องควบคุมภาพและผลการลงคะแนน บริเวณชั้น 3 อาคารรัฐสภา ทันที ขณะเดียวกัน ไฟในอาคารรัฐสภาก็ดับลงกะทันหัน นานประมาณ 1 นาที สร้างความตกตะลึงให้กับบรรดา ส.ว.และเจ้าหน้าที่รัฐสภาเป็นอย่างยิ่ง
นายนิคม เปิดเผยด้วยสีหน้าตื่นเต้นอย่างเห็นได้ชัดว่า "ได้ตรวจสอบแล้ว รู้สึกขนลุก เพราะไม่มีเจ้าหน้าที่คนใดทราบเรื่อง และไม่รู้ว่า ทำไมจู่ๆ ถึงมีภาพนายสมัครปรากฏขึ้น ขณะนั้น ผมนั่งเป็นประธานในที่ประชุม ไม่ทราบเรื่องนี้ แต่ ส.ว.ที่นั่งอยู่ในห้องประชุมตะโกนว่า ท่านสมัครมา จึงรีบขึ้นไปตรวจสอบทันที"
นายนิคม ยังได้ปรินท์ภาพนายสมัคร ที่ปรากฏบนจอมอนิเตอร์ ขนาด A4 มาด้วย และกล่าวว่า "สงสัยท่านจะมาลา ในช่วงที่ผมเป็นประธานในที่ประชุม เพราะผมเคยเป็นลูกน้องเก่าของท่าน สมัยที่เป็นรองปลัด กทม."
ขณะที่ นายวิทวัส บุญญสถิตย์ ส.ว.สรรหา ซึ่งเป็น 1 ในทีมที่ขึ้นไปตรวจสอบ กล่าวว่า ได้ตรวจสอบระบบคอมพิวเตอร์แล้ว ไม่มีปัญหา และไม่พบว่า มีข้อมูลรูปนายสมัครอยู่ในสตอกภาพ
ส่วน นายคัมภีร์ ดิษฐากรณ์ รองเลขาธิการสภาผู้แทนราษฎร ซึ่งรับผิดชอบดูแลสถานีวิทยุและสถานีโทรทัศน์รัฐสภา กล่าวว่า กำลังให้เจ้าหน้าที่ตรวจสอบข้อเท็จจริงอยู่ เพราะจากรูปที่ปรากฏ สภาฯ ไม่มีสตอกของรูปนี้เก็บไว้ เบื้องต้นสันนิษฐานว่า น่าจะมีความผิดพลาดเกิดขึ้น อาจจะเป็นภาพข่าวอินเทอร์เน็ต ส่วนสาเหตุที่ไฟตกในช่วงบ่าย เป็นเพราะวันนี้มีการใช้กำลังไฟสูงมากกว่าปกติ เนื่องจากมีการเตรียมความพร้อม ในการจัดงานยุติความรุนแรงต่อเด็กและสตรี วันพรุ่งนี้ (25 พ.ย.)
 