มือมีดปลิดชีพชายพิการย่านโชคชัย 4 เผยถึงสาเหตุเรื่องที่เกิดขึ้น พร้อมยอมรับโทษตามกฎหมาย แต่วอนให้สังคมฟังความทั้งสองฝ่าย
จากคดีกลุ่มวัยรุ่นอ้างตัวเป็นลูกตำรวจ รุมทำร้ายชายคนพิการจนเสียชีวิต ย่านโชคชัย 4 หลังจากเมื่อช่วงเช้าที่ผ่านมาทาง พล.ต.ท.ศานิตย์ มหถาวร รักษาราชการแทนผู้บัญชาการตำรวจนครบาล เดินทางลงตรวจพื้นที่เกิดเหตุ และเข้าให้กำลังใจครอบครัวผู้เสียชีวิตจากการสูญเสียและเกรงกลัวการถูกข่มขู่
โดยทาง พล.ต.ท.ศานิตย์ เผยพร้อมที่จะให้ความเป็นธรรมแก่ทุกฝ่าย และกำชับเจ้าหน้าที่ตำรวจดูแลเรื่องความปลอดภัยให้แก่ครอบครัวผู้เสียชีวิตอีกด้วย ส่วนผู้ต้องหาทั้งหมดเบื้องต้นแจ้งข้อหาหลักคือ ร่วมกันฆ่าผู้อื่นโดยเจตนา และพกพาอาวุธมีดไปในทางสาธารณะ นอกจากนี้ยังแจ้งข้อหาบุกรุกเคหะสถาน เพิ่มกับ 2 ใน 6 คนที่ทำการบุกเข้าไปร้านของญาติผู้เสียชีวิต
ล่าสุด ทางด้าน พล.ต.ท.ศานิตย์ ได้เรียกเจ้าหน้าที่ผู้เกี่ยวข้องเข้าประชุมเพื่อหาสาเหตุการเกิดเหตุดังกล่าวเพื่อความกระจ่างหายข้อสงสัย โดยหลังการประชุมได้เปิดเผยภาพกล้องวงจรปิดโดยรอบสถานที่เกิดเหตุ ซึ่งลำดับภาพเหตุการณ์อย่างชัดเจน
จากภาพของกล้องวงจรปิดเห็นได้ว่า นายสมเกียรติ อายุ 36 ปี ชายขาพิการอาชีพส่งขนมปัง ได้ขับขี่รถจักรยานยนต์เข้ามาภายในถนนโชคชัย 4 ซอย 69 ซึ่ง โดยมีกลุ่มผู้ต้องหาขับขี่มาจำนวน 2 คน ซึ่งภาพที่ปรากฏเป็นภาพหลังจากที่มีการแซวเกิดขึ้นแล้ว
ก่อนที่ภาพวงจรปิดภายในร้านขนมปังบันทึกภาพนายสมเกียรติได้เข้ามาเอาสิ่งของที่คาดว่าน่าจะเป็นอาวุธมีดสั้น ก่อนกล้องวงจรปิดภายในอพาร์ตเมนต์ภายในซอยลาดพร้าววังหิน 48 ซึ่งเป็นห้องพักของกลุ่มผู้ต้องหา สามารถบันทึกภาพนายสมเกียรติ ขับรถจักรยานยนต์ตามมาหาเรื่อง ก่อนที่จะมีปากเสียงและแยกย้ายกันไป
จากนั้นกลับมาที่ภาพกล้องวงจรปิดภายในร้านขนมปังได้มีการบันทึกภาพขณะที่มี 2 ในกลุ่มผู้ต้องหาพยายามเข้ามาภายในร้าน แต่กลับถูกชายที่อยู่ภายในร้านดังกล่าวซึ่งเป็นหลานชายของนายสมเกียรติห้ามไว้ แต่ทางด้านนายสมเกียรติจึงทำการคว้าอาวุธมีดยาวออกไปจากร้าน ก่อนจะเกิดเหตุการทะเลาะวิวาทเกิดขึ้น จนเป็นเหตุทำให้ นายสมเกียรติ เสียชีวิตในที่เกิดเหตุ
ล่าสุด ทางด้าน นายพีภรพล อายุ 21 ปี อาการสาหัสโดนมีดฟันบริเวณแขนซ้าย ที่รับการรักษาตัวที่โรงพยาบาลเปาโลโชคชัย ได้เดินมาให้ปากคำเพิ่มเติมจากเจ้าหน้าที่ตำรวจ และได้เปิดเผยต่อสื่อมวลชนถึงเหตุการณ์ที่เกิดขึ้นพร้อมวอนในสังคมฟังความคิดเห็นทั้งสองฝ่าย
นอกจากนี้ทาง ด้าน พ.ต.อ.ชัยรพ จุณณวัตต์ ผู้กำกับการ สน.โชคชัย กล่าวถึงกรณีที่มีผู้หญิงตะโกนยุยงให้ก่อเหตุนั้น ขณะนี้ยังอยู่ระหว่างหาพยานหลักฐานในการที่จะเอาผิด จึงฝากประชาชนหรือผู้เห็นเหตุการณ์ หากมีหลักฐานสามารถแจ้งได้ที่ สน.โชคชัย ได้โดยตรง
