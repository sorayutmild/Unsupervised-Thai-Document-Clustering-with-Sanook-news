
เลขาธิการ ปปง. ระบุ ยึดและอายัดทรัพย์สินที่เกี่ยวกับคดีโกงเงิน สจล. ไว้ตรวจสอบแล้ว - เตรียมเรียก 'บอย-ปกรณ์' เจ้าของรถหรูเข้าชี้แจง ขณะที่ ศาลจังหวัดมีนบุรี อนุมัติหมายจับ 2 ราย พ.ต.อ.สีหนาท ประยูรรัตน์ เลขาธิการสำนักงานป้องกันและปราบปรามการฟอกเงิน หรือ ปปง. เปิดเผยว่า ปปง. มีการดำเนินการร่วมกับกองปราบปรามในการตรวจสอบและวิเคราะห์เส้นทางการเงินเพื่อดำเนินการยึดและอายัดทรัพย์สินที่เกี่ยวข้องกับคดียักยอกเงินของสถาบันเทคโนโลยีเจ้าคุณทหารลาดกระบังหรือ สจล. กว่า 1,600 ล้านบาท ซึ่งเข้าข่ายความผิดตามพระราชบัญญัติป้องกันและปราบปรามการฟอกเงิน พ.ศ. 2542 ว่า ขณะนี้มีการออกคำสั่งยึดและอายัดทรัพย์สินที่เกี่ยวข้องไว้ชั่วคราว 6 คำสั่ง จำนวน 178 รายการ ซึ่งอยู่ในความครอบครองของ 21 คน กับ 3 บริษัท มูลค่าประมาณ 100 ล้านบาท โดยจะใช้เวลาในการตรวจสอบ 90 วัน อาทิ บัญชีเงินฝากธนาคาร ที่ดินสิ่งปลูกสร้าง รถยนต์หรู โดยในจำนวนนี้คือรถยนต์แลมโบกินี่ของ นายปกรณ์ ฉัตรบริรักษ์ นักแสดงชื่อดัง ที่เข้าชี้แจ้งที่มาของรถกับพนักงานสอบสวนกองปราบปรามก่อนหน้านี้แล้ว ทั้งนี้ พ.ต.อ.สีหนาท ระบุว่า ปปง. มีความจำเป็นต้องอายัดทรัพย์สินไว้ตรวจสอบถึงแม้บางรายการจะมีการชี้แจงกับพนักงานสอบสวนแล้วก็ตาม เนื่องจากถึงแม้ผู้ครอบครองจะไม่ถูกออกหมายจับในคดีดังกล่าว แต่ทรัพย์สินนั้นๆ มีความเชื่อมโยงกับคดีจึงมีความจำเป็นต้องตรวจสอบเพิ่มโดยใช้อำนาจตาม พ.ร.บ.ป้องกันและปราบปรามการฟอกเงิน เนื่องจากเป็นทรัพย์สินที่เกี่ยวกับการกระทำความผิด โดยหลังจากนี้เตรียมเรียกนายปกรณ์ เข้าชี้แจงที่มาของรถดังกล่าวกับเจ้าหน้าที่ ปปง. อีกครั้ง และเตรียมขยายผลยึดทรัพย์สินที่เกี่ยวข้องเพิ่มเติมอีก ศาลออกหมายจับอีก2ภาดา,กิตติชัยเอี่ยวยักยอกสจล.ศาลจังหวัดมีนบุรี อนุมัติหมายจับ นายภาดาบัวขาว นายธวัชชัย ลิ้มเจริญ ผู้ต้องหา ร่วมยักยอกเงิน 1,600 ล้านบาท จากสถาบันเทคโนโลยีพระจอมเกล้าเจ้าคุณทหารลาดกระบัง หรือ สจล. แล้ว หลังจาก พนักงานสอบสวนกองปราบปราม รวบรวมพยานหลักฐานเพื่อขออนุมัติหมายจับจากศาล เมื่อช่วงเช้าที่ผ่านมาทางด้าน พ.ต.อ.ณษ เศวตเลข รอง ผบก.ป. นายภาดา บัวขาว หรือ "โอ๊ต พราด้า" เป็นคนสนิทของ นายกิตติศักดิ์ มัทธุจัด และ นายธวัชชัย ลิ้มเจริญ ซึ่งเบื้องต้นพบว่า นายภาดา นั้น มีพฤติการณ์ร่วมกระทำความผิดกับ นายกิตติศักดิ์ ผู้ต้องหารายสำคัญในคดีที่ยังคงหลบหนีการจับกุมอยู่ต่างประเทศ โดยมีการทำธุรกรรมทางการเงินร่วมกันพ.ต.อ.ณษ กล่าวต่อว่า ตามแนวทางการสืบสวนสอบสวนของเจ้าหน้าที่พบว่า นายภาดา มีชีวิตความเป็นอยู่ที่หรูหราใช้รถยนต์หรูซูเปอร์คาร์ ใช้ของแบรนด์เนม ซึ่งจะต้องตรวจสอบถึงที่มาที่ไปของทรัพย์สินต่างๆ เหล่านี้ต่อไป และขณะนี้อยู่ระหว่างส่งฝ่ายสืบสวน เร่งติดตามตัวมาทำการสอบสวน
