ผู้สื่อข่าวรายงานว่า (24 ก.พ.) น.ส.ยิ่งลักษณ์ ชินวัตร รักษาการนายกรัฐมนตรี และ รมว.กลาโหม โพสต์ข้อความผ่านเฟซบุ๊ก Yingluck Shinawatra ว่า
"ถ้าไม่ได้เจอกับตัวเองคงไม่รู้สึกว่าเป็นอย่างไร ดิฉันรับความรู้สึกนี้มานานแล้ว เหมือนกับที่เคยบอกไว้ว่าจะไม่ให้มีที่ยืนเลยหรือ
ที่ดิฉันอยู่วันนี้ก็เพื่อรักษาประชาธิปไตย การที่หลายคนออกมาเรียกร้องให้ดิฉันลาออก จึงอยากถามกลับไปว่า การลาออกคือคำตอบหรือ เพราะถ้าดิฉันลาออกเพื่อเปิดทางให้เกิดสูญญากาศ ฉีกรัฐธรรมนูญ ไม่เป็นประชาธิปไตย จะทำได้อย่างไร
ดิฉันในฐานะประชาชนและผู้นำรัฐบาล ต้องรักษาประชาธิปไตย ประคับประคองไปให้ถึงรัฐบาลใหม่ แม้จะมีเหตุการณ์อะไรเกิดขึ้น ดิฉันขอทำหน้าที่ของตนเองจนถึงนาทีสุดท้าย ถึงเวลาแล้วค่ะที่ทุกฝ่ายควรหันหน้ามาพูดคุยกัน เพื่อให้เกิดความลงตัวเร็วที่สุดสำหรับทางออกของประเทศที่คนส่วนใหญ่ยอมรับ ภายใต้กรอบรัฐธรรมนูญ"
ทั้งนี้ ก่อนหน้าที่จะมีการโพสต์เฟซบุ๊ก น.ส.ยิ่งลักษณ์ ได้ให้สัมภาษณ์กับสื่อมวลชนด้วยน้ำเสียงตัดพ้อสั่นเครือและมีน้ำตาคลอว่า หากใครได้เจอเหตุการณ์ที่มีกลุ่มคนบุกไปขับไล่ในทุกที่ที่ไป ก็จะรับรู้ถึงความรู้สึกนั้นว่าเป็นอย่างไร ซึ่งขณะนี้ตนถือว่าไม่มีที่ยืนแล้ว และที่อยู่ก็เพื่อรักษาการ และรักษาประชาธิปไตยเท่านั้น