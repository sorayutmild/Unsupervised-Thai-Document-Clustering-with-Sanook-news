
คนซื้อรถเฮลั่น "โตโยต้า" อัดฉีดงบฯ ระบายสต๊อก วีออสรุ่นเก่า คันละ 7 หมื่นบาทรวด ก่อนเข็นโมเดลใหม่เปิดตัวอย่างเป็นทางการในมอเตอร์โชว์ ด้าน "ดีลเลอร์" งัดทุกกลยุทธ์ทั้งส่วนลดเงินสด ดาวน์น้อยผ่อนนาน ชี้ให้สิทธิ์ไม่ต่างรถคันแรก แย้มเตรียมส่งอีโคคาร์-อัลติสใหม่ลุยตลาดปลายปี
แหล่งข่าวจากบริษัท โตโยต้า มอเตอร์ ประเทศไทย จำกัด เปิดเผย "ประชาชาติธุรกิจ" ว่า หลังจากบริษัทได้ส่งรถวีออส โมเดล 2013 ออกสู่ตลาด เพื่อให้ทันกับโครงการรถยนต์คันแรกที่สิ้นสุดลงไปเมื่อวันที่ 31 ธันวาคมปีที่ผ่านมา ในขณะที่ยังมีรถวีออสโฉมปัจจุบันขายอยู่ด้วย ส่งผลให้ลูกค้าที่ได้สิทธิ์รถคันแรกต่างให้ความสนใจจองโตโยต้า วีออส โมเดล 2013 เป็นจำนวนมาก โดยในเวลาแค่เดือนเดียววีออสโฉมใหม่มียอดจองมากกว่าหมื่นคัน อย่างไรก็ตาม ถึงวันนี้บริษัทยังมีรถวีออสโฉมปัจจุบันเหลืออีกราว 7,000-8,000 คัน
แหล่งข่าวรายนี้กล่าวว่า รถวีออสโฉมปัจจุบันจำนวนนี้ ตลอดช่วง 1-2 เดือนที่ผ่านมา โตโยต้ามีนโยบายให้ตัวแทนจำหน่ายกว่า 300 แห่งทั่วประเทศกระตุ้นการขาย เพื่อให้ทันกับวีออสโฉมใหม่ 2013 ที่จะเปิดตัวอย่างเป็นทางการต่อสาธารณชนในงานบางกอก อินเตอร์เนชั่นแนล มอเตอร์โชว์ ระหว่างวันที่ 27 มีนาคม-7 เมษายนนี้
ขณะที่แหล่งข่าวตัวแทนจำหน่ายรถยนต์โตโยต้าในเขตกรุงเทพฯและปริมณฑล กล่าวว่า เมื่อต้นเดือนมีนาคม บริษัทโตโยต้า มอเตอร์ ประเทศไทย ได้เรียกตัวแทนจำหน่ายผ่านสมาคมผู้แทนจำหน่ายรถยนต์โตโยต้า เข้าไปหารือถึงกลยุทธ์ในการผลักดันยอดการจำหน่ายวีออสโฉมปัจจุบัน โดยบริษัทแม่พร้อมให้การสนับสนุนตัวแทนจำหน่าย ด้วยการให้งบประมาณมูลค่า 70,000 บาทต่อคัน ให้สิทธิ์ตัวแทนจำหน่ายนำไปบริหารจัดการเองว่าจะใช้งบประมาณที่ได้มากระตุ้นตลาดอย่างไร
"ต้องยอมรับว่าใครก็อยากได้รถยนต์โฉมใหม่ ยิ่งลูกค้ารู้ว่าวีออสโฉมใหม่ได้สิทธิ์รถยนต์คันแรก ตอนนั้นไม่ถึงเดือนขายกันไปเป็นหมื่นคัน เรียกว่าโฉมปัจจุบันสะดุดเลย จะมีบ้างก็ประเภทกลุ่มลูกค้าที่ต้องการซื้อรถไว้ใช้งานโดยไม่คำนึงว่ารถจะตกรุ่น แต่ตอนนี้ถ้ามีส่วนลดและของแถมแรง ๆ ให้ก็น่าจะพอเดินได้"
ด้านแหล่งข่าวจากตัวแทนจำหน่ายรถยนต์โตโยต้ารายใหญ่ในพื้นที่ภาคกลาง ยอมรับกับ "ประชาชาติธุรกิจ" ว่า ปกติภาวะการขายจะสอดรับกันพอดี ได้เวลารถโฉมใหม่มารถโฉมเก่าก็เคลียร์ได้หมด แต่เคสนี้เป็นครั้งแรกที่บริษัทแม่เตรียมเรียกประชุมเซลส์ แนะนำวีออสโฉมใหม่ตอนต้นเดือนมีนาคม ล่าสุดนี้แจ้งเลื่อนไปอย่างไม่มีกำหนด
สำหรับงบประมาณที่บริษัทแม่ให้การสนับสนุนเพื่อผลักดันยอดขายนั้น ให้สิทธิ์กับดีลเลอร์แต่ละรายเป็นผู้บริหารจัดการ ซึ่งบางรายก็นำงบประมาณดังกล่าวไปจัดอยู่ในส่วนลดและของแถมต่าง ๆ แต่มีบางรายที่นำมาใช้เพื่อเป็นส่วนลดเงินสดเลย ซึ่งก็มีลูกค้าบางส่วนที่พอใจกับเงื่อนไขดังกล่าว เพราะเมื่อคำนวณดูจากส่วนลดและของแถมที่ได้แทบไม่แตกต่างจากสิทธิ์ในโครงการรถคันแรก แถมยังได้รับรถทันทีภายในปีนี้โตโยต้าเองยังเตรียมเปิดตัวรถยนต์ใหม่อีก 2 รุ่น นอกเหนือจากวีออส 2013 คือรถยนต์อีโคคาร์ ที่จะเปิดตัวช่วงเดือนสิงหาคม และโตโยต้า อัลติสในช่วงปลายปีนี้
พนักงานขายรถยนต์โตโยต้ารายหนึ่ง กล่าวกับผู้สื่อข่าวว่า ตอนนี้ที่โชว์รูมของตนเองได้เตรียมมอบส่วนลดสำหรับวีออสโฉมปัจจุบันไว้ให้กับลูกค้า เป็นเงินสดมูลค่า 50,000 บาทเป็นอย่างน้อย โดยลูกค้าจะต้องเข้ามาจองรถภายในเดือนนี้เท่านั้น หรือหากต้องการจองโมเดลใหม่ ลูกค้าสามารถจองที่โชว์รูมได้ แต่ดูรถได้ในงานมอเตอร์โชว์ที่จะถึงนี้
ดูวีออส แต่งสวยจัด คลิก! 
ขอบคุณภาพจาก newviosclub.com,autocarnano.com