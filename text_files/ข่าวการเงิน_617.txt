นายชาติชาย พยุหนาวีชัย ผู้อำนวยการธนาคารออมสิน เปิดเผยว่า คณะกรรมการธนาคารออมสินได้เห็นชอบมาตรการช่วยเหลือลูกค้าธนาคารต่อเนื่อง ด้วยการผ่อนปรนเงื่อนไขการชำระเงินกู้ หรือภาระสินเชื่อ พร้อมทั้งช่วยให้ลูกค้ามีเงินสดหมุนเวียนใช้จ่ายเพิ่มขึ้น โดยเฉพาะใช้จ่ายซื้อของจำเป็นต่อการรับมือโรคโควิด-19
โดยจะเปิดให้ลงทะเบียนแสดงความจำนงเข้าโครงการที่เว็บไซต์ธนาคารออมสิน www.gsb.or.th ได้ตั้งแต่วันที่ 16 มี.ค.- 31 ธ.ค. 64 ซึ่งมาตรการนี้จะครอบคลุมกลุ่มลูกค้ารายย่อย สินเชื่อธุรกิจ-บุคคล ตลอดจนสินเชื่อผู้ประกอบการเอสเอ็มอี โดยกรอบมาตรการจะมี ดังนี้

พักเงินต้นไม่เกิน 2 ปี
จ่ายดอกเบี้ยรายเดือน 50% - 100% ของดอกเบี้ยประจำงวด (ในอัตราดอกเบี้ยที่กำหนดไว้ในสัญญา แต่ต้องไม่ต่ำกว่า 4%)
จ่ายคืนดอกเบี้ย (Cash Back) 20% ของดอกเบี้ยที่ชำระ จ่ายทุก 6 เดือนเป็นเวลา 1 ปี
ขยายระยะเวลาผ่อนชำระไม่เกิน 4 ปี

โดยการเข้ามาตรการนี้ลูกค้าจะยังคงสถานะเป็นลูกหนี้ปกติ ไม่มีการบันทึกสถานะเป็นการปรับปรุงโครงสร้างหนี้ในเครดิตบูโรแต่อย่างใด
นายชาติชาย พยุหนาวีชัย ผู้อำนวยการธนาคารออมสิน
“หากลูกค้าพักเงินต้นแล้วจ่ายแต่ดอกเบี้ยทั้งจำนวน เช่น จ่ายดอกเบี้ยเดือนละ 5,000 บาท ต่อเนื่อง 12 เดือน รวมเป็นเงิน 60,000 บาท ธนาคารจะจ่ายคืนเงินสดทุก 6 เดือน รวม 2 งวด เท่ากับ 12,000 บาท ถือเป็นการช่วยเพิ่มสภาพคล่องให้แก่ลูกค้าในภาวะที่อาจต้องใช้จ่ายจำเป็นเพิ่มเติมเพื่อซื้อสิ่งของจำเป็นเพื่อการดำรงชีพในภาวะปัจจุบัน ซึ่งจะช่วยให้ลูกค้าของธนาคารฯ ผ่อนคลายจากภาวะความวิตกต่อการดำเนินชีวิต และช่วยแบ่งเบาภาระค่าใช้จ่ายให้สามารถดำเนินชีวิตหรือดำเนินกิจการต่างๆ ต่อไปได้ เพื่อให้ผ่านพ้นภาวะวิกฤตนี้ต่อไป” นายชาติชาย กล่าว
ส่วนคุณสมบัติลูกค้าที่สามารถใช้มาตรการนี้ จะต้องได้รับผลกระทบจากภาวะเศรษฐกิจ สงครามการค้า ภัยธรรมชาติ และการแพร่ระบาดเชื้อไวรัสโคโรนาสายพันธุ์ใหม่ Covid-19 ทำให้ความสามารถในการชำระหนี้ลดลง โดยต้องมีหลักฐานยืนยันชัดเจนสามารถเชื่อมโยงกับผลกระทบได้ ซึ่งรวมถึงลูกค้าปกติจนถึงลูกค้าที่เป็นหนี้ไม่ก่อให้เกิดรายได้ (NPLs)
นอกจากนี้ ธนาคารฯ ได้เพิ่มมาตรการให้สินเชื่อช่วยเหลือผู้ได้รับผลกระทบจากภาวะเศรษฐกิจไทย ภายใต้สินเชื่อโครงการธนาคารประชาชน เพื่อช่วยเหลือลูกค้าเดิมในวงเงินกู้ไม่เกิน 50,000 บาท อัตราดอกเบี้ยร้อยละ 0.50 ต่อเดือน (Flat Rate) ชำระคืนเงินกู้ไม่เกิน 5 ปี ไม่ต้องมีหลักประกัน ไม่ต้องมีบุคคลค้ำประกัน โดยผ่อนปรนไม่ต้องชำระคืนเงินกู้ใน 6 เดือนแรก ยื่นเรื่องกู้ได้ตั้งแต่บัดนี้จนถึงตุลาคม 2563
