เขี่ย"นก เชิญยิ้ม"พ้นละคร"บ้านนี้มีรัก" โพลีพลัสขอปรึกษาช่อง7ก่อน หลังถูกจับ"มียาไอซ์-กัญชาไว้ครอบครองโดยผิดกฎหมาย เจ้าตัวเสียใจแต่ไม่ขอโทษ อ้างเครียดงาน ยอมรับผิดคนเดียวไม่เกี่ยวใคร ตร.ยอม"ชูศรี"ยืมเงิน"หม่ำ-ราตรี"หอบ3แสนประกันตัว "ถั่วแระ"วอนอย่าซ้ำเติม
ช่อง9ตัด"นก เชิญยิ้ม"พ้น"บ้านนี้มีรัก" "ถั่วแระ"ยังให้โอกาส
ถั่วแระ เชิญยิ้ม นายกสมาคมศิลปินตลกแห่งประเทศไทย กล่าวถึงกรณีน.ส.วนิดา แสงสุข หรือ "นก เชิญยิ้ม" อายุ 39 ปี นักแสดงตลกหญิง ผู้ต้องหามียาไอซ์และกัญชาไว้ในครอบครอง ซึ่งถูกเจ้าหน้าที่ตำรวจจับกุมพร้อมนายสุรินทร์ สังข์ป้อม อายุ 22 ปี พร้อมของกลางยาไอซ์ 2.5 กรัม กัญชาแห้ง 1 ถุง กัญชาผสมยาสูบบรรจุในกล่องลูกอม 1 กล่อง กัญชาอัดมวนบุหรี่ 6 ม้วน อุปกรณ์การเสพจำนวนหนึ่ง ได้ที่ข้างร้านเซเว่น-อีเลฟเว่น ระหว่างซอยรามคำแหง 42-44 ขณะส่งมอบยาไอซ์กัน เมื่อวันที่ 20 กรกฎาคมที่ผ่านมา ซึ่งต่อมาเจ้าหน้าที่ตำรวจอนุมัติให้ประกันตัว ว่า เรื่องที่เกิดขึ้นคงเป็นความหลงผิดชั่วคราว และน่าจะกลับตัวได้ นางวนิดาบอกว่าเรื่องที่เกิดขึ้นไม่โทษใคร นอกจากตัวเอง ซึ่งสมาคมฯได้หารือกันแล้วเห็นว่าเป็นความผิดครั้งแรกจึงให้อภัย ไม่ขับออกจากการเป็นสมาชิก แต่ถ้ามีครั้งที่ 2 อาจจะต้องตัดญาติขาดมิตร
"ที่น่าเป็นห่วงคือบริษัทที่เขาเล่นละครอยู่จะให้โอกาสไหม แต่เมื่อคนล้มแล้ว ผมอยากให้ช่วยกันฉุดให้ลุกขึ้นมากกว่า อย่าไปซ้ำเติมเขาเลย" นายศรสุทธากล่าว
ขณะเดียวกันมีรายงานข่าวจากบริษัท โพลีพลัส เอ็นเตอร์เทนเม้นท์ จำกัด ผู้ผลิตละครเรื่อง "คู่กิ๊กพริกกะเกลือ" ที่นางวนิดาร่วมแสดงว่า บริษัทต้องหารือกับสถานีโทรทัศน์กองทัพบกช่อง 7 ซึ่งเป็นผู้ออกอากาศละครเรื่องนี้ก่อน หลังจากนั้นจึงจะบอกได้ว่าจะให้นางวนิดาร่วมแสดงละครต่อไปหรือไม่
ด้านนายศุทธิชัย บุนนาค ผู้อำนวยการสถานีโทรทัศน์โมเดิร์น ไนน์ ทีวี ซึ่งแพร่ภาพละครเรื่อง "บ้านนี้มีรัก" และมีนางวนิดาร่วมแสดงด้วยเช่นกัน ให้สัมภาษณ์ว่า โมเดิร์น ไนน์ ทีวี มีนโยบายชัดเจนว่าจะไม่สนับสนุนผู้เกี่ยวข้องกับยาเสพติด ดังนั้นจึงแจ้งไปยังบริษัท เอ็กแซกท์ จำกัด ผู้ผลิตแล้วว่าให้นางวนิดา หยุดแสดงจนกว่าจะเคลียร์ตัวเองได้ แต่หากพิสูจน์แล้วว่าเกี่ยวข้องกับยาเสพติดจริงๆ ก็คงต้องเลิกไปเลย อย่างไรก็ตาม มีเทปละครเรื่องนี้ที่นางวนิดาแสดงไว้แล้วเหลืออีก 3 ตอนซึ่งสถานีจะอนุโลมให้ออกอากาศไปก่อน
ตร.ให้ประกันตัว"นก เชิญยิ้ม" หลัง"ชูศรี"ยื่น3แสน
เมื่อเวลา 13.00 น. วันที่ 21 กรกฎาคม ที่ สน. หัวหมาก นายชิติสรรค์ พงศ์สุภาชาคริต หรือ ชูศรี เชิญยิ้ม อายุ 49 ปี นักแสดงตลกชื่อดัง เดินทางเข้าพบ ร.ต.ท.ประยูร ทองนุ่น ร้อยเวร สน.หัวหมาก เพื่อยื่นคำร้องขอประกันตัว น.ส.วนิดา แสงสุข หรือ"นก เชิญยิ้ม" นักแสดงตลกหญิงชื่อดังและอดีตภรรยา อายุ 39 ปี โดยยื่นหลักทรัพย์เป็นเงินสด 3 แสนบาท ขอประกันตัว
นายชูศรี กล่าวว่า หลังจากทราบข่าวว่านกถูกจับกุมตัวก็อยากช่วยเหลือ จึงได้ยืมเงินจากนายถั่วแระ หม่ำ จ๊กม๊ก และแตน ราตรี วิทวัส ช่วยกันรวบรวมเงินได้ 3 แสนบาทช่วยเหลือประกันตัว ทั้งนี้ยอมรับว่าตอนแรกที่ทราบข่าวรู้สึกตกใจมาก เนื่องจากปกตินกเป็นคนนิสัยเรียบร้อย ไม่มีเรื่องการพนันเข้ามาเกี่ยวข้อง มีดื่มบ้างเป็นบางครั้ง เชื่อว่าที่ทำไปเพราะเครียดเรื่องงานที่พักหลังไม่ค่อยมีงานเข้ามา
ต่อมา พนักงานสอบสวนได้นำตัวของนางวนิดาออกจากห้องคุมขังเพื่อทำการสอบปากคำเพิ่มเติม โดยตลกหญิงชื่อดังกล่าวทั้งน้ำตาว่า รู้สึกเสียใจกับเหตุการณ์ที่เกิดขึ้น และคงจะไม่ขอโทษต่อสังคมกับการกระทำครั้งนี้ เพราะโตแล้วรู้ว่าอะไรผิดอะไรถูกแต่ก็ยังทำเรื่องแบบนี้ ซึ่งที่ทำเพราะเกิดจากความเครียดเกี่ยวกับเรื่องงาน ยอมรับว่ามีเสพก่อนหน้านี้ แต่เริ่มเสพเป็นเวลาไม่ถึง 1 ปี และขอยอมรับผิดทั้งหมดแต่เพียงผู้เดียวไม่เกี่ยวกับกองถ่ายและดาราตลกคนใดทั้งสิ้น ส่วนผลกระทบที่มีต่อหน้าที่ในการแสดงภายหลังจะเป็นอย่างไร ตนก็ขอยอมรับสิ่งที่จะเกิดขึ้นทั้งหมด
หลังจากนั้น นายถั่วแระ พร้อมคณะสมาคมตลกฯ ได้เดินทางมาที่ สน. หัวหมาก พร้อมกล่าวว่า มาในนามส่วนตัว เพื่อมาให้กำลังใจกับนก เชิญยิ้ม เนื่องจากเป็นบุคคลที่อยู่ในสายอาชีพเดียวกัน โดยเห็นว่าคนเราสามารถกระทำผิดกันได้และเชื่อว่าสังคมไทยจะให้โอกาส ส่วนที่ผิดพลาดไปแล้วเป็นเรื่องที่ต้องปรับปรุงแก้ไข และเห็นว่าเหตุการณ์ในครั้งนี้จะเป็นตัวชี้วัดอีกหลายชีวิตของคนในวงการตลก พร้อมฝากเตือนรุ่นน้องและเพื่อนร่วมวงการว่าอย่ายุ่งเกี่ยวกับยาเสพติด
ด้าน พ.ต.อ.วัฒนา ยี่จีน ผกก.สน.หัวหมากกล่าวว่า คดีเสพยาเสพติดเป็นเรื่องเล็กน้อย แต่เนื่องจากผู้ต้องหาเป็นนักแสดงชื่อดัง จึงเป็นเรื่องที่ประชาชนส่วนใหญ่ให้ความสนใจ หลังสอบปากคำเพิ่มเติมเชื่อว่าผู้ต้องหาคงจะไม่มีการหลบหนี จึงอนุมัติให้ประกันตัววงเงิน 3 แสนบาท ส่วนสำนวนการสอบสวนนั้นได้สอบสวนเสร็จสิ้นแล้ว ซึ่งผู้ต้องหาให้การรับสารภาพในชั้นสอบสวน เหลือเพียงรอผลตรวจสารเสพติดในร่างกาย ส่วนโทษในคดีนั้นขึ้นอยู่กับปริมาณยาเสพติดที่ครอบครอง และคาดว่าไม่น่าเกิน 2 สัปดาห์จะส่งสำนวนฟ้องต่ออัยการได้
รวบตลกสาว"นก เชิญยิ้ม"ซื้อยา"ไอซ์-กัญชา"
ก่อนหน้านี้ พล.ต.ต.วิชัย สังข์ประไพ ผบก.น.1 พ.ต.ท.ศุภกฤช เดือนแจ้งรัมย์ รอง ผกก.บก.น.3 ช่วยราชการ กก.สส.บก.น.1 แถลงข่าวจับกุมนายสุรินทร์ หรือต้น สังข์ป้อม อายุ 22 ปี อยู่บ้านเลขที่ 110/9 ม.4 แขวงคลอง 2 ต้นนุ่น เขตลาดกระบัง กทม.และ น.ส.วนิดา แสงสุข หรือนก เชิญยิ้ม นักแสดงตลกหญิงชื่อดัง อายุ 39 ปี บ้านเลขที่ 365 /652 ถนนพุทธบูชา แขวงบางมด เขตทุ่งครุ กทม.พร้อมของกลาง ไอซ์ 2.5 กรัม กัญชาแห้ง 1 ถุง กัญชาผงผสมยาสูบบรรจุในกล่องลูกอม 1 กล่อง กัญชายัดในมวนบุหรี่ 6 มวน และอุปกรณ์การเสพจำนวน 1 รายการ โดยแจ้งข้อหานายสุรินทร์ มียาเสพติดให้โทษประเภท 1(ไอซ์) ไว้ในครอบครองโดยผิดกฎหมาย ส่วนนางวนิดา แจ้งข้อหามียาเสพติดให้โทษประเภท 1 (ไอซ์)และประเภท 5 (กัญชา)ไว้ในครอบครองโดยผิดกฎหมาย
สืบเนื่องจากสืบสวนทราบว่านายต้น มีพฤติกรรมจำหน่ายไอซ์ จึงวางแผนล่อซื้อ ในราคา 6,000 บาท และนัดส่งมอบที่บริเวณข้างร้านเซเว่นอีเลฟเว่น ระหว่างซอยรามคำแหง 42-44 เมื่อถึงเวลานัดหมายพบว่านายต้น กำลังจะส่งมอบไอซ์ให้กับ น.ส.วนิดา ที่กำลังยืนรอที่รถเก๋งยี่ห้อโตโยต้า แคมรี่ สีบรอนซ์ หมายเลขทะเบียน วบ.4876 กทม. จึงแสดงตัวเข้าจับกุม จากนั้นเจ้าหน้าที่ได้ค้นในตัวนายต้น เจอไอซ์ 2.5 กรัม และค้นภายในรถของ น.ส.วนิดา พบไอซ์ จำนวนเล็กน้อย กัญชาแห้ง กัญชาผงผสมยาสูบ และกัญชายัดในมวนบุหรี่ พร้อมอุปกรณ์เสพดังกล่าว
น.ส.วนิดา สารภาพว่าเสพยาเสพติดมาก่อนหน้านี้ 4-5 ครั้งเท่านั้น เนื่องจากเกิดความเครียดที่งานแสดงลดน้อยลง แต่เพิ่งนัดซื้อไอซ์จากนายต้น เพียงครั้งแรก ยอมรับว่ารู้ถึงพิษภัยของยาเสพติด แต่ตนเกิดความเครียดที่งานน้อย หลังจากถูกจับกุมก็คิดถึงลูกและแม่ และรู้ว่าไม่คุ้ม หลังจากนี้ยืนยันว่าจะเลิกเสพยาเสพติดอย่างแน่นอน ส่วนกัญชานั้นตนมีไว้เสพแก้เครียด ร่วมกับคนในกองถ่าย โดยในวันพรุ่งนี้ก็มีงานถ่ายละคร ดังนั้นจึงอยากฝากเตือนเพื่อนดาราที่เสพยาเสพติดด้วยว่าให้เลิกเสพ เพราะเมื่อถูกจับกุมจะรู้สึกไม่คุ้มค่าเหมือนที่ตนกำลังเผชิญ 
 
