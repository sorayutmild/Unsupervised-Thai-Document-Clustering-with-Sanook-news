รายงานสดจากโรงพยาบาลอาการป่วยหนักจากไข้เลือดออก ของพระเอก ปอ ทฤษฎี ในวันที่ 21 ธันวาคม ที่หออภิบาลผู้ป่วยวิกฤตโรคหัวใจ ชั้น 9 อาคารสมเด็จพระเทพรัตน์ ชั้น 9 รพ.รามาธิบดี ซึ่งเป็นที่พักรักษาตัว ของพระเอกคนดัง ปอ ทฤษฎี
11.40 น. คณะพยาบาลโรงพยาบาลบ้านแพ้วเดินทางมาเยี่ยมและให้กำลังใจ ปอ ทฤษฎี โดยมีอาน้ำอ้อยออกมาทำหน้าที่ต้อนรับ ซึ่งบรรยากาศบริเวณชั้น 9 หน้าห้อง CCU วันนี้ยังคงไม่มีความคืบหน้าใดๆ เกี่ยวกับอาการป่วยของพระเอกหนุ่ม ในขณะที่สื่อมวลชนจากหลายสำนักก็ยังคงเฝ้าติดตามอาการอย่างต่อเนื่อง
12.10 น. โบว์ แวนดา นำอาหารเที่ยงมามอบให้แก่สื่อมวลชนที่มารอทำข่าวด้วยสีหน้ายิ้มแย้ม พร้อมกับพูดคุยทักทายอย่างเป็นกันเอง
13.30 น. อาน้ำอ้อย สำหรับอาการของ ปอ ทฤษฎี เท่าที่ฟังมาวันนี้โดยรวมแล้วทุกอย่างยังเหมือนเดิมไม่มีอะไรน่าวิตกหรือแย่ไปกว่าหลายวันที่ผ่านมา ซึ่งถ้าเป็นในส่วนของรายละเอียดชัดเจนนั้นอาอยากให้ทุกคนรอฟังประกาศจากทางแพทย์พร้อมกันๆ อีกที แต่สำหรับตัวอาเองพอได้เห็นรอยยิ้มของแพทย์เวลาที่ทุกท่านเดินออกมาจากห้องอาและครอบครัวก็รู้สึกสบายใจมากขึ้นและคิดว่าคงไม่มีอะไรน่าวิตกไปมากกว่านี้ ก็หวังว่าปอเขาจะหายเร็วๆ และต้องขอบคุณทีมแพทย์ด้วยอีกครั้งที่ช่วยดูแลและเฝ้าระวังปออย่างเต็มที่มาโดยตลอด
ในส่วนของเรื่องเลือดที่มีข่าวออกมาว่ามีเลือดออกบริเวณทางเดินอาหารเท่าที่อาได้ยินมาก็มีนิดเดียวเป็นเลือดซิบๆ ซึ่งน่าจะเป็นของเก่าที่ออกมากับอุจจาระไม่ได้น่ากลัวไม่ได้น่าเป็นห่วงอะไร สำหรับเครื่องช่วยหายใจก็ยังคงใช้อยู่เหมือนเดิมแต่ก็มีลดลงบ้างแล้วเพราะออกซิเจนในเลือดปอยังคงทรงตัว แต่ถ้าหากมีอะไรแปลกไปแพทย์ที่เขาเฝ้าระวังก็จะคอยเข้าไปช่วยดูแลให้ทันทีครับ
ณ ตอนนี้ภาวะไตยังคงเดิม ยังคงเฝ้าดูอาการไตวายแต่ว่ายังไม่ใช่ไตวายเรื้อรังนะครับ ส่วนตับได้ยินว่าดีขึ้นมากแล้ว ปอดก็ยังคงเดิมไม่มีอะไรที่น่ากลัวไม่ได้เจออะไรใหม่ๆ แค่เราต้องเฝ้าดูอยูาอย่างใกล้ชิดก็เท่านั้นเอง
สำหรับความรู้สึกของญาติทุกคนตอนนี้เรารู้สึกว่าเราต้องเข้มแข็งและอดทนมากๆ ขอบคุณสำหรับกำลังใจและข่าวดีๆ ของปอที่มีออกมาทุกครั้งเพราะมันทำให้เรารู้สึกได้ว่าเราไม่ได้อยู่คนเดียวแต่ยังมีคนอีกนับพันนับล้านที่พร้อมที่ให้กำลังใจและเดินเคียงค้างเราไปตลอด ขอบคุณทุกท่านมากครับ
ช่วงที่เข้าไปเยี่ยมญาติสามารถเข้าไปแตะตัวปอได้หมดและเขาก็จะมีปฏิกิริยาตอบกลับโดยการกระเพื่อมอยู่ตลอด เพราะฉะนั้นเราถึงได้บอกไงว่าความรู้สึกของเขาตอบรับตลอดเวลาที่เราได้เข้าไปเยี่ยม
น้ำหนักของปอตอนนี้น่าจะอยู่ที่เกือบๆ 70 กิโลกรัม แต่ก่อนหน้านี้นำหนักเขาอยู่ที่ 75-76 กิโลกรัม อาจจะมีหล่นๆ ไปบ้าง แต่ปอเขาแข็งแรงมากครับเขาสู้ไปกับคุณหมอและยาที่ให้ไปตลอด
ในส่วนของงานการกุศลของน้องมะลิที่จะมีขึ้นในช่วงสุดสัปดาห์นี้ อาต้องบอกก่อนว่าจริงๆ แล้วงานนี้คืองานของปอเพราะปอเขารับหน้าที่ดูแลตรงนี้มานานถึง 6 ปีแล้ว แต่ในเมื่อเขายังต้องรักษาตัวอยู่ในห้อง CCU และไม่สามารถเดินทางไปได้ เราก็เลยต้องปรึกษาโบว์ซึ่งเป็นภรรยาเขาและสุดท้ายก็ลงความเห็นกันว่าให้น้องมะลิเดินทางไปแทนได้เนื่องจากงานนี้เป็นงานการกุศล และนี่ก็จะเป็นครั้งแรกด้วยที่ลูกสาวเขาได้ออกงานแทนพ่อ
ถามว่าโบว์เป็นกังวลอะไรไหมอาคิดว่าก็คงไม่มากเท่าไหร่ แต่คิดว่าในวันนั้นเราก็คงได้เห็นน้องมะลิออกงาน ส่วนเรื่องที่หลายคนอาจจะสงสัยว่าเราได้มีโอกาสบอกปอเกี่ยวกับงานนี้แล้วหรือยังนั้น ณ ตอนนี้ก็คงยังครับไว้ให้เขารอดูย้อนหลังดีกว่า (ยิ้ม)
15.20 น. น้องมะลิ พาขวัญ สหวงษ์ เดินทางมาถึงโรงพยาบาล ในชุดเสื้อเชิ๊ตสีสมพูหวานแหวว