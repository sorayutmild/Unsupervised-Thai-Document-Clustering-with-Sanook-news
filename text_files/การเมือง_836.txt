Voice Online รายงานโดยอ้างอิงจาก สำนักข่าวอิศรา  โดยเปิดเผยจดหมายลับสองฉบับที่เกี่ยวข้องกับแอสตร้าเซนเนก้า ฉบับแรกเป็นจดหมายลงวันที่ 25 มิ.ย.2564 จากฝั่งแอสตร้าฯ ส่งถึงไทย แจงกำลังการผลิตและการแบ่งสรรปันส่วนวัคซีนดังกล่าวกับไทยและประเทศอื่น 
ขณะจดหมายฉบับต่อมาเป็นการตอบกลับของ อนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมขอความอนุเคราะห์ ให้จัดหาวัคซีนเพิ่มเติมเป็น 10 ล้านโดสต่อเดือน ตามที่ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เคยสัญญากับประชาชนไทยเอาไว้ ก่อนที่จะได้ข้อตกลงกับแอสตร้าฯ
จดหมายลับแอสตร้าฯ 
หนังสือสำคัญที่สำนักข่าวอิศราได้จาก นพ.ระดับสูงรายหนึ่ง พบว่า เป็นการส่งตรงจาก สจอร์ด ฮับเบน รองประธานฝ่ายกิจการองค์กรทั่วโลก บริษัท แอสตร้าเซนเนก้า ส่งถึง อนุทิน โดยสาระสำคัญอยู่ที่กำลังการผลิตของบริษัทสยามไบโอไซน์ และการกระจายวัคซีนดังกล่าวไปยังประเทศอื่นๆ พร้อมกับเป็นวัคซีนให้กับคนไทย 

สั่งซื้อทั้งสิ้น 61 ล้านโดส แบ่งเป็น 26 ล้านโดส เซ็นสัญญา (concluded) เดือน ม.ค.2564 และอีก 35 ล้านโดส เซ็นสัญญาเดือน พ.ค.2564 คิดเป็น 34.93% ของกำลังการผลิตรวม 175 ล้านโดส 
หากดูไทม์ไลน์การสั่งซื้อทั้งสองรอบเทียบกับต่างประเทศ จะพบว่า การสั่งซื้อรอบที่สองนับว่าช้ามากเมื่อเทียบกับประเทศอื่นที่ลงนามกันตั้งแต่ปลายปี 2563 แม้แต่ฟิลิปปินส์ที่ลงนามสามรอบ ทั้งรอบที่สองและสามก็เสร็จภายในเดือน ม.ค.2564
รูปแบบการแจกจ่าย: ทุกการผลิตวัคซีนได้ 3 ล้านโดส จะถูกแบ่งให้กระทรวงสาธารณสุขไทย 1 ล้านโดส และส่งไปยังประเทศอื่นๆ 2 ล้านโดส 
แอสตร้าฯ สามารถผลิตวัคซีนส่งให้ไทยได้ ราว 6 ล้านโดส/เดือน ซึ่งเป็นตัวเลขที่มากกว่าการประมาณของไทยที่ราว 3 ล้านโดส/เดือน (ประมาณเอาไว้ตอน ก.ย.2563)

อ่านจดหมายฉบับเต็ม จากแอสตร้าเซนเนก้า ส่งถึงไทย
จดหมายตอบกลับของอนุทิน
หลังจากเปิดจดหมายลับจากฝั่งแอสตร้าฯ แล้ว สำนักข่าวอิศรายังได้เปิดเผยจดหมายตอบกลับจากอนุทิน ระบุการต่อรอง ในเชิงขอความอนุเคราะห์ จากแอสตร้าฯ ให้ส่งมอบวัคซีนให้ไทยเพิ่มจาก 6 ล้านโดส/เดือน เป็น 10 ล้านโดส/เดือน โดยมีการกล่าวอ้างว่าสถานการณ์โควิด-19 ในประเทศไทยนั้นกำลังวิกฤตเพิ่มขึ้น แต่ใจความสำคัญคือ นายกรัฐมนตรีได้สัญญากับประชาชนไปแล้วว่าจะฉีดวัคซีนแอสตร้าฯ ให้ได้เดือนละ 10 ล้านโดส 

"อย่างไรก็ตาม ประเทศไทยนั้นกำลังประสบกับปัญหาผู้ที่ติดเชื้อโควิด-19 รายวันที่พุ่งสูงมาก เราต้องการวัคซีนจำนวนมากขึ้นเพื่อที่จะรับมือกับสถานการณ์การระบาดและเพื่อจะนำไปใช้รองรับกับเป้าหมายใหม่ในเรื่องการฉีดวัคซีนระดับชาติ ซึ่งนายกรัฐมนตรีของเราได้มีความมุ่งมั่นเป็นอย่างยิ่งที่จะจัดหาวัคซีนให้ได้อย่างน้อย 10 ล้านโดสต่อเดือนเพื่อจะใช้ฉีดให้กับกลุ่มประชาชนคนไทย
ซึ่งในเรื่องนี้นั้นทำให้เราคาดหวังว่าเราจะได้รับวัคซีนของบริษัทแอสตร้าเซนเนก้ามากกว่าหนึ่งในสามของที่จดหมายของคุณได้ระบุเอาไว้ หรือเราก็หวังว่าจะเราได้วัคซีนจำนวนอย่างน้อย 10 ล้านโดสต่อเดือนเอามาใช้ภายในประเทศไทย"

ย่อหน้าดังกล่าว ยืนยันได้อย่างชัดเจนว่า ณ วันที่นายกฯ ออกมาให้ความมั่นใจกับประชาชนไทย ว่าจะมีแอสตร้าฯ ฉีดเดือนละ 10 ล้านโดสนั้น เป็นการรับปากสังคมโดยยังไม่ได้มีการตกลงกับแอสตร้าเซนเนก้า อย่างเป็นรูปธรรมแต่อย่างใด
อ่านจดหมายฉบับเต็ม อนุทินส่งถึงแอสตร้าเซนเนก้า