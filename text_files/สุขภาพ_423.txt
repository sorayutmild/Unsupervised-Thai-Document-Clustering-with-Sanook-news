“ไปหาหมอฟันทีไร โดนทักให้ขูดหินปูนทุกที” ใครเคยประสบปัญหานี้กันบ้าง แล้วขูดหินปูนทีไรก็เสียวฟันทุกที ทั้งเสียเวลา แล้วยังเสียทรัพย์ไปไม่น้อยอีกด้วย เจ้าคราบหินปูนที่ฟันของเรามาได้อย่างไร อันตรายต่อเรามากน้อยแค่ไหน ไปดูกันดีกว่า
 
คราบหินปูน คืออะไร?
คราบหินปูน ก็มาจากการเชื้อแบคทีเรียในปากของเราที่ทำปฏิกิริยากับเศษอาหารที่ตกค้างอยู่ตามซอกฟัน ทำให้เกิดเป็นฟิล์มเคลือบฟันอีกที จนติดแน่นฝังลึกกลายเป็นคราบหินปูน
คราบหินปูนสามารถเกิดขึ้นได้กับฟันของทุกคน แม้ว่าคุณจะดูแลทำความสะอาดฟันได้ดีมากแค่ไหน เพราะเป็นเรื่องยากที่กำจัดเชื้อแบคทีเรีย และเศษอาหารออกไปจากในช่องปากของเราได้ 100% เพียงแต่คนที่ดูแลทำความสะอาดฟัน และส่วนอื่นๆ ในช่องปากได้ดีก็จะมีคราบหินปูนได้น้อยกว่าอีกคนเท่านั้นเอง
 
คราบหินปูน อันตรายแค่ไหน? ไม่ขูดออกได้ไหม?
หากเราปล่อยให้เกิดคราบหินปูนที่เหงือก หรือฟันเราไปนานๆ อาจทำให้เกิดฟันผุ หรือโรคเหงือกอักเสบได้ ซึ่งจะเป็นสาเหตุต้นๆ ของสุขภาพฟันที่แย่ลงเรื่อยๆ ในภายหลัง ดังนั้นควรรีบไปขูดคราบหินปูนออกจากฟันตั้งแต่เนิ่นๆ จะดีกว่า
 
คราบหินปูน ขูดออกเองได้ไหม?
ในบางรายที่มีคราบหินปูนมาเกาะจนเห็นได้ชัดเจน อาจอยากหาอะไรแหลมๆ แข็งๆ มาขูดเอง แต่ขอเตือนว่าอย่าทำเป็นอันขาด นอกจากจะเอาคราบหินปูนจากฟันไม่ออกอย่างที่คิดแล้ว อุปกรณ์ที่คุณใช้ และวิธีการของคุณอาจจะทำให้เกิดอาการบาดเจ็บ เกิดแผลในช่องปากจนเลือดตกยางออก หรือเหงือกอักเสบบวมได้ และถ้าเห็นค่ารักษาแล้วจะไม่กล้าทำเองอีกเลยแน่นอน เพราะฉะนั้นถ้าอยากเอาคราบหินปูนออก ควรให้ทันตแพทย์ใช้เครื่องแพทย์โดยเฉพาะกำจัดคราบหินปูนออกให้เท่านั้น
 
ลดคราบหินปูนบนฟันได้อย่างไร?
ถ้าไม่อยากมีคราบหินปูนมาเกาะที่ฟันมากๆ หรือบ่อยๆ ควรแปรงฟันเพื่อทำความสะอาดทั้งฟัน และลิ้นอย่างน้อยวันละ 2 ครั้ง และแต่ละครั้งต้องนานมากกว่า 30 วินาที (อย่างสมัยเด็กๆ ที่ครูชอบเปิดเพลงให้ฟังขณะแปรงฟัน คุณจะลองฮัมเพลง ร้องเพลงในใจ หรือเปิดเพลงไปด้วย แปรงฟันไปด้วยก็ได้) อย่าลืมต้องดันแปรงเข้าไปทำความสะอาดจนถึงซี่ในที่สุดด้วย
อ่านต่อ >> เช็คด่วน! คุณอาจกำลังแปรงฟันผิดวิธีมาตลอดชีวิต
เลือกยาสีฟันที่มีส่วนผสมของฟลูออไรด์ เพื่อป้องกันฟันผุ และสารไตรโคซาน ที่ช่วยยับยั้งการเกิดของแบคทีเรีย
เพื่อเป็นการกำจัดเศษอาหารที่ติดอยู่ตามซอกฟัน สามารถใช้ไหมขัดฟันหลังทานอาหารได้ หรือจะใช้หลังแปรงฟันก็ได้
นอกจากนี้ การลดอาหารจำพวกแป้ง น้ำตาล น้ำอัดลม และอาหารรสเปรี้ยวจัด ก็จะช่วยถนอมผิวเคลือบฟันไม่ให้กร่อนจนมีคราบหินปูนมาเกาะได้ง่ายๆ รวมไปถึงการงดสูบบุหรี่ และพบทันตแพทย์ทุกๆ 6 เดือน เพื่อตรวจสุขภาพฟันเป็นประจำ จะช่วยรักษาสุขภาพของฟันให้สะอาดแข็งแรง ลดโอกาสในการเกิดคราบหินปูนฝังแน่นได้เช่นกัน