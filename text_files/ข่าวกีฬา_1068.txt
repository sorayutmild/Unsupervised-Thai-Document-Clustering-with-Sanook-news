รองแชมป์อาเซียน 2016 โดนโทษหนัก หลังโดนสั่งปรับเงินกว่า 2.4 ล้าน จากการจุดพลุสองครั้ง ขณะที่แนวรับของทีมโดนแบนสามเกมและโค้ชของเมียนมา โดนไป 2 เกมคณะกรรมการวินัยสมาพันธ์ฟุตบอลเอเชีย แจ้งบทลงโทษทั้งหมดที่เกิดขึ้นในการแข่งขันฟุตบอลชิงแชมป์แห่งชาติอาเซียน 2016 โดยสมาคมฟุตบอลอินโดนีเซีย โดนหนักสุด จากการจุดพลุแฟลร์สองครั้ง รวมค่าปรับ 65,000 ดอลลาร์สหรัฐหรือประมาณ 2.4 ล้านบาทแฟนบอลอินโดนีเซีย จุดพลุแฟลร์ขึ้นสองครั้งในเกมรอบรองชนะเลิศ ที่โบกอร์ ที่ชนะเวียดนาม 2-1 เมื่อวันที่ 3 ธันวาคม โดยครั้งแรกโดนปรับ 20,000 ดอลลาร์สหรัฐ และจุดขึ้นอีกเป็นครั้งในเกมนัดชิงชนะเลิศนัดแรกที่ชนะไทย 2-1 ในวันที่ 14 ธันวาคม โดนอีก 45,000 ดอลลาร์สหรัฐโดยสมาคมฟุตบอลอินโดนีเซีย จะต้องจ่ายค่าปรับภายใน 30 วันหลังจากที่บทลงโทษออกมา และหากมีการกระทำผิดซ้ำเดิมอีกครั้ง ทางสมาคมฯ จะถูกลงโทษหนักกว่าเดิมขณะเดียวกัน อับดุล เลสตาลูฮู กองหลังของอินโดนีเซีย ก็โดนลงโทษเช่นกัน จากการโดนใบแดงในนัดชิงชนะเลิศ นัดที่สอง ที่แพ้ไทย 0-2 หลังไปเตะบอลใส่ผู้เล่นสำรอง โดยจะโดนแบนจากการแข่งขันฟุตบอลที่จัดขึ้นโดยเอเอฟซี ทั้งหมด 3 นัด พร้อมปรับเงินอีก 1,000 ดอลลาร์สหรัฐ หรือประมาณ 35,000 บาทเช่นเดียวกับ แกร์ด ซีเซ หัวหน้าผู้ฝึกสอนทีมชาติเมียนมา ที่โดนแบนสองนัดจากการไปโวยวายและใช้คำพูดที่ไม่สุภาพกับผู้ตัดสินที่สี่ ในเกมรอบรองชนะเลิศนัดที่สองที่บุกมาแพ้ไทย 0-4 จนโดนเชิญขึ้นไปนั่งบนอัฒจันทร์ จะโดนแบนทั้งหมดสองนัด และปรับเงินอีก 1,000 ดอลลาร์สหรัฐ หรือประมาณ 35,000 บาทส่วน เจิ่น เหงียน มันห์ ผู้รักษาประตูทีมชาติเวียดนามก็โดนแบนสามนัดจากการไปเล่นนอกเกมใส่ บายู ปราดานา ในเกมรอบรองชนะเลิศนัดที่สองที่อินโดนีเซีย บุกมาเสมอ เวียดนาม 2-2 ในวันที่ 7 ธันวาคม พร้อมกับโดนปรับเงินอีก 1,000 ดอลลาร์สหรัฐ หรือประมาณ 35,000 บาทโดยก่อนหน้านี้ทาง สหพันธ์ฟุตบอลเวียดนาม ก็โดนปรับเงินจากการขว้างหินใส่รถบัส จำนวน 38,000 ดอลลาร์สหรัฐหรือประมาณ 1.4 ล้านบาท เช่นเดียวกับสมาคมกีฬาฟุตบอลแห่งประเทศไทยฯ ที่โดนปรับเงิน 30,000 ดอลลาร์สหรัฐหรือประมาณ 1 ล้านบาท จากการจุดพลุแฟลร์ภายในสนามแข่งขัน
 