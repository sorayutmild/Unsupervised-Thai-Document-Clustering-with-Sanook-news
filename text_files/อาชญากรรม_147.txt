(24 ก.ย.62) พ.ต.อ.มานพ สุคนธ์ธนพัฒน์ รองผู้บังคับการตำรวจนครบาล 8 ในฐานะโฆษกคดีการเสียชีวิตของ ลันลาเบล เปิดเผยสำนักข่าว ไอ.เอ็น.เอ็น. ว่าจากผลการตรวจพิสูจน์ทางนิติวิทยาศาสตร์ประกอบไทม์ไลน์ต่างๆ รวมถึงผลการตรวจวัตถุพยานหลักฐานของ ตำรวจกองบังคับการปราบปรามอาชญากรรมทางเทคโนโลยี หรือ ปอท.ที่ส่งมาให้พนักงานสอบสวนทำให้ขณะนี้เจ้าหน้าที่พอจะสรุปช่วงเวลาที่แน่นอนการเสียชีวิตของ “ลันลาเบล” ได้แล้ว โดยจะมีการแถลงให้ทราบในเวลาประมาณ 11.00 น. หลังการประชุมวันนี้
ส่วนกรณีนาฬิกาข้อมือที่ปรากฏในสื่อสังคมออนไลน์ขณะลูบหน้า “ลันลาเบล” นั้นทางเจ้าหน้าที่ทราบแล้วเช่นกันว่าเป็นของบุคคลใด โดยพร้อมจะตอบข้อสงสัยทุกประเด็น พร้อมย้ำว่าภายในสัปดาห์นี้จะมีการออกหมายจับผู้ที่เกี่ยวข้องอย่างแน่นอน ส่วนจะเป็นบุคคลใด มีกี่คน รวมถึงข้อหาอะไรนั้น ยังไม่ขอเปิดเผย
รองผู้บังคับการตำรวจนครบาล 8 กล่าวว่าในส่วนของครอบครัวของ ลันลาเบลนั้น เชื่อว่าได้ทราบผลการชันสูตรเรื่องการเสียชีวิตแล้ว ซึ่งยืนยันว่าพนักงานสอบสวนทำคดีอย่างเต็มที่และขอให้ติดตามความคืบหน้าทางคดีกับทางเจ้าหน้าที่ตำรวจ เนื่องจากในสื่อสังคมออนไลน์มีการแสดงความเห็นแตกต่างกัน
เกาะติดทุกข่าวคดี "ลันลาเบล" คลิกที่นี่!