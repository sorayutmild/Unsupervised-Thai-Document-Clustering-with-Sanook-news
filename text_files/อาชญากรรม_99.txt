จากกรณี น.ส.ศศิธร อ่อนวิมล นางแบบFHM ที่ถูกยิงเสียชีวิตในคอนโดย่านรัชดา สภาพนอนหงายอยู่บนเตียงนอน ใส่เสื้อกล้ามสีม่วง กางเกนยีนส์ขาสั้น  มีผ้านวมสีขาวลายดอกคลุมตัว มีบาดแผลถูกยิงด้วยอาวุธปืนลูกโม่ขนาด .32  เข้าที่บริเวณขมับขวา 1 นัด นอกจากนี้ยังพบอาวุธปืนขนาดเดียวกันยี่ห้อสมิทธ์แอนเวสสัน ตกอยู่ที่ข้อพับแขนขวา ถูกใช้ไปแล้ว 2 นัด และยังมีกระสุนอยู่ในโม่ 4 นัด และซองใส่ปืนอยู่บนกลางเตียงนอน  ตรวจสอบสภาพห้องไม่ถูกรื้อค้น แต่ห้องถูกล็อคจากด้านใน และไม่พบจดหมายลาตาย  พ.ต.อ.สุรพงษ์ ชัยจันทร์ รอง ผบก.น.1 เปิดเผยหลังสอบปากคำเพื่อน และนายณัฐวุฒิ กาญจนสุดา แฟนหนุ่มของ น.ส.ศศิธร ว่า เบื้องต้น นายณัฐวุฒิ ให้การเป็นประโยชน์อย่างมาก โดยระบุว่าไม่ได้พบผู้ตายมาประมาณ 2 อาทิตย์แล้ว เนื่องจากทะเลาะกันจากสาเหตุที่ตนชอบไปดื่มเหล้า จึงทำให้นางแบบดังเกิดความน้อยใจ หนีกลับไปอยู่ที่คอนโดฯเพียงลำพัง แต่ก็ไม่ได้ตามไปขอคืนดีเหมือนทุกครั้งที่ผ่านมา เพราะต้องช่วยมารดาขายอาหารอยู่ที่ย่านบางนา
อย่างไรก็ตามได้คุยโทรศัพท์กันตลอด รวมทั้ง น.ส.ศศิธร ได้ส่งข้อความมาหาผ่านทางโทรศัพท์ ซึ่งประเด็นการทะเลาะกับแฟนหนุ่มจึงไม่น่าจะเป็นสาเหตุที่ทำให้แฟนสาวคิดสั้นฆ่าตัวตายได้
ขณะที่ เพื่อนผู้ตายที่เข้าให้ปากคำ เบื้องต้นยังไม่พบว่ามีใครต้องสงสัย แต่จากการตรวจสอบกล้องวงจรปิดของอาคาร ขณะนี้พอจะรู้ตัวผู้ต้องสงสัยแล้ว แต่ยังไม่สามารถเปิดเผยรายละเอียดได้ ซึ่งตอนนี้กำลังอยู่ระหว่างรวบรวมพยานหลักฐานอย่างละเอียด เพื่อให้มีหลักฐานที่แน่นอนในการมัดตัวคนร้าย
"คนร้ายคาดว่าน่าจะเป็นคนรู้จักหรือใกล้ชิดกับผู้ตายอย่างแน่นอน ผู้ตายถึงยอมเปิดให้เข้าห้องได้ เนื่องจากภายในคอนโดฯดังกล่าวมีระบบการรักษาความปลอดภัยที่ดี การจะเข้าออกต้องใช้คีย์การ์ด"พ.ต.อ.สุรพงษ์กล่าว
ทั้งนี้เจ้าหน้าที่จึงให้น้ำหนักไปทางการก่อเหตุฆาตกรรมมากกว่าการฆ่าตัวตาย สำหรับประเด็นที่จะนำไปสู่การฆาตกรรมคาดว่ามี 3 ประเด็น คือ เรื่องปัญหากับแฟน เรื่องมรดกที่บิดาของผู้ตายเพิ่งเสียชีวิต แล้วทิ้งมรดกไว้ให้ผู้ตายซึ่งผู้ตายมีพี่น้องต่างมารดาอยู่ด้วย และเรื่องหนี้สินของผู้ตายที่ติดค้างอยู่จำนวนหนึ่งแต่ยังไม่สามารถชำระได้
ขอบคุณภาพประกอบจากสยามดารา