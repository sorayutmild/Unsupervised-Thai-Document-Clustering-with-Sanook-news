     ค่ำคืนของ Apple กำลังจะกลับมาอีกครั้ง เที่ยงคืนของวันพุธที่ 7 กันยายน ที่จะถึงนี้ จะมีการเปิดตัวสินค้าใหม่ที่ค่อนข้างแน่ว่าจะเป็น iPhone 7 แต่ก่อนที่เราจะไปพบกับรายละเอียดฉบับเต็มจากการประกาศของ Apple เรามี 13 ข้อที่ควรรู้ ก่อน iPhone 7 เปิดตัว มาให้ทุกท่านได้ชิมลางกันเล็กน้อย จะมีอะไรบ้างไปติดตามพร้อมกันครับ

1. iPhone 7 จะมีให้เลือกถึง 5 สี
     ในปีนี้อาจจะพิเศษขึ้นมาเล็กน้อย เมื่อ iPhone 7 จะมีให้เลือกถึง 5 สี ได้แก่ สี rose gold, silver, gold และ 2 สีใหม่ dark black กับ piano black
ภาพจาก Applearab.com
2. ดีไซน์ใกล้เคียงกับ iPhone 6s
     จากภาพที่หลุดกันบนโลกออนไลน์ อาจทำให้หลายคนไม่ค่อยเซอร์ไพรส์เท่าไหร่ เนื่องจากในภาพรวมของดีไซน์ยังใกล้เคียงกับ iPhone 6s มีเพียงด้านหลังที่ถูกทำให้เรียบและโล่งขึ้น ด้วยการตัดเส้นรับสัญญาณที่พาดขวางอยู่ออกไป แล้วขยับไปอยู่บริเวณท้ายตัวเครื่องแทน

3. หมดเวลา 16GB
     น่าจะเป็นที่พึงพอใจสำหรับคนที่มีแผนซื้อ iPhone 7 เพราะ Apple จะตัดความจุเริ่มต้น 16GB ทิ้ง พร้อมใช้ความจุ 32GB เข้ามาเป็นตัวตั้งต้น พร้อมมีอีก 2 ตัวเลือก ได้แก่ 128GB และ 256GB
4. แรมเพิ่มขึ้น !
     อย่างเพิ่งดีใจไปครับว่า แรมที่ Apple จะเพิ่มให้จะมีใน iPhone 7 ทุกรุ่น เพราะเป็นไปได้ว่าแรม 3GB ที่จะเพิ่มจากของเดิม 2GB จะมีเฉพาะใน iPhone 7 Plus เท่านั้น ส่วน iPhone 7 ใช้แรม 2GB เท่าเดิมนะจ๊ะ
5. กล้องหลังเลนส์คู่
     จะเป็นครั้งแรกที่ iPhone 7 Plus จะมาพร้อมกล้องหลังเลนส์คู่ ความละเอียด 12 ล้านพิกเซล ระบบ optical zoom และมี light field camera แอพฯ กล้องที่ช่วยถ่ายก่อน โฟกัสทีหลัง คล้ายกับกล้อง Lytro

6. กันน้ำได้
     เห็นแบบนี้แล้วคงทำให้ iPhone 7 ดูน่าใช้เพิ่มขึ้นอีก เมื่อ Apple เตรียมใช้มาตรฐาน IPX7 ที่ช่วยกันน้ำได้ เช่นเดียวกับ Apple Watch นั่นคือ โดนน้ำได้ แต่ไม่สามารถลงไปแช่ในน้ำได้
7. บ๊ายบายรูหูฟัง
     เป็นอีกหนึ่งเรื่องที่ค่อนข้างเป็นไปได้มากทีเดียวกับการที่ Apple จะตัดรูหูฟัง ขนาด 3.5 มิลลิเมตร แบบดั้งเดิมทิ้ง พร้อมนำหูฟัง EarPod แบบใหม่ ที่ต่อเข้ากับพอร์ต Lightning แถมมีบางกระแสบอกด้วยว่า Apple อาจเปลี่ยนมาใช้หูฟัง “ระบบไร้สาย” แทน

8. iPhone 7 จะเร็วขึ้นอีก
     ด้วยชิปประมวลผลรุ่นใหม่ A10 จะให้ความเร็วสูงสุดถึง 2.4GHz เร็วกว่า A9 ซึ่งผลิตโดย TSMC
9. หน้าจอที่คมชัดขึ้น
     มีรายงานว่า iPhone 7 จะใช้หน้าจอที่มีเทคโนโลยี Wide Color และ True Tone Display แบบเดียวกับ iPad Pro 9.7 นิ้ว  ให้รายละเอียดของสีที่สมจริง สามารถตรวจจับสภาพแสงเพื่อปรับสีให้มีความนุ่มนวลเหมาะกับสายตาของผู้ใช้ได้
10. ระบบเสียงที่ดีขึ้น
     เป็นไปได้ว่า Apple จะเพิ่มลำโพงอีกตัวให้ iPhone 7 เพื่อให้เสียงมีความดังเพิ่มขึ้น ให้เสียงแบบสเตอริโอ
11. ระบบชำระเงินเฉพาะในญี่ปุ่น
     ที่ประเทศญี่ปุ่นจะมีระบบชำระเงินที่เรียกว่า FeliCa ที่สามารถใช้ได้กับระบบขนส่ง ร้านค้า ตู้อัตโนมัติประเภทต่างๆ รวมถึงเครื่องชำระเงินออนไลน์ ซึ่ง iPhone 7 ที่วางขายในญี่ปุ่นจะมีระบบดังกล่าวรองรับอยู่ด้วย
12. ปุ่ม Home แบบใหม่
     คาดว่าปุ่ม home แบบเดิมที่ผู้ใช้ iPhone คุ้นเคย จะมีการเปลี่ยนแปลงให้มีลักษณะแบนราบ เสมือนเป็นพื้นเดียวกับหน้าจอ พร้อม Touch ID ที่ไวต่อการสัมผัสมากขึ้น

13. รับสภาพ ราคาแพงขึ้น
     ตามข้อมูลที่หลุดออกมาจากประเทศจีน ระบุว่า iPhone 7 รุ่น 32GB จะมีราคาเริ่มต้นอยู่ที่ 5,288 หยวน หรือประมาณ 27,xxx บาท (ปัจจุบันราคา iPhone 6s ใน Apple Store Online เริ่มต้นที่ 26,500 บาท) ส่วน iPhone 7 Plus  รุ่น 32GB จะมีราคาเริ่มต้นอยู่ที่ 31,xxx บาท (ปัจจุบันราคา iPhone 6s Plus ใน Apple Store Online เริ่มต้นที่ 30,500 บาท)
     ทั้ง 13 ข้อที่กล่าวมานี้เป็นข้อมูลที่ถูกร่ำลือกันมาตลอดหลายเดือนที่ผ่านมา ซึ่งในวันจริงอาจมีบางสิ่งที่เปลี่ยนแปลง เพราะฉะนั้นใครที่ไม่อยากพลาดข้อมูลของ iPhone 7 รอติดตามกันได้ที่ aripfan.com และ facebook.com/aripfan ครับ
สนับสนุนเนื้อหา: www.aripfan.com

ติดตามข่าว iphone iphone 7 เพิ่มเติมได้ที่ http://hitech.sanook.com/tag/iphone+7/