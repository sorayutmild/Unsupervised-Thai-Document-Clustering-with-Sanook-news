ขอขอบคุณภาพจาก อปพร.เขตบางบอน 
ผู้สื่อข่าวรายงานว่า (29 ม.ค.) สน.บางบอน รับแจ้งเหตุมีผู้ถูกยิงเสียชีวิต ภายในซอยบางบอน 3 แยก 5 (ซอยตายาย) แขวงและเขตบางบอน ที่เกิดเหตุพบศพ นางธัญภัค (ขอสงวนนามสกุล) อายุ 36 ปี ครูสอนชั้นประถมศึกษาโรงเรียนแห่งหนึ่ง สภาพสวมเสื้อยืดสีม่วงกระโปรงสีดำลายจุด ถูกยิงด้วยอาวุธปืนขนาด 9 มม.เข้าที่บริเวณศีรษะรักแร้ขวา หน้าแข้งขวา ต้นแขนซ้าย รวม 4 นัด นอนคว่ำหน้าเสียชีวิตจมกองเลือด
ใกล้กันพบ นายนิพนธ์ (ขอสงวนนามสกุล) อายุ 43 ปี พนักงานฝ่ายรักษา(คนขับรถขยะ) เขตบางแค สามีของนางธัญภัค ถูกยิงที่บริเวณศีรษะได้รับบาดเจ็บสาหัส เจ้าหน้าที่ได้นำส่ง รพ.บางประกอก 9 จากการตรวจสอบที่เกิดเหตุพบอาวุธปืนสั้น ขนาด 9 มม.ยี่ห้อบราวน์นิ่ง ตกอยู่ใกล้กับนายนิพนธ์และมีปลอกกระสุนปืนขนาด 9 มม. 5 ปลอกตกอยู่โดยรอบ เจ้าหน้าที่จึงเก็บไว้เป็นหลักฐาน
สอบสวนทราบว่า นางธัญภัค กับนายนิพนธ์เป็นสามีภรรยากัน อยู่กินกันมาหลายปีมีลูกชายอายุ 12 ขวบ ด้วยกัน 1 คน ปกตินายนิพนธ์เป็นคนขี้หึง และมักคิดมากว่าจะมีผู้ชายมาติดพันนางธัญภัค เนื่องจากภรรยาเป็นคนหน้าตาดี ยิ่งระยะหลังนางธัญภัคมักเล่นไลน์คุยกับเพื่อนบ่อย ทำให้นายนิพนธ์คิดมาก กินไม่ได้นอนไม่หลับ
ก่อนเกิดเหตุนายนิพนธ์ได้บอกกับแม่ของนางธัญภัคว่า วันนี้ตายเป็นตาย ก่อนจะถืออาวุธปืนออกจากบ้านที่ห่างจากที่เกิดเหตุประมาณ 30 เมตร ออกมายืนรอใต้ต้นไม้ เพื่อรอนางธัญภัคเลิกงานและเดินเข้าบ้าน ก่อนพยายามจะเคลียร์ปัญหาเรื่องการคุยไลน์ จนเกิดการทะเลาะยื้อแย่งโทรศัพท์
แต่นางธัญภัคปัดมือนายนิพนธ์ทำให้นายนิพนธ์เกิดความโกรธแค้น ควักอาวุธปืนมาจ่อยิงภรรยาในระยะประชิดล้มจมกองเลือด ส่วนนายนิพนธ์กลัวความผิดใช้อาวุธปืนกระบอกเดียวกันยิงขมับตัวเองหวังตายตาม แต่ได้รับบาดเจ็บก่อนมีพลเมืองดีช่วยกันนำตัวส่งโรงพยาบาล
เบื้องต้น เจ้าหน้าที่สันนิษฐานว่า สาเหตุเกิดจากความหึงหวง โดยจะเชิญผู้เกี่ยวข้องมาให้ปากคำ พร้อมส่งศพชันสูตรที่ รพ.ศิริราช ก่อนประสานให้ญาตินำศพไปบำเพ็ญกุศลต่อไป