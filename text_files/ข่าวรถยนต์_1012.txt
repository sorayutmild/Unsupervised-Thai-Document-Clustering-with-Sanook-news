     Honda Jazz 2014 ใหม่ ถูกเปิดตัวแล้วอย่างเป็นทางการ ซึ่งถือเป็นเจเนอเรชั่นที่ 3 แล้ว มีให้เลือก 6 รุ่นย่อย เคาะราคาเริ่มต้นที่ 550,000 ไปจนถึง 754,000 บาท

     ฮอนด้า แจ๊ซ 2014 ใหม่ มีการพัฒนาและออกแบบใหม่สไตล์สปอร์ตตั้งแต่กระจังหน้าจรดไฟท้ายแบบแอลอีดี เน้นการสื่อสารการตลาดไปยังกลุ่ม GEN ME ที่มีไลฟ์สไตล์ที่หลากหลาย เป็นคนรุ่นใหม่ยุคดิจิตอลที่เน้นการสื่อสารออนไลน์ ภายในห้องโดยสารกว้างขวางสะดวกสบาย เปี่ยมสมรรถนะด้วยเครื่องยนต์ i-VTEC 1.5 ลิตร 117 แรงม้า ผสานเกียร์ CVT ใหม่ ที่พัฒนาภายใต้เทคโนโลยีเอิร์ธดรีม พร้อมระบบช่วยขับขี่แบบประหยัดน้ำมัน Eco Assist และรองรับพลังงานทางเลือก E85 ตั้งเป้าการจำหน่าย 20,000 คัน ภายในหนึ่งปี
 

     Honda Jazz 2014 ใหม่ พร้อมสร้างนิยามใหม่ของรถแฮทช์แบ็กในไทย ด้วยความโดดเด่น 4 ด้าน ได้แก่     ตอบรับทุกการใช้งานแบบมัลติฟังก์ชั่น (Multi-Function) ด้วยระบบเครื่องเสียงหน้าจอสัมผัสขนาด 7 นิ้ว แบบ Advanced Touch รองรับการเชื่อมต่อโทรศัพท์แบบไร้สาย รองรับการเชื่อมต่อภาพและเสียงผ่าน HDMI รองรับระบบสั่งการด้วยเสียง Siri Eyes Free Mode (สำหรับ iPhone 4s ขึ้นไป) รองรับการเชื่อมต่อ HondaLink Application (เฉพาะ Smart Phone บางรุ่น) จอแสดงผลอัตราสิ้นเปลืองน้ำมันเชื้อเพลิง ระบบปรับอากาศอัตโนมัติพร้อมแผงควบคุมแบบสัมผัส ระบบสตาร์ทเครื่องยนต์แบบอัจฉริยะ สะดวกสบายยิ่งขึ้นด้วยพวงมาลัยแบบมัลติฟังก์ชั่นที่ให้การควบคุมง่ายเพียงปลายนิ้วด้วยสวิตซ์ควบคุมเครื่องเสียงและปุ่มรับ-วางสายโทรศัพท์บนพวงมาลัย

     ขับสนุกเร้าใจด้วยสมรรถนะการขับขี่ที่ล้ำเกินคลาส (Multi-Drive) เครื่องยนต์ i-VTEC 4 สูบ 16 วาล์ว ขนาด 1.5 ลิตร ผสานระบบเกียร์อัตโนมัติ CVT ใหม่ ให้กำลังสูงสุด 117 แรงม้า ด้วยแรงบิดสูงสุดที่ 146 นิวตัน-เมตรที่ 4,700 รอบต่อนาที ตอบสนองทุกการขับขี่ที่สนุกยิ่งขึ้นด้วยระบบควบคุมการเปลี่ยนเกียร์ที่พวงมาลัยแบบ 7 สปีด สะดวกสบายกับระบบควบคุมความเร็วอัตโนมัติ นอกจากนี้ ยังมี Eco Coaching ระบบแสดงผลการขับขี่แบบประหยัดน้ำมัน รวมทั้งปุ่ม Econ Mode เป็นระบบที่ช่วยลดการใช้พลังงานที่สิ้นเปลือง โดยจะปรับการทำงานของเครื่องยนต์และเกียร์ให้ทำงานสัมพันธ์กัน รวมทั้งปรับการทำงานของระบบปรับอากาศและการหมุนเวียนอากาศภายในห้องโดยสารให้เหมาะสมกับอุณหภูมิภายนอกรถ เพื่อช่วยควบคุมการใช้พลังงานได้อย่างมีประสิทธิภาพสูงสุด และสามารถรองรับพลังงานทางเลือก E85

     ล้ำหน้าด้วยมาตรฐานความปลอดภัย (Multi-Safety) ด้วยโครงสร้างตัวถังแบบ G-Force Control (G-CON) ระบบเบรกป้องกันล้อล็อก (ABS) พร้อมระบบกระจายแรงเบรก (EBD) ระบบควบคุมการทรงตัวขณะเข้าโค้ง (VSA) ระบบช่วยการออกตัวขณะอยู่บนทางลาดชัน (HSA) และสัญญาณไฟฉุกเฉินอัตโนมัติขณะเบรกกะทันหัน (ESS) ซึ่งมีอยู่ในฮอนด้า แจ๊ซ ใหม่ทุกรุ่น นอกจากนี้ ยังเพิ่มความปลอดภัยยิ่งขึ้นด้วยกล้องส่องภาพด้านหลัง ปรับมุมมองได้ 3 ระดับ และเทคโนโลยีความปลอดภัยของรถระดับพรีเมียม อาทิ ระบบถุงลม 6 ตำแหน่ง ได้แก่ ถุงลมคู่หน้า (Dual SRS) ถุงลมด้านข้างคู่หน้าแบบอัจฉริยะ (i-Side Airbag) พร้อมม่านถุงลมด้านข้าง (Side Curtain Airbags)

     ตอบรับทุกการใช้งานที่หลากหลาย (Multi-Utility) ด้วยเบาะนั่งอัลตร้า ซีทที่ปรับเปลี่ยนได้ถึง 4 โหมด ได้แก่ Utility Mode, Long Mode, Tall Mode และเพิ่มโหมดใหม่ล่าสุด Refresh Mode ที่สามารถพับเบาะด้านหน้าเชื่อมต่อเบาะด้านหลัง สร้างพื้นที่ผ่อนคลายสะดวกสบายสูงสุด ตอบสนองได้ทุกไลฟ์สไตล์ พร้อมที่วางแก้วน้ำมากสุด 9 ตำแหน่ง ที่วางโทรศัพท์มือถือ และกล่องเก็บแท็บเล็ต

     ราคาจำหน่าย ฮอนด้า แจ๊ซ 2014 ใหม่ มีดังนี้:

S MT ราคา 555,000 บาท
S AT ราคา 594,000 บาท
V ราคา 654,000 บาท
V+ ราคา 694,000 บาท
SV ราคา 739,000 บาท
SV+ ราคา 754,000 บาท

     มีให้เลือก 6 สี ได้แก่ สีเทาโมเดิร์นสตีล (เมทัลลิก) สีเงินอลาบาสเตอร์  (เมทัลลิก) สีดำคริสตัล (มุก) และสีขาวทาฟเฟต้า และ 2 สีใหม่ ได้แก่  สีเหลืองแอทแทรค (มุก) สีน้ำเงินบริลเลียนท์ สปอร์ตตี้ (เมทัลลิก)  (สำหรับสีมุกเพิ่ม 6,000 บาท) ส่วนภายในห้องโดยสารทุกรุ่นเป็นสีดำ รุ่น S, V  และ V+ เป็นเบาะผ้าสีดำ และรุ่น SV และ SV+ เป็นเบาะผ้าสีดำแบบสปอร์ต
 
 