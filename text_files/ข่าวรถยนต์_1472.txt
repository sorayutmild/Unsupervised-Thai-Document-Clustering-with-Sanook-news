ในที่สุดก็ได้ฤกษ์เสียทีกับเจ้าตำนานรถไฮบริดที่ครองใจคนใช้มาแล้วทั่วโลก ที่กำลังจะลงสนามวางจำหน่ายอย่างเป็นทางการในประเทศไทย กับหมัดเด็ดในกลุ่มรถนั่งของค่ายรถยนต์สามห่วง ที่วันนี้มีการเปิดตัวออกมาอย่างเป็นทางการ 
   การมาของโตโยต้า พรีอุส ไฮบริดนั้น มีการพูดถึงมาสักพักใหญ่ในวงการรถยนต์บ้านเราพอสมควร แต่ยังไม่มีอะไรแน่ชัดมากนัก จนเมื่อช่วงปลายเดือนกันยายนที่ผ่านมา ก้มีข่าวคราวมากขึ้น และมีการเผยทีเซอร์ ถึงการยืนยันในการออกมาทำตลาดแน่ๆในรถยนต์ไฮบริด ที่รุ่นนี้ถือเป็นรุ่นที่ 2 หลังจากที่โตโยต้า เคยชกใต้เข็มขัดคู่แข่งนำ Camry Hybrid มาวางจำหน่าย และเป็นรถรุ่นแรกที่เป้นเครื่องยนต์ไฮบริดที่จำหน่ายจากดีเลอร์ที่ได้รับการแต่งตั้งอย่างเป็นทางการ
Toyota Prius
     Toyota Prius นับว่าเป็นรถไฮบริดที่มีคนเฝ้ารอมากกว่า ด้วยความที่มันมาตรฐานระดับโลกกับตำนานในรุ่นที่ 3 ที่โฉมนี้ โตโยต้านำมันเข้ามาประกอบขายในบ้านเรา พร้อมทั้งมีการปรับปรุงสมรรถนะรวมถึงรายละเอียดเล็กๆน้อยให้เหมาะสมกับความเป็นเมืองร้อน ที่มักสร้างปัญหาความเสื่อมสภาพต่อตัวรถ     ภายนอก toyota Prius ไฮบริดเจ้าตำนานมาพร้อมใบหน้าที่คุ้นเคย ด้วยรูปลักษณ์ที่เป็นเอกลักษณ์แตกต่างจาทกรุ่นอื่นๆของค่าย ที่มันมีขนาดบอดี้ใกล้เคียงกับ Toyota Altis แต่มาพร้อมสไตล์ตัวถังท้ายลาดที่ถือเป็นเอกลักษณ์ที่ลงตัวระหว่างรถซีดานทั่วไปกับความอเนกประสงค์แบบรถแฮทช์แบ็ค 5 ประตู
Toyota Prius
    เส้นสาย ตัวถัง 5 ประตู เริ่มจากไฟหน้าที่โฉบเฉี่ยว ด้วยชุดโคมไฟหน้าสุดล้ำแบบ LED ที่มาพร้อมระบบทำความสะอาดโคม ด้วยหัวฉีดน้ำที่สามารถซ่อนตัวได้หลังใช้งาน ตัวถังถูกออกแบบให้มีความลู่ลมเพื่อเพิ่มสมรรถนะความประหยัดมากยิ่งขึ้น แล้วลากผ่านตัวถังทางด้านข้างที่ลงตัวกับประตูทั้ง 4 บาน มาจรดบั้นท้ายที่อิ่มเอิบกับไฟท้าย LED ที่บ่งบอกถึงความเป็นรถไฮบริด นับว่าเป็นเอกลักษณ์ที่ไม่เหมือนใคร
Toyota Prius
Toyota Prius
     ด้านในห้องโดยสารเต็มไปด้วยความไฮเทคและความสะดวกสบาย ที่ถูกผสานเข้ากับความหรูสุดๆตามแบบฉบับรถผู้ดี ซึ่งทั้งหมดจะพบได้ทันทีตั้งแต่เปิดประตูหย่อนร่างเข้าไปในห้องโดยสาร ไม่ว่าจะเบาะนั่งแบบพิเศษ ที่เพิ่มพื้นที่มากยิ่งขึ้นทางตอนหลัง เพื่อให้มีความสะดวกสบายมากยิ่ง ซึ่งไม่เพียงเท่านั้นชิ้นส่วนต่างของ Toyota Prius  ยังมาพร้อมความเป็นมิตรต่อสิ่งแวดล้อม เพื่อให้สอดคล้องกับความเป็นรถที่ลดโลกร้อนอย่างแท้จริง     ทั้งยังมาพร้อมระบบเปิดประตูอัจฉริยะ (Smart Entry) และ ระบบสตาร์ทอัจฉริยะ (Push Start)  ที่มีจอแสดงข้อมูลการขับขี่เรืองแสง optitron ที่แสดงผลใน 3 โหมด แล้วแต่ต้องการ คือ โหมดการทำงานของระบบไฮบริด (Energy Monitor) โหมดแสดงผลการขับขี่แบบเป็นมิตรต่อสิ่งแวดล้อม (Hybrid System Indicator)และโหมดแสดงผลอัตราการสิ้นเปลืองน้ำมันเชื้อเพลิง (Consumption Record) ที่หากคุณเบื่อๆ ก็มีเครื่องเสียง ที่สามารถเล่น ซีดีได้ 6 แผ่น พร้อมความกระหึ่มกับลำโพง 8 จุดจากโรงงาน ที่สามารถรองรับการเชื่อมต่อ MP3 และช่องสัญญาณจากภายนอก ที่ ยังเชื่อมต่อการคุยโทรศัพท์ผ่านระบบ Bluetooth ได้อีกด้วย
Toyota Prius
      แน่นอน คนที่เลือกซื้อ toyota Prius คงไม่ค่อยมองความสะดวกสบายและรูปลักษณ์นัก แต่คงคิดถึงสมรรถนะที่มีอย่างเต็มเปี่ยม โดยเฉพาะความประหยัดที่จะทำให้ เด็กปั้มอาจจะลืมหน้าคุณไปได้เลย เช่นเดียวกับรถติดคือสวรรค์ไม่ใช่นรกอย่างที่คิด      จุดเด่นในระบบการทำงานแบบผสมผสานหรือไฮบริดของ พรีอุสนั้น จะมาพร้อมเครื่องยนต์แบบ Atkinson Cycle ในรหัส 2ZR-FXE ที่มาพร้อมระบบวาล์วแปรผัน Vvti ให้กำลังเพียง 99 แรงม้าที่ 5,200 รอบต่อนาที แรงบิด 142 นิวตันเมตร ที่ 4000 รอบต่อนาที
Toyota Prius
    เมื่อพูดถึงไฮบริดที่ทำงานผสมผสาน เจ้า Prius จึงมาพร้อมมอเตอร์ไฟฟ้าที่ช่วยในการขับเคลื่อนให้มันไปข้างหน้าและมีส่วนเป็นตัวการทำให้รถรุ่นนี้มีความประหยัดมากยิ่งขึ้นด้วย มอเตอร์ไฟฟ้าที่ถูกบรรจุไว้ในเจ้ารถรุ่นนี้นั้น แค่ตัวมอเตอร์เองก็มีกำลังมากถึง 82 แรง ม้า และแรงบิด 182 นิวตันเมตร ดังนั้นเมื่อใดก็ตามที่เราขับขี่แล้วต้องการใช้ระบบเต็มกำลัง Toyota Prius จะมีแรงดึงกระชากใจมากถึง 181 แรงม้าเลยทีเดียว     อาจจะกล่าวได้อย่างเต็มปากว่ารถรุ่นนี้แรงและประหยัดอย่างไม่ธรรมดา และด้วยเทคโนโลยีที่ก้าวหน้ากว่าที่คุณจะหาได้ในรถรุ่นอื่นๆนั้น มันขับเคลื่อนด้วยระบบเกียร์ไฟฟ้า เช่นเดียวกับสำรองไฟฟ้าด้วยแบตเตอร์รี่ Ni-HM (Nickel-Metal Hydride) ซึ่งคุณยังสามารถเลือกขับเจ้า Prius ได้ใน 3 โหมด คือ โหมดการขับขี่ทรงพลัง (PWR Mode) ระบบจะผสานกำลังจากมอเตอร์ไฟฟ้าและเครื่องยนต์ โหมดการขับขี่ประหยัดน้ำมัน (ECO Mode) ซึ่งระบบจะเลือกใช้กำลังในการขับเคลื่อน จากมอเตอร์ไฟฟ้าและเครื่องยนต์ให้เหมาะสม  และ โหมดการขับขี่เงียบสนิท (EV Mode) ระบบจะใช้กำลังจากมอเตอร์ไฟฟ้าเพียงอย่างเดียว ซึ่งเหมาะใช้ขับขี่ในเขตความเร็วต่ำ
Toyota Prius
     ด้านระบบรักษาความปลอดภัย ก็มาอย่างครบครันเช่นเคย และไม่ต้องกลัวว่า 180 แรงม้าของ Prius จะพาคุณถูลู่ถูกังไปตามถนน เพราะรถรุ่นนี้มาพร้อม หลากระบบอิเล็คทรอนิกส์ ที่ช่วยในการขับขี่   เริ่มจากระบบควบคุมการทรงตัว (VSC - Vehicle Stability Control) ที่ทำงานร่วมกับ EPS (Electronic Power Steering) ช่วยคุณผ่อนแรงในยามเลี้ยวหรือแก้ไขปัญหา และยังมีระบบ TRC อีกประการที่สำคัญ ช่วยลดอาการล้อฟรียามออกตัว      หากเมื่อใดที่เกิดเหตุสุดวิสัยเจ้า toyota Prius ก็พร้อมที่จะรักษาความปลอดภัย เริ่มตั้งแต่เมื่อคุณเบรค ที่ สัญญาณไฟเบรกกระพริบ (Emergency Stop Lamps)  จะทำงานทันทีเมื่อคุณมีการเบรคกระทันหัน ตามด้วยการกระจายน้ำหนักแรงเบรคเพื่อรักษาสมดุล EBD (Electronic Brake-force Distribution)  และป้องกันล้อล็อคยามเส้นทางลื่นเป็นปลาไหล ด้วยระบบ ABS (Anti-lock Braking System )
Toyota Prius
     ไม่เพียงเท่านี้ หากทุกอย่างไม่สามารถแก้ไขได้ทันท่วงที เมื่อรถเกิดอุบัติเหตุ ถุงลมนิรภัย 7 จุดรอบคัน ที่มีตั้งแต่ที่เข่าคนขับ ด้านหน้า 2 จุด ม่าน 2 จุด และด้านข้าง 2 จุด จะทำงาน และยังมีลดการกระแทกจากด้านหลังช่วยลดอาการบาดเจ็บจากการกระแทกบริเวณช่วงต้นคออีกด้วย
     ทั้งหมดนี้มีเพียง toyota Prius เท่านั้น ที่ให้ความคุ้มค่า ประหยัดและปลอดภัย รวมเอาไว้ในหนึ่งเดียว จากรถไฮบริดเจ้าตำนานของค่าย 3 ห่วง ซึ่งสงนราคา มี จำหน่าย 2 รุ่น คือ Standard และ Top สงนราคาดูได้ตามตารางข้างล่างเลย
ราคาจำหน่าย Toyota Prius
Toyota Prius Standard  ราคา 1,190,000 บาท  Toyota Prius Top          ราคา 1,260,000 บาท
 *สีขาวมีจำหน่ายในเฉพาะรุ่น Top เพิ่มราคาจากปกติอีก 10,000 บาท (1,270,000 บาท)
Sanook! Auto Comment
ในที่สุดเราก็ทราบราคาจำหน่ายอย่างเป็นทางการของรถรุ่นดังกล่าว ที่หลายคนอาจจะชอบ และมีอีกหลายคนอาจจะไม่ชอบ เพราะคิดว่ามันแพงเกินไป  อันนี้มันนานาจิตตัง แต่ถ้าหากใครมีโอกาสใช้ไฮบริดจะรู้ว่าระบบการทำงานแบบผสมผสานนั้นมันช่างดีจริงๆ และยิ่งกว่าที่คุณคาดคิดเสียอีก ซึ่งระบบไฮบริดนั้นสามารถช่วยเซฟตัง ประหยัด และช่วยลดโลกร้อนได้อย่างไม่ต้องสงสัย
Toyota Prius Hybrid น่าใช้จริงๆหรือ