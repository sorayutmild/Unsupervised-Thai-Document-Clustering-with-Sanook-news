ใครๆ คงเคยผิดพลาดในการใช้จ่ายทางการเงินทั้งนั้น บ้างเรื่องเล็ก บ้างเรื่องใหญ่ ในบางช่วงวัย "ชักหน้าไม่ถึงหลัง" เป็นเรื่องปกติ แต่มีนิสัยทางการเงินบางประการ ที่ไม่ควรผิดพลาดอย่างเด็ดขาดเมื่อคุณกำลังจะก้าวเข้าวัย 40
มาดูกันว่า เว็บไซต์ บิสซิเนส อินไซเดอร์ แนะนำไว้ว่า นิสัยทางการเงินที่ไม่ควรผิดพลาดเหล่านั้นคืออะไร
1.ซื้อบ้านราคาสูงเกินกว่าที่จะจ่ายได้
เพราะว่าบ้านเป็นเงินก้อนโต และการซื้อบ้านราคาสูงเกินกว่าที่จะผ่อนได้จึงเป็นเรื่องใหญ่ ถ้าคุณคำนวณแล้วค่าใช้จ่ายต่างๆ ในชีวิตของคุณสูงกว่าค่าเฉลี่ย ก็ถึงเวลาแล้วที่คงต้องลดรายจ่ายลง ต้องเข้าใจด้วยว่า การเปลี่ยนหรือย้ายที่อยู่เป็นเรื่องธรรมดา คุณจะเปลี่ยนมาอาศัยที่ที่ถูกกว่าได้ ดีกว่าปล่อยให้รายจ่ายที่ต้องหมดไปกับค่าบ้านกระทบการเงินส่วนตัวของคุณ เพราะจะทำให้คุณเบี้ยวค่าบ้านรายเดือน หรือนั่นอาจหมายถึงคุณจะไม่มีเงินเก็บหลังคุณเกษียณ และเป็นไปได้ว่ารายจ่ายค่าบ้านของคุณจะทำให้คุณมีหนี้บัตรเครดิตมากขึ้น กลายเป็นจุดเริ่มต้นที่คุณจะจมกองหนี้
2.ล้อเล่นกับแพลนเก็บเงินหลังเกษียณ
ถ้าคุณอายุช่วง 20-30 ปี อาจจะละเว้นเงินสะสมเพื่อตอนเกษียณอายุได้ แต่ถ้าเข้าช่วงวัยกลางคน คุณล้อเล่นกับเงินสะสมเกษียณอายุไม่ได้ อย่าใช้เงินที่กันไว้เพื่อตอนเกษียณอายุเด็ดขาด เพราะคุณต้องมีเงินสดเพื่อไว้สำหรับเหตุฉุกเฉินต่างๆ

3.เก็บเงินให้มากขึ้นตามอายุ
เงินที่คุณสะสมไว้สำหรับการเกษียณอายุจำเป็นต้องเพิ่มขึ้นมากกว่าตอนที่คุณทำงานใหม่จากอยู่ที่ไม่กี่เปอร์เซ็นต์ก็ควรขยับขึ้นอีกหนึ่งเท่าหรืออาจกันเอาไว้ไปลงทุนด้านอื่นหรือเปิดบัญชีเพื่อเก็บแยกอีกบัญชีก็ยังได้
4.คุมการใช้จ่ายเพื่อลูกของคุณ
อย่าลืมว่า หากแพลนการใช้จ่ายของลูกคุณเลยไปถึงช่วงคุณเกษียณ คุณอาจจะลำบาก อย่าทุ่มทุนกับทุกสิ่งทุกอย่าง พิจารณาค่าใช้จ่ายทุกๆ ด้าน ทั้งค่าเทอมโรงเรียนเอกชน คอร์สเรียนพิเศษ คอร์สกิจกรรมพิเศษต่างๆ การเข้าค่ายวิชาการช่วงปิดเทอม และเงินสะสมช่วงเรียนมหาวิทยาลัย คุณอาจต้องตัดค่าใช้จ่ายบางอย่าง หรือไม่หากคุณต้องการจ่ายเพื่อลูกมาก คุณอาจต้องทำงานมากขึ้น หรือทำงานหลังเกษียณ

5.ปรับประกันชีวิตของคุณ
อย่าลืมว่าประกันที่คุณเคยทำเมื่ออายุ 20-30 ปี อาจไม่ใช่ประกันที่เหมาะสมกับคุณแล้ว คุณต้องการประกันที่ครอบคลุมให้เหมาะสมอายุ ลูก คู่คู่สมรส และครอบครัว รวมทั้งการประกันเพื่อให้ครอบครัวไม่ต้องมีปัญหาการเงินในกรณีที่คุณมีปัญหาสุขภาพ เสียชีวิต กรณีสำคัญอย่างยิ่งหากคุณเป็นคนหาเลี้ยงครอบครัว
6.จัดการหนี้บัตรเครดิตให้ตัวเบา
ในวัยนี้หนี้บัตรเครดิตไม่ควรทำให้คุณไม่สบายตัวคุณไม่ควรใช้จ่ายแบบพึ่งพาบัตรเครดิตอีกแล้วถ้าคุณมีหนี้บัตรเครดิตต้องพยายามจ่ายขั้นต่ำทุกๆเดือนหรือหากมีหนี้บัตรเครดิตมากเกินไป คุณต้องจัดการให้ได้ต้องจริงจัง แม้ว่าคุณต้องขายสินทรัพย์บางอย่างในบ้าน ก็ต้องทำ หรืออาจต้องปันเงินเก็บของคุณมาทยอยจ่ายหนี้บัตรเครดิต แล้วคุณจะมีอิสระทางการเงินและมั่นคงมากขึ้น เมื่อปลดภาระหนี้ก้อนนี้ได้