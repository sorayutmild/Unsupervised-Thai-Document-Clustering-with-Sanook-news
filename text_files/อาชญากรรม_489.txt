เกิดเหตุ 2 อริใช้ปืนปากกาจ่อยิงเด็กช่างอุตสาหกรรมกรุงเทพ ดับกลางตลาดวงศกร ขณะ "เต๋า สมชาย" รุดดูศพหลานเด็กช่างอุตฯ ถูกอริยิงดับ ตร.เร่งตรวจวงจรปิดล่าคนร้าย
เกิดเหตุนักเรียนช่างอุตสาหกรรมกรุงเทพ ถูกคนร้ายใช้อาวุธปืนปากกายิงเสียชีวิตภายในตลาดวงศกร แขวงและเขตสายไหม ตำรวจ สน.สายไหม เร่งเข้าตรวจสอบที่เกิดเหตุ สภาพศพนอนหงายอยู่ทางเข้าห้องน้ำตลาด แต่งกายเสื้อขาว กางเกงยาวสีน้ำเงิน ถูกยิงด้วยอาวุธปืนปากกาบริเวณหลังได้รับบาดเจ็บสาหัส เจ้าหน้าที่พยายามช่วยชีวิตแต่ทนพิษบาดแผลไม่ไหวเสียชีวิตในเวลาต่อมา
เบื้องต้น มีคนเห็นคนร้าย 2 คน ขับขี่รถจักรยานยนต์ ฮอนด้า เวฟ 100 สีน้ำเงิน ไม่ทราบทะเบียน ตามผู้ตายมายังบริเวณที่เกิดเหตุ แล้ววิ่งตามไปใช้ปืนปากกาจ่อยิงผู้ตายจนล้มลง แล้วพากันวิ่งหนีขึ้นรถจักรยานยนต์ ขับหนีไป ส่วนสาเหตุน่าจะเป็นคู่อริ เพราะผู้ตายน่าจะทราบว่าถูกตามทำร้าย เนื่องจากพกมีดดาบยาว 2 ด้ามไว้ป้องกันตัวด้วย 
'เต๋า สมชาย' รุดดูศพหลาน เด็กช่างถูกอริยิงดับ
พ.ต.ท.สุวรรณ ผลอินทร์ พนักงานสอบสวนผู้ชำนาญการพิเศษ สน.สายไหม เปิดเผยความคืบหน้า เหตุคนร้ายใช้ปืนปากกายิง นายเต้ (นามสมมุติ) อายุ 20 ปี นักศึกษา ปวช.ปี 3 วิทยาลัยเทคโนโลยีช่างอุตสาหกรรมกรุงเทพเสียชีวิตในตลาดวงศกร ย่านสายไหม ว่า ล่าสุดเมื่อสักครู่ที่ผ่านมา เต๋า สมชาย เข็มกลัด ดารานักร้องชื่อดัง ได้เดินทางมาดูศพพร้อมกับญาติผู้ตาย และพยายามเร่งรัดสอบถามความคืบหน้าคดีด้วยตนเอง เนื่องจากผู้ตายเป็นหลาน
อย่างไรก็ตาม ขณะนี้พนักงานสอบสวนอยู่ระหว่างเร่งรวบรวมพยานหลักฐานในที่เกิดเหตุ พร้อมทั้งตรวจสอบกล้องวงจรปิดบริเวณดังกล่าว เพื่อติดตามคนร้ายที่ก่อเหตุมาดำเนินคดีโดยเร็ว