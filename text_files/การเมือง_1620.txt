นายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม นำเอกสารหลักฐานการยื่นบัญชีทรัพย์สิน ของสมาชิกสภาผู้แทนราษฎร (ส.ส.) 21 คน สมาชิกวุฒิสภา (ส.ว.) 5 คน และข้าราชการ 4 คน มายื่นให้ผู้บังคับการกองบังคับการปราบปรามทรัพยากรธรรมชาติและสิ่งแวดล้อม และกรมป่าไม้ เพื่อทำการตรวจสอบดินที่ ภบท.5 ในเขตป่าไม้หรือเขตป่าสงวน และที่ดิน ส.ป.ก. ว่า กลุ่มบุคคลดังกล่าวครอบครองถูกต้องด้วยกฎหมายหรือไม่
นายอัจฉริยะ เปิดเผยว่า จำนวนนักการเมืองที่นำมาตรวจสอบวันนี้ มีทั้งฝ่ายค้านและรัฐบาล ทั้งพรรคพลังประชารัฐ พรรคเพื่อไทย พรรคประชาธิปัตย์ พรรคอนาคตใหม่ พรรคภูมิใจไทย และพรรครวมพลังประชาชาติไทย เป็นต้น โดยหนึ่งในนั้น คือ นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ซึ่งครอบครองพื้นที่ ภทบ.5 จำนวน 120 ไร่ ใน จ.ประจวบคีรีขันธ์ ขณะที่นักการเมืองบางรายครอบครองพื้นที่ ภทบ.5 สูงถึงกว่า 300 ไร่
ส่วนกรณีที่ นายธรรมมนัส พรหมเผ่า รัฐมนตรีช่วยว่าการเกษตรและสหกรณ์ กล่าวว่า การครอบครองที่ดิน ส.ป.ก. ของ น.ส.ปารีณา ไกรคุปต์ ส.ส. จ.ราชบุรี พรรคพลังประชารัฐ ไม่สามารถเอาผิดได้นั้น ส่วนตัวมองว่าเป็นการเข้ามาแทรกแซงการทำงานของอัยการและศาล ซึ่งไม่มีสิทธิทำได้ คดีที่ดิน ส.ป.ก. นั้นเป็นความผิดทางอาญา ไม่สามารถยอมความได้ ที่ผ่านมา มีฎีกาในลักษณะนี้ปรากฏให้เห็นและศาลลงโทษทุกคนที่บุกรุกพื้นที่ป่า แต่เหตุใดทำไมนางสาวปารีณาถึงไม่ถูกดำเนินคดี อีกทั้งปัจจุบันนางสาวปารีณาไม่ใช่เกษตรกร และแม้จะเป็นเกษตรกรก็มีสิทธิครอบครองที่ดินแค่ 50 ไร่เท่านั้น
อย่างไรก็ตาม หากมีการคืนที่ดินก็ต้องดำเนินคดีตามกฎหมาย ไม่เช่นนั้นชาวบ้านที่ถูกดำเนินคดีไปก่อนหน้านี้ใครจะรับผิดชอบ ทั้งนี้ วันที่ 21 ธ.ค. 62 นายอัจฉริยะ จะเดินทางไป จ.ราชบุรี เพื่อแจ้งความเอาผิดกับข้าราชการที่มีส่วนเกี่ยวข้องทุกคนทั้ง เลขาธิการ ส.ป.ก. เจ้าหน้าที่การไฟฟ้า เจ้าหน้าที่กรมทรัพยากรธรณี และส่วนอื่นๆที่เกี่ยวข้อง ในความผิดตามมาตรา 157 ฐานละเว้นการปฏิบัติหน้าที่โดยมิชอบฯ หลังเข้าไปดำเนินการด้านสาธารณูปโภคและให้ความช่วยเหลือในที่ดินของนางสาวปารีณา
 