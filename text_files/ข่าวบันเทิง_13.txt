เห็นล่าสุดเพิ่งพาคุณแม่ไปญี่ปุ่นมาสำหรับ "ก้อง สหรัถ สังคปรีชา" แต่สังเกตว่าในทริปจะมีสาวอยู่คนหนึ่ง ทำเอาหลายๆ คนมองว่าเป็นหวานใจของหนุ่ม "ก้อง" แน่ๆ พอได้เจอเจ้าตัวในงาน ELECTON เปิดตัวความเป็นสุดยอดนวัตกรรมอัจฉริยะ ณ ศูนย์การค้าสยามพารากอน ชั้น 5 ซึ่งเจ้าตัวก็บอกว่า...
"ไปเที่ยวญี่ปุ่นมาก็สบายดี อากาศกำลังดีเลย พาคุณแม่ไปด้วย จริงๆ ตั้งเป้าไว้ว่าอยากจะพาคุณแม่ไปเที่ยวหลายทีแล้วแต่เวลาไม่ลงตัวสักทีเพิ่งได้ไปนี่แหละ ไปประมาณ 6-7 วัน ช้อปก็มีบ้างแต่ส่วนใหญ่คุณแม่เป็นคนซื้อมากกว่า เรามีหน้าที่จ่ายอย่างเดียว แต่ก็ไม่ได้เยอะหรือแพงอะไรเพราะคุณแม่ไม่ได้เป็นคนฟุ่มเฟือย ก็ไปกันประมาณ 5 คนมีแฟนไปด้วย"
"ก็ไม่ใช่ทริปเปิดตัวแฟนหรอกเพราะคบกันก็ไม่ได้ปิดบังใคร ที่แปลกตาเพราะเขาตัดผมด้วยมั้ง คบกันมา 20 กว่าปีแล้ว เรื่องอนาคตมันเลยมาหมดแล้ว ตอนนี้อยู่กันเป็นคู่คิดและทุกๆ สถานะ ครอบครัวก็ไม่ได้เร่งแต่งงาน ที่ชอบเขาเพราะเขาเป็นคนสบายๆ ใช้ชีวิตเรียบง่ายแล้วเราก็เป็นคนเรียบง่ายเหมือนกันเพราะถ้าเยอะเกินไปก็คงอยู่กันลำบาก เราทำงานหนักเขาก็เข้าใจ"
"หลังจากนี้ก็เตรียมตัวสำหรับ "เดอะวอยซ์ ซีซั่น 4″ แล้ว โค้ชน่าจะอยู่ครบ แต่ไม่รู้ว่า แสตมป์ จะอยู่หรือเปล่า เดี๋ยวต้องดูอีกที กับงานละครก็คิดว่าจะรับปีหน้าแต่ก็ดูๆ บทอยู่ อาจจะรับปีละเรื่อง"