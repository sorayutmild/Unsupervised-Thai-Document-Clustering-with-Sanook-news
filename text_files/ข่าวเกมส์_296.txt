สมัยก่อนตอนที่โลกสังคมออนไลน์อินเตอร์เน็ต ยังไม่แพร่หลายเท่ากับยุคนี้ เวลาจะรับฟังข่าวสารเกมส์ต่างๆ เราก็ต้องอาศัยการพูดคุยปากต่อปาก หรือไม่ก็อ่านจากนิตยสารเกมส์เอา ทำให้การสื่อสารในวงการเกมส์ช้าและอาจทำให้มีข่าวลือมั่วๆผิดเพี้ยนกันได้ และยากที่จะแก้ไข ดังนั้นเกมส์ในสมัยก่อนจึงมีข่าวลือเรื่องความลับต่างๆของเกมส์ออกมาหลอกลวงกันได้ง่าย เพราะการสื่อสารจำกัด เวลาอ่านนิตยสารเกมส์หรือใครพูดอะไรมาก็ทำให้คนเล่นเชื่อง่ายๆ ซึ่งก็มีการรวบรวมเอาข่าวลือโคมลอย 10 อันดับ ที่คนให้ความสนใจกันมากแบบสุดๆในยุคนั้น มารื้อฟื้นกันอีกครั้ง ว่าเกมเมอร์รุ่นเก๋ายังจำกันได้หรือเปล่า ส่วนใหญ่เป็นเหตุการณ์ในยุค PS1
1. ชุบชีวิตแอริธ ใน Final Fantasy VII
ให้อันดับหนึ่งไปเลยครับ สำหรับข่าวลือนี้ เพราะเป็นเรื่องที่ดังมากๆเมื่อสมัยที่ Final Fantasy VII ออกมาให้เล่นกันใหม่ๆ บรรดานิตยสารเกมส์และคนเล่นต่างก็พากันหาวิธีชุบชีวิตแอริธ สาวน้อยเผ่าโบราณของเกมส์นี้กันยกใหญ่ เพราะตอนนั้นยังเชื่อว่าแอริธคือนางเอกของเกมส์ เธอไม่น่าจะตายง่ายๆ มันต้องมีความลับในการชุบชีวิตเธอซ่อนอยู่ แต่จนแล้วจนรอดหาทุกวิธีทางแล้วก็ไม่สามารถชุบได้ครับ นอกจากจะใช้ Action Replay โกงเอาเธอกลับมาใช้เท่านั้น สุดท้ายทาง Square ก็ต้องออกมาประกาศว่า แอริธตายตามเนื้อเรื่อง ไม่สามารถเปลี่ยนแปลงได้ เศร้ากันไป โดยตอนนั้นมีนิตยสารเกมบอกว่า Square เร่งสร้าง FF7 ออกมาก็เลยตัดเนื้อเรื่องชุบชีวิตแอริธออกไปครับ ถ้ามีเวลาทำต่อเธอจะฟื้นมาได้ (จริงเหรอ?)
ข่าวลือเกมส์
ไม่สวดไม่ฝัง โยนทิ้งลงน้ำเลยนะเจ้าหัวโชโกโบะ!!
2. เล่น Akuma ใน Resident Evil 2
อีกข่าวโคมลอย ที่ออกมาในช่วงเกมส์ Resident Evil 2 ออกมาไม่นานครับ เนื่องจากเป็นเกมส์ที่ดังมากจากผลงานภาคแรก ก็เลยมีคนติดตามเล่นกันเยอะ และก็บังเอิญว่าช่วงนั้นใกล้กับเทศกาลเมษาหน้าโง่ 1 เมษายนพอดี ก็มีข่าวโกหกว่า สามารถปลดล็อค Akuma ของ Street Fighter มาเล่นได้ ใช้ฮาโดเคนใส่ซอมบี้ได้ โดยแต่งภาพซะเนียน จนมีคนหลงเชื่อว่ามีอยู่จริงกันเยอะ สุดท้ายก็เงิบไปหลังรู้ว่ามันเป็นข่าวลวงโลก ซึ่งตัวการปล่อยข่าวนี้ตอนนั้นก็คือนิตยสารเกม EGM
ข่าวลือเกมส์
ถ้าเป็นลุง Akuma ไม่ต้องใช้ปืนก็ได้มั้ง เตะซอมบี้ก็หัวหลุดแล้ว
3. เล่นเป็นลุยจิ ในเกมส์ Super Mario 64 เครื่อง N64
ปกติแล้วลุยจิน้องชายฝาแฝดของลุงมาริโอ ก็มันจะมาเป็นตัวละครที่สองให้แต่ละเกมส์เสมอ แต่ในเกมส์ Super Mario 64 เครื่อง N64 กลับไม่มีให้เลือกเล่นครับ ก็เป็นที่สงสัยกันในกลุ่มแฟนๆเกมส์มาริโอว่า มันน่าจะมีปลดล็อคออกมาใช้ได้สิ ทว่าสุดท้ายก็ไม่มี ซึ่งตรงนี้ทางนินเทนโดได้แก้ตัว ด้วยการใส่ตัวละครใหม่ๆลงไปในเกมส์ Super Mario 64 เวอร์ชั่น NDS แทน ทั้งลุยจิ ยอสซี่ และวาริโอ
ข่าวลือเกมส์
ลุยจิ! นายมันไม่ใช่พระเอก!
4. Mew ในเกมส์ Pokémon Red/Blue
ข่าวลือที่ดังมากในกลุ่มคนเล่นโปเกม่อนภาคแรกๆ ที่สงสัยกันว่าจะปลดล็อคเอาตัวละคร Mew จากภาคแรกสมัยเกมส์บอย มาใช้ในภาค Pokémon Red/Blue ได้หรือไม่ ซึ่งหลังจากพยายามหาทุกวิถีทางแล้วก็ไม่เจอ สุดท้ายนินเทนโดก็ออกมาบอกว่า ตัวละคร Mew ที่ยืนอยู่ข้างรถบรรทุกตรง S.S. Anne มันเป็นเพียง Glitch หรือความผิดพลาดเรื่องการประมวลผลกราฟฟิกเท่านั้น ทำเอาซะชาวโปเกม่อนตื่นตระหนกหันเชียว
ข่าวลือเกมส์
ที่เห็นๆในภาพนั่นมันแค่บั๊ก
5. ปลดล็อค Kano ในเกมส์ Mortal Kombat 2
แม้ว่ายุคนี้อาจจะไม่ค่อยนิยม แต่สมัยก่อนยุค SFC และ PS1 เกมส์ Mortal Kombat 2 นิยมเล่นกันมากนะครับ ถึงเกมส์จะดูโหด แต่เวลาเล่นกับเพื่อนเฮฮากันมากทีเดียว โดยเฉพาะเวลาทำท่า Fatality ได้ และภาค 2 ก็มีตัวละครและสนุกกว่าภาคแรกเยอะ แต่ว่าตัวละครบางตัวจากภาค 1 กลับไม่มีให้ใช้ อย่าง Kano ก็เลยมีข่าวลือว่าจะปลดล็อคมาใช้ได้ เนื่องจากในฉากสุดท้ายที่สู้กับบอสใหญ่ Shao Kahn เราจะเห็น Kano และ Sonya  ถูกจับอยู่ แต่สุดท้ายทั้งคู่ก็เป็นเพียงแค่ตัวละครในฉากเท่านั้น
ข่าวลือเกมส์
อยากเห็นพี่ควักหัวใจขนาดนั้นเชียวเหรอน้อง !
6. ฉากวัวใน Diablo ภาคแรก
Diablo เป็นเกมส์ RPG ที่ดังมากๆของ Blizzard แม่ว่าจะทำออกมาเป็นภาคแรก ก็ได้รับความนิยม ถึงขนาดมีพอร์ทมาลงเครื่อง PS1 ด้วยนะ แล้วทีนี้ตอนในช่วงเมษาหน้าโง่เทศกาลโกหกในปี 1999 ก็มีภาพออกมาหลอกลวงคนเล่น Diablo กันว่ามีโหมดลับที่สู้กับวัวด้วย คนก็หลงเชื่อและหาวิธีปลดล็อคมาเล่นกันใหญ่ สุดท้ายแล้วปรากฏว่า ภาพนั้นเป็นภาพจากโหมดวัวใน Diablo II ภาคใหม่ที่ Blizzard กำลังสร้างต่างหาก
ข่าวลือเกมส์
ใครเล่น Diablo II ก็จะได้สนุกสนานกับห้องวัวมฤตยูนี้
7. Tomb Raider Nude Code
หลังจากได้เห็นภาพที่น้องลาร่านมโตของเราแก้ผ้าลงในสระว่ายน้ำ ก็เลยทำให้มีข่าวลือเรื่องนี้ออกมาเกี่ยวกับรหัสปลดล็อคลาร่า ในโหมดแก้ผ้ามาเล่นได้ ซึ่งเป็นที่พูดถึงในวงการเกมส์กันอย่างมากทีเดียว แต่สุดท้ายก็ไม่เจอ เพราะฉากที่ลาร่าแก้ผ้าได้ ก็มีเพียงฉากในสระว่ายน้ำเพียงแค่นั้น แถมก็ไม่ได้เห็นอะไรมากมายด้วย ก็ไม่รู้ว่าคนเล่น Tomb Raider พิศวาสอะไรกับตัวละครเหลี่ยมๆสมัยนั้น
ข่าวลือเกมส์
ผมอยากเห็นลาร่าภาคใหม่ Nude มากกว่าอีก สมจริงกว่าเยอะ
8. เป่าตลับเกมส์แล้วจะเปิดเกมส์ติด
อันนี้ไม่ใช่ข่าวลือครับ แต่เป็นความเชื่อของเหล่าเกมเมอร์ที่เล่นเกมส์มาตั้งแต่สมัยเป็นแบบเสียบตลับ ซึ่งทองแดงในตลับเกมส์ก็เสื่อมง่ายเหลือเกิน ทำให้ตลับเสียบติดยาก ทีนี้ก็ไม่รู้มันเกิดจากใครอิท่าไหน คงไปลองเป่าตลับดูแล้วมันดันเสียบติดขึ้นมา ก็เลยเป็นความเชื่อว่าถ้าเสียบตลับไม่ติดก็ให้เป่าก่อนแล้วเสียบใหม่ ซึ่งปัจจุบันก็เผยให้ทราบกันแล้วว่า มันไม่เกี่ยวกันเลย
ข่าวลือเกมส์
เป่าด้วย พ่นน้ำลายด้วย ตลับจะได้สนิมขึ้นไวๆ
9. รับพลัง Tri Force ในเกมส์ Zelda
เชื่อว่าคนเล่นเซลด้าใหม่ๆหลายคนคงจะเคยคิดว่าไอ้พลัง Tri Force ในเกมส์เนี่ย มันสามารถขึ้นไปเก็บได้ เหมือนกับพวกพลังในเกมส์อื่นๆใช่ไหมครับ แต่จริงๆแล้วมันขึ้นไปหยิบมาไม่ได้ครับ เพราะมันเป็นสมดุลแห่งพลังของ Hyrule เท่านั้น ทีนี้ก็มีบางคนดูภาพจาก Zelda Ocarina of Time ก็เลยทำให้คิดว่ามันขึ้นไปหยิบได้ เพราะพื้นที่ระดับเท่ากัน แต่สุดท้ายมันก็เข้าไปหยิบไม่ได้อยู่ดี
ข่าวลือเกมส์
ทำไมมันขึ้นไปเก็บไม่ได้ฟะ แล้วจะปราบ Ganondorf ยังไง
10. เล่นเกมส์แล้วทำให้ก้าวร้าว
อันนี้ก็ไม่ใช่ข่าวลือครับ แต่เป็นความเชื่ออีกเช่นกัน และเป็นความเชื่อของผู้ใหญ่หลายๆคนด้วย ที่คิดว่าการให้เด็กเล่นเกมส์แล้วจะทำให้เด็กมีนิสัยก้าวร้าวรุนแรง ซึ่งตรงนี้ก็ยังหาข้อพิสูจน์ไม่ได้ชัวร์ครับ ว่ามันจริงรึเปล่า เพราะเด็กที่เล่นเกมส์ทั่วโลกนั้นมีมากมายหลายล้านคน แต่ทำไมถึงมีเหตุการณ์ก้าวร้าวจากเกมส์แค่นิดหน่อยเท่านั้น แล้วแบบนี้มันเกิดเพราะเกมส์เป็นสาเหตุจริงๆเหรอ ทำไมเด็กอีกหลายล้านคนจึงไม่ทำตาม? ทั้งๆที่เล่นเกมส์เหมือนกัน สุดท้ายเพื่อเป็นการป้องกันแบบเบื้องต้น ก็เลยมีการจัด Rate ไม่ให้เด็กเล่นเกมส์ที่เนื้อหารุนแรงแทนครับ ซึ่งก็ไม่รู้ว่าได้ผลสักแค่ไหน เพราะสุดท้ายเด็กมันก็แอบเล่นได้อยู่ดี
ข่าวลือเกมส์
คนเล่นเกมส์ใช่ว่าจะก้าวร้าวทุกคนนะ
ถ้าเพื่อนๆเกมเมอร์ท่านใด นึกข่าวลือลวงโลกดังๆอันอื่นออกนอกเหนือจากนี้ ก็แชร์เพิ่มได้นะครับ ที่ Comment ด้านล่าง
 