โดนกระแสวิจารณ์จากชาวเน็ตค่อนข้างแรงเลยทีเดียว สำหรับภาพถ่ายสุดซี๊ดในชุดว่ายน้ำของนักแสดงสาว "หญิง รฐา โพธิ์งาม" ที่เจ้าตัวโพสต์ลงอินสตาแกรมเมื่อหลายวันก่อน โดยล่าสุดในงานแถลงข่าว "Boutique Sportswear" สาวหญิงก็ได้ออกมาชี้แจงให้ฟังว่า ตอนนี้เธอได้ลบภาพถ่ายดังกล่าวออกจากอินสตาแกรมเรียบร้อยแล้ว พร้อมยอมรับหลังจากนี้เวลาลงรูปอะไรก็จะระมัดระวังและมีความรับผิดชอบต่อคนดูให้มากขึ้นกว่าเดิมด้วย...
ล่าสุดภาพถ่ายชุดว่ายน้ำในอินสตาแกรมถูกวิจารณ์ค่อนข้างแรงพอสมควร ?"จริง ๆ ภาพนั้นถ่ายฟรีด้วยนะคะ ไม่ได้เงิน เพราะหญิงไปทำงานแล้วก็มีโอกาสได้ไปว่ายน้ำ ซึ่งส่วนของรูปภาพอันนี้ตอนที่หญิงลง หญิงยอมรับเลยว่าหญิงไม่ได้คิดอะไรเลยจริง ๆ แต่พอเริ่มเห็นคนเข้ามาคอมเม้นท์ประมาณว่า "โป๊ไปหรือเปล่าคะน้อง" หญิงก็เลยรู้สึกได้ว่าในมุมมองของคนที่เขาติดตามเราเขาอาจจะมีมุมมองหรือความคิดไม่เหมือนเราก็ได้ ซึ่งสุดท้ายแล้วหญิงก็เลยตัดสินใจลบออกดีกว่าเพื่อความสบายใจของทุกคนค่ะ"
นอกจากเรื่องที่เขาบอกว่าโป๊ไปหรือเปล่าแล้ว หลายคนก็บอกอีกด้วยว่าเรายอมแก้ผ้าเพื่อที่จะเรียกงานเซ็กซี่ ?"หญิงเคยบอกไปแล้วนะคะ สำหรับเรื่องของการถ่ายแบบเซ็กซี่ว่าหญิงจะไม่รับอีกแล้ว และส่วนงานอื่น ๆ ที่ติดต่อเข้ามาอันนี้มันก็ยังมีอยู่เรื่อย ๆ ไม่ใช่ว่าหญิงว่างหรือไม่มีอะไรทำขนาดนั้น ที่สำคัญเลยคือตัวหญิงเองก็เป็นแบบนี้มาตั้งนานแล้ว น้อง ๆ ที่ตามในไอจีเขาก็จะรู้ว่าหญิงค่อนข้างเป็นคนที่ชอบแต่งตัว และมีมุมในการถ่ายรูปประหลาด ๆ ไม่เหมือนคนอื่นเท่านั้นเอง"
ส่วนตัวเราซีเรียสไหมที่โดนวิจารณ์หนักขนาดนี้เพราะภาพถ่าย ?"คือหญิงมองว่าคนที่เข้ามาตามหญิงในไอจีคือคนที่เขารักหญิง ดังนั้นข้อความที่เขาโพสต์เข้ามาก็คือเขาพยายามเตือนเราและเขาก็เป็นห่วงเรามากกว่าค่ะ (ยิ้ม)"
ต่อไปนี้เวลาลงรูปเราจะเช็คให้ดีก่อนไหมเพื่อป้องกันไม่ให้เกิดเหตุการณ์แบบนี้อีก ?"แน่นอนค่ะ ต้องเช็คให้ดีก่อน เพราะตอนนี้เรารู้แล้วว่าไม่ใช่แค่เราคนเดียวที่ดู ดังนั้นเวลาจะลงรูปอะไรก็ต้องเลือกให้ดีหน่อย แล้วก็ไม่น่ากลัวจนเกินไปด้วย"