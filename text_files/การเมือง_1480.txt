บิ๊กดีเอสไอชี้ภาพโป๊โผล่กลางสภา มาจากสมาร์ทโฟนคนในห้องประชุม ลั่นไม่ได้โดนแฮกจากภายนอก จนท.ไม่เกี่ยวข้อง(21 เม.ย.) เมื่อวันที่ 20 เม.ย. พ.ต.อ.ญาณพล ยั่งยืน รองอธิบดีกรมสอบสวนคดีพิเศษ (ดีเอสไอ) กล่าวถึงกรณีปรากฏภาพโป๊บนจอภาพในห้องประชุมรัฐสภาว่า เจ้าหน้าที่ดีเอสไอได้ร่วมตรวจสอบเบื้องต้น เชื่อภาพที่ปรากฏบนจอทีวีเป็นการส่งสัญญาณระบบไวไฟ จากโทรศัพท์มือถือแบบสมาร์ทโฟน เพราะโทรทัศน์รุ่นดังกล่าวสามารถรับสัญญาณภาพได้หลายระบบ อีกทั้งบริษัทผู้ผลิต ต้องการอำนวยความสะดวกให้กับผู้ใช้งาน ที่สามารถแชร์ภาพและวิดีโอได้จากโทรศัพท์ให้ปรากฏบนจอทีวีได้
พ.ต.อ.ญาณพลกล่าวต่อว่า จากการตรวจทราบว่าโทรทัศน์เครื่องดังกล่าว เพิ่งมีการสั่งซื้อและนำมาติดตั้งในห้องประชุม และระหว่างการรอการตรวจรับ ต้องเปิดระบบการทำงานของเครื่องทั้งหมดเพื่อตรวจสอบว่ามีระบบใดผิดปกติหรือไม่ โดยตนเชื่อว่าไม่ใช่การแฮกระบบคอมพิวเตอร์ของรัฐสภา แต่เป็นเรื่องของเทคโนโลยีสมัยใหม่ของทีวี และไม่จำเป็นต้องเกี่ยวกับเจ้าหน้าที่ เพราะเครื่องรับสัญญาณจากจอจะมีรัศมีรองรับสัญญาณ ดังนั้นต้องเป็นคนที่อยู่ในห้องประชุม อีกทั้งรูปปรากฏบนจอเพียงจอเดียว จึงน่าจะเป็นเรื่องของระบบสัญญาณไวไฟมากกว่าจะถูกแฮก