เกม Demon Slayer: Kimetsu no Yaiba - Hinokami Keppuutan ได้ปล่อยภาพและตัวอย่างของตัวละครล่าสุดที่จะมีมาให้ได้เล่นกันในเกม โดยคราวนี้เป็นคิวของเสาหลักวารีสุดหล่อ Giyu Tomioka ที่จะมาโชว์การต่อสู้ด้วยเพลงดาบปราณวารีกระบวนท่าที่ 11 อันสวยงามให้ได้ชมกัน

Demon Slayer: Kimetsu no Yaiba - Hinokami Keppuutan เป็นเกมที่ดัดแปลงมาจากหนังสือการ์ตูนและอนิเมะยอดนิยมมากที่สุดในขณะนี้ Demon Slayer: Kimetsu no Yaiba หรือดาบพิฆาตอสูร โดยในเกมจะพาแฟนๆ ไปพบกับเรื่องราวการเดินทางปราบปีศาจของตัวเอก Tanjiro และน้องสาว Nezuko แบบเดียวกับเนื้อหาต้นฉบับ และสามารถควบคุมตัวละครต่อสู้ และใช้ความสามารถปราณเป็นสกิลเฉพาะตัวในการต่อสู้ได้ในแบบเกม Action 3D ซึ่งได้รับการพัฒนาโดย CyberConnect2 ที่สามารถถ่ายทอดภาพของเกมและการต่อสู้ออกมาได้อย่างสวยงาม
นอกจาก Story Mode สำหรับผู้เล่นคนเดียวแล้ว ตัวเกมก็ยังมี "Versus Mode" ให้ผู้เล่นสามารถเลือกตัวละครมาสู้กันได้ทั้งแบบออฟไลน์และออนไลน์ โดยตอนนี้ตัวละครที่ได้รับการเปิดเผยว่าสามารถนำมาเล่นได้แล้วมี Tanjiro Kamado, Nezuko Kamado, Zenitsu Agatsuma, Inosuke Hashibira, และ Giyu Tomioka ที่ได้มีตัวอย่างมาให้ชมกันในคราวนี้
Demon Slayer: Kimetsu no Yaiba - Hinokami Keppuutan มีกำหนดวางจำหน่ายภายในปี 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam) หลังจากนี้จะมีตัวอย่างใหม่รวมถึงวันวางจำหน่าย หรือมีการประกาศตัวละครและจะมีเสาหลักคนไหนมาร่วมเกมอีกบ้าง แฟนดาบพิฆาตอสูรต้องคอยติดตามกันไว้ให้ดี