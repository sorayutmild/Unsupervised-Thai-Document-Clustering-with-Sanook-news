14 ก.ย. 53 พ.ต.อ.ภูมินทร์ สิงหสุต ผกก.สภ.บางปู สมุทรปราการ พร้อมกำลังร่วมกันนำหมายศาลสมุทรปราการ เข้าจับกุมตัว นายธนภูมิ สุขศิริ อายุ 18 ปี นายกิตติศักดิ์ ทิมธนสาร อายุ 24 ปี และนายอนุศร กองศรี อายุ 25 ปี ทั้งสามเป็นพนักงานฝ่ายสโตร์ของห้างสรรพสินค้าโลตัส ผู้ต้องหาในคดีข่มขืนหญิงอื่นที่มิใช่ภรรยาในลักษณะรุมโทรม ขณะกำลังทำงานอยู่ภายในห้างสรรพสินค้าโลตัสบางปู อ.เมืองสมุทรปราการ
ทั้งนี้ สืบเนื่องจากเมื่อเวลา 02.00 น. ของวันที่ 13 ก.ย. 53 น.ส.ปิ๋ม (นามสมมุติ) อายุ 19 ปี พนักงานห้างโลตัส ได้แจ้งความร้องทุกข์กับ พ.ต.ต.สุทธิชน ธงชัยภูมิ สารวัตรเวร สภ.บางปู สมุทรปราการว่าถูก นายธนภูมิ นายกิตติศักดิ์ และนายอนุศร สามผู้ต้องหาข่มขืนกระทำชำเราในลักษณะรุมโทรม ภายในบ้านพักของ นายอนุศร ย่านหมู่บ้านพฤกษา 15 ม. 3 ซ. 33 ต.แพรกษาใหม่ อ.เมืองสมุทรปราการ
น.ส.ปิ๋มให้การว่า ก่อนเกิดเหตุตนและ น.ส.ปุ๊ป ( นามสมมุติ ) อายุ 20 ปี ได้ไปงานเลี้ยงวันเกิดนายอนุศรที่บ้านหลังดังกล่าว ซึ่งเป็นเพื่อนที่ทำงานงานที่เดียวกัน แต่พอตกดึก นายอนุศรและพวกได้ท้าให้ตนและเพื่อนดื่มสุราแบบเพียว ๆ จนรู้สึกเมามายไม่ได้สติ จำได้ว่านั่งอยู่ที่โซฟากลางห้องและพยายามประคองสติ และถูกนายอนุศรและช่วยกันจับถลกเสื้อผ้า และถอดกางเกงออก ก่อนที่ทั้งสามจะผลัดกันเรียงคิวข่มขืนตนจนสำเร็จความใคร่ ขณะเกิดเหตุ น.ส.ปุ๊บก็อยู่ด้วยแต่ถูกมอมเหล้าหลับไม่ได้สติเช่นเดียวกัน จนกระทั่งตนได้สติจึงต่อว่าทั้งสามก่อนเข้าแจ้งความ
เบื้องต้นผู้ต้องหาทั้งสามให้การปฎิเสธ อย่างไรก็ตาม ผู้เสียหายได้ชี้ยืนยันให้จับกุม เจ้าหน้าที่จึงได้แจ้งข้อกล่าวหาว่า ร่วมกันข่มขืนหญิงอื่นโดยมิใช่ภรรยาในลักษณะรุมโทรม ก่อนควบคุมตัวส่งพนักงานสอบสวน สภ.บางปู สมุทรปราการ เพื่อดำเนินคดีตามกฎหมายต่อไป