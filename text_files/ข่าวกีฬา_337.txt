ถือว่าเป็นความดราม่าครั้งใหญ่ของวงการฟุตบอลไทยไม่น้อย กับกระแสข่าวที่ว่า "โค้ชโชค" เริ่มไม่มีความสุขแล้ว เนื่องจากตอนนี้ไม่รู้ว่าตัวเองยืนอยู่ตรงไหนในการทำงานทีมชาติไทย!!บอกตรงๆ ผมเองเห็นข่าวนี้แล้วยังนึกแปลกใจ ว่ามันมีเหตุการณ์แบบนี้เกิดขึ้นกับเหล่าบรรดาสตาฟฟ์โค้ชของเราด้วยหรือ? ทั้งที่ตอนนี้น่าจะแฮปปี้กับผลงานฟุตบอลไทยมากกว่าเรื่องชวนแตกหักอย่างนี้!แต่ยังไงเราก็ต้องทำความเข้าใจกับเรื่องนี้ เพราะมันเป็นเรื่องละเอียดอ่อนต้องใช้ความเข้าใจกับทุกๆ ฝ่ายรวมถึงสถานการณ์รอบข้าง ณ.ขณะนั้นด้วย
คือเรื่องของเรื่องที่ทำเกิดดราม่ากับ "โค้ชโชค" โชคทวี พรหมรัตน์ เพิ่มขึ้นนั้นก็คือประเด็นการแต่งตั้ง "เสี่ยต้อม" วัฒนา ช่างเหลา ประธานสโมสร ขอนแก่น ยูไนเต็ด จากดิวิชั่น 2 นั่งแท่นผู้จัดการทีมชุดปรีโอลิมปิก
รวมถึงการดึง ชูเกียรติ หนูสลุง อดีตแข้งทีมชาติไทย มาทำหน้าที่เป็นที่ปรึกษา หลังจบนัดฟุตบอลโลก รอบคัดเลือก ที่เสมอกับอิรัก 2-2 ซึ่งครั้งนี้เป็นการตัดสินใจของ นายวรวีร์ มะกูดี นายกสมาคมฟุตบอลฯนั้นก็เลยอาจทำให้ "โค้ชโชค" เกิดความไม่แน่ใจกับการทำงานใน "ทัพช้างศึก" ก็เป็นได้ (เป็นผม..ผมก็คิดมากเหมือนกันครับ)ซึ่งหลังจากที่อดีตกองหลังทีมชาติไทยพาทีมป้องกันแชมป์คว้าเหรียญทองซีเกมส์ 2015 ที่สิงคโปร์ได้อย่างยิ่งใหญ่ ก็ใช้ชีวิตปกติไม่มีอะไรเปลี่ยนแปลง
และเจ้าตัวก็น่าจะได้สานต่อคุมทีมชุดปรีโอลิมปิก U-23 ในการลุยชิงแชมป์เอเชีย รอบสุดท้าย ที่กาตาร์ ตามที่ได้รับมอบหมายจาก "ซิโก้" เกียรติศักดิ์ เสนาเมือง กุนซือใหญ่ ให้ดูแลทีมชุดนี้ แต่ตอนนี้กลับเริ่มไม่ชัดเจนซะแล้วกับการทำหน้าที่นี้ ทั้งที่ก็ได้จับสลากแบ่งสายไปแล้ว ทำให้ "โค้ชโชค" ต้องออกมาให้สัมภาษณ์กับสื่อว่า"ทุกอย่างเริ่มเปลี่ยนไปหมด ก่อนหน้านี้เคยคุยกับ ซิโก้ เป็นการส่วนตัว แบบพี่แบบน้อง แต่เปิดเผยไม่ได้ มีหลายอย่างที่ยังไม่ได้จัดการให้ชัดเจน ผมโตเป็นผู้ใหญ่มากพอ แต่ถ้ามาบีบกันแบบนี้ มันไม่ถูกต้อง ทีมชาติไทยใครๆ ก็รัก และไม่ใช่ของเล่นของใครคนใดคนหนึ่ง..ดังนั้นผมคงต้องขอแถลงข่าวถึงความชัดเจนของผมในเร็ววันนี้เช่นกัน"
ส่วนด้าน "ซิโก้" เฮดโค้ชทีมชาติไทย ให้สัมภาษณ์ว่า "ตนไม่ทราบว่า โค้ชโชค น้อยใจเรื่องอะไร เพราะก่อนหน้านี้เคยบอกอยากให้โฟกัสไปที่ฟุตบอลโลก รอบคัดเลือก นัดเจอ อิรัก ก่อน เพราะเป็นแมตช์สำคัญ แต่ส่วนตัวไม่อยากให้เรื่องนี้ทำลายบรรยากาศของฟุตบอลไทยที่กำลังไปได้ดี และยืนยันว่าอดีตกองหลังทีมชาติไทยยังเป็นผู้ช่วยของตนเหมือนเดิม"สุดท้ายผมก็เชื่อว่าการประชุมทีมงานสตาฟฟ์โค้ชในวันนี้ จะได้บทสรุปแบบแฮปปี้กับทุกๆ คนอย่างแน่นอน เพราะต่างคนก็ทำหน้าที่กันได้ดีอยู่แล้วและอย่างที่บอกตอนนี้บรรยากาศทีมชาติกำลังดี..อยากให้เราร่วมมือกันมากกว่า คิดซะว่า "ทำเพื่อชาติ..ทำเพื่อฟุตบอลไทย" เข้าใจกันไว้..ไทยแลนด์ปู้นๆ
เรื่องโดย : มิดไนท์
ภาพจาก : เพจบริษัท สปอร์ต ฮีโร่ จำกัด