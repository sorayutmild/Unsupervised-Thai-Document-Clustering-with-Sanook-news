ตำรวจญี่ปุ่น จับกุม พล.ต.ท.คำรณวิทย์ อดีต ผบช.น. คาสนามบินนาริตะ ข้อหาพกพาอาวุธปืน เจ้าตัวรับเป็นของตนจริง พร้อมแสดงเอกสาร ขณะทูตไทยในญี่ปุ่นประสานเรื่องแล้ววันที่ 23 มิถุนายน 2558 ที่สำนักงานตำรวจแห่งชาติ มีรายงานว่า พล.ต.ท.คำรณวิทย์ ธูปกระจ่าง อดีตผู้บัญชาการตำรวจนครบาลถูกเจ้าหน้าที่ตำรวจประเทศญี่ปุ่น ทำการจับกุมตัว ในข้อหา มีอาวุธปืนและเครื่องกระสุนปืนไว้ในครอบครอง ซึ่งในเบื้องต้น รายงานข่าว เปิดเผยว่า พล.ต.ท.คำรณวิทย์ ได้ให้การรับสารภาพกับตำรวจญี่ปุ่นว่า อาวุธปืนดังกล่าวเป็นของตนจริง พร้อมแสดงเอกสารประจำตัวข้าราชการตำรวจ และเอกสารเกี่ยวกับอาวุธปืนต่อเจ้าหน้าที่ญี่ปุ่น อีกทั้ง ยังระบุอีกว่าไม่รู้ว่าตนลืมอาวุธปืนไว้ตั้งแต่เมื่อไรขณะเดียวกัน เจ้าหน้าที่ทางการทูตไทยประจำประเทศญี่ปุ่น ได้เข้าไปประสานในเรื่องการดำเนินคดีให้กับ พล.ต.ท.คำรณวิทย์ แล้ว อย่างไรก็ตาม พล.ต.ท.คำรณวิทย์ ได้เดินทางไปประเทศญี่ปุ่น เมื่อวันที่ 18 มิถุนายน 2558 ด้วยสายการบินไทยเที่ยวบินที่ ทีจี 640 เวลา 21.50 น. และถูกตรวจจับอาวุธปืนได้ที่ ที่สนามบินนาริตะ ขณะจะเดินทางกลับประเทศไทย เมื่อเวลา 17.00 น. ของวันที่ 22 มิถุนายน 2558 ส่วนกรณีที่อาวุธปืนดังกล่าว ผ่านการตรวจสแกนของประเทศไทย ผ่านไปยังประเทศญี่ปุ่น รวมถึงยังท่องเที่ยวอยู่ในประเทศญี่ปุ่น ได้กว่า 3-4 วันก่อนจะเตรียมเดินทางกลับและตรวจพบอาวุธปืนดังกล่าวได้อย่างไรนั้น หากมีความคืบหน้าจะรายงานให้ทราบต่อไป