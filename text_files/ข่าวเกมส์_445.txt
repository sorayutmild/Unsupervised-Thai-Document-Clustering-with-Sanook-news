ตุ๊ดเน็ต
"ตุ๊ดเน็ต" พฤติกรรมของเกมเมอร์ชายที่ชอบเล่นตัวละครหญิง และแอ๊บทำตัวเป็นหญิงไม่ใช่เรื่องแปลกอะไร เพราะมีให้เห็นกันเกลื่อนทุกๆเกมออนไลน์ และก็มีอยู่ทั่วโลกด้วยไม่ใช่แค่ในไทย บางคนก็แค่ทำเล่นๆเอาสนุกๆ บางคนก็อาจทำจริงจังไปหลอกคนอื่นๆเพื่อขอเงินหรือขอไอเท็ม ซึ่งส่วนใหญ่แล้วก็ไม่มีใครซีเรียสกับปัญหานี้มากนัก เพราะเกมเมอร์ชายแท้ส่วนมากมักดูออกและไม่ค่อยจะถูกหลอกอยู่แล้ว แต่ก็ไม่ใช่ทั้งหมด เพราะที่จีนล่าสุดมีคดีทำร้ายร่างกายกัน เพราะถูกหลอกว่าเป็นหญิงในเกมออนไลน์แล้ว
Xia (นามสมมุติ) เกมเมอร์หนุ่มจีนเล่นเกมออนไลน์เกมหนึ่งที่เขาชอบเล่น (ไม่ได้ระบุว่าเกมอะไร) และคบหากับเกมเมอร์หญิงคนหนึ่งในเกม ทั้งคู่พูดคุยและชอบจึงคบหากันเป็นแฟน แม้ว่าทั้งคู่จะไม่เคยเจอตัวจริงกัน แต่ก็เคยพูดคุยกันผ่านโปรแกรมวีดีโอแชตกันบางครั้ง ผ่านไปประมาณหนึ่งเดือนความสัมพันธ์ของทั้งคู่เริ่มแตกหัก หลังจากที่ Xia รู้ว่าแฟนของเขาไปคบกับผู้ชายคนอื่นในเกมส์ เมื่อสืบข้อมูลไปเรื่อยทำให้ Xia รู้ว่าตัวละครแฟนสาวในเกมส์ของเขานั้น เป็นของเกมเมอร์ชายชื่อว่า Hu (นามสมมุติ) ไม่ใช่ผู้หญิงคนที่แชตกับเขา ทำให้ Xia โกรธมากและพยายามเอาเรื่องกับ Hu ซึ่งบรรดาเกมเมอร์คนอื่นๆ ที่รู้เรื่องดราม่าอันนี้ก็พยายามยุยงให้ทั้งคู่มีเรื่องกันในชีวิตจริง และก็เกิดเรื่องจนได้ เมื่อคืนวันเสาร์ที่ 4 มกราคม ที่ผ่านมา Xia บุกไปยังร้านเน็ตคาเฟ่ ที่ Hu เล่นเกมส์อยู่ ลากตัว Hu ออกมาพร้อมกับใช้ขวดเบียร์ฟาดศีรษะ ก่อนที่จะหลบหนีไป
ทว่าสุดท้ายแล้ว Xia ก็หนีไม่รอด ถูกตำรวจจับกุมข้อหาทำร้ายร่างกายผู้อื่น เขาให้การกับตำรวจถึงสาเหตุที่บุกไปทำร้ายร่างกาย Hu เพราะฉุนที่ถูกหลอก คิดว่าเป็นผู้หญิงจึงให้ของในเกมส์ไปมากมาย ซึ่งจริงๆแล้วปัญหาการหลอกเอาของในเกมออนไลน์ โดยใช้มุกหลอกเป็นหญิงนี้ ก็โดนกันบ่อยเป็นเรื่องปกติอยู่แล้ว แต่มาเป็นเรื่องเป็นราวก็กรณีนี้นี่แหละ ข้ออ้างของ Xia จึงไม่สามารถใช้ลบล้างความผิดข้อหาทำร้ายร่างกายได้
ตุ๊ดเน็ต
ภาพตำรวจจับกุม Xia ข้อหาทำร้ายร่างกายผู้อื่น
ก็ขอเตือนเกมเมอร์ที่เล่นเกมออนไลน์ทั้งหลาย จงระวังพวกหลอกลวงทำตัวเป็นผู้หญิงให้ดีๆ ก่อนที่จะเป็นแบบ Xia