ผกก.สน.มีนบุรี เผย เร่งติดตามตัวคนร้ายฟันแขนหญิงว่อนโซเชียล ระบุ ผู้เสียหายแจ้งความแล้ว พร้อมสั่งเจ้าหน้าที่เข้มจุดเสี่ยงป้องกันเหตุ
(20 มิ.ย.) พ.ต.อ.ถนัด นักธรรม ผู้กำกับการสถานีตำรวจมีนบุรี (ผกก.สน.มีนบุรี) เปิดเผยกับสำนักข่าว ไอ.เอ็น.เอ็น. ว่า กรณีคลิปโซเชียลที่ผู้เสียหายซึ่งเป็นผู้หญิงถูกกลุ่มวัยรุ่นฟันที่แขนจนได้รับบาดเจ็บ ซอยหทัยราษฎร์ 1 นั้น ทางผู้เสียหายได้เดินทางมาแจ้งความกับเจ้าหน้าที่ตำรวจแล้ว ซึ่งขณะนี้ตำรวจสืบสวนอยู่ระหว่างเร่งติดตามขยายผลว่าผู้ก่อเหตุเป็นกลุ่มใด รวมไปถึงตรวจสอบกล้องวงจรปิดที่อยู่ในบริเวณที่เกิดเหตุและจุดใกล้เคียงเพื่อเร่งหาตัวคนร้าย
อย่างไรก็ตาม พ.ต.อ.ถนัด กล่าวอีกว่า ในช่วงที่ผ่านมาเกิดเหตุในลักษณะดังกล่าวในพื้นที่บ่อยครั้ง จึงได้สั่งการให้เจ้าหน้าที่ไปตรวจสอบจุดเสี่ยงต่าง ๆ ในแต่ละพื้นที่ เพื่อป้องกันเหตุ รวมไปถึงประสานไปยังโรงเรียนต่าง ๆ ในพื้นที่ให้ช่วยกันเฝ้าระวังในทุก ๆ ด้าน