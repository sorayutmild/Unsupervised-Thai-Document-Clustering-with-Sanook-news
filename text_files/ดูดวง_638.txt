ดวงรายปี ราศีกุมภ์ (13 ก.พ. - 13 มี.ค.) ราศีกุมภ์ ประจำปี 2556

มกราคม การเริ่มต้นในปีใหม่นี้ดูจะสวยหรูสำหรับคุณนะคะ ไม่ว่าจะเป็นความสำเร็จในสิ่งที่คุณมุ่งหวัง หรือความปรารถนาอันแรงกล้าในเรื่องของหัวใจ ปาฏิหาริย์คงจะเกิดขึ้นกับคุณในเดือนนี้ค่ะ สำหรับคนที่ป่วยไข้ หรือมีคนที่รักเป็นไข้ได้ป่วยจะได้พบยาดี หรือได้พบหมอที่เก่งมากค่ะ
กุมภาพันธ์ ในเดือนนี้ให้คุณระวังในเรื่องของการลงนามบนเอกสารต่าง ๆ อ่านให้ละเอียดก่อนที่จะลงนามนะคะ ไม่เช่นนั้นอาจจะมีปัญหาในอนาคตได้ค่ะ หากคุณมีคดีความแต่เก่าก่อนคดีนั้นจะถูกนำมาทบทวนใหม่ แต่คุณจะผ่านพ้นวิกฤตการณ์ต่าง ๆ ได้โดยราบรื่นค่ะ
มีนาคม คุณมีการเดินทางท่องเที่ยวอย่างมีความสุข สนุกสนานอย่างมากทั้งทางไกล และทางใกล้ และที่ ๆ คุณไปจะเป็นทางน้ำโดยมาก อาจจะเป็นทะเล หรือ น้ำตก ขอ ให้คุณระมัดระวัง การหกล้ม หรือลื่นไถล สุขภาพขอให้ระวังโรคภูมิแพ้ ไม่ว่าจะเป็นอากาศ หรืออาหาร ในเดือนนี้ค่ะ
เมษายน คุณจะมีการเดินทางไกลอย่างมีความสุขสนุกสนานกับเพื่อนฝูง หรือญาติมิตร คุณจะรู้สึกผ่อนคลายไม่มีอะไรจริงจัง กับชีวิตมากมาย และเตรียมตัวต้อนรับกับการเริ่มต้นใหม่ ในบางสิ่งบางอย่างในเดือนนี้ด้วยค่ะ
พฤษภาคม เดือนนี้อะไร ๆ ก็เป็นเงินเป็นทอง จะได้รับลาภผลก้อนโต หรือได้เงินตกเบิก กำไรจากการค้า เงินเดือนขึ้น เดือนนี้การเงินสะพัด การค้ารุ่งเรือง ในบางท่านอาจจะได้สินทรัพย์มีค่าชิ้นใหญ่ หรืออสังหาริมทรัพย์ค่ะ
มิถุนายน ความสำเร็จที่เกิดจากความพยายามของคุณได้บรรลุเป้าหมายแล้วนะคะ จะได้รับเกียรติ หรือได้รับการยกย่อง สรรเสริญ จากผู้บังคับบัญชา และเพื่อนร่วมงานทุกคน คุณจะถูกเชิญให้ไปในงานสังคมที่มีเกียรติซึ่งคุณจะได้พบคนที่นำลู่ทาง และโอกาสที่ดีในอนาคตมาให้ค่ะ
กรกฎาคม ในเดือนนี้คุณจะได้รับเครดิตมีโชคลาภด้านการเงินเด่นชัด ในบางกรณีอาจจะได้สินทรัพย์ที่สัมผัสได้ไม่ว่าจะเป็นรถ บ้าน หรือคอนโดมิเนียมขนาดย่อม หากคุณติดต่อขอความช่วยเหลือ หรือขอกู้เงินจากสถาบันการเงินจะได้รับความสำเร็จค่ะ
สิงหาคม ในเดือนนี้คุณจะมีความสำเร็จอย่างมากในด้านของการงาน และการเงิน ได้รับความช่วยเหลือจากเพื่อนผู้ร่วมงาน และผู้บังคับบัญชา มีเกณฑ์ดีในการได้รับความเชื่อถือ ได้รับเครดิต และได้รับเกียรติในการเป็นผู้นำในงานสำคัญค่ะ
กันยายน ขอให้ระมัด ระวังสุขภาพของคุณให้มาก ๆ ในเดือนนี้ จะเจ็บป่วยแบบไม่ส่อเค้าล่วงหน้า อย่างน้อยที่สุดคุณจะรู้สึกเบื่อหน่าย อยากที่จะเปลี่ยนแปลงอะไรหลายอย่างที่เกี่ยวกับตัวเองค่ะ
ตุลาคม ในเดือนนี้ไม่ว่าคุณจะติดต่อการค้าหรือธุรกิจกับใครก็แล้วแต่จะได้รับความสำเร็จดีมากโดยไม่มีอุปสรรคใด ๆ ทั้งสิ้น จะมีโชคลาภทางด้านการเงิน ไม่ว่าจากการค้าขายเก็งกำไรอะไรก็แล้วแต่ล้วนแต่ได้นั่งนับทรัพย์ ความรักของคุณจะมีเข้ามาด้วยในเดือนนี้เป็นความรักที่มีความบริสุทธิ์ใจด้วยค่ะ
พฤศจิกายน ในเดือนนี้คุณจะชีพจรลงเท้าอยู่ไม่เป็นที่ ต้องออกติดต่อพบปะผู้คนมากหน้าหลายตา แต่จะได้รับความช่วยเหลือได้รับความสำเร็จ คนที่ทำงานด้านการตลาดจะมีลูกค้าค่อนข้างดี จะมีโชคลาภทางการเงินได้รับลาภผลเงินทองค่อนข้างดีมากในเดือนนี้ค่ะ
ธันวาคม ในเดือนนี้คุณจะได้รับความสำเร็จ ที่เกิดจากความพยายามของตัวคุณมาตลอดทั้งปี คุณจะได้รับการเริ่มต้นที่มั่นคงในชีวิต การงานของคุณไปได้สวยมาก ได้รับความไว้วางใจ และยอมรับจากทุกฝ่าย ถือเป็นเดือนสุดท้ายของปีที่มีความสุข การเดินทางไกลในต่างแดนก็ราบรื่น ความรักก็ก่อตัวขึ้นอย่างมั่นคงที่สุด ขอสวัสดีปีใหม่ที่มีแต่ความสดใสในชีวิตค่ะ