คดีฆาตกรรมสะเทือน ส.ต.อ.ชาย ฆ่าโหด ส.ต.อ.หญิง ก่อนหลบหนีไปผูกคอตาย โฆษก สตช. เผยปมเหตุ คาดน้อยใจไม่ได้ย้ายสังกัดตามแฟนสาว
จากกรณี ส.ต.อ.หญิง ประจำสำนักงาน ผบ.ตร. ถูกฆาตกรรมเสียชีวิตอยู่ภายในแฟลตตำรวจส่วนกลางทุ่งสองห้อง เจ้าหน้าที่พบศพเมื่อวานนี้ (24 เม.ย.) โดยเชื่อว่าน่าจะเป็นฝีมือของแฟนหนุ่มของผู้เสียชีวิต เป็นเจ้าหน้าที่ ตชด. และล่าสุดพบว่าฆ่าตัวตายเสียชีวิต จนกลายเป็นโศกนาฏกรรมสุดสะเทือนใจ
พล.ต.ท.ประวุฒิ ถาวรศิริ โฆษกสำนักงานตำรวจแห่งชาติ ได้เปิดเผยกับสื่อมวลชนเกี่ยวกับคดีฆาตกรรมดังกล่าว หลังจากได้รับรายงานข้อเท็จจริง ยืนยันว่า ส.ต.อ.ณัตฐพงศ์ ข้าราชการตำรวจสังกัด ตชด. น่าจะเป็นผู้ก่อเหตุฆาตกรรม ส.ต.อ.หญิง
ทั้งนี้ พล.ต.ท.ประวุฒิ ยังระบุว่า ก่อนหน้านี้ ส.ต.อ.ณัตฐพงศ์ เคยปฏิบัติหน้าที่เป็นตำรวจประจำสำนักงานของ พล.ต.อ.สมยศ พุ่มพันธุ์ม่วง ช่วงระหว่างที่ดำรงตำแหน่ง รอง ผบ.ตร. แต่อุปนิสัยของ ส.ต.อ.ณัตฐพงศ์ นั้น เป็นคนใจร้อน-อารมณ์ร้อน ต่อมามีคำสั่งให้ย้ายกลับไปทำงานที่ต้นสังกัด ตชด.
ส่วนอีกฝ่าย ส.ต.อ.หญิง ได้รับราชการประจำสำนักงาน ผบ.ตร. ก่อนเกิดเหตุอยู่ระหว่างแต่งตั้งโยกย้ายเป็นระดับสารวัตร ไปประจำอยู่สังกัดตำรวจทางหลวง จ.อุทัยธานี ซึ่งฝ่ายชายก็ดำเนินการขอย้ายตามไปด้วย กระทั่งต่อมา ส.ต.อ.ณัตฐพงศ์ มาทราบว่า ตัวเองไม่มีรายชื่ออยู่ในแผนโยกย้าย จึงเกิดมีปากเสียงกับฝ่ายหญิงและบันดาลโทสะก่อเหตุดังกล่าว
อย่างไรก็ตาม ล่าสุดเมื่อช่วงเช้าก็ได้รับแจ้งรายงานว่า พบศพ ส.ต.อ.ณัตฐพงศ์ ผูกคอเสียชีวิตอยู่ในพื้นที่ จ.นครราชสีมา ตรวจสอบยังพบนามบัตรของ พล.ต.อ.สมยศ สมัยดำรงตำแหน่ง รอง ผบ.ตร. ปักติดเอาไว้อยู่ที่้ต้นไม้ คาดว่าหลังก่อเหตุได้หลบหนีไป ก่อนจะคิดสั้นฆ่าตัวตายตามดังกล่าว เพราะอาจจะน้อยใจที่ไม่ได้ย้ายตามแฟนสาวไปด้วย