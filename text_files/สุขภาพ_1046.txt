แนะคนรักสุขภาพ กินอาหารอาหารคลีนให้ถูกหลัก ไม่ผ่านการปรุงแต่งหรือปรุงแต่งให้น้อยที่สุด และควรเลือกกินอาหารให้ครบ 5 กลุ่ม ในปริมาณที่เหมาะสมเพียงพอต่อความต้องการของร่างกาย
นายแพทย์สราวุฒิ บุญสุข รองอธิบดีกรมอนามัย กล่าวว่า การกินอาหารคลีนเป็นอีกทางเลือกหนึ่งของผู้ที่ต้องการลดน้ำหนักและคนที่รักสุขภาพ โดยอาหารคลีนนั้นเป็นอาหารที่มาจากธรรมชาติ ลดการปรุงแต่ง หรือปรุงแต่งให้น้อยที่สุด ไม่ใส่สารเจือสี หรือสารปรุงแต่ง ไม่ผ่านกระบวนการหมักดองหรือปรุงรสมากจนเกินไป เช่น เค็มจัด หวานจัด หรือ มันจัด โดยปรุงแต่งอาหารอย่างถูกต้องเหมาะสมเน้นวัตถุดิบจากธรรมชาติ เช่น สุกพอดี ไม่ใส่เครื่องปรุงมากเกินไป และกินอาหารให้ครบ 5 กลุ่ม ในปริมาณที่เหมาะสมเพียงพอต่อความต้องการของร่างกาย ไม่ใช่การเน้นกินผักแต่เพียงอย่างเดียวเท่านั้น
การเลือกกินอาหารคลีนที่ถูกวิธี ควรปฏิบัติดังนี้

จัดอาหารให้มีความสมดุล แบ่งอาหารออกเป็นมื้อย่อยๆ เพื่อกระตุ้นการเผาผลาญ
กินอาหารเช้าทุกวัน หลังจากตื่นนอน 1 ชั่วโมง
เลือกกินเนื้อสัตว์ชนิดไม่ติดมัน เช่น เนื้อปลา เนื้อไก่ ไข่ หรือพืชตระกูลถั่ว และอาหารจำพวกคาร์โบไฮเดรตเชิงซ้อน เช่น ข้าวกล้อง ธัญพืชไม่ขัดสี ขนมปังโฮลวีท ในทุกมื้อ
กินอาหารที่มีไขมันดีทุกวัน เช่น ถั่ว อะโวคาโด น้ำมันมะกอก หรือน้ำมันสุขภาพชนิดอื่นๆ
เลือกอาหารที่มีกากใยสูง วิตามิน และแร่ธาตุ จากผักสดและผลไม้
ดื่มน้ำสะอาดให้เพียงพอวันละ 2-3 ลิตร
หลีกเลี่ยงอาหาร แปรรูปต่างๆ เช่น น้ำตาล ขนมปังขาว เส้นพาสต้า เป็นต้น
งดเครื่องดื่มที่มีรสหวาน หรือน้ำอัดลม และเครื่องดื่มแอลกอฮอล์ทุกชนิด

หากเรากินอาหารคลีนควบคู่กับการออกกำลังกาย จะทำให้น้ำหนักลดลงได้ และยังช่วยในการลดไขมันส่วนเกินที่สะสมอยู่ในร่างกายได้เป็นอย่างดี ซึ่งจัดเป็นวิธีลดน้ำหนักที่ดีโดยไม่ทำลายสุขภาพ