ฝ่าย 7 พรรคเห็นพ้องส่ง ธนาธร จึงรุ่งเรืองกิจ หัวหน้าพรรคอนาคตใหม่ ขึ้นสังเวียนชิงดำโหวตนายกรัฐมนตรีพรุ่งนี้
ความเคลื่อนไหวช่วงจังหวะการเมืองร้อนแรง ล่าสุด ที่ประชุม 7 พรรคร่วมฝ่ายประชาธิปไตย มีมติเสนอชื่อนายธนาธร จึงรุ่งเรืองกิจ หัวหน้าพรรคอนาคตใหม่ (อนค.) ชิงตำแหน่งนายกรัฐมนตรี ในการประชุมรัฐสภา เพื่อลงคะแนนเลือกนายกรัฐมนตรี ในวันพรุ่งนี้ ( 5 มิ.ย.)
ทั้งนี้ เหตุที่ 7 พรรคร่วมเสนอชื่อนายธนาธรนั้น เนื่องจากพรรคเพื่อไทย (พท.) ซึ่งแม้เป็นพรรคที่ชนะเลือกตั้งมี ส.ส.มากที่สุด แต่เมื่อพิจารณาแคนดิเดตที่เตรียมไว้ก่อนหน้านี้ ไม่ว่าจะเป็น คุณหญิงสุดารัตน์ เกยุราพันธุ์ ประธานยุทธศาสตร์พรรค นายชัชชาติ สิทธิพันธุ์ หรือนายชัยเกษม นิติสิริ โอกาสที่จะชนะเสียงโหวตมีน้อยมาก
เมื่อพิจารณาความเป็นไปได้แล้วนั้น การส่งนายธนาธร เป็นผู้ท้าชิงย่อมมีโอกาสได้รับคะแนนโหวตที่มากกว่า เพราะหากเป็นชื่อนายธนาธร ก็ยังพอมีโอกาสที่ ส.ส.พรรคประชาธิปัตย์ ที่ยังเสียงแตกในการร่วมงานหรือไม่เข้าร่วมกับทางพรรคพลังประชารัฐ น่าจะพร้อมยกมือโหวตให้กับนายธนาธรได้อย่างสะดวกใจมากกว่าคนจากเพื่อไทย
ส่วนที่มีการตั้งข้อสังเกตเรื่องคุณสมบัติของนายธนาธร ปมถือหุ้นสื่อนั้น มีการประเมินแล้วว่า ตัว พล.อ.ประยุทธ์ เองก็มีปัญหาเรื่องของคุณสมบัติต้องห้าม ในประเด็นความเป็นเจ้าหน้าที่รัฐเช่นเดียวกัน ดังนั้นจึงถือเป็นคู่ชิงที่เหมาะสมที่สุดแล้ว