นายกรัฐมนตรี เรียกประชุม ครม.ด่วนเย็นนี้ ยกเลิกบินอินเดีย มอบ "สมคิด" แทน ขณะที่สื่อมวลชนจำนวนมากเฝ้าติดตามความเคลื่อนไหว
บรรยากาศที่ทำเนียบรัฐบาล ล่าสุด พล.อ.ประยุทธ์ จันทร์โอชา นายกรัฐมนตรี และหัวหน้าคณะรักษาความสงบแห่งชาติ (คสช.) ได้เรียกประชุมคณะรัฐมนตรี (ครม.) อย่างไม่เป็นทางการ ในเวลา 17.00 น. ที่ตึกไทยคู่ฟ้า ทำเนียบรัฐบาล โดยมี รองนายกรัฐมนตรี รัฐมนตรี ผู้ที่เกี่ยวข้องทยอยเดินทางเข้าร่วมอย่างต่อเนื่อง
นอกจากนี้ กำหนดการในเวลา 19.30 น. นายกรัฐมนตรี ได้ยกเลิกภารกิจการเป็นประธานงานเลี้ยงรับรองเนื่องในวันตำรวจ ประจำปี 2559 ที่สโมสรตำรวจ ถนนวิภาวดีรังสิต รวมทั้งยกเลิกการจัดงานดังกล่าวด้วยเช่นกัน
พร้อมกันนี้ นายกรัฐมนตรี ยังได้มอบหมายให้ นายสมคิด จาตุศรีพิทักษ์ รองนายกรัฐมนตรีด้านเศรษฐกิจและหน่วยงานที่เกี่ยวข้องเดินทางไปร่วมประชุม BIMSTEC OUTREACH AT BRICS SUMMIT 2016 ในวันที่ 16 ต.ค. ที่รัฐกัว สาธารณัฐอินเดีย
อย่างไรก็ตาม บรรยากาศที่ทำเนียบรัฐบาลมีสื่อมวลชนจำนวนมากมาเฝ้าติดตามความเคลื่อนไหวของนายกรัฐมนตรีและคณะรัฐมนตรีอย่างใกล้ชิด