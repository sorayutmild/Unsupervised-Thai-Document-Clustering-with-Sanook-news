            หากพูดถึงดารา- นักร้อง ตั้งแต่อดีตมาจนถึงปัจจุบัน ไม่ว่าใครก็คงต้องเคยได้ยินชื่อ สมชายเข็ม กลัด หรือ เต๋า ที่แม้จะข่าวคราวเงียบหายกันไปบ้าง แต่ในเรื่องของความเร็วแรง ชายคนนี้คือสิงห์นักบิดตัวยงคนหนึ่งเลยทีเดียว 
                เมื่อไม่นานมานี้  "เต๋า" เพิ่งจะตัดสินใจถอยรถมอเตอร์ไซค์ บิ๊กไบค์  คันใหม่ที่ตอบสนองในเรื่องสมรรถนะ และใครจะรู้ว่าเบื้องหลังของหนุ่มคนนี้ จะรักและหลงใหลความแรงอยู่เป็นชีวิตจิตใจ

                "ผมอยู่กับฮอนด้ามาค่อนข้างนาน ถ้านับตั้งแต่ที่เริ่มมาเป็นพรีเซนเตอร์ก็เกือบจะ 22 ปี " เต๋าย้อนความหลังถึงสายสัมพันธ์ของหนุ่มคนนี้กับมอเตอร์ไซค์ยี่ห้อ Honda   ที่เขาเคยรับบทเป็นพรีเซนเตอร์เมื่อนานมาแล้ว  และทุกวันนี้ก็กำลังจะผูกพันมากยิ่งขึ้นไปอีก
                เต๋าบอกว่า  Honda CBR 1000RR  เป็นรถที่เขาชื่นชอบมากตั้งแต่เห็นในการแข่งขันโมโตจีพี และวันนี้ก็ได้เป็นเจ้าของ และนี่คือรถที่อยู่ในการแข่งขันที่เร้าใจ

                "ตอนมาซื้อผมไม่มีตัวเลือกอื่นเลยนอกจากคันนี้  ส่วนการเลือกรถนั้นผมดูที่ความพร้อมของเราเป็นสำคัญ อย่างน้อยที่สุดต้องทราบก่อนว่า มอเตอร์ไซค์ที่ขี่มีสมรรถนะอย่างไร เขากับเราได้มากขนาดไหน เราสามารถควบคุมได้มากขนาดไหน  เวลาคร่อมตัวไปแล้วต้องรู้สึกว่าเป็นอันหนึ่งอันเดียวกัน"
                นอกจากนี้ เต๋ายังย้ำว่าการขี่มอเตอร์ไซค์ อีกเรื่องที่สำคัญคือทักษะการขับขี่  "เราอยู่บนถนนไม่ได้หมายความว่าเราขี่อยู่คนเดียว อันนี้ก็สำคัญ  บางโอกาสที่ฉุกเฉิน เราจะแก้ไขได้อย่างไร ซึ่งส่วนตัวเต๋าเอง จากที่ขับขี่มอเตอร์ไซค์ใหญ่ มา 2 ปีก็ได้เข้าไปฝึกอบรมเพื่อทบทวนตัวเองในเรื่องของความปลอดภัยในการขับขี่"
 เต๋า- Honda CBR 1000 RR
                "เราล้มเรายังเจ็บเลย แล้วนี่เมื่อเราต้องขี่รถ ต้องใช้ความเร็ว ต้องดูแลซึ่งกันและกัน เหมือนกัน คุณต้องเลือกรถให้ถูกกับตัวคุณ และต้องมีทักษะ เพราะเวลาเกิดไรขึ้นจะได้แก้ไขเฉพาะหน้าได้ "
                แม้จะมี CBR 1000 RR  แต่ เต๋าก็ยังบอกต่อไปว่า  ในอนาคตเขาอาจจะอยากได้รถจำพวกตะลุยในแนว Adventure  และถ้าเมื่อไรต้องการความสบายในการขับขี่ก็จะเลือกคบ Honda Gold Wing  แต่เขาบอกว่า คงจะต้องรออายุ 50 ก่อน
                "ผมผูกพันกับรถมเตอร์ไซค์ในบ้านเรามาก ตอนที่ได้เงินครั้งแรกจากการทำงานก็เอามาซื้อมอเตอร์ไซค์ ตอนนี้ก็ยังเก็บเอาไว้ โดยตอนนี้มีมอเตอร์ไซค์ มังกี้  50 ซีซี มีสกู๊ปปี้ไอไว้จ่ายกับข้าว และ มี PCX  เอาไว้ส่งลูกไปโรงเรียน"
                ส่วนตัวผมว่า การขี่มอเตอร์ไซค์ไม่ใช่แค่การค้นหาที่ปลายทางแต่มันยังเป็นการค้นหาตัวเองว่า คุณรักอะไร ชอบอะไร ระหว่างที่คุณขี่จะมีการใช้ความเป็นตัวเองและความคิด และนั่นคือเสน่ห์
                เรียกว่ามีข้อคิดดีๆแฝงอยู่มากมายเลย สำหรับนายเต๋าและรถคู่ใจของเขา ซึ่งนี่คือหนึ่งในดาราที่ให้เราได้เรียนรู้ของการใช้ชีวิตของเขาในการขับเคลื่อนยามอยู่นอกบทแสดง...
 
 