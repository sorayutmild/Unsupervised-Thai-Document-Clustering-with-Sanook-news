รายงานสดจากโรงพยาบาลอาการป่วยหนักจากไข้เลือดออก ของพระเอก ปอ ทฤษฏี ในวันที่ 24 พฤศจิกายน
วันนี้ทางโรงพยาบาลรามาธิบดียังไม่ได้ออกประกาศชี้แจงอัพเดทอาการของ ปอ ทฤษฎี เนื่องจากยังไม่มีการเปลี่ยนแปลงของอาการทางคลีนิกอย่างมีนัยสำคัญ ด้านครอบครัวได้ออกมาเปิดเผยวานนี้ (23 พ.ย.) ว่าอาการโดยรวมดีขึ้นและครอบครัวมีกำลังใจที่ดี
07.54 น. คุณพ่อสงวนออกมาทานข้าวด้วยสีหน้ายิ้มแย้ม พร้อมกับทักทายสื่อมวลชนที่มาเฝ้าติดตามอาการของลูกชายในช่วงเช้าวันนี้
07.57 น. พยาบาลผู้ดูแล ปอ ทฤษฎี ได้เรียกคนในครอบครัวสหวงษ์เข้าไปพูดคุยโดยใช้เวลาเพียงไม่นาน ซึ่งหลังจากนั้น คุณอาน้ำอ้อย ผู้จัดการของพระเอกหนุ่มก็ได้ออกมาเปิดเผยว่า "ตอนนี้แนวโน้มหลายๆ อย่างเริ่มไปในทิศทางที่ดีขึ้นและถือว่าผ่านจุดที่ร้ายแรงที่สุดไปแล้ว เหลือก็แค่ปัญหาเล็กๆ อีก 4 - 5 จุด"
"ส่วนในเรื่องสภาพจิตใจทุกคน ณ ตอนนี้ถือว่าดีขึ้นเยอะมาก ยิ้มออก กำลังใจดี ตั้งแต่ตัดเอาเชื้อร้ายออกทุกอย่างก็สามารถหยุดยั้งได้ แต่ทั้งหมดทั้งมวลในเรื่องของอาการอาคิดว่ายังคงต้องรอแพทย์แถลงเพื่อความแน่ชัดอีกที"
09.45 น.  อาน้ำอ้อย ออกมาให้สัมภาษณ์ว่า เช้าวันนี้คุณพ่อและคุณแม่ของปอตั้งใจที่จะเดินทางไปทำบุญที่วัดเบญจฯ ตามปกติเหมือนเช่นทุกวัน พร้อมย้ำอีกว่าวันนี้น้องมะลิจะไม่เดินทางมาโรงพยาบาลเนื่องจากเมื่อช่วงเย็นวานน้องมีน้ำมูกไหลเป็นระยะ
ทางด้านกรณีข่าวลือเกี่ยวกับการย้ายห้อง ตอนนี้พระเอกหนุ่มยังคงพักรักษาตัวอยู่ในห้อง CCU ชั้น 9 เช่นเดิม มีเพียงแค่ห้องรับรองของญาติเท่านั้นที่ได้ถูกย้ายลงไปอยู่ชั้น 8 เนื่องจากทางโรงพยาบาลมีความจำเป็นที่จะต้องรีโนเวทห้องดังกล่าวไว้สำหรับการรักษา
ส่วนข้อมูลเกี่ยวกับแถลงการณ์ฉบับที่ 15 ของ ปอ ทฤษฎี จะมีออกมาเมื่อไหร่นั้นตนไม่สามารถระบุได้ เนื่องจากอาการของพระเอกหนุ่มยังคงทรงตัว
11.00 น. คณะแพทย์จำนวน 4 คนทางเข้าสู่ห้อง CCU ที่ ปอ ทฤษฎี พักรักษาตัว ซึ่งหลังจากนั้นไม่นาน พ่อ แม่ โบ แวนด้า และ อาน้ำอ้อย ก็ได้เดินทางเข้าไปให้ห้องดังกล่าวเช่นเดียวกัน
11.09 น. เจ้าหน้าที่โรงพยาบาลได้ทำการกั้นพื้นที่บริเวณหน้าห้อง CCU โดยการนำพลาสติกสีขาวมาปิดไว้
11.40 น. อาน้ำอ้อย เผยว่าขณะนี้ได้ทำการย้าย ปอ ทฤษฎี ลงไปบริเวณห้องผ่าตัดบริเวณชั้นล่าง แต่เป็นการแก้ไขจุดเล็กๆ เท่านั้นไม่น่าซีเรียสอะไร เนื่องจากเป็นจุดเดิมที่เคยมีปัญหาบริเวณลำไส้ ซึ่งโดยส่วนตัวแล้วตนไม่อยากระบุหรือฟันธงเรื่องรายละเอียดมากนักเพราะไม่อยากให้มีการคลาดเคลื่อนในแง่ของข้อมูล จึงจำเป็นต้องขอให้ทุกฝ่ายรอแถลงการณ์จากคณะแพทย์อีกที
12.45 น. เริ่มมีความเคลื่อนไหวที่บริเวณห้อง CCU อีกครั้ง คาดว่าการผ่าตัดน่าจะเสร็จสิ้นแล้ว
13.06 น. หลังจากที่เจ้าหน้าที่โรงพยาบาลนำผ้ามากั้นเป็นรอบที่ 2 บริเวณหน้าห้อง CCU ล่าสุดผ้ายางดังกล่าวได้ถูกนำออกแล้ว ซึ่งหลายคนคาดว่า หนุ่มปอ น่าจะกลับขึ้นมาพักรักษาตัวในห้อง CCU อีกครั้ง หลังจากเข้ารับการผ่าตัดบริเวณลำไส้เมื่อช่วงเที่ยงวันที่ผ่านมา
13.00 น. ญาติทุกคนยังคงนั่งเฝ้าอยู่บริเวณหน้าห้อง CCU ค่ะ คาดว่าการผ่าตัดใกล้แล้วเสร็จ
13.24 น. นักร้องลูกทุ่งสาว ฝน ธนสุนทร พร้อมคนสนิทนำกระเช้าผลไม้เข้าเยี่ยมอาการป่วย ปอ ทฤษฎี
13.48 น.  ฝน ธนสุนทร ได้ให้สัมภาษณ์ว่า "เพิ่งจะมีโอกาสได้เจอกับปอเมื่อเร็วๆ นี้เอง เราไปรับรางวัลดัวยกันบนเวทีเดียวกัน ซึ่งตอนนั้นก็ไม่เคยคิดนะคะว่าเขาจะล้มหมอนนอนเสื่อขนาดนี้ และเมื่อกี้ที่เข้าไปเยี่ยมคุณพ่อท่านก็พูดกับฝนนะว่าท่านไม่รู้สึกเหงาเลยเพราะทุกคนมาเยี่ยมปอเยอะมาก"
"ส่วนเรื่องการผ่าตัดเมื่อสักครู่นี้คุณพ่อก็บอกว่าทุกอย่างเสร็จเรียบร้อยแล้วใช้เวลาแค่ไม่กี่นาที และตอนนี้ปอก็กลับเข้ามาพักรักษาตัวในห้องปลอดเชื้อแล้วด้วยค่ะ อีกอย่างคุณพ่อยังบอกด้วยว่าไม่มีอะไรน่าเป็นห่วงเพราะคุณหมอที่นี่เต็มที่ในการรักษาปอทุกท่านเลย"
13.50 น. พระเจ้าวรวงศ์เธอ พระองค์เจ้าโสมสวลีฯ ส่งผู้แทนพระองค์ "คุณจันทนี ธนรักษ์" รองราชเลขาธิการ และ "คุณแขก นฤมล ล้อมทอง" กรรมการผู้จัดการศาลาเฉลิมกรุง เข้าเยี่ยมดูอาการ "ปอ ทฤษฎี" ณ โรงพยาบาลรามาธิบดี เนื่องจากคุณทั้งสองเคยมีโอกาสร่วมงานกับปอหลายครั้ง และเมื่อวานนี้โดยพระองค์ท่านได้ฝากความห่วงใยมาให้แก่ ปอ ทฤษฎี พร้อมทั้งรับสั่งอีกว่าท่านอยากช่วยให้มากกว่านี้ ท่านจึงได้ส่งคุณแขกและคุณจันทนีมาเยี่ยมดูอาการและกลับไปบอกท่าน
"นอกจากนี้พระองค์ท่านยังแสดงความเป็นห่วงใยแก่ "น้องมะลิ" ที่ต้องเดินทางมาโรงพยาบาลบ่อยๆ จึงเกรงว่าจะติดเชื้อหวัด"
"ด้าน อาน้ำอ้อย ยังเผยว่าสำหรับครอบครัวสหวงษ์แล้วรู้สึกเป็นพระกรุณาธิคุณอย่างหาที่สุดมิได้"
15.40 น. ติ๊ก กัญญารัตน์  เดินทางมาเยี่ยม ปอ ทฤษฎี พร้อมกับให้สัมภาษณ์ว่า "เท่าที่ติ๊กเห็นวันนี้ทุกคนในครอบครัวมีกำลังใจดีมาก ทุกๆ คนดูสดชื่น อย่างตัวคุณยายเองวันนี้ก็ท่านเดินทางมาจากบุรีย์รัมเป็นวันแรก และก็มีโอกาสได้เข้าไปลูบมือหลาน ซึ่งท่านเชื่อว่าปอต้องรับรู้ได้แน่สำหรับกำลังใจที่ท่านตั้งใจส่งให้"
"ในส่วนของคุณอาน้ำอ้อยท่านก็บอกติ๊กนะคะว่าสีหน้าของปอตอนนี้ดูสดชื่นขึ้นมาก ริมฝีปากมีสีแดง ซึ่งมันก็ถือว่าเป็นสัญญาณที่ดีสำหรับปอและทุกๆ คนในครอบครัว"
15.50 น. สมภพ เบญจาธิกุล นักแสดงอาวุโส ได้ให้สัมภาษณ์ว่า "คุณพ่อบอกกับผมว่าเวลาเข้าไปกระซิบที่หูปอท่าทางของเขารับรู้ ซึ่งผมเองก็เห็นใจคนในครอบครัวนะครับแต่ทุกคนมีกำลังใจดีมากจริงๆ ขนาดผมมีสถานะแค่เพื่อนร่วมงานผมเองยังรู้สึกเลยว่ามันไม่ใช่ นึกไม่ถึงเลยว่าจะเป็นปอจริงๆ ทำไมต้องเป็นเขา เพราะเมื่อต้นปีที่แล้วผมกับเขายังนั่งปั้นข้าวเหนียวกินกันอยู่เลย ผมเชื่อนะครับว่าทุกคนอยากให้ปออาการดีขึ้นแบบนี้ในไปทุกๆ วัน และผมก็อยากให้ปาฏิหาริย์มีจริง"