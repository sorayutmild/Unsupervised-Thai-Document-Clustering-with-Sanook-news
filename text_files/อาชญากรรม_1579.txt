ผบก.น.1 แถลง รวบตัวหนุ่มหลอกลวงสาวลูกทหารวัย 17 ข่มขืน โดยใช้อาวุธปืนปลอมข่มขู่ เปิดประวัติคดีติดตัวเพียบ
พล.ต.ต.วิชัย สังข์ประไพ ผู้บังคับการตำรวจนครบาล 1 พร้อมด้วย พ.ต.อ.จักรภพ สุคนธราช ผู้กำกับการสถานีตำรวจนครบาลชนะสงคราม ร่วมแถลงผลจับกุม นายอนุวัฒน์ หรือ เจี๊ยบ อินทวงษ์ อายุ 38 ปี ผู้ต้องหาคดีพรากผู้เยาว์ ข่มขืน เสพและครอบครองยาเสพติด
สืบเนื่องจาก นายอนุวัฒน์ ได้หลอกลวง น.ส.ใจ (นามสมมุติ) อายุ 17 ปี ซึ่งเป็นบุตรข้าราชการทหาร ขณะปั่นรถจักรยานไปหาเพื่อน ย่านบางขุนพรม โดยใช้อาวุธปืนปลอมข่มขู่ จากนั้นได้ใช้กำลังบังคับข่มขืนกระทำชำเราและทำร้ายร่างกายก่อนหลบหนีไป
ภายหลังผู้เสียหายได้เข้าแจ้งความต่อพนักงานสอบสวนที่ สน.ชนะสงคราม ก่อนออกหมายจับไว้ เมื่อปี 2553 จนกระทั่งเจ้าหน้าที่ตำรวจได้ออกปฏิบัติการระดมกวาดล้างอาชญากรรมทุกประเภทและคดีค้างเก่าช่วงก่อนการเลือกตั้ง จนสามารถจับกุมผู้ต้องหารายนี้ได้ที่บริเวณทางเข้าวัดตะเคียน จ.นนทบุรี จึงควบคุมตัวมาดำเนินคดี
อย่างไรก็ตาม จากการตรวจประวัติอาชญากร พบว่าผู้ต้องหารายนี้เป็นผู้มีอิทธิพลและกว้างขวางในซอยทหารบก ย่านบางขุนพรหม มีนิสัยชอบข่มขู่และทำร้ายร่างกายผู้อื่นด้วยอาวุธปืนปลอม อีกทั้งยังมีหมายจับในคดียาเสพติด ทำร้ายร่างกาย ในหลายท้องที่อีกด้วย
 

 