ไม่ธรรมดาทีเดียวสำหรับ โรเจอร์ เฟเดอเรอร์ นักเทนนิสมือ 5 ของโลกชาวสวิตเซอร์แลนด์ ที่สร้างประวัติศาสตร์กลายเป็นนักเทนนิสคนแรกที่สามารถขึ้นแท่นอันดับ 1 นักกีฬาที่ทำรายได้สูงสุดในโลกปี 2020 จากการจัดอันดับของ ฟอร์บส์ (Forbes) นิตยสารทางการเงินชื่อดังของสหรัฐอเมริกาซึ่งในปี 2020 อดีตนักเทนนิสมือ 1 ของโลก สามารถโกยเงินไปได้มากถึง 106.3 ล้านเหรียญสหรัฐ (ประมาณ 3,213 ล้านบาท) แซงหน้า 2 ดาวเตะดังอย่าง คริสเตียโน่ โรนัลโด้ กองหน้าจากยูเวนตุส ที่ทำไป 105 ล้านเหรียญสหรัฐ และ ลิโอเนล เมสซี่ ดาวยิงของบาร์เซโลน่า ที่ทำไป 104 ล้านเหรียญสหรัฐด้วยรายรับที่มากมายมหาศาลจำนวนกว่า 3,000 ล้านบาท จึงไม่แปลกใจที่เจ้าตัวจะมีที่พักอาศัยประดับบารมีมากมายพอตัวเลยทีเดียว แถมที่สำคัญเจ้าตัวยังขึ้นชื่อเรื่องการชอบสะสมอสังหาริมทรัพย์อีกด้วยสำหรับ นักหวดลูกสักหลาดวัย 39 ปี มีบ้านพักตากอากาศหลังใหม่แถบชายฝั่งทะเลสาบซูริค ที่สร้างเมื่อปี 2014 ด้วยงบก่อสร้างสูงถึง 6.5 ล้านเหรียญสหรัฐฯ (ประมาณ 196 ล้านบาท) ซึ่งเป็นอาคารทันสมัย 3 ชั้น ก่อสร้างด้วยกระจกมีระเบียงขนาดใหญ่มองเห็นวิวทะเลสาบซูริคอันเงียบสงบภายในมีสิ่งอำนวยความสะดวกแบบครบครัน มีห้องใช้สอยมากกว่า 12 ห้อง, ห้องรับแขกขนาดใหญ่, สระว่ายน้ำนอกบ้าน, ห้องออกกำลังกายขนาดใหญ่ และที่จะขาดไม่ได้ก็คือสนามเทนนิสสำหรับใช้ในการฝึกซ้อมนอกจากนี้เจ้าตัวยังมีบ้านเก่าอีก 3 หลังทั้งที่เมืองบาเซิ่ล, เมืองวัลเบล และ เฮอร์ลิเบิร์ก นี่ยังไม่นับรวมห้องเพนท์เฮ้าส์ในตึก เลอ เรเว่ (Le Reve) ที่เมืองดูไบ ในประเทศสหรัฐอาหรับเอมิเรตส์ และบ้านพักในแอฟริกาใต้ ที่เจ้าตัวซื้อเก็บไว้เมื่อปี 2014 สำหรับ โรเจอร์ เฟเดอเรอร์ ถือเป็นนักเทนนิสชื่อดังระดับโลก ครองมือ 1 โลกยาวนานถึง 6 ปีติดต่อกัน ด้วยผลงานการกวาดแชมป์แกรนด์สแลม 20 รายการ รวมถึงคว้าเหรียญทองโอลิมปิกเกมส์ ในปี 2012 จึงไม่แปลกใจด้วยฝีมือและความดังทำให้โกยรายได้ไปมากกว่า 3,000 ล้านบาท จากค่าลิขสิทธิ์ และสัญญาต่างๆ ที่เจ้าตัวทำการตลาดกับแบรนด์สินค้าหลายชนิดในปีนี้
 โกยกันกระจาย! "นิตยสารฟอร์บส์" จัดอันดับ "ทัพนักกีฬา" ทำเงินสูงสุดประจำปี 2020