อาหารต้านมะเร็ง ไม่จำเป็นต้องมาในรูปแบบของแคปซูล หรือธัญพืชจากเมืองนอกราคาแพงๆ เสมอไป เพราะพืชผักผลไม้ในบ้านเรานี่แหละ ที่เป็นยาชั้นดีที่จะช่วยป้องกันโรคได้สารพัด รวมไปถึงโรคที่ทุกคนกลัวอย่างโรคมะเร็งด้วย มีอาหารชนิดใดที่น่าสนใจบ้าง ไปดูกันค่ะ
 


มะเขือเทศ

มะเขือเทศจัดเป็นผักชนิดหนึ่งที่มีสีอื่นนอกไปจากสีเขียว สีแดงขิงมะเขือเทศบ่งบอกว่า มะเขือเทศเป็นพืชที่มีคุณค่าทางสารอาหารแตกต่างไปจากผักสีเขียวตามปกติ นั่นก็คือ “ไลโคปีน” นั่นเอง ไลโคปีนเป็นสารต้านอนุมูลอิสระชนิดหนึ่งที่ช่วยลดความเสี่ยงของมะเร็งต่อมลูกหมาก มะเร็งกระเพาะอาหาร  มะเร็งปอด เป็นต้น เพราะฉะนั้นถึงมีคำกล่าวว่า ผู้ชายให้ทานมะเขือเทศปรุงสุก (เพื่อป้องกันมะเร็งต่อมลูกหมาก) และผู้หญิงให้ทานมะเขือเทศสด (เพื่อรับวิตามินซีมาบำรุงผิวพรรณ)
อ่านต่อ >> มะเขือเทศสด VS น้ำมะเขือเทศกล่อง อันไหนมีประโยชน์มากกว่ากัน
 


กระเทียม

กระเทียมเป็นหนึ่งในกลุ่มของผักสีขาวที่มีสารบีตาแคโรทีน ช่วยกระตุ้นการทำงานของร่างกายให้ช่วยป้องกันมะเร็งได้ดีขึ้น งานวิจัยพบว่า การบริโภคกระเทียมช่วยลดความเสี่ยงในการเป็นโรคมะเร็งกระเพาะอาหาร มะเร็งลำไส้ใหญ่ มะเร็งหลอดอาหาร มะเร็งตับอ่อน และมะเร็งเต้านมได้
 


ดอกอัญชัญ

ดอกอัญชัญจัดว่าเป็นพืชตระกูลสีม่วง ที่มีสารแอนโทไซยานิน ที่ช่วยป้องกันโรคเรื้อรังต่างๆ ได้เป็นอย่างดี เช่น โรคที่เกี่ยวกับหลอดเลือดหัวใจ โรคมะเร็ง และเบาหวาน นอกจากนี้ยังมีสารต้านอนุมูลอิสระที่นอกจากจะช่วยลดความเสี่ยงในการเป็นโรคมะเร็งแล้ว ยังช่วยบำรุงผิวพณณ์ให้ชุ่มชื่นอีกด้วย
 


สับปะรด

สับปะรดนอกจากจะให้รสชาติหวานฉ่ำแซมเปรี้ยวที่เรียกความสดชื่นให้กับร่างกายได้ตั้งแต่ทันทีที่ทานแล้ว ยังเต็มไปด้วยวิตามินซี เบตาแคโรทีน และแมงกานีส ที่ช่วยป้องกันอันตรายจากอนุมูลอิสระ ที่เป็นสาเหตุของโรคมะเร็ง และยังช่วยทำให้ระบบภูมิคุ้มกันของร่างกายทำงานได้ดีขึ้นอีกด้วย
 


ข้าวกล้อง

ความดีงามของข้าวกล้องให้อธิบายยังไงก็ไม่หมดจริงๆ นอกจากจะเป็นแหล่งคาร์โบไฮเดรต หรือแป้ง ที่ดีต่อร่างกายของเรา เหมาะสำหรับใครอยากลดน้ำหนัก หรืออยากหันมาทานคลีนแล้ว ยังมีวิตามินบีที่ช่วยป้องกันโรคเหน็บชา ปากนกกระจอก มีเส้นใยอาหารที่ช่วยในเรื่องของการขับถ่าย ป้องกันโลหิตจาง และยังลดความเสี่ยงในการเป็นโรคมะเร็งลำไส้ใหญ่อีกด้วย
 
เห็นไหมล่ะคะ ว่าอาหารที่ช่วยต้านมะเร็ง อยู่ใกล้ๆ ตัวเราทั้งนั้น แล้วยังหาซื้อทานได้ง่าย ราคาย่อมเยา ไม่มีความจำเป็นต้องไปซื้ออาหารเสริม หรือธัญพืชจากต่างประเทศก็ได้ แต่ถ้าใครสะดวกหาทานแบบไหน ก็เอาตามที่สบายใจจะดีกว่าค่ะ ถือว่าเพิ่มเป็นอีกทางเลือกหนึ่งสำหรับคนที่ไม่อยากจ่ายเงินเยอะแล้วกันเนอะ สิ่งสำคัญคือทานอาหารให้ครบ 5 หมู่ ออกกำลังกายสม่ำเสมอ และพักผ่อนให้เพียงพอ เท่านี้ไม่ว่าโรคไหนก็ไม่เข้ามากร้ำกรายแล้วล่ะค่ะ