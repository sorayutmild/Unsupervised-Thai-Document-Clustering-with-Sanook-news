     Toyota Fortuner 2015 เจเนอเรชั่นใหม่ ถูกเปิดตัวอย่างเป็นทางการไปเมื่อช่วงสัปดาห์ที่ผ่านมา ด้วยความที่เป็นเจ้าตลาดในกลุ่มรถ PPV มาอย่างยาวนาน ทำให้กลายเป็นรถที่ถูกพูดถึงมากที่สุดทั้งก่อนและหลังเปิดตัว ซึ่งนอกจากรูปลักษณ์ภายนอกที่ต่างออกไปจากรุ่นเดิมอย่างชัดเจนแล้ว อ็อพชั่นภายในต่างๆ ยังได้รับการปรับปรุงชนิดที่เรียกว่ายกเครื่องกันเลยทีเดียว

     คราวนี้ Sanook! Auto จึงมาเปิดสเป็คให้เห็นชัดๆ ระหว่าง 'ฟอร์จูนเนอร์' โฉมเก่าและโฉมใหม่ ว่าจะมีอะไรเพิ่มขึ้นจากเดิมบ้าง?
     เราทำการเปรียบเทียบกันระหว่าง '2015 Toyota Fortuner 2.8V 4WD AT' และ '2014 Toyota Fortuner 3.0V 4WD AT' ซึ่งเป็นรุ่นท็อปสุดที่มีจำหน่ายในแต่ละช่วงเวลา (ไม่นับรุ่นตกแต่งพิเศษ)
 
     มิติตัวถังและเครื่องยนต์

          เป็นปกติที่รถรุ่นใหม่มักมีขนาดตัวถังใหญ่ขึ้นกว่าเดิมเล็กน้อย ซึ่งฟอร์จูนเนอร์ใหม่ มีความยาวตลอดคันเพิ่มขึ้นจากรุ่นเดิมประมาณ 90 มิลลิเมตร และกว้างขึ้นประมาณ 15 มิลลิเมตร ซึ่งอาจส่งผลต่อพื้นที่ภายในห้องโดยสารไม่มากนัก ขณะที่ระยะต่ำสุดจากพื้นลดลงเหลือ 193 มิลลิเมตร ช่วยลดจุดศูนย์ถ่วงให้ต่ำลง ส่งผลต่อการยึดเกาะถนนเพิ่มมากขึ้น
     ส่วนเครื่องยนต์ของฟอร์จูนเนอร์ใหม่ แม้ว่าจะมีความจุลดลงเป็น 2.8 ลิตร แต่ให้กำลังสูงสุดอยู่ที่ 177 แรงม้า เพิ่มขึ้นจากเดิม 6 แรงม้า ที่รอบต่ำลงกว่าเดิม ขณะที่แรงบิดเพิ่มขึ้นอย่างชัดเจนเป็น 450 นิวตัน-เมตร จากเดิม 360 นิวตัน-เมตร แต่มาในรอบเครื่อยนต์ที่แคบกว่าเดิม นอกจากนั้น รุ่นใหม่ยังมาพร้อมเกียร์อัตโนมัติแบบ 6 สปีดอีกด้วย
 
     อุปกรณ์ภายนอก

     ไฟหน้าจากเดิมแบบโปรเจคเตอร์ HID ถูกเปลี่ยนเป็นแบบ Bi-beam LED ที่ใช้ไฟสูง-ไฟต่ำในโคมเดียวกัน พร้อมระบบปรับระดับอัตโนมัติ ติดตั้งไฟ Daytime Running Light แบบ LED นอกจากนั้นยังติดตั้งระบบ Follow-me-home ที่ช่วยหน่วงเวลาปิดไฟได้ พร้อมไฟ Welcome Light ที่กระจกมองข้างมาให้ ขณะที่ระบบฉีดน้ำล้างไฟหน้าถูกตัดออกไปจากรุ่นก่อน
     จุดเด่นที่สำคัญอีกอย่างหนึ่งของฟอร์จูนเนอร์ใหม่ คือระบบเปิด-ปิดฝากระโปรงท้ายแบบไฟฟ้า พร้อมระบบป้องกันการหนีบมาให้ด้วย
 
     อุปกรณ์ภายใน


     ห้องโดยสารภายในถูกตกแต่งด้วยสีดำทั้งคู่ แต่เบาะนั่งฝั่งผู้ขับมาพร้อมระบบปรับไฟฟ้าได้ 8 ทิศทาง จากเดิม 6 ทิศทาง พวงมาลัยสามารถปรับได้ 4 ทิศทาง ทั้งขึ้น-ลง-เข้า-ออก จากเดิมที่ปรับได้เพียง 2 ทิศทาง
     หน้าจอแสดงข้อมูลการขับขี่ (MID) ถูกเปลี่ยนเป็นแบบหน้าจอ TFT บริเวณมาตรวัด สามารถแสดงผลได้หลากหลายและสวยงามขึ้นกว่าเดิม มาพร้อมกระจกหน้าต่างแบบขึ้น-ลงอัตโนมัติทั้ง 4 บาน ติดตั้งกุญแจรีโมทแบบสมาร์ทคีย์และปุ่มสตาร์ทมาให้ด้วย
     คอนโซลหน้าของฟอร์จูนเนอร์ใหม่ ยังติดตั้งกล่องเก็บของแบบ 2 ชั้น พร้อมระบบ Cool Box สำหรับทำความเย็นมาให้ ถือเป็นตู้เย็นขนาดย่อมๆก็ว่าได้ รวมถึงช่องจ่ายไฟแบบ 220 โวลต์มาให้ด้วย
 
     เครื่องเสียง


     ระบบเครื่องเสียงนั้น ถ้านับฟังก์ชั่นการใช้งานถือว่าไม่ต่างกันมาก แต่จุดต่างสำคัญอยู่ที่ Interface การใช้งาน ที่ปรับปรุงสวยงามขึ้นกว่าเดิมอย่างชัดเจน พร้อมหน้าจอที่มีขนาดใหญ่ขึ้นเล็กน้อย ส่วนเสาอากาศรับวิทยุแบบฝังกระจก ถูกเปลี่ยนเป็นแบบครีบฉลามเพิ่มความสวยงาม มาพร้อมกล้องมองหลังเช่นเดิม
 
     ระบบความปลอดภัย


     ระบบความปลอดภัยในฟอร์จูนเนอร์ใหม่ ถูกปรับปรุงดีขึ้นอย่างชัดเจนเช่นกัน ไม่ว่าจะเป็นถุงลมนิรภัยถึง 7 ตำแหน่ง ระบบช่วยออกตัวบนทางลาดชัน, ระบบควบคุมความเร็วขณะลงทางลาดชัน, ระบบควบคุมการส่ายของส่วนพ่วงท้าย และเพิ่มไฟตัดหมอกด้านหลังมาให้ด้วย
 

     สรุป โตโยต้า ฟอร์จูนเนอร์ 2015 ใหม่ มีการปรับปรุงนอกเหนือจากรูปลักษณ์ภายนอกอย่างชัดเจน ไม่ว่าจะเป็นอุปกรณ์มาตรฐานภายนอก-ภายใน ระบบความปลอดภัย รวมถึงเครื่องยนต์ที่ให้กำลังดียิ่งขึ้น แต่ก็แลกมาด้วยส่วนต่างที่เพิ่มขึ้นหลักแสนบาทในรุ่นท็อปสุด จากเดิมอยู่ที่ 1,456,000 บาท มาเป็น 1,599,000 บาทในโฉมใหม่
 

     ราคา Toyota Fortuner 2015 ใหม่ มีดังนี้

รุ่น 2.8V AT 4WD ราคา 1,599,000 บาท
รุ่น 2.8V AT 2WD ราคา 1,529,000 บาท
รุ่น 2.7V AT 2WD ราคา 1,449,000 บาท
รุ่น 2.4V AT 2WD ราคา 1,369,000 บาท
รุ่น 2.4G MT 2WD ราคา 1,199,000 บาท 

 
     ขอบคุณภาพจาก GPInews
 
 