ขวัญ อุษามณี ไวทยานนท์ นักแสดงสาวชื่อดัง พร้อมทนายความ เข้าแจ้งความกับ พนักงานสอบสวน กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี หรือ ปอท. ดำเนินคดีกับผู้นำภาพ ขวัญ อุษามณี ไปตัดต่อเป็นคลิปลามกอนาจารกับพระเอกหนุ่มชื่อดัง และเผยแพร่ภาพในสังคมออนไลน์
ขวัญ อุษามณี ระบุว่า ภาพดังกล่าวไม่ใช่ตัวเอง และการกระทำดังกล่าวยังส่งผลให้ตัวเองเสื่อมเสียชื่อเสียง มีการกระทำความผิดต่อเนื่อง เพื่อแสวงหาผลประโยชน์ จึงต้องเข้าแจ้งความ
และที่ผ่านมาก็ไม่ได้คุยกับ พระเอกหนุ่ม หรือ แฟนของพระเอกหนุ่มด้วย เนื่องจากเรื่องดังกล่าวไม่ใช่เรื่องจริง แต่ก่อนหน้านี้ได้พูดคุยกับผู้ใหญ่ทางช่อง 7 แล้ว ซึ่งทางผู้ใหญ่ก็ช่วยสนับสนุนและหาทางแก้ไข และเห็นว่านักแสดง แม้จะเป็นบุคคลสาธารณะ แต่ไม่ใช่ของเล่นของนักเลงคีบอร์ด ต้องการความเคารพซึ่งกันและกัน เพื่อยกระดับจิตใจให้สูงขึ้น พร้อมฝากถึงทุกคนที่ใช้โซเชียลมีเดีย ให้เคารพกฎกติกา ที่นี่ไม่ใช่บ้านป่าเมืองเถื่อน ทุกคนก็รักตัวเอง และขอให้อยู่กันด้วยความรัก
ด้าน พันตำรวจเอก สมพร แดงดี รองผู้บังคับการ ปอท. ระบุว่าจะทำการสืบสวนหาตัวผู้กระทำความผิด ขอเวลาทำงาน พร้อมจะสอบปากคำ ขวัญ อุษามณี และเห็นว่าการกระทำดังกล่าวเข้าข่ายความผิด หมิ่นประมาทด้วยการโฆษณา และความผิดตามพระราชบัญญัติคอมพิวเตอร์ มีอัตราโทษจำคุกไม่เกิน 5 ปี ปรับไม่เกิน 1 แสน หรือ ทั้งจำทั้งปรับ
และก่อนหน้านี้ นางปราณี พูลเกิด มารดาขวัญ อุษามณี ก็ได้เข้าแจ้งความกับตำรวจ ปอท. เมื่อวันที่ 30 ตุลาคม ที่ผ่านมา กรณีมีผู้นำภาพนิ่งของ ขวัญ อุษามณี ไปตัดต่อด้วย