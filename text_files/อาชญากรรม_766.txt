(16 มี.ค.) จากกรณีรถเบนซ์ชนฟอร์ด ที่ช่องทางด่วน ถนนพหลโยธินขาออก ใกล้ทางต่างระดับบางปะอิน ซึ่งมีคลิปเหตุการณ์เผยว่า รถเบนซ์ขับเลนซ้ายด้วยความเร็วสูง พุ่งชนรถฟอร์ดอย่างจังจนไฟลุกท่วม ย่างสด 2 นักศึกษาปริญญาโท เสียชีวิตคาที่ ส่วนคนขับรถเบนซ์คู่กรณีนั้นบาดเจ็บ รักษาตัวอยู่ที่รพ. โดยหลายคนเกรงว่าคดีจะไม่คืบหน้า
ทางด้าน โอปอล์ ปาณิสรา นักแสดงและพิธีกรชื่อดัง ได้แชร์ข่าวดังกล่าวและโพสต์ข้อความผ่านเฟซบุ๊ก Opal Panisara Official ระบุว่า
"รู้จักกับน้องเบนซ์หนึ่งในผู้เสียชีวิตค่ะ เรียนที่สถาบันพระปกเกล้ามาด้วยกันเมื่อหลายปีก่อน น้องอยู่กลุ่มเดียวกับพี่โอ๊คเลยสนิทได้คุยกันบ่อยเจอกันบ่อย น้องเบนซ์เป็นคนน่ารักที่สุดและอ่อนโยนที่สุดคนนึงในชีวิตที่ปอรู้จัก คนรอบข้างสัมผัสได้ถึงความจริงใจและมีเมตตาของน้องเสมอ และน้องก็พิสูจน์ให้พวกเราได้เห็นถึงจิตใจที่งดงามของน้องแม้ในนาทีสุดท้ายของชีวิต ขอวิญญาณน้องไปสู่สุขคติ สู่ดินแดนอันสวยงามที่ดวงวิญญานอันบริสุทธิ์ของน้องคู่ควร และขอให้กระบวนการยุติธรรมทั้งทางโลกและทางเวรกรรมทำงานอย่างมีประสิทธิภาพที่สุด ขออย่าให้คนดีๆต้องจากไปฟรีๆโดยไม่สามารถเรียกร้องความเป็นธรรมใดได้เลย"
ขณะที่ หนุ่ย พงศ์สุข หิรัญพฤกษ์ พิธีกรและผู้ผลิตรายการชื่อดัง ซึ่งเป็นเพื่อนกับหนึ่งในผู้เสียชีวิต ได้โพสต์เฟซบุ๊ก Pongsuk Hiranprueck ระบุว่า
"โศกนาฏกรรมของเพื่อนผม Benz Horsaengchai ความคืบหน้าทางคดีดูท่าจะเงียบงันครับ เมื่อคุณตำรวจยังไม่ตั้งข้อหากับคุณคนขับเบนซ์มาชน (โดยไม่ได้เบรกเลย) คือคุณ "เจนภพ วีรพร" ซึ่งขณะนี้นอนพักรักษาตัวอยู่ที่โรงพยาบาลสมิติเวช สุขุมวิท โดยทางกฎหมายแล้วคุณตำรวจสามารถใช้อำนาจบังคับการสอบสวนได้หากแพทย์ยังคงยืนยันการป่วย เช่น ตรวจปัสสาวะหาสารเสพติด (ต้องภายใน 48 ชม.) แต่นี่เลยมานานแล้วครับ เลยไม่รู้จะยังหลงเหลืออะไรอยู่บ้างนอกจากภาพกล้องหน้ารถพลเมืองดีที่บันทึกการซัดตู้มแบบบ้าระห่ำไม่ได้แตะเบรกเลยแม้แต่น้อย
เพื่อนสาวเราตายครั้งนี้ ความดีที่เธอทำไว้ตลอดชีวิตกับทุกๆคนเป็นเครื่องกระตุ้นเตือนให้เราไม่สามารถนิ่งเฉยได้กับเรื่องนี้ครับ ตอนนี้เพจ CSI LA โพสต์ประเด็นทะเบียน ษง-3333 นี้ชนมาหลายหนและรอดตลอด มีผู้เสียหายท่านอื่นมาแสดงตัวแล้วด้วยครับ เราคงต้องช่วยกันถามหาความยุติธรรมให้ครอบครัวฮ้อแสงชัยที่อบอุ่นน่ารักของเบนซ์ด้วย ‪#‎WeArePNP2Forever‬
ปล.คดีนี้อยู่ในความดูแลของ พ.ต.ท. สมศักดิ์ พลพันขาง สว. (สอบสวน) สภ.พระอินทร์ราชา จ.พระนครศรีอยุธยา ครับ เชื่อมั่นว่าท่านต้องพิทักษ์สันติราษฎร์ได้สำเร็จ"