เม็ดแมงลัก คือ สมุนไพร มีลักษณะกลมยาว สีดำ เมื่อนำไปแช่น้ำจะสามารถพองตัวได้ถึง 45 เท่า และมีเมือกห่อหุ้ม มีประโยชน์ต่อร่างกายหลายอย่าง
ประโยชน์ของเม็ดแมงลัก

ช่วยขับคอเลสเตอรอลไม่ดีออกจากร่างกาย เพราะเม็ดแมงลักมีเส้นไยที่ช่วยดูดซับไขมันได้ เมื่อร่างกายไม่สามารถย่อยกากไยพวกนี้ได้ ไขมันไม่ดีจึงถูกขับออกมาพร้อมกับเส้นไยของเม็ดแมงลัก ซึ่งจะช่วยลดความเสี่ยงต่อการเป็นโรคหัวใจได้ด้วย
เป็นยาระบาย ช่วยลดอาการท้องผูกหรือมีปัญหาในการขับถ่าย เนื่องจากเปลือกของเม็ดแมงลักเป็นสารเมือกหลังแช่น้ำ และยังมีกากอาหารที่หนาแน่น ช่วยทำความสะอาดผนังลำไส้ อุจจาระไม่เกาะลำไส้ ทำให้การขับถ่ายได้สะดวกขึ้น
เม็ดแมงลักไม่สามารถทำให้ไขมันสะสมสลายไปได้ แต่ช่วยควบคุมน้ำหนักได้ เพราะเม็ดแมงลักไม่ก่อให้เกิดพลังงาน พองตัวได้นาน ทำให้กินแล้วอิ่มท้องนานขึ้น และกินอาหารอื่นๆ ได้น้อยลง
เหมาะสำหรับผู้ป่วยโรคเบาหวาน เพราะการพองตัวของเม็ดแมงลักทำให้ร่างกายดูดซึมอาหารได้ช้าลง นั้นหมายความว่าร่างกายจะดูดซึมน้ำตาลได้น้อยลงด้วย

วิธีกินเม็ดแมงลักให้ได้ประโยชน์
ใช้เม็ดแมงลัก 1-2 ช้อนชา ต่อน้ำ 1 แก้วใหญ่ แช่ให้เม็ดพองเต็มที่ ถ้าจะกินเพื่อลดน้ำหนัก ให้กินก่อนอาหาร แนะนำให้กินในมื้อเย็น แต่ถ้าใช้เป็นยาระบายให้กินก่อนนอน จะทำให้การขับถ่ายดีในตอนเช้า
 
ข้อควรระวังของเม็ดแมงลัก

การแช่เม็ดแมงลักจะต้องแช่ให้พองตัวเต็มที่ เพราะถ้ากินเม็ดแมงลักที่ยังพองตัวไม่เต็มที่เข้าไป จะทำให้เม็ดแมงลักไปดูดซับน้ำในกระเพาะ ทำให้มีปัญหาเรื่องการย่อยอาหารและทางเดินอาหาร เม็ดแมงลักอาจจับตัวเป็นก้อนอุดตันในลำไส้ ทำให้เกิดลำไส้อุดตันและมีอาการท้องผูกได้
ไม่ควรกินเม็ดแมงลักทุกมื้อ เพราะจะทำให้เราได้สารอาหารอื่นๆ ไม่เพียงพอ แนะนำให้กินวันละ 1 มื้อ
คนที่ลดน้ำหนักด้วยการกินเม็ดแมงลัก ต้องควบคู่ไปกับการออกกำลังกาย และการควบคุมอาหารด้วย เนื่องจากเม็ดแมงลักไม่ได้ช่วยเรื่องการเผาผลาญแต่อย่างได
