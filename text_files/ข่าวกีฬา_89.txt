การแข่งขันมวยสามกลสมัครเล่น ในกีฬาโอลิมปิกเกมส์ ยังฉาวโฉ่รายวัน ล่าสุด การชกในรุ่นแบนตั้มเวท รอบก่อนรองชนะเลิศ เกิดเหตุการณ์วุ่นวายบนเวทีอีกแล้ว เมื่อ ไมเคิล คอนแลน นักชกจากประเทศไอร์แลนด์สุดทน หลังได้รับการประกาศให้ตกเป็นฝ่ายปราชัยต่อ วลาดิเมียร์ นิคิติน นักชกจากประเทศรัสเซีย 0-3 ทั้งที่ตลอดการชกกำปั้นไอริชทำได้ดีกว่าอย่างชัดเจน ซึ่งทันทีที่เขากระเด็นตกรอบ เขาโมโหสุดขีด และได้ชูนิ้วกลางบนเวทีให้กับการตัดสินที่ไร้ซึ่งความยุติธรรมในการแข่งขันหนนี้
 โดย "วลาดิเมียร์ นิคิติน" ที่ได้ตบเท้าเข้าสู่รอบรองชนะเลิศ กำลังกลายเป็นที่วิพากษ์วิจารณ์อย่างหนัก ว่าเป็นนักมวยที่ถูกล็อกผล เพื่อจะให้ก้าวขึ้นไปคว้าเหรียญรางวัลในครั้งนี้  ซึ่งรอบ 16 คนสุดท้ายที่ผ่านมาเมื่อเสาร์ที่ 13 ส.ค. ที่ผ่านมา นักชกวัย 26 ปีชาวรัสเซียนรายนี้ ก็เอาชนะ "ฉัตร์ชัย บุตรดี" นักชกไทยมาแบบชนิดค้านสายตาคนทั่วโลก จนทำให้มีกระแสโจมตีส่งตรงถึง "ไอบ้า" (AIBA) องค์กรที่ดูแลจัดการแข่งขันในครั้งนี้  ทั้งนี้ ไมเคิล คอนแลน ได้กล่าวหลังจากจบการแข่งขันว่า "ไอบ้า พวกทุจริต พวกเขาแย่งความฝันในกีฬาโอลิมปิกของผมไป" "รัสเซียไม่ใช้สารกระตุ้นก็จริง พวกเขาอาจต้องมีการจ่ายเงินให้ผู้ตัดสินแน่นอน ผมมั่นใจ จากนี้ไปผมจะไม่มีวันเข้าแข่งขันในรายการที่ไอบ้าจัดอีกต่อไป"
ทั้งนี้ "ไอบ้า" ได้ออกกฎที่ถือว่าเป็นกฎเหล็ก หลังจากจบโอลิมปิกเกมส์เมื่อปี 2012 ที่ลอนดอน โดยระบุว่า หลังจากจบการแข่งขัน "ผลการตัดสินถือว่าสิ้นสุด และห้ามมีการยื่นเรื่องประท้วงใดๆทั้งสิ้น"

<< ประมวลภาพ >>