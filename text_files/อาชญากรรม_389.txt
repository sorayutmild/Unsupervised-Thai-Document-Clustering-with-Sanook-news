แม่หมอมุกงง พล.ต.ต.อำนวย บอกหมอมุกไม่ได้ถูกรถชน แต่หัวกระแทกพื้น จี้ออกมาแจงให้ชัดเจนหลังเคยพูดเองว่ารถมีร่องรอยการชน
(23 ก.ค.) เมื่อเวลา 10.30 น.พญ.พรรณกร อิ่มวิทยา มารดาของพ.ต.พญ.หทัยพร อิ่มวิทยา หรือหมอมุก กล่าวกับผู้สื่อข่าวหลังจากที่เมื่อวานนี้ได้เข้าพบพนักงานสอบสวน เพื่อเข้าให้ปากคำเพิ่มเติมในส่วนของคดีความ ว่า ตนพอใจการทำงานของเจ้าหน้าที่ตำรวจในระดับหนึ่ง ส่วนเรื่องที่ใครเป็นผู้ขับรถชนหมอมุกนั้นยังไม่ได้ยืนยันกับทางตำรวจ เพราะทนายความยังคงต้องการหลักฐานเพิ่มเติมจากทางเจ้าหน้าที่ สำหรับกรณีที่เจ้าหน้าที่ตำรวจจะแจ้งข้อกล่าวหากับ พ.อ.ศักดิ์สิทธิ์ ภู่กลั่น ก็แล้วแต่ว่าทางพนักงานสอบสวนจะกล่าวหาว่าอย่างไร ถ้ามีส่วนใดที่เห็นไม่ตรงกันตนจะแย้งทันที เพราะว่าจากการกระทำนั้นบ่งชัดว่าเป็นการเจตนาฆ่าหมอมุก
มารดาหมอมุก กล่าวต่ออีกว่า ส่วนเรื่องที่ พล.ต.ต.อำนวย นิ่มมะโน รองผู้บัญชาการตำรวจนครบาล ออกมาให้สัมภาษณ์ผู้สื่อข่าวว่า หมอมุกศีรษะไปกระแทกพื้น ไม่ได้เกิดจากการพุ่งชนนั้นตนเองยังไม่ได้ยินข่าว แต่จากการสอบสวนของ พล.ต.ต.อำนวย ก่อนหน้านี้ เป็นคนพูดเองว่า รถคันดังกล่าวมีร่องรอยการชน อีกทั้งจากหลักฐานของทางนิติเวชวิทยา ระบุว่าอาการของหมอมุกเกิดจากการกระแทกของวัตถุไม่มีคม และการที่มีบาดแผลเพียงด้านหน้า ทำให้เชื่อได้ว่ามีของแข็งมากระทบศีรษะ ไม่ใช่ศีรษะกระทบพื้น อยากให้ทางตำรวจและเจ้าหน้าที่กองพิสูจน์หลักฐานออกมาชี้แจงให้ชัดเจน
สำหรับอาการของหมอมุก ยังคงพักรักษาตัวอยู่ที่ โรงพยาบาลพระมงกุฎเกล้า โดยอาการล่าสุดวันนี้ ดีขึ้นตามลำดับ มีการพูดคุยและเล่นกับบุคคลใกล้ชิด แต่ยังไม่สามารถพูดโต้ตอบในข้อความที่ซับซ้อนได้
 