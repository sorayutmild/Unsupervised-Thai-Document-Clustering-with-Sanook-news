     Mitsubishi Pajero Sport 2015 (มิตซูบิชิ ปาเจโร สปอร์ต) ใหม่ ถูกเปิดตัวอย่างเป็นทางการครั้งแรกของโลกที่ประเทศไทย ในงาน BIG Motor Sale 2015 เมื่อวันที่ 1 สิงหาคมที่ผ่านมา เคาะราคาจำหน่ายเริ่มต้น 1.138 ล้านบาท รุ่นท็อปราคาพิเศษ 1,399,000 บาท

     มร.เทะสึโระ  อาอิคาวะ ประธานและประธานเจ้าหน้าที่ปฏิบัติการ มิตซูบิชิ มอเตอร์ส คอร์ปอเรชั่น ประเทศญี่ปุ่น พร้อมด้วย มร.โมะริคาซุ ชกคิ กรรมการผู้จัดการใหญ่ บริษัท มิตซูบิชิ มอเตอร์ส (ประเทศไทย) จำกัด  จัดงานแถลงข่าวแนะนำรถยนต์  มิตซูบิชิ “ปาเจโร สปอร์ต ใหม่” อย่างเป็นทางการครั้งแรกของโลกกับสื่อมวลชนในเมืองไทย
     มิตซูบิชิ ปาเจโร สปอร์ต เป็นรถอเนกประสงค์แบบออฟโรดขนาดกลาง ที่ใช้พื้นฐานจากรถกระบะ ถูกเปิดตัวเป็นครั้งแรกมาตั้งแต่ปี 2539 ในประเทศญี่ปุ่น ตามด้วยเจเนอเรชั่นที่ 2 เมื่อปี 2551 ที่่ผ่านมา ซึ่งได้รับการวางจำหน่ายในประเทศไทยด้วย โดยในเดือนมิถุนายนที่ผ่านมารถรุ่นดังกล่าวมียอดขายในกว่า 90 ประเทศทั่วโลกแล้วกว่า 400,000 คัน
 

     มิตซูบิชิ ปาเจโร สปอร์ต ใหม่  มาพร้อมแนวคิดของการออกแบบเพื่อให้เป็น “รถยนต์เอสยูวีแบบออฟโรดที่ทันสมัยและให้ความสะดวกสบาย”  ด้วยนิยามใหม่ “Designed for Perfection : ที่สุดของความสมบูรณ์แบบ” ที่ครบครันด้วยฟังก์ชั่นการทำงานของรถยนต์เอสยูวีแบบออฟโรดที่ถ่ายทอดมาจาก “ปาเจโร” พร้อมจุดเด่น 3 ประการ ได้แก่ “โดดเด่นด้วยรูปลักษณ์ทันสมัย”  “เทคโนโลยีความปลอดภัยอัจฉริยะ” และ “ความหรูหราสะดวกสบาย”
 

     Pajero Sport ใหม่ โดดเด่นด้วยการออกแบบด้านหน้าสไตล์ Dynamic Shield ติดตั้งไฟหน้าแบบโปรเจคเตอร์แบบ Bi-LED ปรับระดับลำแสงอัตโนมัติ พร้อมไฟนำทางหลังดับเครื่องยนต์ ไฟ Daytime Running Light แบบ Spectrum LED และไฟท้ายทรงยาวแบบ Spectrum LED เช่นกัน มาพร้อมล้ออัลลอยขนาด 18 นิ้วสีทูโทนในรุ่น GT-Premium และสีเงินในรุ่น GT และ GLS-LTD
 

     ห้องโดยสารภายโทนสีดำตกแต่งด้วยสีเงิน ซิลเวอร์ เดคคอเรชั่น และ Piano Black ติดตั้งเบาะนั่งคู่หน้าปรับไฟฟ้าได้ 8 ทิศทาง เบาะแถวที่ 2 และ 3 สามารถปรับเอนและพับเพื่อเพิ่มพื้นที่ในการใช้งาน
     คอนโซลกลางติดตั้งเครื่องเสียงหน้าจอสัมผัสขนาด 7 นิ้ว รองรับการเชื่อมต่อบลูทูธ และระบบนำทาง พร้อมจอภาพสำหรับผู้โดยสารตอนหลังขนาด 9 นิ้ว Wide Screen พร้อมเครื่องเล่น DVD รีโมทคอนโทรลและหูฟังอินฟราเรด ติดตั้งระบบปรับอากาศอัตโนมัติแยกอุณหภูมิซ้าย-ขวา พวงมาลัยมัลติฟังก์ชั่นหุ้มหนังปรับได้ 4 ทิศทาง สามารถควบคุมเครื่องเสียงและจอแสดงข้อมูลอเนกประสงค์บริเวณมาตรวัด
 

     นอกจากนั้นยังติดตั้งปุ่มปรับเลือกระบบขับเคลื่อน 4 ล้อ และปุ่มเบรกมือไฟฟ้า พร้อมโหมดขับเคลื่อนแบบออฟโรดที่สามารถปรับรูปแบบการทำงานได้ถึง 4 โหมด ได้แก่ Gravel, Mud/Snow, Sand และ Rock
 

     ระบบช่วงล่างด้านหน้าเป็นแบบอิสระแบบปีกนก 2 ชั้น พร้อมคอยล์สปริงและเหล็กกันโคลง ระบบกันสะเทือนหลังแบบทรีลิงค์ ทอล์คอาร์ม พร้อมคอยล์สปริงและเหล็กกันโคลงและเหล็กกันสะบัดเพลาหลัง เพิ่มความนุ่มนวลในการขับขี่ยิ่งขึ้น พวงมาลัยให้รัศมีวงเลี้ยวแคบเพียง 5.6 เมตร พร้อมเบรกด้านหน้าแบบดิสก์และด้านหลังแบบดรัมอินดิสก์
 

     ทุกรุ่นติดตั้งขุมพลังคลีนดีเซลรหัส 4N15 อลูมินัมอัลลอยบล็อกความจุ 2.4 ลิตร ระบบ MIVEC และ VG Turbo ให้กำลังสูงสุด 181 แรงม้า ที่ 3,500 รอบต่อนาที แรงบิดสูงสุด 430 นิวตัน-เมตร ที่ 2,500 รอบต่อนาที ส่งกำลังด้วยเกียร์อัตโนมัติ 8 สปีด ประหยัดเชื้อเพลิงเพิ่มขึ้น 17% เมื่อเทียบกับรุ่นเดิม และปล่อยค่ามลพิษต่ำกว่า 200 กรัมต่อกิโลเมตร
     ระบบความปลอดภัยครบครันทั้งระบบเตือนการชนด้านหน้าพร้อมช่วยชะลอความเร็ว (Forward Collision Mitigation System), กล้องมองภาพรอบคัน, ระบบตัดกำลังเครื่องยนต์ชั่วคราวเมื่อเหยียบคันเร่งอย่างรุนแรง (Ultrasonic Misacceleration Mitigation System), ระบบเตือนมุมอับสายตา และระบบถุงลมนิรภัย 7 ตำแหน่ง
 

     Mitsubishi Pajero Sport ใหม่ มีให้เลือก 5 สี ได้แก่ สีเงิน Sterling Silver, สีขาวมุก White Pearl, สีเทา Titanium Grey Metallic, สีดำ Black Mica และสีน้ำตาล Deep Bronze Metallic

     ราคาแนะนำ Mitsubishi Pajero Sport 2015 ใหม่ ตั้งแต่วันที่ 1 ส.ค. - 30 ก.ย. มีดังนี้
 

GT-Premium 4WD ราคา 1,399,000 บาท
GT 2WD ราคา 1,250,000 บาท
GLS-LTD ราคา 1,138,000 บาท

 
 
 
 