ควันหลงหลังความพ่ายแพ้ของ "เดอะ แพ็คแมน" แมนนี่ ปาเกียว ยอดนักชกชาวฟิลิปปินส์ ที่มีให้กับ ยอร์เดนิส อูกัส กำปั้นชาวคิวบา ในการชิงเข็มขัดแชมป์โลก ซูเปอร์ สมาคมมวยโลก (WBA) รุ่นเวลเตอร์เวต ที่สังเวียน ที-โมบาย อารีน่า, ลาสเวกัส สหรัฐอเมริกา เมื่อช่วงเช้าวันอาทิตย์ที่ 22 สิงหาคม 2564โดยรูปเกมการชกก็อย่างที่ทราบกันดีว่า กำปั้นปินส์จอมเก๋าวัย 43 ปี เป็นฝ่ายแพ้คะแนนไปแบบขาด 3 เสียง 113-115, 112-116 และ 112-116 พลาดโอกาสกลับมาเป็นแชมป์โลกในรุ่นนี้อีกครั้ง หลังโดน สมาคมมวยโลก ตัดสินใจปลดเจ้าตัวเนื่องจากเจ้าตัวไม่ได้ขึ้นป้องกันตำแหน่งแชมป์เกินระยะเวลาเกินกว่า 19 เดือนอย่างไรก็ตามแม้บนสังเวียนเจ้าตัวจะเป็นฝ่ายแพ้ไปแบบเอกฉันท์ แต่ในเรื่องของตัวเลขค่าเหนื่อยในไฟต์นี้ของเจ้าตัวต้องบอกว่าชนะขาดลอย เพราะสื่อต่างประเทศได้เผยว่าในสัญญาระบุว่า แมนนี่ ปาเกียว จะได้รับเงินจากการขึ้นชกการันตีเบื้องต้นที่ 5 ล้านเหรียญสหรัฐฯ (ประมาณ 166 ล้านบาท)นอกจากนี้ยังจะได้รับส่วนแบ่งจากยอด PPV ในรายการนี้ที่คาดว่าจะมีอย่างน้อย อีก 20 ล้านเหรียญสหรัฐฯ (ประมาณ 667 ล้านบาท) เรียกได้ว่าโกยไปเน้นๆ ถึง 25 ล้านเหรียญสหรัฐฯ (ประมาณ 834 ล้านบาท) กันเลยทีเดียวขณะที่ ยอร์เดนิส อูกัส แชมป์โลกชาวคิวบา จะได้รับเงินค่าตัวการันตีในไฟต์นี้เพียงแค่ 1 ล้านเหรียญสหรัฐฯ (ประมาณ 33 ล้านบาท) บวกกับส่วนแบ่งค่า PPV อีกประมาณ 1 ล้านเหรียญ ถือว่าอัพจากค่าตัวแต่เดิมที่จะเป็นคู่รองในรายการนี้ที่จะได้รับเพียงแค่ 5 แสนเหรียญสหรัฐฯ (ประมาณ 16 ล้านบาท) อย่างไรก็ตามตัวเงินดังกล่าวถือเป็นจำนวนเงินค่าตัวที่มากที่สุดในชีวิตกำปั้นของเจ้าตัว
