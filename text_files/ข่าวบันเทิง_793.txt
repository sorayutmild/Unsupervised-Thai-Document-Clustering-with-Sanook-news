แซ่บไม่ต้องเติมพริกกันเลยทีเดียว สำหรับศึกเกาเหลาระหว่างนางเอกหน้าสวย "ขวัญ อุษามณี ไวทยานนท์" กับบก.นิตยสารชื่อดัง "เดซี่ สมชาย เล็กน้อย" หลังทั้งคู่เกิดมีปัญหาขัดแย้งกันในงานอีเว้นท์โดยฝั่ง เดซี่ อ้างว่านางเอกสาวเรียกร้องเงินค่าตัวก่อนขึ้นทำหน้าที่บนเวที จนกลายเป็นประเด็นดราม่าสะท้านวงการบันเทิง!!
ล่าสุดได้มีโอกาสเจอกับสาว "ขวัญ อุษามณี" ในงาน "ซัมซุง กาแลคซี่ เอส 6 เอดจ์ พลัส และ ซัมซุง เกียร์ เอส 2" บรรดาสื่อก็เลยต้องขอเข้าไปสัมภาษณ์ข้อเท็จจริงจากปากสักหน่อยว่าสรุปแล้วบรรยากาศในวันนั้นเกิดอะไรขึ้น และหลังจากนี้เจ้าตัวจะสามารถกลับไปร่วมงานกับ บก.เดซี่ อดีตพี่สาวคนสนิทได้เหมือนเดิมอีกหรือไม่...
สำหรับเรื่องราวต่างๆ ที่เกิดขึ้นเรามีอะไรอยากชี้แจงบ้าง ?"เอ่อ...ขวัญยืนยันคำตอบเดิมนะคะ ทุกสิ่งทุกอย่างขวัญได้ให้ความกระจ่างไปหมดแล้วในอินสตาแกรมขวัญ ดังนั้นขวัญขอไม่พูดอะไรอีก ส่วนประเด็นต่างๆ ที่เกิดขึ้นใครจะคิดเปลี่ยนเจตนาขวัญที่ขวัญตั้งใจไปช่วยเป็นอะไรก็แล้วแต่ ขวัญถือว่าขวัญไม่สามารถไปบังคับความคิดใครได้ค่ะ"
เราเครียดไหมกับเหตุการณ์ที่เกิดขึ้น ?"เครียดวันเดียวพอแล้วค่ะ เครียดหลายวันเดี๋ยวจะไม่สวย ขวัญไม่อยากแก่ (ยิ้ม)"
ทางฝั่งคู่กรณีเราเขาได้มีการติดต่อมาส่วนตัวเพื่อขอเคลียร์บ้างไหม ?"ไม่มีค่ะ ทางฝั่งตัวขวัญเองก็ไม่คิดจะเคลียร์เหมือนกัน เพราะเมื่อวานมันผ่านไปแล้วเนอะ วันนี้ขวัญขอทำหน้าที่ที่ต้องรับผิดชอบงานอื่นๆ ในชีวิตขวัญดีกว่าค่ะ"
การที่เขาเดินสายพูดถึงเราตามรายการต่างๆ มันส่งผลกระทบอะไรกับเราบ้าง ?"ไม่เป็นไรค่ะ แต่ขวัญอยากจะฝากสื่อมวลชนสนับสนุนกิจกรรมของพี่เขาด้วยละกัน เวลาพี่เขาจัดงานอะไรแบบนี้"
เข็ดไหมกับการรับงานที่ไม่มีการเซ็นต์สัญญาไว้ก่อนแบบนี้ ?"ไม่หรอกค่ะ ก็ถือเป็นอีกประสบการณ์ในชีวิตที่สอนให้เรารู้จักรัดกุมมากขึ้นดีกว่า"
เหมือนพอมีกระแสข่าวออกมา ทางแฟนคลับเราเองก็ช่วยปกป้องเยอะเหมือนกัน ?"ก็ต้องขอบคุณพี่ๆ ทุกคนนะคะ ที่ช่วยปกป้องดูแลขวัญและดำเนินเนื้อเรื่องให้มันเป็นในลักษณะที่มันถูกค่ะ"
แล้วกับเรื่องที่เขาบอกในลักษณะว่าเราพูดไม่ตรงกับความจริงที่เกิดขึ้นล่ะ ?"ขวัญไม่ได้เป็นคนเริ่มนะคะ ขวัญถือว่าขวัญทำหน้าที่ในงานนั้นสำเร็จตามที่พี่เขาจ้างขวัญแล้ว ทุกอย่างก็คือจบแล้วค่ะ ขวัญไม่ได้เป็นคนเริ่มประเด็นหรือให้ข่าวใครเลย"
ในส่วนของคุณแม่เราเองก็ออกมาบอกว่าเสียใจที่รับงานนี้ ?"เอ่อ...ขวัญขอไม่พูดถึงประเด็นนี้แล้วกันค่ะ เพราะมันไม่ได้เป็นประโยชน์ต่ออาชีพขวัญ ณ ปัจจุบันเลย"
กลัวไหมว่าเขาจะออกมาแฉเราอีก ?"ไม่เป็นไรค่ะ เพราะตอนนี้ขวัญก็สบายใจของขวัญ ส่วนตัวพี่เขาจะสบายใจยังไงนั้นก็แล้วแต่เลยค่ะ"
อยากให้เราเคลียร์สักนิดหนึ่งตรงประเด็นที่บอกว่าเราไม่พอใจเพราะได้ค่าตัวไม่ครบ จริงไหม ?"เอ่อ...ขวัญคิดว่าขวัญไม่ขอพูดดีกว่า เพราะขวัญเชื่อว่าการกระทำของขวัญทั้งชีวิตมันสามารถยืนยันได้มากกว่าแค่คำพูดคำสองคำของขวัญค่ะ"
แบบนี้เรากับพี่เขาก็ไม่สามารถร่วมงานกันได้อีกแล้วใช่ไหม ?"(หัวเราะ)"