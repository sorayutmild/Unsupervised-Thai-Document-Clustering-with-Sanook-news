กลับมาอีกครั้งกับคอลัมน์ MacThai Weekly สัปดาห์นี้ก็เปิดให้จับจองอย่างเป็นทางการไปแล้วกับ iPhone 6s ในไทย ซึ่งยอดจองก็ทะลุจนของหมดกันไปแล้ว บางค่ายหมดภายในเวลาไม่กี่ชั่วโมงเท่านั้น ซึ่งแน่นอนว่าข้อดีของ iPhone 6s นั้นมีอยู่มากมาย ซึ่งเราก็ได้อวยกันมาอย่างต่อเนื่อง (ฮาาาา)

ข้อดีของ iPhone 6s มีทั้ง 3D Touch, กล้องใหม่, สีใหม่, Touch ID ใหม่สแกนโคตรเร็ว, ชิปใหม่ ที่ผลทดสอบออกมาเครื่องแรงกว่า Note 5 หรือ Galaxy S6 เสียอีก แต่ในข้อดีก็ย่อมมี "ข้อเสีย" ซึ่งจากประสบการณ์ใช้งานจริงกว่าเดือน เราก็อยากจะขอแชร์ในอีกมุมสำหรับใครที่กำลังตัดสินใจกันอยู่ครับ

1. เครื่องหนาและหนักขึ้นจนรู้สึกได้
อย่างที่รู้กันว่าแอปเปิลเลือกใช้วัสดุใหม่สำหรับเครื่อง iPhone 6s เป็นอะลูมิเนียมซีรีส์ 7000 ซึ่งข้อดีคือเครื่องไม่เจอปัญหางอได้ง่ายเหมือนรุ่นที่ผ่านมา โดยเฉพาะกับ iPhone 6s Plus
แต่ข้อเสียที่ตามมาก็คือน้ำหนักที่เยอะขึ้น ตามสเปคคือเพิ่มจาก 129 กรัมเป็น 143 กรัม แม้จะไม่มากแต่ก็รู้สึกได้ ถ้าใครที่ใช้ iPhone 6 เป็นประจำ พอมาจับ 6s จะรู้สึกได้ทันทีเลยว่าหนักขึ้น
ส่วนความหนาที่เพิ่มขึ้น 0.2 mm อันนี้ต้องบอกเลยว่าไม่รู้สึกอะไร และจากการทดสอบ iPhone 6s ก็สามารถใส่เคสของ iPhone 6 ได้ทั้งหมดสบายๆ

2. 3D Touch ยังมีความสับสนอยู่
ฟีเจอร์ที่เด่นสุดของ iPhone 6s คือหน้าจอ 3D Touch ที่แยกแรงกดหนักเบาได้ จนถือเป็นตัวชูให้เครื่องมีเทคโนโลยีล้ำกว่ามือถือคู่แข่ง ซึ่งจากประสบการณ์ใช้จริงก็ต้องบอกเลยว่าแอปเปิลทำออกมาให้ใช้ดีมาก เป็นธรรมชาติ ดูดีมีอนาคต
แต่ปัญหาที่หลายคนเจอคือ การเลือกเมนูย่อยของ 3D Touch แต่ละแอพจะแตกต่างกัน และถ้าไม่ใช้บ่อยก็จะจำเมนูค่อยไม่ได้ ถึงแม้แอพอย่าง Facebook, Instagram, Twitter จะรองรับ 3D Touch หมดแล้ว แต่พอกดหนักเข้าไปดูเมนู ก็ต้องคอยอ่านก่อนว่าจะไปเมนูไหน
อีกปัญหาคือเวลากดหน้า Home ค้างเพื่อสลับตำแหน่งของแอพต่างๆ บางครั้งกลายเป็นการกดหนักกดเบาไปซะงั้น บางคนตั้งใจจะกดหนักเพื่อเลือกเมนู ก็กลายเป็นกดแช่เพื่อสลับแอพ มันก็เลยยัง งงๆ กันอยู่

3. Touch ID ใหม่ สแกนนิ้วเร็วเกินไป
อีกหนึ่งความสามารถใหม่คือ Touch ID ที่สแกนนิ้วได้เร็วขึ้นกว่า 2 เท่า ซึ่งถ้าใครเปลี่ยนมาใช้ iPhone 6s จะรู้สึกว้าวมากเพราะมันสแกนได้เร็วโคตรจริงๆ แต่ปัญหาคือมัน "เร็วเกินไป"
ฟังดูเหมือนจะน่าหมั่นไส้ แต่ก็เป็นปัญหาสำหรับคนที่ชอบกดปุ่ม Home เพื่อเปิดเครื่อง บางครั้งเรายังไม่ทันได้อ่านข้อความ Notification บนหน้าจอ มันก็สแกนผ่านทะลุไปหน้า Home ซะแล้ว ทำให้ต้องปรับมากดเปิดเครื่องด้วยปุ่ม Power แทน




4. พื้นที่เครื่อง 16 GB ไม่พอแน่นอน
แอปเปิลเปิดตัว iPhone 6s ด้วยความจุ 16, 64 และ 128 GB ซึ่งสมัยที่เราใช้ไอโฟนรุ่นก่อนๆ หลายคนก็มักจะเลือกซื้อรุ่นความจุน้อยสุด (เพราะแค่รุ่นเล็กสุดก็แพงแล้วจ้าาาา)
แต่ปัญหาของ iPhone 6s คือการเพิ่มฟีเจอร์ที่ต้องใช้ความจุมากขึ้น อย่างเช่นการถ่ายภาพ Live Photo ที่มุ้งมิ้งน่ารัก เห็นรูปเพื่อนๆ เคลื่อนไหวได้ เอามาทำ Wallpaper ก็สวย แต่ขนาดของภาพใหญ่เบิ้ลเป็น 2 เท่า


รวมถึงกล้องหลังที่ละเอียดขึ้นจาก 8 ล้านเป็น 12 ล้านพิเซล, กล้องหน้าจาก 1.3 ล้านเป็น 5 ล้านพิกเซล และการรองรับถ่ายวิดีโอ 4K รวมแล้วทำให้ความจำเครื่อง 16 GB เต็มเร็วมาก จากประสบการณ์ทีมงานทดลองใช้ถ่ายภาพ Live Photo + 4K Video แค่ไม่กี่ร้อยใบความจุก็จะเต็มแล้วจ้า
อ่านเพิ่ม - ชมภาพจากกล้อง iPhone 6s รอบๆ กรุงเทพ, ทดสอบวิดีโอ 4K


5. ชิปใหม่ A9 ยังไม่รู้สึกต่างมากนัก
ถึงแม้ผลทดสอบความแรงของชิป A9 บน iPhone 6s จะแรงชนะมือถืออย่าง Galaxy Note 5, Galaxy S6, Moto X Pure, One Plus Two แต่จากการทดสอบใช้งานจริง ก็พบว่าความแรงไม่ได้มีผลมากนัก
เนื่องจากแอพที่ใช้พลังเครื่องมากๆ ที่ออกมาสำหรับ iPhone 6s ยังไม่ได้เยอะ ถ้าใช้แค่เล่น Social หรือถ่ายรูปสนุกๆ จะแทบไม่เห็นความต่างด้านความเร็วมากนัก
อย่างไรก็ดี จากการทดสอบพบว่าเครื่อง iPhone 6s ไม่ได้ร้อนขึ้นกว่า iPhone 6 มากนัก รวมถึงการกินแบตก็อยู่ในระดับที่เท่าเดิม ใช้ได้นานเท่าเดิม (บางผลการทดสอบบอก iPhone 6s ใช้ได้นานกว่า iPhone 6 อีกนะ) ทั้งนี้ต้องรอให้นักพัฒนาทำแอพออกมาสำหรับชิป A9 ให้มากกว่านี้


แถม : ภายนอก ดูไม่ออกว่าใช้ iPhone 6s, ราคาแพงขึ้น
ข้อแถมท้าย กับราคาเครื่องที่แพงขึ้น อันนี้ก็ต้องบอกว่าเป็นไปตามค่าเงินบาท-ดอลล่าห์สหรัฐ รวมถึงอุปกรณ์เสริมอื่นๆ ของแอปเปิลก็ปรับราคาขึ้นมาก่อนหน้านี้แล้ว ถึงแม้หลายคนจะบอกไม่กลัวเพราะมีผ่อน แต่ราคาระดับนี้ก็ต้องบอกว่าสูงไม่ใช่เล่นเลยทีเดียว (อ่าน : สรุปราคา iPhone 6s จากทุกค่ายในไทย)
และอีกเรื่อง ซึ่งอันนี้อาจจะเป็นปัญหาหรือเปล่าก็ไม่ทราบ แต่ถ้าคุณไม่ได้ใช้ iPhone 6s รุ่นสีชมพู Rose Gold เวลานำเครื่องออกมาใช้ จะไม่มีใครดูออกเลยว่าคุณใช้ iPhone 6s อยู่
นอกจากนี้ทีมงานทดสอบลองเอา iPhone 6s สีชมพู แต่ใส่เคสเอาไว้ ไปถ่ายภาพที่งาน Thailand Mobile Expo ที่ผ่านมา ปรากฏไม่มีใครรู้เลยว่าเราใช้ 6s อยู่ ... แต่พอเอาเคสออก โชว์สีชมพูเท่านั้นแหล่ะ "โอ้ว นั่น iPhone 6s นี่", "สีชมพูววววว ขอลองจับหน่อยได้ไม๊คะ" ข้อเสียอันนี้อาจจะดูเป็นเรื่องตลก แต่สำหรับบางคนก็เป็นเรื่องสำคัญเหมือนกันนะ~*
 
สรุป: ถอย iPhone 6s สีชมพู 64 GB พร้อมผ่อน 0% 10 เดือน #จบข่าว

เรียบเรียงโดย  @Khajochi

สนับสนุนเนื้อหา: www.macthai.com