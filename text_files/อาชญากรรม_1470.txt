นางพรชนก ไชยะปะ อายุ 47 ปี ผู้ต้องหาก่อเหตุฆ่าหั่นศพ นายโยชิโนริ ชิมาโตะ ครูสอนภาษาญี่ปุ่น อายุ 79 ปี หญิงสาวคนสนิทรายนี้มีประวัติภูมิหลังที่ไม่ธรรมดา ก่อนจะตกเป็นผู้ต้องสงสัย พบว่าเคยพัวพันกับชาวญี่ปุ่นมาถึง 4 คน แม้ว่าจะมีสามีชาวไทยแล้วก็ตาม กระทั่งนำมาสู่ปมการหายตัวไปของนายโยชิโนริ ชาวญี่ปุ่นคนล่าสุด
นายโยชิโนริ ชิมาโตะ ครูสอนภาษาญี่ปุ่น เป็นเพียง 1 ใน 4 ของชาวญี่ปุ่นที่เคยพัวพันกับ นางพรชนก หญิงสาวที่มีทักษะทางภาษาญี่ปุ่น และรู้จักกับชาวญี่ปุ่นในเมืองไทยอีกหลายคน ก่อนหน้านี้ นางพรชนก ยังมีประวัติเกี่ยวข้องกับชาวญี่ปุ่นอีก 3 คน
คนแรกคือ นายคาชิโตชิ ทานากะ ที่เคยคบหาอยู่กินด้วยกัน จนกระทั่งมีลูกสาวด้วยกัน 1 คน ก่อนที่ในปี 2546 นายคาชิโตชิ จะประสบเหตุพลัดตกบันไดเสียชีวิต ด้วยผลข้างเคียงจากโรคประจำตัว เจ้าหน้าที่ลงความเห็นว่าเป็นอุบัติเหตุ แม้ว่าทางญาติของนายคาชิโตชิจะยังไม่ปักใจเชื่อก็ตาม ส่วน นางพรชนก ก็ได้รับผลประโยชน์จากประกันชีวิตราวๆ 3,000,000 บาท ที่สามีชาวญี่ปุ่นคนนี้ทำเอาไว้
คนที่สองคือ นายโนบูรุ อิฮิซาวะ ที่ นางพรชนก ตกเป็นจำเลยในคดียักยอกทรัพย์ในพื้นที่ สน.ทองหล่อ ในช่วงหลังจากที่สามีชาวญี่ปุ่นเสียชีวิต ส่วนคนที่สามคือ ชายญี่ปุ่นชื่อ คามาการิ ที่มีจดหมายไปแนบเอาไว้ที่บ้านพักของนางพรชนก เมื่อปี 2553 แต่เพื่อนบ้านได้เก็บเอาไว้ เนื่องจาก นางพรชนก ไม่ค่อยได้กลับบ้าน ซึ่งจดหมายฉบับดังกลายเป็นประเด็นที่น่าสนใจ
ข้อความจากในจดหมาย ลงวันที่ 25 มกราคม 2553 โดยระบุเนื้อหาว่า "ถึงคุณบัวทอง ไชยะปะ สวัสดีครับผมชื่อ คามาการิ เป็นคนญี่ปุ่น ก่อนหน้านี้ผมเคยเจอคุณมาแล้ว 4 ครั้ง ขอเข้าเรื่องเลยแล้วกัน ตั้งแต่เดือนเมษายนปีที่แล้ว ผมกับเพ็ญศรี ลูกสาวของคุณ เราคบหาดูใจกันถึงขั้นจะแต่งงาน โดยผมได้เข้าไปพักอยู่ที่บ้านเพ็ญ กับเพ็ญและลูกสาว ที่บ้านของเขาที่ย่านบางนา ตั้งแต่เดือนเมษายน จนถึงสิ้นเดือนตุลามคม ตลอดระยะเวลาที่ผมอยู่กับเพ็ญ ทั้งรักและไว้ใจเขามาก ถึงขั้นฝากเงินให้เขาเก็บไว้ เงินนั้นสะสมตั้งแต่เราคบกัน จนถึงตอนนี้เป็นจำนวน 3,000,000 บาท แต่ว่าตั้งแต่สิ้นเดือนกรกฎาคม เพ็ญชอบออกไปเที่ยวนอกบ้านบ่อยๆ จนในที่สุด เขานำเงินที่ผมฝากไว้ทั้งหมดไป ตอนนี้ผมไม่มีเงินจะใช้จ่ายในชีวิตประจำวันแล้ว เพราะเงินที่เก็บจะใช้ยามลำบาก เพ็ญได้เอาไปทั้งหมด ผมเคยเอาเรื่องไปปรึกษากับสมชาย แต่ก็ไม่ได้ความอะไรเลยและเรื่องก็ยังคงเงียบอยู่"
จนกระทั่งมาพบข้อมูลว่า นางพรชนก ซึ่งเคยเปลี่ยนชื่อมาบ่อยครั้ง ได้เริ่มคบหากับ นายโยชิโนริ ครูสอนภาษาญี่ปุ่นที่เมืองไทย แม้ว่าตลอดระยะเวลาที่ผ่านมา นางพรชนก ยังคงคบหาอยู่กับ นายสมชาย แก้วบางยาง สามีชาวไทยที่เคยอยู่กินด้วยกันมายาวนานและมีลูกสาวด้วยกัน 1 คน