เคยไปทานอาหารกับเพื่อนที่กำลังดูแลรูปร่าง หรือที่เรียกง่ายๆ ว่า กำลังไดเอ็ตอยู่ไหมคะ ผู้ชายบางคนก็ทานแต่สลัดอกไก่ ไม่ทานข้าว ไม่ทานแป้ง หรือบางคนก็พกไข่ต้มมาจากบ้านวันละหลายๆ ฟอง เวลาทานก็ทานแต่ไข่ขาว ไข่แดงโยนทิ้ง เห็นแล้วเราอยากจะเข้าไปขอไข่แดงมาทานแทน (เสียดาย)
ที่หลายคนเลือกทานแต่ไข่ขาว เพราะเชื่อว่าไข่ขาวเป็นโปรตีนเพียวๆ ไม่มีคอเลสเตอรอลมากเหมือนไข่แดง จริงๆ แล้วไข่แดงเป็นตัวการของคอเลสเตอรอลในร่างกายของเราหรือไม่ ทานแต่ไข่ขาวมีโทษอะไรหรือไม่ Sanook! Health หาคำตอบมาให้แล้วค่ะ
 
ไข่ขาว VS ไข่แดง
ความแตกต่างของไข่แดงและไข่ขาว อยู่ที่ปริมาณแคลอรี่ และคอเลสเตอรอล โดยไข่แดงจะมีปริมาณแคลอรี่อยู่ราวๆ 60 Kcal ส่วนไข่ขาวอยู่ที่ 15 Kcal นั่นหมายความว่าไข่แดงมีอคลอรี่มากกว่าไข่ข่าวอยู่ราวๆ 4 เท่า ส่วนคอเลสเตอรอลนั้น เห็นได้อย่างชัดเจนว่าไข่แดงมีคอเลสเตอรอลมากกว่าไข่ขาวที่แทบจะไม่มีคอเลสเตอรอลเลย ดังนั้นใครที่ใส่ใจสุขภาพอย่างจริงจัง จึงเลือกทานแต่ไข่ขาวด้วยเหตุผลที่ไข่ขาวมีปริมาณแคลอรี่ และคอเลสเตอรอลต่ำ ได้โปรตีนไปช่วยเพาะกล้ามแบบเต็มเม็ดเต็มหน่วย
 
ไข่แดง คอเลสเตอรอลสูง อันตรายต่อร่างกาย?
อันที่จริงแล้ว ปริมาณคอเลสเตอรอลในร่างกายของเราไม่ได้มาจากอาหารการกินที่เราทานเข้าไปมากนัก ส่วนใหญ่มาจากการสร้างขึ้นเองในร่างกาย ลำพังเพียงคอเลสเตอรอลจากไข่แดง หากไม่ได้ทานเป็นจำนวนมากจริงๆ ก็ไม่ได้ทำให้ร่างกายมีคอเลสเตอรอลมากเกินไปอย่างแน่นอน ดังนั้นเรายังทานไข่แดงได้ตามปกติ หากอาหารที่จะทำให้ระดับคอเลสเตอรอลเพิ่มขึ้นอย่างน่าใจหายจริงๆ น่าจะเป็นอาหารที่มีไขมัน (ที่ไม่ดี) สูงมากกว่า
อ่านต่อ >> เอาให้เคลียร์! ไข่ไก่ กินวันละกี่ฟอง ถึงจะดีต่อสุขภาพ
นอกจากนี้ ไข่แดงยังมีคุณประโยชน์อีกมากมายที่ไข่ขาวอาจไม่มี นั่นคือ ลูทีน-ซีแซนทีน ที่ช่วยบำรุงสายตา ทำให้อัตราในการเป็นโรคตาเสื่อมสภาพ หรือตาบอดในวัยสูงอายุน้อยลง
 
ทานไข่ขาวมากเกินไป อันตรายหรือไม่?
แม้ว่าไข่ขาวจะดูดีมีประโยชน์ต่อร่างกายจากโปรตีนสูง แคลอรี่ และคอเลสเตอรอลต่ำ แต่การทานไข่ขาวมากจนเกินไป ก็ทำให้ร่างกายได้รัยโปรตีนมากเกินไป ไตก็จะทำงานหนักมากขึ้นเพื่อกรองเอาโปรตีนที่เป็นส่วนเกินของร่างกายออกไป ในระยะยาวอาจทำให้ไตทำงานผิดปกติได้เช่นเดียวกัน
 
สรุป
ใครที่อยากรักษาสุขภาพอย่างจริงจังมาก เลือกทานแต่ไข่ขาวก็ไม่ผิด ส่วนใครที่ชอบทานไข่แดง สามารถทานต่อไปได้อย่างไม่มีปัญหา การทานทั้งไข่ขาว และไข่แดง ไม่ได้ทำให้ปริมาณคอเลสเตอรอลในร่างกายเพิ่มขึ้นแต่อย่างใด ดังนั้นใครใคร่ทานแบบไหนก็ได้ แต่ควรรับประทานอื่นๆ ให้ครบทั้ง 5 หมู่ด้วย ร่างกายจะได้แข็งแรงสมบูรณ์ ไม่ขาดสารอาหารค่ะ