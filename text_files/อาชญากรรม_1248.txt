จากกรณีเมื่อวันที่ 6 พ.ย.2557 มีการพบศพสาวถูกฆ่ายัดกระเป๋าแดงทิ้งลงแม่น้ำแม่กลอง ล่าสุด ผู้สื่อข่าวรายงานว่า (31 ม.ค.) เจ้าหน้าที่ตำรวจได้ตัวผู้ต้องสงสัย และได้ยื่นคำร้องต่อศาลจังหวัดกาญจนบุรี และศาลได้อนุมัติให้ออกหมายจับ นาย LOOKER SHANE KENNETH อายุ 45 ปี สัญชาติอังกฤษ ซึ่งเป็นผู้ต้องหาในคดีฆ่า น.ส.ลักษมี มะโนชาติ หรือ ปุ๊ก อายุ 31 ปี
โดยหลังก่อเหตุ นาย Looker ได้อยู่ไทยต่ออีกนานถึง 23 วัน เพื่อรอดูสถานการณ์ เมื่อรู้ว่าเจ้าหน้าที่ได้พบศพของผู้ตายแล้ว จึงได้เดินทางออกนอกประเทศไปเมื่อวันที่ 24 พ.ย. 2557 โดยการโดยสารรถไฟที่ จ.สงขลา
ทั้งนี้ หลังได้รับแจ้งเบาะแสของนาย Looker ว่ามีบ้านพักอยู่ที่ อ.หัวหิน จ.ประจวบคีรีขันธ์ เจ้าหน้าที่ได้ไปตรวจสอบ พบเสื้อและกางเกง มีลักษณะคล้ายกับตัวที่ใส่ในวันก่อเหตุ รวมทั้งยังพบของใช้ เช่น มีดตัดเล็บ แปรงสีฟัน จึงนำไปตรวจ DNA ซึ่งก็ตรงกับที่เจอในซอกเล็บของผู้ตาย จึงได้ตั้งข้อกล่าวหากับนายLooker ว่า ฆ่าผู้อื่นและซ่อนเร้น ย้าย หรือทำลายศพ เพื่อปิดบังการตายหรือเหตุแห่งการตาย
ด้าน น้องเอ (นามสมมุติ) ลูกสาววัย 12 ปี ของผู้เสียชีวิต ร่ำไห้กล่าวด้วยน้ำตานองหน้า หลังทราบข่าวดังกล่าวว่า อยากถามฆาตกรโหดว่า "ฆ่าแม่หนูทำไม แม่หนูเป็นคนดีไปทำงานหาเงินมาเลี้ยงครอบครัว แต่มาถูกทำร้าย"
ตอนนี้เมื่อไม่มีแม่แล้ว ตนต้องอยู่อย่างลำบาก มีเพียงยายที่หาเลี้ยงส่งเงินให้ไปเรียนหนังสือที่โรงเรียน และเพื่อซื้ออาหารกินกันในครอบครัวประทังชีวิต ให้รอดพ้นไปเพียงวันๆ เท่านั้น ตนจะตั้งใจเรียนหนังสือ เพื่อให้วิญญาณแม่ของตนที่อยู่บนสวรรค์ได้มีความสุข และดีใจที่ลูกตั้งใจเรียน