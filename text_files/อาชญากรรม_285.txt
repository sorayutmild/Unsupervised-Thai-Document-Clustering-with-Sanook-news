(21 ก.ค.58) นายนพดล ธรรมวัฒนะ นำหนังสือความเห็นของแพทยสภา ที่มีมติให้ลงโทษภาคทัณฑ์ แพทย์หญิงคุณหญิงพรทิพย์ โรจนสุนันท์ ผู้อำนวยการสถาบันนิติวิทยาศาสตร์ กรณีทำรายงานตรวจพิสูจน์ศพ นายห้างทอง ธรรมวัฒนะ อดีต ส.ส.กรุงเทพมหานคร พรรคประชากรไทย ที่เสียชีวิตเมื่อวันที่ 6 กันยายน 2542 ภายในบ้านพักย่านสะพานใหม่
โดยแพทยสภาเห็นว่า การกระทำของแพทย์หญิงคุณหญิงพรทิพย์ ขัดต่อข้อบังคับแพทยสภาว่าด้วยการรักษาจริยธรรมแห่งวิชาชีพเวชกรรม พ.ศ.2549 มายื่นต่อศาลอาญาเพื่อประกอบในสำนวนคดีที่นายนพดล ยื่นฟ้องแพทย์หญิงคุณหญิงพรทิพย์ ฐานเบิกความเท็จ ซึ่งคดีนี้ศาลชั้นต้นและศาลอุทธรณ์ยกฟ้อง และคดีอยู่ระหว่างการพิจารณาในชั้นศาลฎีกา
นายนพดล เปิดเผยว่าตนได้ยื่นเรื่องร้องเรียนต่อแพทยสภาเมื่อ 9 ปีก่อน และทวงถามไปยังแพทยสภา หลายครั้ง ก่อนที่แพทยสภา จะลงความเห็นสั่งลงโทษแพทย์หญิงคุณหญิงพรทิพย์ เมื่อปี 2556 แต่ตัวเองกลับเพิ่งได้รับหนังสือฉบับนี้เมื่อวันที่ 9 กรกฎาคม ที่ผ่านมา ทำให้ตัวเองรู้สึกว่าไม่ได้รับความยุติธรรม และส่วนตัวเห็นว่าการลงโทษของแพทยสภานั้นเบาเกินไปซึ่งจากนี้ จะพิจารณาข้อกฎหมายก่อนยื่นฟ้องแพทย์หญิงคุณหญิงพรทิพย์ต่อศาลปกครองต่อไป
ด้านแพทย์หญิงคุณหญิงพรทิพย์เปิดเผยว่ารับทราบคำสั่งของแพทยสภาแล้ว แต่ส่วนตัวไม่ยอมรับคำสั่งดังกล่าวและเตรียมยื่นฟ้องต่อศาลปกครองเพื่อขอความเป็นธรรมต่อไป