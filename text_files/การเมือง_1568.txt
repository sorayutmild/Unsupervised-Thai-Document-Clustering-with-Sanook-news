เมื่อเวลา 09.00 น.ของวันที่ 26 ก.พ.2557 ร.ต.ต.ยศพงศ์เดชา เนียมจันทร์ รอง สวป.สภ.ย่อย มหาวิทยาลัยนเรศวร จ.พิษณุโลก รับแจ้งจากชาวบ้านหมู่ 4 บ้านจูงนาง ต.ท่าทอง อ.เมืองพิษณุโลก ว่ามีผู้มาแอบติดป้ายไวนิล สีแดง เขียนข้อความว่า "ประเทศนี้ไม่มีความยุติธรรม กู ขอแยกเป็นประเทศล้านนา" ไว้ที่บริเวณสะพานลอย ข้ามถนนสายพิษณุโลก-นครสวรรค์ ทั้งขาเข้าและขาออก เมื่อเจ้าหน้าที่ตำรวจไปตรวจสอบ ก็พบว่าป้ายดังกล่าวมีขนาด กว้าง 1 เมตร ยาวประมาณ 10 เมตร จำนวน 2 ผืน ติดไว้บริเวณดังกล่าว และมีประชาชนใช้มีดกรีดป้ายจนขาด เนื่องจากทนกับข้อความดังกล่าวไม่ได้
จากการสอบถามชาวบ้านที่อาศัยอยู่ในละแวกนั้น ได้ความว่า เมื่อกลางดึกที่ผ่านมา ได้ยินเสียงสุนัขเห่าไปทั่วบริเวณ คาดว่าจะมีมือดีมาแอบติดป้ายดังกล่าว จนกระทั่งช่วงเช้าก็เห็นป้ายข้อดังกล่าว แล้ว ทำให้ชาวบ้านบางรายทนไม่ได้นำมีดไปกรีดป้ายข้อความดังกล่าว และต่างวิพากษ์วิจารณ์ การกระทำดังกล่าวว่าไม่เหมาะสมไม่ คนทำไม่น่าเกิดเป็นคนไทย ซึ่งมีความคิดเห็นต่างได้ แต่ไม่แยกประเทศอย่างแน่นอน เบื้องต้นทาง ร.ต.ต.ยศพงศ์เดชา เนียมจันทร์ รอง สวป.สภ.ย่อย มหาวิทยาลัยนเรศวร และเจ้าหน้าที่ได้ทำการเก็บป้ายดังกล่าว พร้อมกับจะนำไปเป็นหลักฐานในการสืบหาตัวผู้กระทำดังกล่าว ซึ่งถือว่าการกระทำดังกล่าวถือว่าผิดทางด้านความมั่นคงของประเทศ จากนั้นก็จะรายงานให้กับผู้บังคับบัญชาทราบต่อไป
ที่มา - http://www.phitsanulokhotnews.com/