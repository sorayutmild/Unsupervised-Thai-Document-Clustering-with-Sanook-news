แม้ว่ามะเร็งจะเป็นภัยเงียบ ที่หลายคนกว่าจะรู้ตัวก็เป็นขั้นหนักจนต้องอยู่ในระยะการรักษาแบบประคับประคองไปเรื่อยๆ และสุดท้ายก็จากไปอย่างไม่ทันตั้งตัว แต่หากคุณเป็นคนที่ดูแลตัวเอง ใส่ใจสุขภาพตัวเอง และคอยสังเกตความผิดปกติที่เกิดขึ้นในร่างกายอยู่เสมอ อาจจะทราบว่าตัวเองเป็นมะเร็งในระยะแรกๆ และหาทางรักษาจนหายหรือดีขึ้นอย่างเห็นได้ชัด จนไม่เหลือเค้าความเป็นผู้ป่วยเลยก็ได้
มะเร็งเต้านมก็เช่นกัน เป็นมะเร็งอันดับต้นๆ ที่คร่าชีวิตผู้หญิงไทยไปมากมายในปีหนึ่งๆ แต่หากคุณรู้จักสังเกตุร่างกายของตัวเองอยู่เสมอ คุณก็จะทราบว่าร่างกายได้ส่งสัญญาณบางอย่างบ่งบอกถึงความผิดปกติในร่างกายของคุณออกมาแล้ว
สาเหตุการเกิด "มะเร็งเต้านม" ที่ยังไม่รู้แน่ชัด
มะเร็งเต้านม นั้นเป็นโรคร้ายที่ในวงการแพทย์ก็ยังไม่รู้ได้ถึงสาเหตุการเกิดที่แน่ชัด แต่ก็มีปัจจัยสนับสนุนที่ทำให้เกิดโรคนี้ขึ้นได้ คือ ฮอร์โมนเอสโตรเจน ในผู้หญิงที่กระตุ้นให้เกิดการเปลี่ยนแปลงของเซลล์เนื้อเยื่อเต้านมที่มากเกินจนเกิดการเจริญเติบโตผิดปกติ โดยที่ร่างกายก็ไม่สามารถควบคุมการเจริญเติบโตนั้นได้ ทำให้เซลล์เหล่านั้นกลายเป็นเซลล์มะเร็งและเจริญเติบโตอย่างรวดเร็ว ซึ่งอาจแพร่กระจายไปยังอวัยวะอื่นๆ ได้ง่าย
ความเป็นจริงแล้ว " มะเร็งเต้านม " ก็มีอยู่หลายชนิดด้วยกัน แต่ที่พบบ่อยมากที่สุด คือ มะเร็งที่เกิดจากท่อของน้ำนม เมื่อเซลล์มะเร็งได้แบ่งตัวจนทะลุเนื้อเยื่อของท่อน้ำนมเข้าไปถึงท่อน้ำเหลือง หรือเส้นเลือด เซลล์มะเร็งนั้นก็จะแพร่กระจายไปยังส่วนต่างๆ ของร่างกาย อาทิ กระดูก ปอด ตับ หรือสมอง โดยจุดเด่นของมะเร็งเต้านมนี้จะไม่มีอาการให้ทรมาน ไม่เจ็บ ไม่ปวด จะมีเพียงก้อนเนื้อที่ให้สัมผัสรู้ได้แต่ไม่มีความรู้สึก ทำให้ผู้หญิงหลายคนละเลยคิดว่าไม่เป็นอะไร จนโรคนี้ลุกลามเกิดเป็นอาการอื่นๆ ตามมา เช่น เต้านมบวมผิดปกติ มีอาการเน่า แตก เป็นแผลแล้วจึงค่อยไปพบแพทย์ ซึ่งเมื่ออากาศลุกลามไปขนาดนั้นก็ไม่สามารถที่จะรักษาให้หายได้แล้ว
ปัจจัยเสี่ยงมะเร็งเต้านม

พันธุกรรม
เพศหญิง อายุ 40 ปีขึ้นไป
เคยเข้ารับการผ่าตัดก้อนเนื้อที่เต้านม
ไม่มีบุตร หรือมีบุตรยาก
รับยากลุ่มฮอร์โมนสำหรับวัยหมดประจำเดือนเป็นเวลานานกว่า 10 ปี

 iStock
7 สัญญาณอันตราย “มะเร็งเต้านม”
1. คลำพบก้อนๆ ลูกๆ บริเวณเต้านม หรือใต้รักแร้ อาจจะกดแล้วเจ็บ หรือไม่เจ็บก็ได้ (หากเป็นซีสต์ มักจะเจ็บ หากเป็นก้อนมะเร็ง มักจะเจ็บ แต่ก็ไม่แน่เสมอไป)
2. รูปร่าง และขนาดของหน้าอกผิดปกติอย่างเห็นได้ชัด ปกติหน้าอกของผู้หญิงทั้งสองข้างอาจมีความไม่เท่ากันได้เล็กน้อย แต่หากผิดสังเกตกว่าปกติ หรือรูปร่างมีขนาดไม่เหมือนที่เคยเป็น ก็ให้สงสัยไว้ก่อนว่าอาจมีความผิดปกติ
3. บีบเต้านมเบาๆ แล้วพบว่ามีน้ำเหลือง เลือด หรือของเหลวบางอย่างไหลออกมา (ไม่นับกรณีคุณแม่ให้นมบุตรนะ)
4. พบแผลที่ไม่ทราบสาเหตุที่บริเวณหัวนม
5. ผิวหนังบริเวณเต้านมมีบางส่วนที่บุ๋มลงไปเหมือนลักยิ้ม
6. ในกรณีที่เป็นคุณแม่ให้นมบุตร อาจพบความผิดปกติเมื่อมีนมออกจากเต้านมแค่ข้างเดียว และอาจเจ็บเต้านม หรือสีของนมผิดปกติ (นมปนเลือด)
7. อาจพบเต้านมบวมแดงอักเสบ หรือมีอาการเจ็บเต้านม แม้ไม่ใช่วันที่มีประจำเดือน
วิธีตรวจมะเร็งเต้านมเบื้องต้นด้วยตัวเอง
จริงๆ แล้วจะทราบว่าเป็นมะเร็งเต้านมหรือไม่ ต้องให้แพทย์เป็นคนตรวจผ่านเครื่องแมมโมแกรม และอุปกรณ์อื่นๆ ที่เกี่ยวข้อง แต่เราสามารถตรวจความผิดปกติของเต้านมของเราเบื้องต้นได้ด้วยตัวเอง

ถอดเสื้อชั้นใน หันหน้าเข้ากระจก สังเกตเต้านมทั้งสองข้างว่ามีความแตกต่างกันมากหรือไม่ รูปร่างแตกต่างไปจากเดิมหรือไม่
ยืนเท้าสะเอว และยกมือขึ้นทั้งสองข้าง สังเกตเต้านมเปลี่ยนรูปทรงไม่เหมือนกันทั้งสองข้างหรือไม่ หันไปในทิศทางแปลกๆ หรือไม่
ใช้นิ้วนาง กลาง ชี้ สามนิ้ว คลำๆ กดๆ เบาๆ เป็นก้นหอยจากหัวนมออกไปสู่เต้านม และฐานหน้าอก พบก้อนแปลกๆ ใต้หน้าอกหรือไม่ กดเจ็บหรือไม่
บีบหัวนมเบาๆ หัวนมเป็นแผล หรือมีของเหลวไหลออกมาหรือไม่

 
หากพบความผิดปกติไม่ว่าจะในทางใด ควรไปตรวจให้แน่ใจอีกครั้วกับแพทย์ที่โรงพยาบาลค่ะ
 
อ่านต่อ >> เมื่อไร! สงสัยว่าเป็นมะเร็งเต้านม