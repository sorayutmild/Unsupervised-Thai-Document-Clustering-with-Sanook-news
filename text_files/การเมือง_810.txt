ระทึก! สาวนิรนามบุกทำร้ายชูวิทย์ กมลวิศิษฎ์ กลาง สภ.หาดใหญ่ ขณะไปติดตามเรื่องบ่อนและค้ามนุษย์ เลขารับเคราะห์เจ็บแทน 
ผู้สื่อข่าวรายงานว่า (14 ก.ย.) ที่ สภ.หาดใหญ่ เกิดเหตุสาวนิรนามบุกเข้าไปทำร้าย นายชูวิทย์ กมลวิศิษฎ์ ส.ส.บัญชีรายชื่อ และหัวหน้าพรรครักประเทศไทย ส่งผลให้เลขาส่วนตัวนายชูวิทย์ถูกฟันได้รับบาดเจ็บ โดยก่อนเกิดเหตุนายชูวิทย์และคณะทีมงาน ได้เดินทางออกจากห้องประชุมใน สภ.หาดใหญ่ เพื่อติดตามและรับฟังข้อมูลเกี่ยวกับบ่อนการพนันและการค้ามนุษย์ ที่ได้มีการเสนอผ่านคลิปไปก่อนหน้านี้
ด้าน พ.ต.อ.สุรเชษฐ์ หักพาล ผกก.สภ.หาดใหญ่ เปิดเผยว่า จากการสอบสวนเบื้องต้นทราบว่า หญิงคนดังกล่าว มีอายุประมาณ 30-35 ปี ถูกจับตั้งแต่ช่วงเช้า เนื่องจากไปแย่งปืนจากตำรวจท่องเที่ยวหาดใหญ่ และนำตัวมาดำเนินคดีที่โรงพัก คลุ้มคลั่งขู่จะฆ่าตัวตาย และปีนขึ้นไปบนแท้งค์น้ำของโรงพักจะกระโดดลงมา เจ้าหน้าที่ตำรวจเกลี้ยกล่อมได้สำเร็จ แต่พอเห็นคณะของนายชูวิทย์ ก็ตรงใช้มีดพร้าที่ไม่ทราบว่านำมาจากไหนฟันเข้าอย่างจัง ซึ่งดูจากรูปการแล้วไม่ได้ตั้งใจจะฟันนายชูวิทย์ เป็นการฟันแบบไร้ทิศทางจนถูกศีรษะเลขาฯ เบื้องต้น ได้นำตัวไปสงบสติอารมณ์พร้อมแจ้งข้อกล่าวหาในห้องขังแล้ว