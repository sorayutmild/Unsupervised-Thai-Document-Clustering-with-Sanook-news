สังคมสุดฟอนเฟะ 7 โจ๋ ม.1 หลอกเพื่อนหญิงร่วมชั้นตามไปเอารองเท้าในโรงเรียน ถึงที่ลับตาคนจับขึงรุมโทรม ตำรวจตามตะครุบได้ตัวยกแก๊ง 
เหตุสลดนักเรียนมัธยมจับเพื่อนร่วมชั้นรุมโทรมครั้งนี้ เปิดเผยเมื่อเวลา 09.00 น. วันที่ 6 มกราคม พ.ต.อ.ประกาศ พงษ์พานิช ผู้กำกับการ (ผกก.) สภ.เพ อ.เมือง จ.ระยอง พร้อมด้วย พ.ต.ท.ธราเทพ ตูพานิช รอง ผกก.สส. สภ.เพ และ พ.ต.ท.ชวลิต หอยสังข์ สว.สส. แถลงข่าวจับกุม 7 นักเรียนมัธยมศึกษาปีที่ 1 โรงเรียนชื่อดังแห่งหนึ่ง ก่อเหตุรุมโทรมนักเรียนโรงเรียนเดียวกัน ที่บริเวณถังน้ำคอนกรีตโรงเรียนแห่งหนึ่ง ใน อ.เมืองระยอง
การจับกุมครั้งนี้ สืบเนื่องมาจาก น.ส.เมธาวี อายุ 31 ปี เข้าแจ้งความกับ พ.ต.ท.กิติ ศิริคช พนักงานสอบสวน สภ.เพ ว่า ด.ญ.นิด (นามสมมติ) ลูกสาว อายุ 13 ปี นักเรียนชั้น ม.1 ถูกเพื่อนร่วมชั้นรุมโทรม เหตุเกิดเมื่อเวลา 18.00 น. วันที่ 5 มกราคมที่ผ่านมา
น.ส.เมธาวี เล่าว่า ลูกขี่รถจักรยานยนต์ไปหาเพื่อน ระหว่างทางพบ ด.ช.จ้อย (นามสมมติ) อายุ 13 ปี เพื่อนนักเรียนห้องเดียวกัน หลังจอดรถคุยกัน ก็ถูก ด.ช.จ้อย หลอกอุบายให้ไปเอารองเท้าในโรงเรียนแห่งหนึ่ง จึงหลงเชื่อขี่รถจักรยานยนต์ตามไป เห็นเพื่อนนักเรียนชายหลายคนนั่งมั่วสุมสูบบุหรี่ในโรงเรียน และเรียกลูกสาวไปร่วมวงด้วย แต่ลูกปฏิเสธจึงถูกเพื่อนนักเรียนชายทั้ง 7 คน จับตัวขึงพืดที่บริเวณถังน้ำคอนกรีตก่อนจะรุมข่มขืนจนสำเร็จความใคร่ 2 คน แล้วแยกย้ายกันหลบหนีไป
ต่อมา ตำรวจสามารถติดตามจับกุมนักเรียนชายทั้ง 7 คน มาดำเนินคดีได้ และนำตัวไปทำแผนประกอบคำรับสารภาพที่บริเวณถังน้ำโรงเรียนดังกล่าว
ทั้งนี้ ชาวบ้านและอาจารย์ที่อยู่ใกล้โรงเรียนที่เกิดเหตุ เล่าตรงกันว่า ตอนเย็นของทุกวันจะมีกลุ่มนักเรียนชายและหญิงมานั่งสูบบุหรี่จับคู่นั่งคุยกัน ชาวบ้านและอาจารย์หลายคนที่พบเห็นได้ไปตักเตือน สร้างความไม่พอใจกับผู้ปกครองนักเรียน ตั้งแต่นั้นมาไม่มีใครกล้าไปว่ากล่าวตักเตือน นักเรียนบางคนเกเรชอบหนีโรงเรียน ผู้ปกครองบางคนก็ไม่สนใจบุตรหลาน
