(29 ก.ค.) เจ้าหน้าที่ตำรวจ สภ.ปะเหลียน จ.ตรัง ได้รับแจ้งความร้องทุกข์จาก น.ส.นิด (นามสมมติ) อายุ 39 ปี พร้อมกับพา ด.ญ.กิ๊บ กับ ด.ญ.เก๋ (นามสมมติ) พี่น้องฝาแฝดอายุ 14 ปี เข้าร้องทุกข์ด้วย โดยระบุว่า ลูกสาวทั้ง 2 คนถูก นายบ่าว อายุ 36 ปี พ่อแท้ๆ ของเด็กทั้ง 2 คน ข่มขืนกระทำชำเรามานานแรมปี
จากการสอบถาม น.ส.นิด ได้ให้การว่า เป็นแม่ค้าขายผลไม้อยู่ที่ตลาดแห่งหนึ่ง เพิ่งทราบว่า ด.ญ.กิ๊บ แฝดผู้พี่ถูก นายบ่าว พ่อบังเกิดเกล้าข่มขืนกระทำชำเรามาปีเศษ น.ส.นิด เล่าว่า อาศัยอยู่กินกับ นายบ่าว มานาน เมื่อ 8 ปีก่อน สามีต้องคดีพยายามฆ่า ศาลสั่งจำคุก 8 ปี ซึ่งพ้นโทษมาเมื่อปี 2555 ก่อนจะกลับมารับจ้างกรีดยางพาราจะกลับบ้านมาเฉพาะวันเสาร์-อาทิตย์
น.ส.นิด เล่าต่ออีกว่า ก่อนหน้านี้เคยมีปัญหาทะเลาะกับสามีเพราะเรื่องชู้สาว เนื่องจากแอบไปมีผู้หญิงคนใหม่ จึงได้แยกกันอยู่ กระทั่งล่าสุด นายบ่าว ย้อนกลับมาขอคืนดี ตนกำลังจะใจอ่อน แต่ปรากฏว่าลูกสาวทั้ง 2 คน ได้เข้ามาห้ามปรามเอาไว้ แล้วบอกว่าเคยถูกพ่อข่มขืนกระทำชำเรา ด.ญ.กิ๊บ แฝดผู้พี่บอกว่า พ่อจะลงมือข่มขืนสัปดาห์ละ 1 ครั้ง ทำเช่นนี้มาตั้งแต่ต้นปี 2556 แต่ไม่กล้านำเรื่องไปบอกใคร ส่วน ด.ญ.เก๋ แฝดผู้น้องบอกว่า เคยถูกพ่อพยายามลวนลาม โอบกอดเชิงชู้สาว แต่ตนเองต่อสู้ขัดขืน
อย่างไรก็ตาม ภายหลังจากได้รับแจ้งความร้องทุกข์ เจ้าหน้าที่ตำรวจได้ควบคุมตัว นายบ่าว มาสอบสวน เบื้องต้นยังคงให้การปฏิเสธทุกข้อกล่าวหา ระบุว่าถูกภรรยากล่าวหาใส่ร้าย เนื่องจากความหึงหวง ทั้งนี้เจ้าหน้าที่ได้แจ้งข้อหาข่มขืนกระทำชำเราเด็กหญิงอายุไม่ถึง 15 ปี เอาไว้ก่อน พร้อมกับคัดค้านการประกันตัว พร้อมกับรอผลการตรวจร่างกายของพี่น้องฝาแฝดทั้ง 2 คนต่อไป
ขอบคุณเนื้อหาข่าวจาก ข่าวสดออนไลน์