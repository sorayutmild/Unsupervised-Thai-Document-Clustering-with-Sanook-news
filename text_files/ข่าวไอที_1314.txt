 กลับมาพบกับรีวิว Smart phone และ Gadget จากทีม Sanook! Hitech กันอีกครั้งหนึ่ง สำหรับในบทความรีวิวตอนนี้ยังคงอยู่มือถือระดับกลาง แต่รอบนี้เป็น Samsung Galaxy A50 ที่มีคุณงามความดีเยอะเหมือนกัน และเป็นการพลิกโฉมของ Galaxy A ครั้งสำคัญอีกด้วย มาดูกันว่า มันจะตอบโจทย์การใช้งานของคุณได้มากแค่ไหน
แกะกล่อง Samsung Galaxy A50
ภายในกล่องของ Samsung Galaxy A50 มีอุปกรณ์ครบทุกสิ่ง แทบไม่ต้องซื้อเพิ่มประกอบด้วย

ตัวเครื่อง Samsung Galaxy A50
เคสแบบซิลิโคน
เข็มจิ้มถาดซิม
คู่มือ
ที่ชาร์จไฟ แบบ Fast Charge
สาย USB-C
หูฟัง

รูปลักษณ์และดีไซน์ของ Samsung Galaxy A50
เริ่มต้นจากหน้าจอภาพรวมของเครื่อง ที่ Samsung เรียกว่า Infinity U Display ขนาด 6.4 นิ้วใช้ Panel แบบ Super AMOLED คมชัดมาพร้อมกับความละเอียด 2340x1080 พิกเซล อัตราส่วน 19.5:9 รองรับมัลติทัช 10 จุด

ส่วนบนของหน้าจอ จะมีกล้องหน้าความละเอียด 25 ล้านพิกเซลอยู่ส่วนบน เป็นแบบตัว U และมีการบอกข้อมูลครบถ้วนและมี Notifcation ครบ แต่ว่า ใครอยากให้ปิด Notch ขอบอกว่า Samsung One UI ปิดไม่ได้นะครับ และกลางเครื่องจะมีเซนเซอร์ และลำโพงสนทนา

ส่วนล่างของหน้าจอจะสามารถสั่งงานได้ โดยพื้นฐานจะมีทั้ง Recent, Home และ Back จัดเป็นระเบียบและสามารถเปลี่ยนได้โดยเข้าไปที่ Setting (ตั้งค่า) > Display (จอภาพ) > Navigation Bar (แถมการนำทาง) จะสามารถเปลี่ยนได้ 2 แบบคือ


แบบปุ่มอย่างที่เห็นในหน้าจอ
แบบปัด หรือ Full Screen Gesuture ที่ปัดปุ่ม Home ค้างจะสามารถเรียก Google Assistant ได้

รอบตัวของ Samsung Galaxy A50 จะเป็นพลาสติกและดูสวยงามและแข็งแรงดีฝั่งซ้ายจะมีช่องใส่ซิมการ์ด 2 ช่องแบบ NanoSIM และ Micro SD และเหมาะกับการวางเล่นเกมเพราะไม่โดนปุ่มอะไรเลย


ฝั่งขวาจะเป็นศูนย์รวมปุ่มควบคุมมาทั้งปุ่มเปิดปิดเครื่อง และปุ่มปรับระดับเสียงของเครื่อง

ส่วนบนของเครื่องมาพร้อมกับความเรียบและสวยงาม มาพร้อมกับไมโครโฟนตัดเสียงรบกวน

ส่วนล่างจะออกแบบได้คล้ายกับส่วนบน แต่มีช่องเสียบหูฟัง, USB-C, ไมโครโฟนของเครื่อง และลำโพงตัวเครื่อง
 
พลิกมาด้านหลังของ Samsung Galaxy A50 จะมีความแปลกใหม่ เพราะว่าสีสันที่ได้รีวิวคือสีขาว จะมีการสะท้อนแสงอย่างสวยงาม นอกจากนี้ยังมีจุดเด่นในเรื่องของตำแหน่งกล้องอยู่มุมซ้าย และมี LED Flash และ โลโก้ Samsung ตรงกลาง สังเกตว่าไม่มีระบบสแกนลายนิ้วมือ เพราะรุ่นนี้ย้ายไปอยู่ในหน้าจอ และจะสังเกตว่าโค้งมนและออกแบบเป็น 3D Glasstic

ฟิลลิ่งการถือ / น้ำหนัก / สีที่จำหน่ายในประเทศไทย

จากที่ถือเครื่องมาพบว่าน้ำหนักของเครื่องไม่ได้หนักมากและมาพร้อมกับสีสันที่สวยงาม และหน้าจอใหญ่สั่งงานง่าย แต่ว่าสิ่งที่ต้องระวังกับมือถือรุ่นนี้คือมันค่อนข้างลื่นนั่นเอง
สีสันของเครื่องมีให้เลือก 3 สีได้แก่ สีดำ, สีฟ้า และสีขาว ที่จัดว่าสวยมาก
เปิดเครื่องลองฟีเจอร์และประสิทธิภาพของ Samsung Galaxy A50
นอกจาก Samsung Galaxy A50 จะมีบอดี้ที่สวยงามแล้วประสิทธิภาพของเครื่องก็ถือว่าน่าสนใจไม่น้อย จุดเด่นต่างๆ มีมากมาย แต่เรามาดูรายละเอียดของเครื่องกันดีกว่า
รายละเอียดของ Samsung Galaxy A50

สัดส่วน (ยาว x กว้าง x หนา) : 158.5 x 74.7 x 7.7 มม.
น้ำหนัก: - กรัม
การป้องกันน้ำและฝุ่น : ไม่ระบุ
หน้าจอ: Super AMOLED ขนาด  6.4 นิ้ว Infinty U Display ความละเอียด 2340x1080 พิกเซล
ชิปเซ็ต Exynos 9610 Octa Core + Mali G72
การเชื่อมต่อ : WiFi 802.11 B/G/N/AC, Bluetooth 5.0, GPS, A-GPS
ระบบปฏิบัติการ : Android 9.0 Pie + One UI
ระบบความปลอดภัย

ติดตั้งระบบสแกนลายนิ้วมือ Optical Ultra Sonic ในหน้าจอ
ติดตั้งระบบจดจำใบหน้า

กล้องหลัง 3 ตัว : 25 ล้านพิกเซล (f1.7 Main) + 8 ล้านพิกเซล (f2.2, Ultra-Wide 123 องศา) + 5 ล้านพิกเซล (Depth Sensor)
กล้องหน้าคู่: 25 ล้านพิกเซล (f2.0)
แบตเตอรี : 4,000 mAh Fast Charge
แรม/ความจุ : RAM 6GB / ความจำ 128GB เพิ่มความจำได้แบบ Micro SD 512GB
สี : ดำ, ขาว, น้ำเงิน

จากสเปคที่เห็นถือว่าเป็นอีกจุดเด่นหนึ่ง และถือว่าเป็นการเปลี่ยนแปลงครั้งใหญ่เพราะตระกูล A ก่อนหน้านี้ใช้ CPU Qualcomm แต่นี่เป็นการเปลี่ยนมาใช้ Exynos 9610 มาดูว่าผลการทดสอบและฟีเจอร์จะเป็นอย่างไร
การทดสอบประสิทธิภาพ
 
สำหรับคะแนนทดสอบประสิทธิภาพผ่าน Antutu ทำได้อยู่ที่ 141,257 คะแนน

การทดสอบผ่านโปรแกรมอีกตัวคือ Geekbench 4 ทำได้อยู่ที่แบบ Single Core 1711  คะแนน และ Multi Core 5585 คะแนน

คะแนนถือว่าเป็นประสิทธิภาพเครื่องที่สูงกำลังดีกับมือถือระดับไม่เกิน 12,000 บาท ถือว่าดีเหมือนกัน และการเล่นเกมไม่กระตุกและถือว่าตอบสนองได้ดี และมีตัวช่วยในการเล่นเกมให้เยอะเหมือนกัน ทำให้ประสิทธิภาพสูง, ป้องกันเรื่องการแจ้งเตือนมารบกวนของเครื่อง
การทดลองการเชื่อมต่อ

ในรายละเอียดข้างบนมีการเผยว่าเครื่องเชื่อมต่อ WiFi มาตรฐาน 802.11 AC และ Bluetooth 5.0 ถือว่าทันสมัย และเรื่องการเชื่อมต่อสัญญาณ GPS ทำได้ดีและแม่นยำอย่างยิ่งเลยครับ
การแสดงผลและระบบเสียงเครื่อง

สำหรับหน้าจอของ Samsung Galaxy A50 เลือกใช้หน้าจอแบบ Super AMOLED แบบ Infinity U Display ที่คมชัดและความละเอียด 2340x1080 พิกเซล จัดว่าละเอียดใช้ได้เลยครับ และ Samsung Galaxy A50 ยังมาพร้อมกับการเปลี่ยนการแสดงผลได้ 4 โหมด แต่แนะนำว่าให้คงไว้ที่ Dynamic จะได้ผลดีที่สุด

ส่วนระบบเสียงของ Samsung Galaxy A50 ถึงแม้จะมีลำโพงมาให้แค่ดอกเดียวอาจจะไม่ได้เสียงดังเหมือนรุ่นท็อปๆ แต่ก็มีเครื่องมือไม่ว่าจะเป็น ปรับเบส หรือเสียงแหลม และเปิดระบบ Dolby ATMOS และมี FM Radio มาให้ด้วย
 
ระบบปฏิบัติการ / ฟีเจอร์โดดเด่น / ระบบความปลอดภัย
 
ระบบปฏิบัติการของ Samsung Galaxy A50 เลือกใช้เป็น Android Pie หรือ Android 9 มาพร้อมกับ One UI ที่ใช้งานง่ายปรับหน้าตาได้สวยงามกำลังดี มาพร้อมกับลูกเล่นที่มีหน้าจอใหญ่สวยงามกำลังดีเลยทีเดียว และเมนูต่างๆ ถือว่าใช้ง่าย

เครื่องมือและฟีเจอร์ต่างๆ ของ Samsung Galaxy A50 ยังเหมือนกับ พื้นฐานของ Samsung ที่สามารถเปลี่ยน Theme, ใช้เครื่องคิดเลข, เครื่องอัดเสียง, และสามารถโหลดเพิ่มได้ทั้ง Galaxy Store และ Google Play Store

ส่วนระบบความปลอดภัย มี 2 ระบบทั้งการสแกนใบหน้า ที่ใช้กล้องและสามารถปรับความสว่างอัตโนมัติที่หน้าจอและสามารถใช้ปลดล็อคอย่างฟีเจอร์ Secure Folder ได้
อีกระบบหนึ่งคือการปลดล็อคด้วยการสแกนลายนิ้วมือในหน้าจอแบบ Optical ที่ต้องใช้การกดสแกนลายนิ้วมือที่ต้องทำให้แม่นยำกว่าเดิมถึงจะทำได้ดีกว่าที่คิดครับ แต่ต้องกดให้ครบทุกจุดไม่งั้นอาจจะทำให้สแกนลายนิ้วมือขาดความแม่นยำได้ และสามารถปลดล็อคทั้งเครื่องหรือสั่งป้องกันการเข้า Apps ได้
เปิดกล้องลองถ่ายภาพ
สำหรับกล้องของ Samsung Galaxy A50 จะมีกล้องหลังทั้งหมด 3 ตัวมาพร้อมกับ


25 ล้านพิกเซล (f1.7 Main)
8 ล้านพิกเซล (f2.2, Ultra-Wide 123 องศา)
5 ล้านพิกเซล (Depth Sensor)

เรียกได้ว่ากล้องรุ่นนี้มีให้ครบทั้งระยะกว้างและระยะปกติ อาจจะมองว่าขาด Telephoto แต่ผมมองว่ามันก็ซูมแล้วโอกาสภาพแตกยังคงมีน้อยอยู่
ลูกเล่นฟีเจอร์ของกล้อง
หน้าตาของ Interface ของ Samsung Galaxy A50 เหมือนกับ Samsung One UI ยุคใหม่ มีการจัดวางเมนูที่ง่าย และมาพร้อมกับฟีเจอร์ครบทั้ง Live Focus, และรูปแบบอื่นๆ มากมาย จัดการถ่ายภาพในรูปแบบ Scene Optimizer ปรับเปลี่ยนรูปแบบการถ่ายภาพ และ อีกจุดคือ Flow Detection ที่จะรายงานว่าภาพถ่ายของเรานั้น ลงตัวหรือไม่ เช่นคนหลับตา หรือ ภาพเบลอหรือเปล่า
การถ่ายภาพกลางวัน / กลางคืน



ข้อดีของ Samsung Galaxy A50 นั้นมีลูกเล่นที่เยอะอย่างที่บอก รูรับแสงกว้างทำให้ภาพกลางวันดูสวยและลงตัวดีใช้ได้เลย และมุมมองกว้างก็มีให้เลือก ดูลงตัว กับการถ่าย Live Focus พอมีเลนส์ Depth ทำให้ละลายหลังได้ดี
 
การถ่ายภาพกลางคืนเฉพาะเลนส์หลักจะถ่ายภาพได้ดี แต่ถ้าใช้เลนส์กว้างอาจจะด้อยที่รูรับแสงที่น้อยไปหน่อยจึงทำให้ไม่สามารถเก็บแสงได้เยอะ อย่างไรก็ตาม ภาพที่ได้ผมถือว่าก็สวยและใช้ได้อยู่แล้ว
การถ่ายภาพในรูปแบบอื่นๆ

Samsung Galaxy A50 ยังมีลูกเล่นที่สามารถถ่ายภาพได้หลากหลายเช่น Panorama ที่มีมุมมองกว้างกว่ามือถือทั่วไป, Filter ให้เลือกเยอะและโหมดโปรที่ปรับได้ แม้ว่าจะทำได้แค่ ISO, White Balance, และการชดเชยแสงเท่านั้น
การถ่ายวิดีโอด้วย Samsung Galaxy A50
สำหรับฟีเจอร์ของ Samsung Galaxy A50 ในด้านการถ่ายวิดีโอมีการใส่ระบบ EIS มาช่วยลดภาพสั่นไหว ถ่ายแบบ Hyper Lapse, Slowmotion ได้ แต่ว่าความละเอียดในการถ่ายวิดีโอทำได้ที่ Full HD 30 FPS เท่านั้น
กล้องหน้าขนาด 25 ล้านพิกเซล ดีแค่ไหน
 
และมาถึงกล้องหน้าของ Samsung Galaxy A50 มีความละเอียด 25 ล้านพิกเซล พร้อมจุดเด่นนอกจากฟิลเตอร์ และการปรับ Beauty ได้แล้วยังสามารถเลือกละลายหลังผ่าน Live Focus และถ่ายวิดีโอได้ แต่ว่าเลนส์จะไม่ได้ Wide มาถ้าต้องการถ่ายกว้างอาจจะต้องยื่นมาออกไป แทน
นอกจากนี้ยังเพิ่มเติมลูกเล่นของภาพด้วยการทำ AR Emoji ได้
อายุการใช้งานของแบตเตอรี่ / การชาร์จไฟกลับเข้าไป

แบตเตอรี่ของ Samsung Galaxy A50 ให้มาแบบจัดหนักถึง 4000 mAh เลยทีเดียวการใช้งานสามารถยืนให้ยาวนานได้มาก โดยทดสอบอยู่ได้นานสุด 12 ชั่วโมง และใช้งานปกติ สามารถใช้งานได้นานแบบข้ามวันได้เลยทีเดียว และมีระบบจัดการพลังงาน ช่วยประหยัดแบตเตอรี่ได้ 3 ระบบด้วยกัน คือปกติ, ประหยัดไฟเยอะ และ ประหยัดแบบสุดๆ
สำหรับระบบชาร์จไฟเร็วของ Samsung Galaxy A50 มาพร้อมกับระบบ Fast Charge กำลังไฟมากถึง 15W แต่ไม่รองรับ Wireless Charge
สรุปหลังจากทีม Sanook! Hitech ได้ลองใช้ Samsung Galaxy A50 สักระยะเวลาหนึ่ง

ต้องยอมรับว่าที่ผ่านมา Samsung Galaxy A ยังไม่น่าสนใจเท่าไหร่ และดูธรรมดา แต่สำหรับ Galaxy A50 ถือว่าเป็นการพลิกเกมของ Samsung เลยก็ว่าได้ จุดเปลี่ยนของรุ่นกลางน่าสนใจ เพราะมีสเปคเครื่องมาแบบแน่นๆ และ ฟีเจอร์ครบเครื่องเหมือนกันครับ
สำหรับราคาของ Samsung Galaxy A50 ตั้งไว้ที่ 11,490 บาท ถือว่าไม่แพงและมีความน่าสนใจบ้าง
สำหรับคนที่อยากได้มือถือครบเครื่องทั้งจอใหญ่ กล้องคมชัด ลูกเล่นดี แบตเตอรี่อึด สเปคเครื่องถือว่าใหญ่และทนทาน หาซื้อง่าย Samsung Galaxy A50 ถือว่าน่าสนใจไม่น้อยเลยครับ 
จุดเด่น

การออกแบบเครื่องบางเบา
หน้าจอแสดงผลสวย
ประสิทธิภาพจัดว่าดี
ได้ระบบปฏิบัติการใหม่ล่าสุด
กล้องหลังครบถ้วนเหมาะกับคนที่ต้องการใช้งานทุกรูปแบบ
แบตเตอรี่อึดมาก
ระบบชาร์จไฟเร็วมาก
ราคาจับต้องได้

ข้อสังเกต

ไม่กันน้ำ
ไม่รองรับ Samsung Pay
