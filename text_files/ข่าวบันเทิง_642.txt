เช้าวันนี้ (25 ม.ค.) เมื่อเวลา 06.00 น. ครอบครัวสหวงษ์ ซึ่งนำโดย นายสงวน สหวงษ์, นางพิศมัย สหวงษ์ (บิดา-มารดา), ป๊อปปี้ วิทวัส, ปิน ชวนันท์ (น้องชาย) และ โบว์ แวนดา (ภรรยา) ได้เดินทางมายังวัดกลางพระอารามหลวง อ.เมือง จ.บุรีรัมย์ เพื่อร่วมกันเก็บอัฐิ ของ "ปอ ทฤษฎี สหวงษ์" พระเอกชื่อดัง และสวดบังสุกุลเป็น บังสุกุลตายธรรมนิยามแด่อัฐิ หลังเข้าพิธีพระราชทานเพลิงศพ เป็นกรณีพิเศษ ไปเมื่อช่วงเย็นวาน
จากนั้น นายสงวน และ นางพิศมัย ตามด้วย นางแวนดา และ น้องชาย รวมถึงญาติสนิท ได้นิมนต์พระภิกษุสงฆ์จำนวน 9 รูป เพื่อทำพิธีบำเพ็ญกุศลฉลองอัฐิ นายทฤษฎี สหวงษ์ หรือ ปอ พระเอกหนุ่มชื่อดัง
ซึ่งหลังจากนี้ทางครอบครัวตั้งใจว่าจะทำการแบ่งอัฐิออกเป็น 3 ส่วน โดยส่วนแรกจะนำมาเก็บไว้ที่บ้านที่จังหวัดบุรีรัมย์ ส่วนที่สองเก็บไว้ที่บ้านกรุงเทพฯ และอีกส่วนหนึ่งก็จะนำไปเก็บไว้ที่วัดกลางพระอารามหลวง จ.บุรีรัมย์
หลังจากนั้นในวันพุธที่ 27 มกราคม ก็จะทำการนำอัฐิบางส่วนของปอ ทฤษฎี ไปทำพิธีลอยอังคาร ที่ทะเลอ่าวไทย อ.สัตหีบ จ.ชลบุรี
