"ดำดอทคอม" บัวขาว บัญชาเมฆ ยอดนักชกขวัญใจชาวไทย ขึ้นสังเวียนพบกับ ดมิทรี วารัตส์ นักชกชาวเบลารุส ในรายการ World Fight Tournament ที่สนามกีฬาแห่งชาติ มรดก เตโช, กัมพูชา เมื่อวันพุธที่ 6 กรกฎาคม ที่ผ่านมาโดยเกมการชกใช้กติกาคุนขแมร์ (คล้ายกติกา มวยไทย ออกอาวุธได้หมดทั้ง หมัด เท้า เข่า และ ศอก) ชกทั้งหมด 3 ยก มีการไหว้ครูก่อนการชกเหมือนกับประเพณีที่ปฏิบัติสืบต่อกันมาช้านานของบ้านเราเปิดฉากมายกแรก บัวขาว เดินลุยสาดแข้งใส่ ขณะที่ ดมิทรี วารัตส์ อาศัยช่วงแขน และขาที่ยาวออกอาวุธจากวงนอก  กลางยก นักชกเบลารุส ฉวยโอกาสใช้บาทาลูบพักตร์ ถีบเข้าหน้านักชกชาวไทยเต็มๆ ทำเอา บัวขาว เดือดเดินออกอาวุธหนัก ก่อนจามศอกเข้าหน้าทำเอา วารัตส์ ถึงกับจมูกเลือดไหลยกสอง นักชกขวัญใจชาวไทย ที่ตัวเล็กกว่ายังเดินลุยตามสไตล์ออกหมัด และแทงเข่าเล่นงาน ส่วน ดมิทรี วารัตส์ ก็พยายามใช้ศอกกลับเล่นงานตอบโต้ แต่ยังไม่เข้าเป้าวืดวาดไปซะส่วนใหญ่ยกสาม ดมิทรี วารัตส์ เปลี่ยนแผนออกมาเดินออกหมัดหนักๆ เล่นงาน ขณะที่ บัวขาว ก็พร้อมบวก มีลูกเตะตัดล่าง และสาดแข้งตัดลำตัว แต่ด้วยสภาพพื้นเวทีที่เปียก หลังมีฝนตกลงมาทำให้ออกอาวุธได้ยากลำบากทั้งคู่ครบ 3 ยก กรรมการรวมคะแนนพร้อมชูมือให้ บัวขาว บัญชาเมฆ เป็นฝ่ายเอาชนะคะแนนไปได้ ถือเป็นชัยชนะในวัย 40 ปี และถือเป็นการหวนคืนสังเวียนอีกครั้งในรอบ 3 ปี หลังจากที่ติดปัญหาในเรื่องของการระบาดโควิด-19
