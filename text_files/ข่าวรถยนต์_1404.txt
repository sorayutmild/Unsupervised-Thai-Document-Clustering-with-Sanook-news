     All-new Honda Accord 1.5 Turbo EL 2019 ใหม่ รุ่นเริ่มต้นที่มาพร้อมเครื่องยนต์เบนซินเทอร์โบหนึ่งเดียวในตลาด D-Segment ขณะนี้ ของจริงจะเป็นอย่างไรไปติดตามกันในบทความนี้ครับ
     แม้ว่าก่อนหน้านี้ เราจะได้มีโอกาสทดสอบ All-new Honda Accord เจเนอเรชั่นที่ 10 ไกลถึงสหรัฐอเมริกา แต่ก็ได้เพียงสัมผัสสมรรถนะกันอย่างผิวเผินเท่านั้น เนื่องจากกฎหมายการจำกัดความเร็วอันแสนเข้มงวด แถมยังทดสอบกันบนถนนสายรองที่แทบจะทำความเร็วไม่ได้เลย มาคราวนี้เราได้มีโอกาสทดสอบ All-new Honda Accord เวอร์ชั่นไทยแท้ๆ กันดูบ้าง บอกเลยว่าต้องกำเงินในกระเป๋าไว้ให้ดี มิเช่นนั้นมันจะปลิวไปเป็นเงินดาวน์รถรุ่นนี้ได้อย่างง่ายดาย

     All-new Honda Accord 2019 ใหม่ มีให้เลือกทั้งหมด 3 รุ่นย่อย ประกอบด้วย

Turbo EL
Hybrid
Hybrid TECH

     จะเห็นได้ว่ารุ่น Turbo EL เป็นเพียงรุ่นเดียวที่ติดตั้งเครื่องยนต์เบนซินเทอร์โบ 1.5 ลิตร นอกนั้นเป็นเครื่องยนต์เบนซินไฮบริด i-MMD 2.0 ลิตรทั้งหมด ดังนั้น หากมองเฉพาะคู่แข่งระดับ Entry ในกลุ่ม D-Segment ที่มีค่าตัวประมาณ 1.4 ล้านบาทบวกลบ กลายเป็นว่าแอคคอร์ดจะได้เปรียบขึ้นมาทันที เนื่องจากเป็นรุ่นเดียวที่มีเครื่องยนต์เทอร์โบติดตั้งมาให้ ขณะที่คู่แข่งมีเพียงเครื่องยนต์เบนซิน N/A พิกัด 2.0 ลิตรเท่านั้น
     สำหรับบทความรีวิวครั้งนี้ จะเน้นเฉพาะรุ่น Turbo EL ที่มีค่าตัว 1,475,000 บาท เท่านั้น เนื่องจากรุ่นไฮบริดยังไม่พร้อมให้สื่อมวลชนทดสอบในขณะนี้ แต่ถึงกระนั้น รุ่น Turbo EL ก็เป็นรุ่นที่ได้รับความนิยมมากที่สุดนับตั้งแต่เปิดรับจองเมื่อปลายเดือนมีนาคมที่ผ่านมา คิดเป็นสัดส่วนกว่า 50% ของทั้ง 3 รุ่นย่อยรวมกันเลยทีเดียว

     ภายนอกของ Honda Accord รุ่น Turbo EL ถือว่าหล่อเสร็จสรรพไม่แพ้รุ่นไฮบริด ด้วยไฟหน้าแบบ LED พร้อมไฟส่องสว่างเวลากลางวันและไฟเลี้ยวแบบ LED, ไฟหน้าเปิด-ปิดอัตโนมัติ, ไฟท้าย LED, ที่ปัดน้ำฝนอัตโนมัติ, กระจกมองข้างปรับพับอัตโนมัติ, ปลายท่อไอเสียแบบคู่, เสาอากาศแบบครีบฉลาม และล้ออัลลอยขนาด 17 นิ้ว

     ภายในห้องโดยสารมีทั้งสีไอเวอรี่เบจและสีดำ ขึ้นอยู่กับสีตัวถังภายนอก เบาะนั่งหุ้มหนังแท้และหนังสังเคราะห์ สามารถปรับไฟฟ้าได้ 8 ทิศทางฝั่งผู้ขับขี่ พร้อมระบบดันหลังปรับไฟฟ้าได้ 4 ทิศทาง พร้อมระบบเมมโมรี่ 2 ตำแหน่ง และระบบ Easy Entry/Exit ช่วยเลื่อนเบาะให้อัตโนมัติเพื่อความสะดวกในการขึ้น-ลงรถ ขณะที่เบาะนั่งฝั่งผู้โดยสารปรับไฟฟ้าได้ 4 ทิศทาง ไม่สามารถปรับสูง-ต่ำได้
     สำหรับการใช้งานระบบเมมโมรี่เบาะนั่งของ Accord ตัวรถจำเป็นต้องอยู่ในตำแหน่งเกียร์ P จึงจะสามารถปรับเบาะไปยังตำแหน่งที่บันทึกไว้แต่แรกได้ และสั่งงานด้วยการกดเพียงครั้งเดียวแล้วปล่อย ต่างจากรถยุโรปที่สามารถกดเพื่อปรับได้ทันที (แต่ต้องกดค้างไว้) ทั้งนี้ ก็เพื่อความปลอดภัยของผู้ขับขี่นั่นเอง

     Honda Accord 2019 ติดตั้งระบบกุญแจ Honda Smart Key พร้อมปุ่มสตาร์ทเครื่องยนต์มาให้ อีกทั้งยังมีระบบสตาร์ทเครื่องยนต์ด้วยรีโมท (Remote Engine Start) เป็นอุปกรณ์มาตรฐานเช่นเดียวกับ Civic โฉมปัจจุบัน เพียงแค่กดปุ่มล็อกรถที่รีโมท 1 ครั้ง ตามด้วยปุ่มรูปลูกศรบนรีโมทค้างไว้ เครื่องยนต์จะติดขึ้นพร้อมทั้งเปิดระบบปรับอากาศให้อัตโนมัติ เพื่อปรับอุณหภูมิภายในห้องโดยสารก่อนขึ้นรถ ถือเป็นฟังก์ชั่นที่เหมาะกับสภาพอากาศร้อนๆ ในบ้านเราเป็นอย่างมาก
     แผงคอนโซลทำได้สวยงามตามสไตล์ฮอนด้า เสริมความหรูหราด้วยการตกแต่งลายไม้สีเข้ม เสริมความโดดเด่นด้วยหน้าจอเครื่องเสียงแบบ Advanced Touch ขนาด 8 นิ้ว ที่ปรับปรุงให้มีปุ่มช็อตคัทและปุ่มควบคุมระดับเสียงแบบหมุนแล้ว ทำให้ใช้งานในขณะขับขี่ได้ง่ายกว่าหน้าจอแบบสัมผัสทั้งหมดเหมือนกับในรถฮอนด้ารุ่นที่ผ่านมา เพราะไม่ต้องมัวมาเล็งนิ้วให้ตรงตำแหน่งจนอาจทำให้เสียสมาธิในการขับขี่

     เครื่องเสียงชุดนี้ยังสามารถรองรับ Apple CarPlay และ Android Auto ได้ เพียงแต่ฝั่งแอนดรอยด์ยังไม่เปิดใช้งานอย่างเป็นทางการในบ้านเราขณะนี้ (แต่ถ้าคุณเป็นเซียนมือถือในระดับหนึ่ง ก็สามารถหาไฟล์ .apk มาลงในโทรศัพท์เพื่อใช้งาน Android Auto ได้เช่นกัน)
     ในรุ่น Turbo EL จะมีช่องเชื่อมต่อ USB มาให้ 2 ตำแหน่งด้านหน้า รองรับการเชื่อมต่อด้วย Bluetooth และระบบสั่งงานด้วยเสียง Siri ขับกำลังเสียงผ่านลำโพงทั้งหมด 8 จุดรอบคัน ขณะที่เครื่องเสียงแบบ Premium Sound System พร้อมลำโพง 10 จุด จะมีให้เฉพาะในรุ่น Hybrid และ Hybrid TECH เท่านั้น

     ขยับลงมาจากหน้าจอเครื่องเสียงจะเป็นสวิตช์ควบคุมระบบปรับอากาศแบบอัตโนมัติ Dual-zone แยกปรับอุณหภูมิซ้าย-ขวาได้ ให้ความเย็นฉับไวสไตล์รถญี่ปุ่น ติดตั้งพวงมาลัยมัลติฟังก์ชั่นแบบ 3 ก้าน พร้อมแป้นเปลี่ยนเกียร์ Paddle Shift โดยมีปุ่มควมคุมเครื่องเสียงและโทรศัพท์อยู่ด้านซ้ายมือ และปุ่มควบคุมระบบ Cruise control ทางด้านขวามือ
     ขณะที่มาตรวัดความเร็วเป็นแบบดิจิตอลกึ่งอนาล็อก โดยเข็มแสดงความเร็วยังคงเป็นแบบอนาล็อกปกติอยู่ ขณะที่ฝั่งมาตรวัดรอบจะแสดงผลผ่านหน้าจอสีขนาด 7 นิ้ว ช่วยให้สามารถแสดงข้อมูลได้อย่างหลากหลาย
     ส่วนคันเกียร์ยังคงเป็นแบบคันโยกปกติ ไม่ได้เป็นแบบปุ่มกดอย่างที่ใช้อยู่ใน CR-V โฉมปัจจุบัน มาพร้อมปุ่มปรับโหมด Sport และ Eco รวมถึงสวิตช์เบรกมือไฟฟ้าพร้อมระบบ Brake Hold ที่ติดตั้งอยู่ใกล้กัน

     ทั้งนี้ Honda Accord รุ่น Turbo EL กลับรู้สึกว่าไม่ “ฟูลออปชั่น” อย่างที่ควร ซึ่งส่วนใหญ่เป็นออปชั่นกระจุกกระจิกที่รถยนต์ระดับราคาเกือบ 1.5 ล้านบาทควรมี เช่น ไฟแต่งหน้าบริเวณที่บังแดด, กระจกมองข้างตัดแสงอัตโนมัติ, เบาะนั่งผู้โดยสารด้านหน้าปรับสูง-ต่ำได้ เป็นต้น

     All-new Honda Accord 2019 ใหม่ มีการพัฒนาไปในทิศทางเดียวกับ Civic โฉมปัจจุบัน ด้วยการออกแบบให้ตัวรถให้เตี้ยและกว้างมากขึ้น โดยมีขนาดความยาวตัวถังอยู่ที่ 4,894 มม. (ลดลง 36 มม.) ความกว้าง 1,862 มม. (เพิ่มขึ้น 12 มม.) ความสูง 1,450 มม. (ลดลง 15 มม.) และความยาวฐานล้อ 2,830 มม. (เพิ่มขึ้น 55 มม.) ทำให้มีพื้นที่วางขาสำหรับผู้โดยสารตอนหลังเพิ่มขึ้นอีก 48 มม. หรือเกือบ 5 เซนติเมตรเลยทีเดียวนอกจากนี้ พื้นที่เก็บสัมภาระด้านท้ายยังมีความจุถึง 573 ลิตร เพิ่มขึ้นจากเดิมกว่า 123 ลิตร พร้อมเบาะนั่งด้านหลังที่สามารถพับลงเพื่อเก็บสัมภาระที่มีความยาวได้

     ด้านการปรับปรุงความเงียบภายในห้องโดยสารมีการเสริมจุดซับเสียงด้วยสเปรย์โฟมบริเวณเสาประตูและหลังคารวมกว่า 10 จุด รวมถึงติดตั้งวัสดุซับเสียงตามตำแหน่งต่างๆ เช่น ซุ้มล้อและพื้นตัวรถ อีกทั้งยังมีการใช้ระบบ Active Noise Control (ANC) ที่มีไมโครโฟนจำนวน 3 ตำแหน่ง เพื่อส่งคลื่นเสียงมาหักล้างเสียงรบกวนภายในตัวรถ ช่วยให้ห้องโดยสารมีความเงียบเพิ่มมากขึ้น
     ไม่เพียงเท่านี้ ล้อติดรถของ Accord ใหม่ ยังเป็นแบบ Noise-reducing ที่เสริมด้วยวัสดุซับเสียงเข้ากับตัวรถ ช่วยลดเสียงสะท้อนภายในตัวล้อให้ส่งเข้ามายังห้องโดยสารได้น้อยที่สุด ดังนั้น หากคุณนำรถไปเปลี่ยนเป็นล้อแต่งข้างนอก คุณสมบัติดังกล่าวนี้ก็จะหายไปในทันที
     ด้านระบความปลอดภัยของรุ่น Turbo EL ถูกติดตั้งถุงลมนิรภัย 6 ใบ (คู่หน้า, ด้านข้างคู่หน้า และม่านถุงลมนิรภัย), ระบบแสดงภาพมุมอับสายตา Honda LaneWatch, กล้องมองภาพด้านหลังปรับมุมมองได้ 3 ระดับ, ระบบช่วยควบคุมการทรงตัวขณะเข้าโค้ง VSA, ระบบช่วยออกตัวบนทางลาดชัน HSA, ระบบเพิ่มความคล่องตัวขณะขับขี่ AHA, ระบบเบรก ABS/EBD และระบบเตือนความเหนื่อยล้าของผู้ขับขี่ (Driver Attention Monitor) เป็นต้น
     น่าเสียดายที่รุ่น Turbo EL ไม่มีระบบความปลอดภัย Honda SENSING มาให้ แต่จะอยู่ในเฉพาะรุ่นท็อปสุด Hybrid TECH เท่านั้น

     ขุมพลังของ Honda Accord 2019 รุ่น Turbo EL เป็นเครื่องยนต์เบนซิน DOHC 4 สูบ i-VTEC TURBO ความจุ 1.5 ลิตร ให้กำลังสูงสุด 190 แรงม้า (PS) ที่ 5,500 รอบต่อนาที แรงบิดสูงสุด 243 นิวตัน-เมตร ที่ 1,500-5,500 รอบต่อนาที ส่งกำลังด้วยเกียร์อัตโนมัติ CVT ที่สามารถล็อกอัตราทดได้ 7 จังหวะ รองรับเชื้อเพลิงทางเลือกสูงสุด E85
     ช่วงล่างด้านหน้าเป็นแบบแม็คเฟอร์สันสตรัทอิสระ พร้อมเหล็กกันโคลง ด้านหลังแบบมัลติลิงค์อิสระ พร้อมเหล็กกันโคลง ติดตั้งระบบดิสก์เบรกทั้ง 4 ล้อ พร้อมช่องระบายความร้อนด้านหน้า

เริ่มทดสอบ All-new Honda Accord 1.5 Turbo EL ใหม่
     ทันทีที่เข้าไปนั่งภายในห้องโดยสารของแอคคอร์ดใหม่ สิ่งที่สัมผัสได้คือตำแหน่งเบาะนั่งที่ออกแบบให้เตี้ยลงกว่ารุ่นเดิมทั้งเบาะหน้าและเบาะหลัง ทำให้ได้ความรู้สึกสปอร์ตมากขึ้น แต่ด้วยแนวหลังคาที่ออกแบบให้เตี้ยและแบนแบบรถสปอร์ต ก็ต้องยอมรับว่ามีผลทำให้ความโอ่โถงภายในห้องโดยสารลดลงไปจากเดิมเล็กน้อย ถึงกระนั้น รถคันนี้ก็ยังคงออกแบบเบาะนั่งให้สามารถโดยสารได้อย่างสบายตามสไตล์ฮอนด้า อีกทั้งพื้นที่วางขาสำหรับผู้โดยสารตอนหลังเรียกได้ว่า “กว้างมาก” ต่อให้นั่งไขว้ขาท่าไหนก็ไม่ชนเบาะหน้าแน่นอน ต้องยอมรับว่าทีมวิศวกรของฮอนด้าสามารถพัฒนาและจัดการกับพื้นที่ภายในห้องโดยสารได้ดีมากในแทบทุกรุ่น รวมถึงแอคคอร์ดใหม่คันนี้ด้วย

     วัสดุที่ใช้ตกแต่งแผงคอนโซลและแผงประตูให้ความรู้สึกหนักแน่น แข็งแรง มีการบุวัสดุที่ให้ความอ่อนนุ่มในจุดที่ต้องสัมผัสกับร่างกายบ่อยๆ ขณะที่ปุ่มควบคุมต่างๆ ถูกจัดวางให้ใช้งานง่าย แม้ว่าหน้าจออินโฟเทนเม้นท์ขนาด 8 นิ้ว ออกจะไกลมือไปนิด ต้องเอื้อมแขนกันพอสมควรเพื่อเรียกใช้งานฟังก์ชั่นต่างๆ แต่ฟังก์ชั่นที่ใช้บ่อยๆ เช่น เปลี่ยนเพลง, ปรับระดับเสียง, เปลี่ยนสถานี ฯลฯ ก็สามารถสั่งงานผ่านปุ่มที่พวงมาลัยได้อยู่แล้ว

     ในด้านการขับขี่นั้น เครื่องยนต์เทอร์โบ 1.5 ลิตร ตอบสนองได้ดีตั้งแต่เริ่มเหยียบคันเร่ง อาการ Turbo lag แทบไม่มีให้เห็น แถมยังมีแรงบิดมาให้ใช้แบบ Flat torque เมื่อทำงานคู่กับเกียร์อัตโนมัติแบบ CVT จึงให้ความโดดเด่นในเรื่องความต่อเนื่องของกำลัง เพียงชั่วอึดใจก็สามารถแตะความเร็วระดับ 120 กม./ชม. ได้อย่างสบายๆ
     ดังนั้น ใครที่กังวลว่าเครื่องยนต์แค่ 1.5 ลิตร อยู่ในแอคคอร์ดจะอืดไหม บอกได้ตรงนี้เลยครับว่ามันแรงเอาเรื่องด้วยซ้ำไป ยิ่งถ้าเทียบกับคู่แข่งในระดับราคาใกล้เคียงกันที่ใช้เครื่องยนต์ 2.0 ลิตรแล้วล่ะก็ แอคคอร์ดถือว่าได้เปรียบกว่าพอสมควร
     ขณะที่ความมั่นคงของช่วงล่างทำได้ดีจนน่าประทับใจ ด้วยการออกแบบตัวรถให้จุดศูนย์ถ่วงต่ำ ทำให้สามารถเข้าโค้งได้อย่างสนุกสนานและมั่นใจ ตัวรถมีอาการโคลงลดลงอย่างเห็นได้ชัด ประกอบกับพวงมาลัยที่เซ็ตให้มีน้ำหนักมากขึ้นกว่าเดิมขณะใช้ความเร็วสูง รถคันนี้จึงถือว่าเป็นรถที่ขับสนุกที่สุดรุ่นหนึ่งในระดับราคา 1.5 ล้านบาทขณะนี้

     แต่ทั้งนี้ ความสปอร์ตของช่วงล่างก็ต้องแลกกับความนุ่มสบายที่ถูกบั่นทอนไปเล็กน้อย เนื่องจากช่วงล่างของ Accord ใหม่ ถูกเซ็ตมาในสไตล์แน่นหนึบ จึงพอมีแรงสะเทือนเข้ามายังห้องโดยสารบ้างเวลาที่ขับผ่านพื้นถนนขรุขระ แต่ก็ถือว่าอยู่ในระดับที่รับได้ เพียงแต่ผู้ที่ถวิลหาความนุ่มนวล นั่งสบาย อาจจะไม่ถูกใจเท่าไหร่นัก
     ขณะที่การเก็บเสียงภายในตัวรถทำได้ดีเช่นกัน ไม่ว่าจะเป็นเสียงจากพื้นถนน, ยางและช่วงล่าง ขณะที่เครื่องยนต์หากใช้ความเร็วรอบไม่เกิน 3,000 รอบต่อนาที ก็จะมีเสียงเล็ดลอดเข้ามาในระดับต่ำ หากเกินกว่านั้นก็เริ่มจะได้ยินบ้าง ขณะที่เสียงลมไหลผ่านตัวถังก็ถือว่าค่อนข้างเป็นธรรมชาติ จะเริ่มได้ยินต่อเมื่อใช้ความเร็วเกิน 100 กม./ชม. เป็นต้นไป แต่ก็อยู่ในระดับต่ำอยู่ดี

     สรุป All-new Honda Accord 1.5 Turbo EL 2019 ใหม่ เป็นรถพิกัด D-Segment ที่พัฒนาให้ขับสนุกมากขึ้น มีจุดเด่นอยู่ที่เครื่องยนต์เทอร์โบ 1.5 ลิตร ที่ให้การตอบสนองเฉียบกว่าเครื่องยนต์ 2.0 ลิตร ในคู่แข่งระดับราคาใกล้เคียงกัน ขณะที่ออปชั่นเหมือนจะดูครบ แต่ก็มีของกระจุกกระจิกหลายอย่างที่สงวนไว้เฉพาะรุ่นไฮบริดเท่านั้น แต่ทั้งหมดทั้งมวลที่กล่าวมา หากคุณกำลังพิจารณารถยนต์ระดับราคา 1.4 - 1.5 ล้านบาทในขณะนี้ All-new Honda Accord 1.5 Turbo EL ถือเป็นอีกทางเลือกที่ไม่ควรพลาดครับ
 
ราคาจำหน่าย All-new Honda Accord 2019 มีดังนี้

HYBRID TECH ราคา 1,799,000 บาท
HYBRID ราคา 1,639,000 บาท
TURBO EL ราคา 1,475,000 บาท (รุ่นที่ใช้ทดสอบ)

     ขอขอบคุณ ผู้บริหารและฝ่ายประชาสัมพันธ์ บริษัท ฮอนด้า ออโตโมบิล (ประเทศไทย) จำกัด ที่ให้เกียรติเชิญเข้าร่วมทดสอบในครั้งนี้
 