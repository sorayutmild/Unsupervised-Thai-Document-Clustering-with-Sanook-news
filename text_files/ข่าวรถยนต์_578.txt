    ฮอนด้าประเทศญี่ปุ่นเปิดตัว Vezel รถคอมแพ็คครอสโอเวอร์ที่ใช้พื้นฐานเดียวกับ Honda Jazz 2014 ที่เมืองโตเกียวผ่านมา

    ด้วยความที่เป็นรถที่มีพื้นฐานมาจาก Jazz/Fit 2014 ทำให้คุ้นตากับเครื่องยนต์พอสมควร โดย Vezel ใช้เครื่องยนต์ขนาด 1.5 ลิตร 4 สูบ ที่ให้กำลัง 131 แรงม้า(ps) ส่งกำลังผ่านเกียร์อัตโนมัติ CVT และเกียร์ CVT ที่สามารถล็อคอัตราทดได้ 7 สปีด มีให้เลือกทั้งแบบขับเคลื่อนสองล้อและขับเคลื่อนสี่ล้อสี่ล้อ สามารถทำตัวเลขประหยัดน้ำมันได้ถึง 20.6 กม./ลิตร
    นอกจากนั้นยังมีเวอร์ชั่นไฮบริด ที่ใช้เครื่องยนต์ขนาด 1.5 ลิตร ทำงานร่วมกับมอเตอร์ไฟฟ้า ให้กำลังสูงสุดรวม 132 แรงม้า(ps) ส่งกำลังผ่านเกียร์แบบคลัชท์คู่ 7 สปีดอีกด้วย ซึ่งสามารถทำตัวเลขประหยัดน้ำมันสูงถึง 27 กม./ลิตรเลยทีเดียว

    ด้วยขนาดของเครื่องยนต์ของ Honda Vezel ใหม่ รวมไปถึงมิติตัวถัง ทำให้ Vezel เป็นคู่แข่งกับ Nissan Juke และ Ford EcoSport ในฐานะรถยนต์ครอสโอเวอร์ขนาดเล็กเช่นเดียวกัน
    นอกจากนั้น ยังมีเวอร์ชั่นเสริมหล่อด้วยชุดแต่ง Mugen มาดสปอร์ต ด้วยชุดบอดี้คิทรอบคัน สเกิร์ตด้านข้าง สปอยเลอร์หลัง พร้อมล้อแม็กขนาด 18 นิ้วจาก 'Motif' ที่ถูกออกแบบโดย Mugen พร้อมอุปกรณ์ตกแต่งอีกมากมาย
    สนนราคา Honda Vezel ในญี่ปุ่นเริ่มต้นที่ 584,000 บาท ไปจนถึง 834,000 บาทในรุ่นเวอร์ชั่นไฮบริด
 
 