 นายวีระ มุสิกพงศ์ ประธานนปช. น.พ.เหวง โตจิราการ พร้อมด้วย นายก่อแก้ว พิกุลทอง แกนนำนปช.อีกคน ได้เดินทางเข้ามอบตัวกับพนักงานสอบสวนกองปราบปรามแล้วเมื่อเวลาประมาณ 13.00 น. ที่ผ่านมา โดยทั้งสองมีสีหน้ายิ้มแย้ม ทั้งนั้มีพล.ต.ท.ไถง ปราศจากศัตรู ผบช.ก.เป็นผู้ควบคุมการสอบสวน
นายวีระ มุสิกพงษ์ ประธานแกนนำ นปช. แถลงหลังมอบตัวว่า ตนขอฝากพี่น้องสื่อมวลชนทุกแขนงที่จะนำข่าวสารนี้ไปสู่พี่น้องประชาชนคนไทยทั่วประเทศ โดยเฉพาะคนเสื้อแดง
"ผมใส่เสื้อแดง เพื่อยืนยันว่าคนเสื้อแดงไม่ได้เป็นพิษเป็นภัยแก่ประเทศนี้ เรารักชาติ รักสถาบัน เราต่อต้านเผด็จการและสร้างสรรค์ประชาธิปไตย เหตุการณ์ที่เกิดขึ้นเป็นโศกนาฎกรรม ซึ่งทำให้พวกผมทุกข์ใจ เศร้าใจ และขอบอกพี่น้องทุก ๆ คนถ้าหากว่าเป็นเสื้อแดงแท้ เสื้อแดงจริงให้ยึดมั่นแนวทางสันติอหิงสาที่ดำเนินมาโดยตลอด เราเคยย้ำทุกครั้งว่าเราต่อสู้ด้วยสันติ อันนี้ใครก็คงไม่สามารถจะเถียงเราได้ เหตุการณ์ที่เกิดขึ้น 2-3 วันที่ผ่านมา อาจทำให้พี่น้องอยู่ในอารมณ์โกรธ อารมณ์ผิดหวัง และอยากวิงวอนให้ทุกฝ่าย หันหน้าเข้าหาสันติ สลายความโกรธที่มีต่อกัน และประชาธิปไตยอาจจะสร้างไม่ได้ด้วยความโกรธ ความแค้น ต้องสร้างด้วยความสวยงามแห่งสันติ" วีระกล่าว
 