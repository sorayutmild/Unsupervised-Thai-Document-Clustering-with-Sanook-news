ช่วงตรวจสุขภาพประจำปีของหลายๆ บริษัทได้ผ่านพ้นไปแล้ว เจอหน้ากันก็ทักทายกันว่า “เป็นไงบ้าง” “หมอว่าอะไรไหม” และ “คอเลสเตอรอลเกินหรือเปล่า” ค่าของคอเลสเตอรอลในเลือดไม่ควรเกิน 200 แต่เราและคนอื่นๆ มักจะอยู่ที่ 200+++ กันทั้งนั้น ไม่ว่าจะหญิงชาย หรืออ้วนผอม ก็มีโอกาสมีคอเลสเตอรอลเกินได้ทั้งนั้น
ทีนี้ปัญหาก็อยู่ที่ว่า จะลดคอเลสเตอรอลได้อย่างไร ในเมื่อคุณหมอกำชับมาว่า ต้องลดปริมาณคอเลสเตอรอลให้ได้ภายในครึ่งปี ก่อนที่จะมาเจอกันใหม่ เพราะฉะนั้นเรามาดูเคล็ดลับง่ายๆ ที่จะช่วยลดคอเลสเตอรอลในเลือดอย่างได้ผลกัน
 
ทำไมเราถึงมีคอเลสเตอรอลสูง?
หากมองย้อนกลับไปสักรุ่นคุณปู่คุณย่าเรา ปัญหาเรื่องของคอเลสเตอรอลจะไม่ค่อยมี เพราะพวกท่านทานแต่อาหารไทยเสียเป็นส่วนใหญ่ แม้ว่าอาหารไทยจะมีกะทิ แต่เราก็ยังมีน้ำพริก ผักสด ผักลวก ผลไม้สด หมู ไก่ ปลา ทานกันสดๆ แต่ที่สมัยนี้คนรุ่นใหม่มีปริมาณคอเลสเตอรอลมากกว่า ก็เพราะอาหารที่เราทานเป็นอาหารพลังงานสูง ที่มักมีต้นกำเนิดมาจากประเทศเขตอากาศหนาวๆ ที่ต้องการพลังงานสูงๆ เพื่อเพิ่มความอบอุ่นให้กับร่างกายนั่นเอง
ในขณะที่บ้านเราอยู่ในเขตร้อน การทานอาหารพลังงานสูงของชาวตะวันตกจึงไม่เหมาะกับร่างกายของเรา เมื่อเราไม่สามารถเผาผลาญพลังงานที่เกินความจำเป็นของเราออกไปได้ จึงกลายมาเป็นคอเลสเตอรอลในร่างกายของเรานั่นเอง
 iStockเค้ก หนึ่งในอาหารที่มีคอเลสเตอรอลสูง
 
ทำไมคนผอมก็มีคอเลสเตอรอลสูงได้?
คอเลสเตอรอลมักพบอยู่ในร่างกายของคนที่มีน้ำหนักเกินมาตรฐานก็จริง แต่ก็มีความเป็นไปได้เช่นกันที่จะพบอยู่ในร่างกายของคนที่มีรูปร่างผอม เพราะไขมันในเลือดที่เราพบนั้น เป็นคนละส่วนกับไขมันที่สะสมอยู่ตามผิวหนัง เพราะฉะนั้นในทางกลับกัน คนอ้วนก็ไม่จำเป็นเสมอไปที่จะเป็นคนที่มีไขมันในเลือดสูง แต่อาจจะแค่มีไขมันสะสมอยู่ตามร่างกายมากกว่าเท่านั้นเอง
 
คอเลสเตอรอล เป็นสิ่งไม่ดี กำจัดออกไปให้หมด?
จริงๆ แล้ว คอเลสเตอรอลไม่ใช่ศัตรูตัวฉกาจที่เราจำเป็นต้องกำจัดออกไปให้หมดขนาดนั้นนะคะ เพราะจริงๆ แล้ว คอเลสเตอรอลที่อยู่ในอาหาร และร่างกายของเรา มีทั้งส่วนดี และไม่ดี ส่วนที่ไม่ดีทุกคนรู้จักกันในนาม LDL หรือไขมันเลวที่ถูกย่อยมาจากคอเลสเตอรอลอีกที เป็นสาเหตุของโรคอ้วน ไขมันอุดตันเส้นเลือด เส้นเลือดหัวใจตีบ และอื่นๆ ส่วนดีของคอเลสเตอรอล คือเป็นส่วนประกอบของผนังกล้ามเนื้อ เยื่อหุ้มเซลล์ เป็นสารตั้งต้นของฮอร์โมนเพศ ฮอร์โมนอื่นๆ บางชนิด และสร้างน้ำดีที่ใช้ในการดูดซึมไขมันนั่นเอง
 
ทานยาลดคอเลสเตอรอล ดีไหม?
อย่างที่บอกไปแล้วว่า คอเลสเตอรอล เป็นศูนย์รวมของไขมันทุกชนิด ทั้งดี และไม่ดี การทานยาลดคอเลสเตอรอล หรือยาของกลุ่มสแตติน จึงเป็นการทลายทั้งไขมันที่ดี และไม่ดีออกไปในคราวเดียวกัน หากทานยาลดคอเลสเตอรอลมากๆ หรือทานเป็นประจำ จะส่งผลเสียต่อร่างกาย ในเรื่องของความแข็งแรงของผนังกล้ามเนื้อที่น้อยลง ทำให้กล้ามเนื้อฝ่อ กล้ามเนื้อลีบ ปวดกล้ามเนื้อ ปวดสะบัก แขนขา ทำลายผนังเซลล์ ซึ่งอาจกระทบไปถึงผนังเซลล์ตับ จนอาจเป็นสาเหตุของตับอักเสบ รวมไปถึงความผิดปกติของฮอร์โมนเพศ และฮอร์โมนอื่นๆ อีกด้วย ทำให้เพศสัมพันธ์ไม่ดี อารมณ์แปรปรวน ซึมเศร้า พุงโต เผาผลาญน้อย
 iStockออกกำลังกาด้วยการวิ่ง ช่วยลดคอเลสเตอรอล
 
เพราะฉะนั้น ถ้าอยากจะลดคอเลสเตอรอล (เฉพาะส่วนที่ไม่ดี) ทำได้ง่ายๆ ดังนี้

ทานอาหารเช้า จะได้ลดความเสี่ยงในการทานมื้อกลางวันมากกว่าปกติ ทานมื้อละจานเท่านั้น ไม่ต้องเพิ่ม มื้อเย็นลดแป้ง ทานโปรตีน และผัก เช่น แกงจืดวุ้นเส้นหมูสับ ส้มตำ (รสอ่อนๆ) สุกี้ (ไม่ใส่ลูกชิ้น ทานน้ำจิ้มน้อยๆ) เป็นต้น
ลดการทานอาหารพลังงานสูง เช่น เนื้อแดง เนื้อติดมัน อาหารปิ้งย่าง อาหารทะเล อาหารมัน อาหารทอด เครื่องในสัตว์ เบเกอรี่ ขนมหวาน ขนมปัง เนย เรายังสามารถทานได้ แต่ไม่ควรทานเยอะจนเกินความจำเป็นค่ะ
ออกกำลังกาย จะช่วยเปลี่ยนคอเลสเตอรอลให้กลายเป็นไขมันดีได้ โดยเน้นไปที่คาร์ดิโอ หรือการออกกำลังกายหัวใจ เช่น เล่นกีฬาต่างๆ วิ่ง ว่ายน้ำ ปั่นจักรยาน อย่างน้อย 30 นาทีต่อวัน 5 วันต่อสัปดาห์

 
สุขภาพดีสร้างได้ เริ่มต้นที่คุณ โดยไม่ต้องใช้ตัวช่วยใดๆ ทั้งสิ้น รักษาสุขภาพให้แข็งแรง เพื่อที่บั้นปลายชีวิตจะได้ไม่ต้องนั่งรถเข็นนะคะ