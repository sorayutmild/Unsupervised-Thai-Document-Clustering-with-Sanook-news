บุ๋ม ปนัดดา ควงสามีเปิดใจทั้งน้ำตา ปมร้อนแรงแย่งที่จอดรถกับฟิตเนสของ เจนี่ 
กลายเป็นประเด็นดังทั่วโลกโซเชียลขึ้นมาเพียงพริบตา หลังจากที่นักแสดงสาว "บุ๋ม ปนัดดา" โพสต์อินสตาแกรมส่วนตัวถึงเรื่องการบริการลูกค้าและสถานที่จอดรถที่ไม่เป็นธรรมของลูกค้า "สแมชยิม" (ฟิตเนสของบุ๋ม ปนัดดา) ที่มีบุคคลทางฝ่ายของนางเอกสาว "เจนี่ เทียนโพธิ์สุวรรณ" คอยกั๊กที่จอดรถให้กับลูกค้า 911 by jt (ฟิตเนสเจนี่) แต่เรื่องราวดูจะดราม่าหนักเข้าไปอีกเมื่อมีบุคคลใกล้ชิดของเจนี่งัดหลักฐานต่างๆ ออกมาโต้เถียงไม่จบสิ้น
ล่าสุด ในวันนี้ (22 มิถุนายน 2559) "บุ๋ม ปนัดดา" ได้ควงสามีหนุ่ม "เอก เอกริน" ตั้งโต๊ะแถลงถึงเรื่องราวทั้งหมดที่เกิดขึ้นให้ฟังทั้งน้ำตาว่า 
บุ๋ม: เนื่องจากอยากจะชี้แจงว่าเรื่องที่คุยเริ่มจะบานปลาย โดยเฉพาะแฟนคลับที่ไม่รู้เรื่องเริ่มจะพูดแรงเกินไป เราไม่ได้ต้องการมีปัญหากับเจนี่และแม่เจนี่ บุ๋มยังไปเต้นคลาสของน้องเขาอยู่ แต่ที่บุ๋มพูดคือต้องการพูดเรื่องธุรกิจ อย่างที่เห็นเราตั้งอยู่ในพื้นที่เขา แต่มันมีปัญหาที่สะสมมา หลายคนบอกทำไมไม่คุยกัน คือเราทำทุกทางแล้ว
เอก: คุยเยอะมากครับ คุยบ่อยมาก ทั้งเจนี่และคุณแม่ หรือคนอื่น ทั้งไลน์ โทร เดินไปหา แต่ปัญหาไม่ได้รับความแก้ไข ผมจะเท้าความว่าที่ตรงนี้บุ๋มกับนักแสดงคนนึงชื่อ น้องท็อป ที่เล่นอังกอร์ ร่วมหุ้นกัน และเจนี่มาขอร่วม ท็อปจะขอเปิดเทควันโด เจนี่มวย บุ๋มยิม เราตกลงกันว่า เทควันโดกับมวยใช้พื้นที่เยอะ งั้นเอาที่ใหญ่ไป เราเอาที่เล็ก บุ๋มลงทุนไปสิบกว่าล้าน เขาลงทุนน้อยกว่าบุ๋ม เพราะเป็นแค่ห้องเปล่าๆ สอนมวยกับเทควันโด ให้เขาเอาเงินที่เหลือไปจ่ายค่าที่ แต่คนที่ไปเซ็นเช่าที่คือท็อปกับเจนี่ สัญญาเช่าเก่ามี 3 ราย บุ๋ม ท็อป เจนี่
บุ๋ม: หลายคนบอกไม่มีสัญญาทำไมถึงกล้าลงทุนสิบกว่าล้าน เรามีค่ะ เรามีที่ปรึกษาทางกฎหมาย แต่พอเราลงทุน เจนี่กับท็อปมีปัญหากัน แต่เราไม่พูดตรงนี้ เจนี่ซื้อหุ้นจากท็อปต่อ แต่สิ่งที่เราผิดพลาดคือ ในตัวสัญญาเราดันยอมให้เราเป็นผู้เช่าเขาอีกที ถ้าเราเป็นแค่ผู้เช่าเขา เราจะสร้างอาคารใหม่ทำไม 3 ล้าน แค่มาตกแต่งภายในก็พอ ทำไมต้องมาสร้างกับเขา เพราะเราลงทุนร่วมกัน 
เอก: เราเสนอแล้วว่าให้เขาซื้อพื้นที่นี้ไป ตอนนั้นยังไม่ตกแต่ง แต่สร้างอาคาร เขาไม่ตกลงซื้อคืน จะให้เราเช่าต่อ และตอนที่เขามีปัญหากันเขาขอเซ็นสัญญาใหม่ ซึ่งตอนนี้ยังไม่ได้หลักฐานเลย เราทวงตั้งแต่เมษายน
บุ๋ม: ไม่ใช่เราไม่อยากจ่าย แต่ถ้าทำบริษัทมันต้องมีสัญญาแนบ เราจะทำให้มันถูกต้อง จนถึงวันนี้ก็ยังไม่ได้ และปัญหาก็เกิดขึ้นรายวัน เราไม่เคยเรียกร้องว่า สแมทยิมพื้นที่เยอะกว่าจุดอื่น ต้องให้ที่จอดรถสิ ไม่เคยพูด
เอก: ผมโดนลูกค้าต่อว่าตลอดทำไมมาก่อนแต่เขาถึงกั๊กให้คลาสซุมบ้า ซึ่งมันไม่ได้มีทุกเวลา พอมีที่ว่างเขาก็ไม่ให้จอด เคยมีลูกค้าล่าสุดโทรมาบอกว่ากั๊กให้ลูกค้าซุมบ้าอีกแล้ว เขาต้องวนออกแล้วกลับบ้านเลย
มีการจัดแบ่งที่จอดรถให้เราทุกวันไหม?
เอก: ไม่ทุกวัน รับประกัน
บุ๋ม: ลองมาแบบไม่ใช่นักข่าวสิ เราคุยแบบนี้นะคะ ในโลกโซเชียลมีหลายคนไปคอมเม้นท์ คุณอ่านในนั้นได้ แต่วันนี้ที่ต้องแถลงข่าวเพราะบุ๋มเสียใจ เครียดมาหลายวัน ทุกครั้งที่ก้าวมาเหมือนเราเช่าบ้านใคร มันไม่ไหวจริงๆ อยากให้เขาสนใจเราบ้าง มาคุยกับเราบ้าง (น้ำตาซึม) และวันนี้ที่มาแถลงข่าวเพราะเราเห็นคลิปแล้วรู้สึกเสียใจค่ะ และทราบว่า 911 ต้องทราบเรื่องแน่นอนเพราะมันคือกล้องวงจรติด ลูกค้าเราเคยมีปัญหาเรื่องรถถูกชน แต่เขาบอกดูไม่เป็น แต่ที่เสียใจคือคนที่เคยคุยกันทำไมไม่ยอมมาคุย บุ๋มไลน์หาแม้กระทั่งคุณกึ้ง เขาก็เงียบ แล้วในคลิปปิดเสียงทำไม
เอก: วันนั้นลูกค้าฟิตเนสมาเล่นฟิตเนสทุ่มนึงเสร็จ 2ราย แต่เขาบอกออกไม่ได้ ที่จอดลูกค้าเขาขวางเต็มเลย ให้รอสองทุ่มครึ่งให้กลับบ้าน ทั้งๆ ที่ลูกค้ายังไม่เข้าคลาสเลย ขอให้มาเลื่อนรถได้ไหม ผมเพิ่มมาทราบว่าเขามีกุญแจลูกค้าแต่ไม่ให้ วันนั้นยอมรับว่าผมโกรธมาก ดูลูกค้าที่มาโพสต์ในไอจีได้ (โชว์หลักฐาน) วันรุ่งขึ้นลูกค้ายังมาขอบคุณผมเลยที่สู้เพื่อลูกค้า
บุ๋ม: บุ๋มเสียใจทำไมเขาต้องทำคลิปนี้ขึ้นมาเพื่อส่งให้นักข่าว บุ๋มสอบถามนักข่าว เขาบอกต้องปิดแหล่งข่าว เขาบอกคุณเอกทำร้ายร่างกายและไปแจ้งความ แต่นักข่าวโทรถามกลับไม่มีว่าแจ้งความ การให้ข่าวแบบนี้มันเสียหายกับธุรกิจของเรามาก
เอก: เขาบอกเราเปิดคลาสซุมบ้าซ้ำซ้อน ไหนครับ ไปถามลูกค้าได้ บอกเลยเบื้องต้นฟิตเนสเรามีก่อนคลาสของเขา และเราแจ้งจะทำห้องนี้บริหารลูกค้าเรา เราก็ถามว่ามีคลาสอะไรบ้างจะได้ไม่ซ้ำกัน แต่ไม่ให้ รอเป็นเดือนก็ไม่ให้ เรามีไลน์ที่ถามด้วย
บุ๋ม: เราเลี่ยงทุกอย่างไม่ให้ตรงเขา ลูกค้ามาถามเราก็บอกยังจัดคลาสไม่ได้ รอเขาบอก
เอก: และมาบอกว่าเราจัดซับซ้อน
บุ๋ม: การให้ข่าวแบบนี้มีไม่กี่คนที่รู้ ซึ่งบุ๋มพอรู้ว่าเขาคือใคร อยากถามว่าทำเพื่ออะไร ทำไมไม่ทำให้ดีไปด้วยกัน ณ วันนี้สิ่งที่ต้องการคือทำข้อตกลงเถอะ ทำมาเลย มีสัญญาเราจ่ายให้เลย มีลูกหนี้ที่ไหนเป็นคนทวงจะจ่าย หลายคนมาด่าว่าบุ๋มโวยวายทำไม ตลาด แต่มันไม่รู้จะทำยังไงแล้ว แต่คุณเล่นปล่อยคลิปแบบนี้"
"ขอยื่นคำขาดเลยว่าขอแค่ค่าก่อสร้าง 3 ล้าน แล้วเราจะย้ายออก ไม่เอาค่าตกแต่งอะไรด้วย มันอยู่ไม่ได้แล้ว จะมองกันยังไง ดูแลลูกค้ายังไง บุ๋มเข้าไปเล่นกับลูกค้าทุกฝั่ง บุ๋มไว้ใจเขา แต่บุ๋มโดนแบบนี้ มันคืออะไร (ร้องไห้) เมื่อวานบุ๋มเครียดจนเป็นลม บุ๋มไม่เคยเป็นลมมาก่อนเลย คือเขาพูดกับลูกค้าเราดีๆ ก็ได้"
เอก: ในคลิปถ้าดูจนจบจะเห็นว่าผมยกมือขอโทษเขาต่อ เราเคลียร์กันแล้ว แต่เขาตัดมาแค่นั้น
บุ๋ม: ก่อนหน้าที่คุณเอกจะเข้าไป บุ๋มก็เคยเข้าไปนะ คุยกับเขาเลยว่าคนเรามันเหนื่อยกันได้ พักได้ แต่บางทีเขาก็เกินมือกับเรา
เอก: ผมถามด้วยว่าทางนั้นโกรธว่าผมไม่ให้ค่าสัญญาเขาหรือเปล่า ผมบอกรอสัญญาพร้อมจ่ายเลย เจนี่มาเล่นยิมผม ผมก็เรียกเขาไปคุยเลย เขาก็คุยดีครับ บอกจะพยายามแก้ไขให้ ซึ่งเขาไม่ได้เข้ามาทุกวัน แต่ก็แก้ไขไม่ได้เหมือนเดิม
บุ๋ม: ถ้ามานั่งคุยกันจะไม่มีปัญหาแบบนี้
เอก: เขาอาจจะไม่ได้หนี บอกรอเอกสารจากทนายคุณกึ้งเท่านั้น วันนี้ผมมายิมแต่เช้า ลูกค้าก็บอกสู้ๆ นะ
แตกหักไหม?
บุ๋ม: ขึ้นอยู่กับแอคชั่นทางนั้นแล้วล่ะว่าจะทำยังไง ปล่อยคลิปเขียนข่าวส่งนักข่าวแบบนี้ก็...(ส่ายหัว) ทำไมต้องบิดเบือน ก็มีข่าวแว่วมาทางนั้นจะฟ้องร้อง แต่ไม่รู้จะฟ้องเรื่องอะไร ทำไมไม่มาคุยกัน ต่างคนต่างมีปัญหา ฟ้องแล้วเราต้องฟ้องกลับใช่ไหม
เอก: ผมคิดว่าถ้าบุ๋มโพสต์แล้วเขาจะมาคุย แต่เขากลับตอกกลับแบบนี้ แสดงว่าเกลียดกันแล้ว
เราอยากให้ทางออกเป็นอย่างไร?
เอก: มีสองอย่างครับ ถ้าเขามาคุยดี ยอมปรับปรุงเรื่องการรับลูกค้าเรา ไม่สองมาตรฐาน มีสัญญามาก็อยู่ต่อได้
อำนาจฝั่งนู้นที่ต้องคุยคือใคร?
เอก: ผมยังไม่รู้เลยครับ โบ้ยกันไปมา พอเราสอบถามก็ไม่มีใครให้คำตอบได้ ผมไม่รู้จะทำยังไง ทุกวันนี้เป็นเรื่องยังไม่ติดต่อมา ถ้าไม่ชอบก็จ่ายค่าก่อสร้างมา ผมจะย้ายให้ ผมกำหนดไม่ได้ว่าจะรอถึงเมื่อไหร่ ที่ตรงนี้เป็นของบุคคลภายนอกครับ ท็อปเป็นคนเจอคนแรก
บุ๋ม: สิ่งหนึ่งที่ผ่านมาเราอยากจะเริ่มธุรกิจ และพอมีปัญหาหลายอย่างเกิดขึ้น เรื่องหุ้นส่วนต้องไปถามเจนี่เอง เราไม่อยากแตะ ที่ผ่านมาบุ๋มยอมถอยทุกอย่าง ยอมให้ทุกอย่าง แต่นี่คือสิ่งที่เราได้ตอบรับเหรอ
คาดหวังยังไง?
เอก: คงจะโดนอะไรตอบกลับสักด้านครับ
บุ๋ม: บุ๋มอยากฝากไปถึงแฟนคลับทุกคน ทั้งสองฝ่าย อย่าใช้คำพูดรุนแรงกับน้องเจนี่ บุ๋มแค่ต้องการเคลียร์เรื่องธุรกิจ เรื่องส่วนตัวคือเรื่องส่วนตัว อยากให้แฟนคลับใจเย็นๆ
ทุกวันนี้ยังสนิทใจกับเจนี่หรือคุณแม่เจนี่ได้ร้อยเปอร์เซ็นต์ไหม?
บุ๋ม: ขอใช้คำว่ากลัวดีกว่า เพราะไม่รู้จะมีอะไรต่อ
เอก: มันก็เหมือนคนทั่วไปที่เวลามีปัญหากันก็ไม่ชอบกัน แต่ถ้าเคลียร์ได้ก็โอเค เราโกรธกันแค่เรื่องธุรกิจ แต่ไม่ใช่เรื่องส่วนตัว
กลัวจะยืดเยื้อไหม?
บุ๋ม: อันนี้คือที่บุ๋มกลัว ใครเป็นผู้ใหญ่หรือพูดคุยกับเขาได้ ช่วยหน่อยค่ะ มันสุดติ่งแล้วบุ๋มถึงต้องโพสต์