จากข่าวครึกโครมที่มีการบุกเข้าจับกุมการค้าประเวณีที่สถานบริการอาบอบนวด 'วิคตอเรีย ซีเครท' หลายคนคงอยากจะรู้ว่ามูลค่าเม็ดเงินในตลาดค้าบริการทางเพศจริง ๆ มีอยู่เท่าไหร่
Sanook! Money ค้นข้อมูลเจอประเด็นน่าสนใจเอามาฝากกัน อ้างอิงจากภาคนิพนธ์ ปริญญาโท มหาวิทยาลัยธรรมศาสตร์ เรื่อง "ธุรกิจนอกระบบ : ศึกษากรณีการค้าบริการทางเพศในสังคมไทย" ของนายชูวิทย์ กมลวิศิษฏ์ เมื่อปี 2551 
ที่หยิบยกงานวิจัยของนายชูวิทย์ นักจัดรายการข่าวโทรทัศน์ชื่อดังใน พ.ศ.นี้ เพราะเมื่อครั้งอดีตเขาผู้นี้เคยโลดแล่นอยู่ในยุทธจักรนี้มาก่อน จนได้ฉายาว่า "เสี่ยอ่าง" ด้วยซ้ำไป
ข้อมูลในงานวิจัยชิ้นดังกล่าวระบุว่า ผู้ให้บริการทางเพศในประเทศไทยมีประมาณ 229,000 คน แบ่งเป็นหญิงให้บริการทางเพศ 85,000 คน บวกกับจำนวนหญิงบริการชาวต่างชาติ 36,000 คน โสเภณีเด็กอีกประมาณ 60,000 คน กับกลุ่มที่ทำงานอิสระบางเวลา (Part time) และนักศึกษาขายบริการทางเพศอีกราว 48,000 คน   นายชูวิทย์ ประเมินรายได้จากธุรกิจบริการทางเพศในสังคมไทยออกเป็น 2 ส่วน คือ 1. รายได้จากกลุ่มผู้หญิงที่ให้บริการทางเพศ 2. รายได้จากกลุ่มผู้ชายที่ให้บริการทางเพศ ในส่วนของการประมาณการรายได้จากกลุ่มผู้หญิงที่ให้บริการทางเพศ พบว่าสถานบริการที่มีจำนวนหญิงให้บริการทางเพศมากที่สุดเป็นอันดับหนึ่งคือ บาร์เบียร์ ที่มีจำนวนประมาณ 50,289 คน คาราโอเกะ 37,032 คน นวดแผนโบราณ 32,380 คน อาบอบนวด 27,549 คน และบาร์อะโกโก้ 21,626 คน
ประเมินว่ารายได้เฉลี่ยต่อเดือนของหญิงให้บริการทางเพศ 1 คน จะได้ผลตอบแทนต่ำสุด 31,250 บาท (ในกรณีสำหรับบังกะโล เกสท์เฮาส์ ดิสโกเธค ค็อกเทลเลาจน์ และร้านตัดผมชาย) จนถึงผลตอบแทนสูงสุด 125,000 บาท (ในกรณีสำหรับสำนักหรือซ่อง)  ถ้าเปรียบเทียบแล้วรายได้ต่ำสุดที่หญิงบริการได้รับ มากกว่าคนทำงานที่เรียนจบระดับปริญญาตรีและโท จึงเป็นเหตุจูงใจส่วนหนึ่งให้คนหันมาทำอาชีพนี้กันมาก  ข้อมูลในภาคนิพนธ์ฉบับนี้ให้ภาพรวมว่า รายได้ที่เกิดจากธุรกิจให้บริการทางเพศทั่วประเทศในปี พ.ศ. 2550 น่าจะมีมูลค่าถึง 163,839 ล้านบาท ซึ่งธุรกิจที่ทำรายได้เป็นอันดับ 1 คือ สถานบริการประเภทนวดแผนโบราณ ที่มีมูลค่าสูงถึง 36,427 ล้านบาท หรือ 22% อันดับ 2 คือ สถานบริการประเภทบาร์เบียร์ มีมูลค่าประมาณ 26,402 ล้านบาท อาบอบนวด มีมูลค่าอยู่ที่ 23,803 ล้านบาท คาราโอเกะ 19,442 ล้านบาท และสำนักหรือซ่อง 17,650 ล้านบาท
อดีตเจ้าพ่ออาบอบนวดในสมัยนั้นสรุปว่ารายได้รวมของธุรกิจค้าบริการทางเพศอย่างน้อยน่าจะอยู่ที่ประมาณ 174,050 ล้านบาท ถ้าเทียบกับ GDP ของประเทศในปี 2550 ซึ่งมีมูลค่าประมาณ 8.5 ล้านล้านบาท รายได้จากการค้าประเวณีคิดเป็นสัดส่วน 2% ต่อจีดีพี
ลองเทียบกับในปัจจุบันดูเล่น ๆ มูลค่าจีดีพีของบ้านเราเมื่อปี 2559 อยู่ที่ราว 13 ล้านล้านบาท หรือคิดเป็นอัตราการเพิ่มขึ้นเกือบ 53% จากเมื่อปี 2550 ถ้าลองคิดว่ามูลค่าธุรกิจเพศพาณิชย์จะมีสัดส่วนราว 2% ต่อจีดีพี เท่ากับว่าจะมีมูลค่าเพิ่มขึ้นมาอยู่ที่ 260,000 ล้านบาท
อ่านเพิ่มเติม --> ส่อง 5 ธุรกิจสีเทาสร้างเม็ดเงินมหาศาล
 
