กรมการขนส่งทางบกเปิดประมูลทะเบียนรถเลขสวยหมวด 1 กก 1111 ได้ในราคา 25 ล้านบาท สูงสุดตัังแต่ที่มีการเปิดประมูลมา ขณะที่ผู้ประมูลได้เผยตั้งเป้าไว้ 50 ล้านบาท เผยทำธุรกิจอสังหาริมทรัพย์
วันที่ 30 กันยายน นายอัฌษไธค์ รัตนดิลก ณ ภูเก็ต อธิบดีกรมการขนส่งทางบก เป็นประธานในพิธีมอบป้ายทะเบียนรถเลขสวยของกรุงเทพมหานครในหมวด 1 กก 1111 โดนนายธนภัทร ตันติเสเวกุล เป็นผู้ประมูลได้ในราคา 25 ล้านบาท ซึ่งถือเป็นราคาสูงสุดในรอบ 11 ปีนับตั้งแต่มีการประมูลตั้งแต่ปี 2546
สำหรับหมายเลข 1 กก 1111 ถือว่าประมูลได้ในราคาสูงมาก กรมการขนส่งทางบกจึงให้สิทธิแก่ผู้ประมูลสามารถขออกแบบแผ่นป้ายทะเบียนเองได้ โดยนายธนภัทรได้ออกแบบแผ่นป้ายทะเบียนเป็นรูปม้าทองแปดตัววิ่งบนสายน้ำแห่งอัญญมณีทั้งเก้า ซึ่งมีความหมายว่า โชคดี มีโชคลาภ พร้อมความมั่งคั่งและมั่นคง ซึ่งผู้ประมูลทะเบียนรถเลขสวยนอกจากจะได้ทะเบียนที่ออกให้เฉพาะผู้ที่ชนะประมูลแล้ว ยังถือเป็นกรรมสิทธิ์ เป็นมรดกที่ใช้มอบเป็นของขวัญและสามารถซื้อ-ขาย โอนเปลี่ยนแปลงกรรมสิทธิ์ให้บุคคลอื่นได้


ด้านนายธนภัทร หรือ น้องเจมส์ อายุ 19 ปี นักศึกษาคณะนิติศาสตร์ มหาวิทยาลัยอัสสัมชัญ ผู้ที่ประมูลทะเบียนเลขดังกล่าวได้ กล่าวว่า ที่ผ่านมาได้เข้าร่วมประมูลเลขสวยมาโดยตลอด แต่หมวด 1 กก 1111 นั้นตั้งเป้าหมายในการประมูลไว้ในราคา 50 ล้านบาท แต่มีการแข่งราคาจบที่ 25 ล้านบาท ที่ชอบเพราะพยัญชนะ ก ถือเป็นพยัญชนะไทยตัวแรกคือเลข 1 ซึ่งป้ายนี้เหมือนมีเลข 1 เจ็ดตัว ถือว่ามีความหมายมาก
ผู้สื่อข่าวรายงานว่า ทะเบียนดังกล่าวได้นำมาติดรถยนต์นิสสัน อัลเมร่า รุ่น E-CVT ราคาประมาณ 5 แสนบาท ซึ่งราคาประมูลทะเบียนดังกล่าว สามารถนำมาซื้อรถยนต์นิสสัน อัลเมร่า รุ่น E-CVT ได้ประมาณ 50 คัน