(15 ธ.ค.) ศูนย์ข้อมูลคนหาย มูลนิธิกระจกเงา ได้มีการรายงานผ่านเฟสบุ๊กถึงกรณีความคืบหน้าคนร้ายลักพาตัว น้องการ์ตูน เด็กหญิงวัย 6 ขวบ จากสถานีรถไฟฟ้าแบริ่ง ล่าสุด สามารถจับกุมคนร้ายได้แล้ว ผู้ต้องหาให้การรับสารภาพว่าลักพาตัวน้องการ์ตูน เพื่อกระทำชำเรา และบีบคอฆ่าปิดปาก
โดยเบาะแสที่นำไปสู่การจับกุม เนื่องจากพลเมืองดีได้ดูรายการเรื่องเล่าเสาร์-อาทิตย์ ทางช่อง 3 ที่นำเสนอข่าวของน้องการ์ตูน จึงโทรมาแจ้งเบาะแสที่เบอร์สายด่วนมูลนิธิกระจกเงาที่ให้ไว้ในรายการ เจ้าหน้าที่มูลนิธิกระจกเงาตรวจสอบข้อมูลและประสานเจ้าหน้าที่ตำรวจ สน. บางนา หลังจากนั้นตำรวจ สน.บางนา จึงได้ประสานไปยังตำรวจหนองคายตามเบาะแสที่ได้รับมา
ตำรวจหนองคายจึงเชิญผู้ต้องสงสัยซึ่งอยู่ที่อ.ท่าบ่อ จ.หนองคาย มาสอบสวน และผู้ต้องสงสัยรับสารภาพว่าเป็นบุคคที่พบเห็นอยู่กับน้องการ์ตูนในกล้องวงจรปิด เบื้องต้นผู้ต้องหารับว่าเคยต้องโทษคดีพรากผู้เยาว์มาก่อน
ล่าสุดเจ้าหน้าที่มูลนิธิกระจกเงาได้รับการยืนยันจาก สารวัตรสืบสวน สน.บางนา และ สารวัตรสืบสวน นครบาล 5 ว่าผู้ต้องหาให้การรับสารภาพ โดยลักพาตัวน้องการ์ตูนเพื่อกระทำชำเรา และบีบคอฆ่าปิดปาก
อย่างไรก็ตาม พรุ่งนี้ (16 ธ.ค.) ครอบครัวของน้องการ์ตูนจะไปตรวจดีเอ็นเอ เพื่อเทียบกับกะโหลก กระดูกและเส้นผมที่พบในพื้นที่ ว่าตรงกันหรือไม่ โดยจุดที่พบกะโหลก อยู่ห่างจากสถานีรถไฟฟ้าบีทีเอสแบริ่ง ประมาณ 400 เมตร ซึ่งฝังกลบดินเอาไว้ ลักษณะคล้ายกับกะโหลกศีรษะเด็ก เป็นเด็กผู้หญิง อายุ 6-9 ปี สภาพกะโหลกค่อนข้างสมบูรณ์ คล้ายเพิ่งเสียชีวิตประมาณ 1 สัปดาห์ ยังมีคราบน้ำเหลืองติดและหนอนชอนไช ฟันกรามยังอยู่ครบ แต่ไม่มีฟันซี่หน้า อีกทั้งยังตรวจพบกางเกงเจเจลายดอกของน้องการ์ตูน อยู่ห่างจากจุดที่พบกะโหลกศีรษะออกไปเล็กน้อย สภาพกางเกงยังใหม่ ในกระเป๋าพบเปลือกขนมช็อตโกแลต ซึ่งพ่อของน้องการ์ตูนเผยว่าเป็นคนซื้อให้ลูกสาว
สำหรับ น้องการ์ตูน เด็กหญิงอายุ 6 ปี ได้ถูกลักพาตัวหายไป ขณะเที่ยวงานวงดนตรีลูกทุ่งกับครอบครัว ย่านซอยแบริ่ง เมื่อวันที่ 6 ธันวาคมที่ผ่านมา
ขอบคุณข้อมูลข่าวจาก มูลนิธิกระจกเงา