แกนนำพรรคพลังประชารัฐ นำโดยนายอุตตม สาวนายน หัวหน้าพรรค เดินทางไปที่ทำการพรรคภูมิใจไทยในวันนี้ (27 พ.ค.) และแถลงข่าวร่วมกับนายอนุทิน ชาญวีรกูล หัวหน้าพรรคภูมิใจไทย ว่ามีโอกาสสูงที่จะจัดตั้งรัฐบาลร่วมกัน โดยให้เหตุผลว่า การเข้าร่วมกับพรรคพลังประชารัฐจะทำให้เป็นรัฐบาลที่มีเสถียรภาพ
นายอนุทิน เผยว่า เสถียรภาพที่ว่ามานี้ เห็นได้จากการเลือกตั้งประธานสภาผู้แทนราษฎรและรองประธานสภาผู้แทนราษฎร 2 คน ก็มีความเรียบร้อยดี
นอกจากนี้ เมื่อผู้สื่อข่าวถามว่า นายธนาธร จึงรุ่งเรืองกิจ หัวหน้าพรรคอนาคตใหม่ ยังเปิดโอกาสให้พรรคภูมิใจไทยเข้าร่วมจัดตั้งรัฐบาลกับพรรคอนาคตใหม่ นายอนุทินถึงกับยิ้มแห้ง และหยุดคิดไปเสี้ยววินาที ก่อนจะตอบว่า "ขอบคุณครับ"
นายอนุทิน บอกอีกว่า ตนได้รับความเห็นชอบจากกรรมการบริหารพรรคและสมาชิกพรรคให้ตัดสินใจว่าจะเข้าร่วมหรือไม่เข้าร่วมกับฝั่งไหนแล้ว