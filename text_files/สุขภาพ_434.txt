ใครจะเชื่อว่า แค่อาบน้ำ อาจกลายเป็นเรื่องใหญ่ ทำร้ายสุขภาพของเราได้โดยไม่รู้ตัว แค่เพียงเราเลือกที่จะอาบน้ำหลังทานอาหาร หรือออกกำลังกาย แล้วอันที่จริงการอาบน้ำหลังทานอาหาร หรือออกกำลังกาย เป็นความเชื่อที่ถูกต้องหรือไม่ Sanook! Health หาคำตอบมาให้เรียบร้อยแล้วค่ะ
 
จริงหรือไม่? ห้ามอาบน้ำหลังทานอาหาร-ออกกำลังกาย
- ห้ามอาบน้ำ หลังทานอาหาร
ผศ.นพ.ม.ล.ทยา กิติยากร ภาควิชาอายุรศาสตร์ โรคทางเดินอาหารและตับ รพ.รามาธิบดี อธิบายว่า ความเชื่อของเรื่องนี้มาจากที่มีคนบอกว่า การอาบน้ำร้อนทันทีหลังทานอาหาร เลือดอาจจะไปเลี้ยงที่ผิวหนัง มากกว่าจะลงไปช่วยให้ระบบย่อยอาหารในกระเพาะอาหาร หรือลำไส้ให้ทำงานได้อย่างเต็มประสิทธิภาพ ดังนั้นจึงอาจเกิดปัญหาอาหารไม่ย่อย ท้องอืดท้องเฟ้อได้ อย่างไรก็ตาม ถึงแม้ว่าการอาบน้ำร้อนจะทำให้เลือดไปหล่อเลี้ยงที่ผิวหนังมากขึ้นก็จริง แต่จะไม่ได้มากจนทำให้ระบบย่อยอาหารมีปัญหา
ดังนั้น เราจึงสามารถอาบน้ำหลังทานอาหารได้ตามปกติ หากใครมีความกังวล สามารถเลือกอาบน้ำในอุณหภูมิห้อง แทนการอาบน้ำร้อน หรือน้ำอุ่นได้
 
- ห้ามอาบน้ำ หลังออกกำลังกาย
ขณะออกกำลังกาย เลือดจะสูบฉีดจากหัวใจออกไปทั่วร่างกาย เป็นเหตุให้ร่างกายเกิดความร้อน และรูขุมขนที่ผิวหนังก็ขับเหงื่อออกมาเพื่อพยายามลดอุณหภูมิในร่างกายลง พญ.นภาพร หงษ์สิทธิชัยกุล แพทย์แผนไทยหัวหน้าคลินิกปราณะ โรงพยาบาลกล้วยน้ำไท 1 ให้ข้อมูลว่า หากเราอาบน้ำเย็นหลังจากการออกกำลังกายเสร็จใหม่ๆ หลอดเลือดที่ชั้นใต้ผิวหนังจะหดตัวลงทันที ส่งผลให้ร่างกาย และหัวใจปรับอุณหภูมิไม่ทัน และทำให้ระบบภูมิคุ้มกันมีประสิทธิภาพลดลงจนทำให้มีความเสี่ยงในการเป็นไข้ หรือไม่สบายได้
ดังนั้นหลังออกกำลังกาย ควรนั่งพักให้ตัวแห้งจากเหงื่อ หรือให้อุณหภูมิในร่างกายที่ร้อนๆ ลดลงก่อนสัก 30 นาที (หากมีการคูลดาวน์หลังออกกำลังกาย 15 นาทีแล้ว นั่งพักต่ออีก 15 นาทีก็ได้) จากนั้นเลือกอาบน้ำที่ไม่ร้อนหรือไม่เย็นจัด หรือน้ำในอุณหภูมิห้อง จะช่วยลดความเสี่ยงในการลดประสิทธิภาพในการทำงานของระบบภูมิคุ้มกันในร่างกายได้
 
วิธีอาบน้ำที่ถูกต้อง และปลอดภัย

อาบน้ำในอุณหภูมิห้อง หรือน้ำอุ่นเล็กน้อย แต่ไม่ร้อนจัด หรือเย็นจัด เพราะนอกจากน้ำเย็นอาจทำให้ไม่สบายได้แล้ว น้ำอุ่นจัด หรือน้ำร้อน อาจทำให้ผิวพรรณแห้งกร้านจากการสูญเสียความชุ่มชื้นได้
อย่าถูสบู่ที่มีค่า pH เป็นด่างบนผิวหนังนานเกินไป หรือมากเกินไป เพราะค่าความเป็นด่างของสบู่ ถึงแม้จะมีส่วนช่วยให้ผิวพรรณสะอาดหมดจดได้ แต่หากถูสบู่นาน หรือมากเกินไป ค่าความเป็นด่างของสบู่อาจทำให้ผิวพรรณเกิดอาการระคายเคืองได้
การอาบน้ำ คือการชำระล้างสิ่งสกปรกออกจากผิว แต่หากเราใช้เวลาในการอาบน้ำนานเกินไป เช่น แช่ตัวในอ่างอาบน้ำอุ่น หรือในน้ำสบู่นานเกินไป อาจทำให้ผิวพรรณสูญเสียความชุ่มชื้นตามธรรมชาติไปได้ ระยะเวลาในการอาบน้ำไม่ควรเกิน 30 นาที
หลังอาบน้ำ ควรรีบเช็ดตัวให้แห้ง ไม่พันตัวด้วยผ้าเช็ดตัวเปียกๆ เป็นเวลานาน และรีบแต่งตัวให้เรียบร้อย เพื่อให้ร่างกายอบอุ่นอยู่ตลอดเวลา

 
จะเห็นได้ว่า เราสามารถอาบน้ำหลังทานอาหาร และออกกำลังกายได้ เพียงแต่อย่าอาบน้ำเลยทันที และอย่าเลือกน้ำที่อาบด้วยอุณหภูมิที่สูง หรือเย็นจนเกินไป เท่านี้ก็ช่วยรักษาสุขภาพให้แข็งแรงเป็นปกติได้แล้วล่ะค่ะ