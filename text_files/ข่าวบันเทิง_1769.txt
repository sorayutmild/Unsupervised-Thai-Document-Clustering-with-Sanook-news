
เป็นรายการที่เรตติ้งถล่มทลายที่สุดในตอนนี้ สำหรับ The Mask Singer หน้ากากนักร้อง ซึ่งในซีซันแรก "หน้ากากทุเรียน" สามารถคว้าตำแหน่งแชมป์ไปครองได้สำเร็จ แต่ทว่ารายการสดเมื่อคืนนี้ ก็ยังมีดราม่าเกิดขึ้นเบาๆ เมื่อในรอบตัดสินทางรายการได้เชิญบรรดาหน้ากากหลายคนที่เคยร่วมแข่งขัน มาลุ้นแชมป์พร้อมกันในสตูดิโอ
ซึ่งหนึ่งในหน้ากากที่มาเป็นกรรมการพิเศษร่วมชมสดคือ หน้ากากพยาบาล หรือ แตงโม นิดา ที่ผู้ชมหลายคนสังเกตเห็นว่า ขณะที่พิธีกรดำเนินรายการนั้น สาวแตงโม ยกมือขอพูดอย่างมีมารยาท แต่พิธีกรอย่าง กันต์ กันตถาวร กลับไม่สนใจและไม่เปิดโอกาสให้ได้พูด ถามข้ามไปข้ามมาจนมีคนตั้งคำถามว่า เชิญแตงโมมาทำไม? พิธีกรเลือกปฏิบัติกับแขกรับเชิญหรือไม่?
อย่างไรก็ตาม ก็ยังมีแฟนรายการอีกจำนวนมาก เข้าไปให้กำลังใจหนุ่มกันต์ ว่าทำหน้าที่ได้อย่างเต็มที่แล้ว เนื่องจากเป็นรายการสดอาจมีผิดพลาดตะกุกตะกัดไปบ้างเป็นเรื่องธรรมดา อีกอย่างทั้งคู่ก็รู้จักสนิทสนมกันพอสมควร ไม่น่าจะมีปัญหาอะไรกันอย่างแน่นอน