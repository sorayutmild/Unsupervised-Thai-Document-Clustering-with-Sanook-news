จากกรณี ร.ต.อ.ทวี หมื่นรักษ์ พงส.สน.ทุ่งสองห้อง ใช้ปืนยิงตัวเองภายในแฟลตข้าราชการ ใกล้ สน.ทุ่งสองห้อง เนื่องจากความเครียดที่ต้องรับผิดชอบคดี โดยเหตุเกิดเมื่อวันที่ 29 มกราคมที่ผ่านมา
ล่าสุดเมื่อเวลา 12.30 น. วันที่ 1 กุมภาพันธ์ นายสิระ เจนจาคะ ประธานกต.ตร. สน.ทุ่งสองห้อง พร้อมด้วยชายคนหนึ่งซึ่งอ้างว่าเป็นเพื่อนของ ร.ต.อ.ทวี ร่วมแถลงข่าว ขอย้าย พ.ต.อ.เติมเผ่า สิริภูบาล ผกก.สน.ทุ่งสองห้อง กรณีพบความไม่โปร่งใสในการทำงาน
นายสิระ เปิดเผยว่า วันนี้ได้นำพยานคนหนึ่งซึ่งเป็นเพื่อนสนิทของ ร.ต.อ.ทวี มาเปิดเผย เหตุการณ์ก่อนที่ ร.ต.อ.ทวี จะตัดสินใจยิงตัวดับ ซึ่งมีความเชื่อมโยงกับตัว ผกก.คนดังกล่าว ทั้งนี้ ยืนยันว่ามีคลิปเสียงจากตำรวจนายหนึ่ง ซึ่งเป็นผู้ใต้บังคับบัญชาของ ผกก. โดยสามารถบันทึกเสียงสนทนาระหว่าง ผกก.กับพนักงานสอบสวนทั้ง 4 คน ที่รับผิดชอบคดีจำนำรถผิดกฎหมายทั้ง 204 คัน โดยมี ร.ต.อ.ทวี เป็น 1 ใน 4 พนักงานสอบสวนที่ถูกเรียกเข้าไปด้วยและถูก ผกก.ว่าอย่างรุนแรงโดยใช้วาจาไม่เหมาะสม
นอกจากนี้ยังมีการรวบรวมรายชื่อ เจ้าหน้าที่ตำรวจ สน.ทุ่งสองห้อง จำนวนกว่า 200 คน ในสน.ทุ่งสองห้อง รวมทั้งชาวบ้าน เพื่อขอให้ ผกก.สน.ทุ่งสองห้องย้ายไป เนื่องจากพบความไม่โปร่งใสในการทำงาน อย่างไรก็ตาม ก่อนหน้านี้เคยมีตำรวจมาร้องเรียนถึงพฤติกรรมที่ไม่เหมาะสมของ ผกก.คนดังกล่าว ซึ่งตนเคยเรียก ผกก.คนดังกล่าวมาชี้แจงกับ กต.ตร.แล้ว แต่ก็ถูกผัดผ่อนไม่เข้าพบและล่าสุดจึงนัดให้มาชี้แจงในวันที่ 17 กุมภาพันธ์ โดยหากยังไม่มาพบอีกจะเดินทางเข้าพบ พล.ต.อ.จักรทิพย์ ชัยจินดา ผบ.ตร.เพื่อชี้แจงถึงพฤติกรรม ผกก.คนดังกล่าว และจะขอให้ย้าย ผกก.ไปยังที่อื่น
"ผมไม่ได้ต้องการปรักปรำ แต่สิ่งที่เกิดขึ้นมันเลวร้ายเกินไป เพราะล่าสุดเมื่อวันที่ 31 มกราคมก็มีตำรวจโทรศัพท์มาหาผมพร้อมบอกว่าจะฆ่าตัวตาย ผมรีบเข้าไปที่ สน.เพื่อไปปลอบและบอกให้ใจเย็นๆ ทุกวันนี้ผมพูดได้เลยว่าตำรวจที่เหลืออยู่ไม่มีขวัญและกำลังใจในการทำงานเลย แม้กระทั่งวันนี้ที่ทาง ผกก.จะเรียกประชุมตำรวจใน สน.ทุ่งสองห้อง แต่ตำรวจใน สน.กลับโทรมาหาผมและบอกว่าจะไม่เข้าร่วมประชุม จนผมต้องไปขอให้พล.ต.ต.เจริญ ศรีศศลักษณ์ ผบก.น.2 เป็นประธานในการประชุมแทน" นายสิระกล่าว
ผู้สื่อข่าวรายงานว่า ระหว่างแถลงข่าวนั้น ตำรวจซึ่งอ้างว่ามีคลิปเสียงสนทนาระหว่าง ผกก.กับพนักงานสอบสวนได้โทรศัพท์เข้ามายังนายสิระ ก่อนที่นายสิระจะเปิดลำโพงให้สื่อมวลชนได้ยิน โดยตำรวจคนดังกล่าวระบุว่า "ขอยังไม่ให้คลิปเสียงดังกล่าว เนื่องจากรู้สึกกลัว ต้องการให้ผกก.ย้ายก่อน จึงจะเปิดเผยคลิปเสียงได้" ก่อนจะวางสาย
นายเอ (นามสมมติ) พยานคนสนิท ร.ต.อ.ทวี ได้เปิดเผยว่า ตนประกอบอาชีพนำเข้าอุปกรณ์ทางการแพทย์ และเมื่อปีที่แล้วตนถูกเจ้าหน้าที่ตำรวจสน.ทุ่งสองห้อง ที่ตั้งด่านตรวจอยู่บริเวณถนนงามวงศ์วาน ตรงข้ามเรือนจำคลองเปรม และได้มีปากเสียงกับทางเจ้าหน้าที่ตำรวจ แต่ในครั้งนั้น ร.ต.อ.ทวี เป็นผู้ไกล่เกลี่ยให้ จนมีความสนิทสนมกันมา เป็นเวลานานกว่า 1 ปีแล้ว ซึ่งในทุกๆ เดือนจะต้องนัดเจอกัน
โดย ร.ต.อ.ทวี เป็นคนร่าเริง เฮฮา จนวันที่ 28 มกราคม ร.ต.อ.ทวี โทรศัพท์มาหาตน 2 ครั้ง แต่ตนไม่ได้รับ จึงโทรกลับในเวลา 17.57 น. ร.ต.อ.ทวี รับสายพร้อมกับ ตัดพ้อว่าไม่ไหวแล้วไม่สามารถทำงานในคดียึดรถ 204 คันได้ และยังถูกกดดันจาก ผกก.ให้ทำผิดกฎหมาย ด้วยการให้คืนรถทั้งหมดให้กับทางไฟแนนซ์ แต่ ร.ต.อ.ทวีไม่สามารถทำตามคำสั่งของ ผกก.ได้ เพราะรู้สึกว่าไม่ถูกต้อง
นอกจากนี้ ร.ต.อ.ทวียังบอกอีกว่า "นาย...มากสั่งให้ทำผิดกฎหมายหมาย เรียกไปต่อว่ากลางที่ประชุม อย่างกับหมูกับหมา ผมจะลาออกหากลาออกไม่ได้ก็จะฆ่าตัวตาย" โดยการพูดคุยทั้งหมดเป็นเวลากว่า 3 นาที ตนจึงได้ปลอบใจเนื่องจากไม่อยากให้ ร.ต.อ.ทวีคิดสั้นเพราะยังมีภรรยาและบุตรที่ต้องดูแล ทั้งนี้ ร.ต.อ.ทวี ได้นัดตนรับประทานอาหารในวันที่ 1 กุมภาพันธ์นี้ แต่ได้เกิดเหตุเสียก่อน ซึ่งที่มาในวันนี้ตนอยากเรียกร้องความเป็นธรรมให้กับ ร.ต.อ.ทวี เท่านั้น
นายสุเวช จิตมหาวงศ์ อัยการอาวุโสและอดีตประธานคณะอนุกรรมการ กต.ตร.นครบาล 2 กล่าวว่า ตนมีความคุ้นเคยกับ สน.ทุ่งสองห้องเป็นอย่างดีเนื่องจากเป็นที่ปรึกษาให้กับเจ้าหน้าที่ตำรวจ สน.ทุ่งสองห้องเป็นเวลากว่า 20 ปี ทั้งนี้มีความสนิทสนมกับ ร.ต.อ.ทวี จึงทราบข่าวว่า ร.ต.อ.ทวี มีความเครียดในการทำคดีจำนำรถจำนวน 204 คัน เมื่อวันที่ 28 มกราคม ตนได้โทรศัพท์ไปหา ร.ต.อ.ทวีเพื่อนัดมารับประทานอาหารแต่ ร.ต.อ.ทวี ไม่สะดวกจึงได้เพียงพูดให้กำลังใจผ่านทางโทรศัพท์ ก่อนวันที่ 29 มกราคมจะเกิดเหตุ ร.ต.อ.ทวี ยิงตัวเอง
โดยก่อนหน้านี้ตนรู้จักกับ ผกก.เป็นอย่างดี แต่ช่วงหลังมานี้ ผกก. มีพฤติกรรมเปลี่ยนไป โดยตนยอมรับว่าในคดีจำนำรถ 204 คัน มี 2 เต็นท์รถที่ถูกยึด โดยตนมีหุ้นส่วนอยู่ในเต็นท์แชมป์ไม่กี่หุ้น ซึ่งภายหลังที่มีคดีความ พบว่ามีรถบางส่วนถูกกฎหมายและมีคำสั่งศาลตัดสินให้คืนรถให้กับเจ้าของเพื่อซ่อมแซม โดยทาง ร.ต.อ.ทวีเห็นว่ารถเป็นรถที่ถูกต้องตามกฎหมาย สามารถคืนให้เจ้าของได้ แต่ทาง ผกก.กลับบังคับให้คืนให้ไฟแนนซ์แทน ทำให้ ร.ต.อ.ทวี เครียด ที่จะต้องทำผิดกฎหมาย
สำหรับที่ ผกก.ให้สัมภาษณ์ว่า ร.ต.อ.ทวี กดดันเรื่องที่ทางตนและเจ้าของรถขอรถคืนนั้น ตนขอท้าให้วันที่ 6 กุมภาพันธ์ซึ่งเป็นวันจัดงานศพของ ร.ต.อ.ทวี นั้น ให้ ผกก.มางานศพด้วยและมาดูกันว่าชาวบ้านและครอบครัวรู้สึกโกรธเคืองตนหรือ ผกก.มากกว่ากัน