แม่ ผอ.อ้อย ออกลุยป่าตามหาร่างลูกสาว หลังเมื่อคืนนี้ฝันเห็นและฝากฝัง ล่าสุดพบเข็มขัดราชการ พร้อมกะโหลกศีรษะและกองเส้นผม ญาติมั่นใจใช่ร่าง ผอ.อ้อย
(23 ต.ค.) ผู้สื่อข่าวรายงานว่า เพจเฟซบุ๊ก "บิ๊กเกรียน" ได้โพสต์ถึงความคืบหน้าการค้นหา ผอ.อ้อย ผู้อำนวยการกองการศึกษา ศาสนาและวัฒนธรรม อบต.ชำ อ.กันทรลักษ์ ที่หายตัวไปตั้งแต่วันที่ 3 กรกฎาคมที่ผ่านมา ล่าสุดได้พบเบาะแสที่น่าจะทำให้คดีมีความคืบหน้าได้มากขึ้น เนื่องจากพบชิ้นส่วนและเส้นผมที่เชื่อว่าน่าจะเป็นร่างของ ผอ.อ้อย
ตามรายงานระบุว่า นางแหลม แม่ของ ผอ.อ้อย ยังไม่ย่อท้อต่อการออกค้นหาลูกสาว วันนี้ได้ลงพื้นที่ออกตามหาใกล้กับพื้นที่ฐานปฏิบัติการอนุพงศ์ กองร้อยทหารพรานที่ 2305 อ.น้ำยืน จ.อุบลราชธานี โดย นางแหลม ได้ระบุว่า เมือคืนนี้ได้ฝันเห็นลูกสาว ร้องขอความช่วยเหลืออยู่บริเวณที่มาค้นหาดังกล่าว
นางแหลม เปิดเผยว่า เมื่อช่วงกลางดึกได้ฝันเห็นลูกสาว สวมชุดราชการมาพูดฝากดูแลลูกๆ บอกว่าหนูจะไปแล้วนะแม่ จึงได้ออกปากถามว่าจะไปไหน ลูกสาวก็บอกว่าหนูจะพาไปดูที่เขาฝังหนู ก่อนจะปรากฏเห็นภาพบริเวณเนินทางขึ้นสามเหลี่ยมมรกต จุดที่มองเห็นประเทศเพื่อนบ้านได้ อยู่ไม่ไกลจากฐานอนุพงศ์
กระทั่งตื่นมารุ่งเช้า นางแหลมกับชาวบ้านก็มุ่งหน้าออกไปค้นหาจุดดังกล่าวในทันที เมื่อเข้าไปจุดดังกล่าวที่เป็นป่ารกทึบ ก็พบเข็มขัดข้าราชการตกอยู่ ซึ่งมั่นใจว่าเป็นของ ผอ.อ้อย เมื่อสำรวจดูรอบๆ ก็พบกับกะโหลกศีรษะและกองเส้นผม
นอกจากนี้ เพจเฟซบุ๊กบิ๊กเกรียน ยังได้สอบถามกับ พ.ต.ท.สังวร วันทะวี สาวัตรสอบสวน สภ.กันทรลักษ์ จว.ศรีสะเกษ ซึ่งได้ลงพื้นที่เก็บหลักฐาน พร้อมรับคำสั่งเตรียมตั้งแท่นเพิ่มคดีฆาตกรรมให้กับผู้ต้องหา หากผลพิสูจน์ ดีเอ็นเอกะโหลกศีรษะและเส้นผมที่พบตรงกับ ผอ.อ้อย ซึ่งจากหลักฐานต่างๆ ที่พบ เช่น ชุดข้าราชการ หรือ เข็มขัด ค่อนข้างชัดเจนมีแนวโน้มว่าอาจมีฆาตกรมากกว่า 1 ราย
