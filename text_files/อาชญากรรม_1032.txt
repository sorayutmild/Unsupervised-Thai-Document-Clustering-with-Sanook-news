(26 ต.ค.) นายวิทยา สุริยะวงค์ อธิบดีกรมราชทัณฑ์ เปิดเผยถึงกรณีการส่งตัวนายสุริยัน สุจริตพลวงศ์ หรือ หมอหยอง หมอดูชื่อดัง ผู้ต้องหาคดีหมิ่นเบื้องสูง ตามประมวลกฎหมายอาญา มาตรา 112 ซึ่งถูกคุมตัวอยู่ในเรือนจำชั่วคราว แขวงถนนนครไชยศรี ภายในมณฑลทหารบกที่ 11 ไปรักษาตัวที่โรงพยาบาลภายนอก หลังจากมีอาการโรคความดันกำเริบ ตั้งแต่เมื่อวันที่ 22 ต.ค.ที่ผ่านมาว่า
นายสุริยันมีอาการทำหน้าเอ๋อ ปากเบี้ยว พูดไม่รู้เรื่อง ขากรรไกรค้าง เจ้าหน้าที่กลัวจะเป็นอันตราย จึงส่งตัวไปทำซีทีสแกน ซึ่งถือเป็นการตรวจสมองอย่างละเอียด จากผลการตรวจของแพทย์ปรากฏว่า ไม่พบความผิดปกติ กะโหลกศีรษะไม่แตก แต่น่าจะเป็นการแกล้งทำ และไม่พบว่ามีอาการอย่างอื่น
ทั้งนี้ เจ้าหน้าที่ได้นำตัวหมอหยองส่งกลับคืนเรือนจำชั่วคราว แขวงถนนนครไชยศรี มณฑลทหารบกที่ 11 เมื่อเวลา 22.00 น. ของวันที่ 22 ต.ค. และในวันที่ 24-25 ต.ค. อาการก็ยังคงปกติ
ที่มาภาพจาก : VoiceTV