Dark Souls 2
หากเกมเมอร์ท่านใดที่กำลังมองหาเกมใหม่ที่มีความยากระดับโหดหิน ท้าทายความสามารถในช่วงนี้ก็คงไม่มีเกมไหนเหมาะสมไปกว่า Dark Souls 2 อีกแล้ว ซึ่งซีรี่ย์ Dark Souls ของ From Software เป็นเกมที่ดัดแปลงมาจาก Demon Souls เพื่อปรับปรุงระบบการเล่นให้ดีขึ้น โดยยังคงแนวการเล่นแบบ Action-RPG ไว้เหมือนเดิม แต่เพิ่มฉากเกมให้เป็นแบบ Open-World แทนการวาร์ปไปโลกต่างๆ และเปลี่ยนร่างวิญญาณหลังตัวละครตาย ให้เป็นร่าง Hollow หรือร่างผีดิบเพื่อให้ทำอะไรได้มากขึ้น แต่จะอ่อนแอกว่าร่างมนุษย์ และเพราะระบบที่ปรับปรุงมากขึ้นบวกกับความยากแสนท้าทาย ทำให้ Dark Souls ภาคแรกได้รับรางวัลเกมยอดเยี่ยมรายการใหญ่ Spike Video Game Awards ประจำปี 2012





เนื้อเรื่องของ Dark Souls 2 จะดำเนินต่อจากภาคแรกในการตามหาวิธีแก้คำสาปของดินแดน Dranglaec ที่ทำให้วิญญาณผู้ตายกลายเป็นผีดิบ ผู้เล่นจะรับบทเป็นนักรบที่เข้ามาเกี่ยวกับกับคำสาปในดินแดนแห่งนี้ และต้องหาทางแก้คำสาปให้ได้ โดยหากผู้เล่นพลาดท่าโดนศัตรูในเกมฆ่าตาย ก็จะกลายร่างเป็นร่างผีดิบ ซึ่งค่าพลังชีวิตสูงสุดจะค่อยๆลดลงเรื่อยๆทีละ 5% ยิ่งตายบ่อยเลือดก็จะยิ่งน้อยลงเรื่อยๆ จนต่ำสุดอยู่ที่ 50% ซึ่งวิธีกลับเป็นร่างคนต้องใช้ไอเท่มพิเศษที่หาได้ไม่มากนักเท่านั้น แถมศัตรูในเกมก็โหดอัดแรงแบบสุดๆ กับดักในเกมก็เยอะ จึงทำให้เกมนี้มีความยากมาก โดยเฉพาะเรื่องเกจ Stamina เพราะเกมนี้เวลาโจมตี กลิ้งหลบ หรือแม้แต่ตั้งการ์ดป้องกัน ก็ใช้สตามิน่าทั้งนั้น จึงไม่สามารถทำอะไรได้อย่างต่อเนื่อง
เพื่อที่จะทำให้ตัวเกมง่ายขึ้น Dark Souls 2 ก็ยังคงมีโหมดการเล่นแบบออนไลน์มัลติเพลเยอร์ ให้ผู้เล่นช่วยกันต่อสู้ แม้จะ Summon มาได้ไม่นานก็ยังดี ถึงกระนั้นศัตรูมันก้ยังคงความโหดตามสไตล์ของเกมอยู่ ซึ่งมีบ่อยครั้งที่คุณจะโดนศัตรูหรือบอสโจมตีเพียงครั้งเดียวก็ตายแล้ว ยิ่งเป็นร่างศพด้วยยิ่งตายง่ายกว่าเดิมมาก แม้ว่าเกมนี้จะตายกี่ครั้งก็ได้ก็เถอะ แต่มันลำบากตรงต้องไปเก็บวิญญาณตัวเองตรงที่ตายด้วยนะ ไม่เช่นนั้นค่าโซลที่สะสมมาจะหายหมด ซึ่งค่าโซลนี้เอาไว้อัพเกรดความสามารถให้ตัวละคร
Dark Souls 2 ออกมาให้เล่นแล้วในเวอร์ชั่น Xbox360 และ PS3 โดยเวอร์ชั่น Xbox360 ทำออกมาได้ดีกว่าเล็กน้อยในเรื่องภาพและเฟรมเรต ส่วนใครที่รอเล่นเวอร์ชั่น PC ต้องรอหน่อย กำหนดออกวันที่ 25 เมษายน 2014 นี้ (เลื่อนจากกำหนดเดิมไปเดือนหนึ่ง)










เพิ่มเติม ทางผู้พัฒนาบอกว่าภาคนี้ต่อให้ตายบ่อยแค่ไหน ก็ไม่มีโหมด Easy ให้เล่นง่ายลงหรอกนะ เขาอยากให้เกมมันยากไว้แบบนี้แหละดีแล้ว เกมนี้ใครเล่นแล้วไม่เคยตายผมถือว่าคนนั้นเทพมาก
Update: สถิติล่าสุดจาก From Software แจ้งว่ามีตัวละครเกม Dark Soul II ตายแล้วทั่วโลกกว่า 4.3 ล้านครั้ง