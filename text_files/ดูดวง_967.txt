เครื่องรางของขลัง ถือกำเนิดจากความเชื่อและอยู่คู่คนไทยมาช้านาน จากคำบอกเล่ารุ่นสู่รุ่น ถึงแม้จะพิสูจน์ไม่ได้ว่าความเชื่อเหล่านั้นจะเป็นจริงหรือไม่  แต่วิถีชีวิตของคนไทยก็ถือว่าเรื่องโชคลาง ของขลัง หรือ สิ่งศักดิ์สิทธิ์ทั้งหลาย คือ ศรัทธา คือ เครื่องยึดเหนี่ยวจิตใจที่สามารถดลบันดาลให้ชีวิตแคล้วคลาดปลอดภัย ประสบแต่ความสุข ความเจริญ หากไม่ประสบกับตัวก็อาจไม่รู้และหาคำตอบไม่ได้ แต่ถ้าได้เจอประสบการณ์เหล่านั้น ความคิดคุณอาจต้องเปลี่ยนไป ตามไปสัมผัสกับเครื่องรางของขลังที่ถือกำเนิดมาจากสัตว์โดยธรรมชาติที่มีฤทธิ์เดชเหลือคณา

“เสือ” เป็นสัญลักษณ์ของอำนาจราชศักดิ์ สำแดงฤทธิ์ทำให้เป็นที่ครั่นคร้ามเกรงกลัว นับถือแก่ปวงชน และสัตว์ทั้งหลาย ผู้ใดเกิดปีขาล หรือปีเสือ โหราจารย์ท่านมักจะทำนายทายทักตามตำราพรหมชาติว่า "ผู้นั้นมักกล้าแข็ง เวลาจะไปหาผู้ใด มักไม่เกรงใจ ผู้อื่นเสียอีกกลับต้องกลัวเกรง ผู้คนมักสรรเสริญเยินยอว่าดีต่อหน้าเสมอ" โดยเป็นที่นิยมของคนที่ต้องการสะสมหรือครอบครองเพื่อเสริมอำนาจบารมี และอวัยวะต่างๆ ของเสือสามารถนำไปผลิตเครื่องรางได้แทบจะทั้งตัว
ตามคติความเชื่อของคนเล่นของ เชื่อว่าใครที่มีพลังของเสือไว้ครอบครอง พกหรือใช้เครื่องรางประเภทเสือ ไม่ว่าจะเป็นเขี้ยวเสือแกะ ตะกรุดหนังเสือ ผ้ายันต์รูปเสือ รวมทั้งการสักยันต์ลายเสือ จะมีพุทธคุณเด่นด้านคงกระพันชาตรี แคล้วคลาด รวมทั้งมหาอุด
คนปีขาลมักจะได้ดีเพราะรับราชการ ทำการเมืองจะก้าวหน้า มีอำนาจวาสนาสูง อาสาเจ้านายดีนัก มักจะสำเร็จ นำเกียรติยศชื่อเสียงมาให้วงศ์ตระกูล มักได้ลาภจากคนขาวเหลือง และจะอุปถัมภ์ค้ำชูอุดหนุนให้ดวงดีเด่น เป็นต้น

เขี้ยวเสือกลวง ปกติแล้วเขี้ยวเสือทั่วไปจะมีลักษณะตัน แต่ถ้าเขี้ยวเสือที่มีลักษณะพิเศษโดยด้านในจะกลวงตั้งแต่รากฟันไปจนเกือบถึงปลายเขี้ยว ถือเป็นของศักดิ์สิทธิ์หายาก มีฤทธิ์อำนาจคงกระพันและมหาอุด ยิงฟันไม่เข้า นับว่าเป็นของขลังที่หายากและมีฤทธิ์เดชยิ่งนัก ไม่ต้องปลุกเสกก็มีฤทธิ์เดชเหลือคณา

ตะกรุดหนังเสือ โดดเด่นไปในทางมหาอำนาจ แคล้วคลาด คงกระพัน โดยถือเอาสัญชาตญาณของเสือที่เป็นสัตว์ที่มีพลังอำนาจมาก เป็นสัตว์ที่ถือว่าเป็นใหญ่ในป่า เป็นสัตว์ที่เอาตัวรอดได้ดี คล่องแคล่ว มาเป็นเคล็ดในการสร้างตะกรุด อานุภาพของตะกรุดหนังเสือ จึงมีลักษณะดังกล่าว ซึ่งเหมาะกับผู้บูชาที่ศรัทธาชื่นชอบในตะกรุดประเภทนี้ หรือผู้ที่ต้องเดินทางไกลบ่อยๆ ผู้ที่ต้องทำงานเสี่ยงอันตราย หรือแวดล้อมด้วยศัตรู คนที่คิดไม่ดี หรือต้องการบูชาเพื่อเสริมอำนาจวาสนาบารมี มีเสน่ห์ในด้านเมตตามหานิยม ดูน่าเกรงขาม ได้อีกด้วย โดยตะกรุดหนังเสือเป็นที่นิยมสะสมในกลุ่มคนที่ชื่นชอบเครื่องราง
หนังหน้าผากเสือ เป็นแหล่งรวมตบะ บารมี และจิตวิญญาณของเสือตัวนั้นๆ หนังหน้าผากเสือแท้ๆ จะหายากเต็มที ใครมีตะกรุดหนังเสือก็มักจะอ้างว่าเป็นหนังหน้าผากเสือเพื่อให้ดูเข้มขลังยิ่งขึ้น

เขี้ยวเสือหลวงพ่อปาน
ถ้าหากนำติดตัวไปหนทางใกล้ไกล หรือเดินทางเข้าป่าดงพงพี ฝูงสัตว์ร้ายและภูตผี จะมิกล้าทำอันตรายใดๆ เป็นคงกระพันมหาอุดและแคล้วคลาดเป็นที่สุด สาธุชนใดบูชาเขี้ยวเสือ ตะกรุดหนังเสือ ผ้ายันต์เสือ ติดตัว ห่อใส่ผ้าเช็ดหน้า รวมทั้งใส่ไว้ในรถยนต์ ย่อมเป็นที่ครั่นคร้ามเกรงอำนาจดีนัก 
สำหรับความเชื่อทางโหราศาสตร์และไสยศาสตร์ ชิ้นส่วนต่าง ๆ ของเสือโคร่ง เช่น กระดูก กะโหลก เขี้ยว เล็บหรือหนัง ใช้เป็นเครื่องรางป้องกันภูตผีปีศาจหรือเสนียดจัญไรได้ นอกจากนี้แล้วในตำรายาจีน อวัยวะของเสือโคร่ง เช่น อวัยวะเพศผู้ เชื่อว่าเป็นยาบำรุงกำลัง ยาอายุวัฒนะ หรือเสริมสร้างสมรรถภาพทางเพศ
“อวัยวะเพศเสือ” จึงมีราคาแพงที่สุด เพราะลูกค้ามีความเชื่อว่า เมื่อลิ้มรสไปแล้ว จะทำให้มีผลต่อสมรรถภาพทางเพศ ทำให้ปึ๋งปั๋งทนนาน จะมีความแข็งแรงห้าวหาญเหมือนเสือ สามารถร่วมเพศได้หลายครั้ง ซึ่งเป็นความเชื่อที่ผิด จึงเป็นปัจจัยอีกประการหนึ่งที่ทำให้เสือถูกล่าจนเกือบสูญพันธุ์จากธรรมชาติเช่นในปัจจุบัน