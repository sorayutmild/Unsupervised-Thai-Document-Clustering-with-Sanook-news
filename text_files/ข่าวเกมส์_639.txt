5 อันดับอาวุธพิฆาตยอดนิยมใน PUBG Mobile 
จากคราวก่อนที่เราได้รู้แล้วว่าอาวุธในเกมบนเกาะ Enrangel มีอะไรไปแล้วบ้าง แต่คาดว่าผู้เล่นหลายๆคนก็ยังไม่รู้ว่า ถ้าเลือกได้ ควรใช้ปืนอะไรดี? ซึ่งอันที่จริงแล้วก็ขึ้นอยู่กับความถนัดของผู้เล่นแต่ละคนว่าชอบใช้อาวุธแบบไหน แต่ถ้าหากยังไม่แน่ใจว่าจะใช้อะไรดี วันนี้ผู้เขียนจะขอแนะนำอาวุธที่มีสถิติการใช้งาน และจากผู้เล่นทั่วโลกมาแนะนำให้ทุกคนได้รู้กันว่า 5 อันดับของปืนยอดนิยมใน PUBG Mobile คืออะไรกันบ้าง
เกณฑ์ในการจัดอันดับนั้น ผู้เขียนจะอิงมาจากปัจจัยโดยรวม ไม่ใช่แค่ประสิทธิภาพของอาวุธ เช่นระดับความยากง่ายในการเจอ อุปกรณ์ที่ใช้งานร่วมได้ และประสิทธิภาพการใช้งานโดยรวม
อนึ่ง อย่าลืมว่าการควบคุมของเกมนั้นแตกต่างจากเวอร์ชั่น PC มากพอสมควร ปืนไหนที่คิดว่าเคยใช้ได้ดีในเวอร์ชั่น PC อาจจะใช้ได้ยากในเวอร์ชั่นมือถือ ดังนั้นต้องจำเอาไว้ให้ขึ้นใจด้วยครับ
 
อันดับ 5 - Kar98K
เรามาเริ่มกันที่ปืนซุ่มยิงกันก่อน Kar98K เป็นปืนซุ่มยิงที่หาได้ไม่ยาก และกระสุนก็มีให้ใช้อยู่ทั่วไป ซึ่งตามธรรมชาติของคนเล่น PUBG ก็มักจะหาทางหลีกเลี่ยงการปะทะในระยะประชิดกันอยู่แล้ว และปืนลูกซองใน PUBG Mobile ก็ยิงได้ช้าและยากเหลือเกิน ดังนั้นปืนที่ยิงได้ไกลๆจึงมีค่ามากกว่า แต่ก็ต้องจำไว้ว่าถ้ายิงไกลมากๆ ต้องเผื่อระยะกระสุนตกเอาไว้ด้วย ไม่อย่างนั้นจะยิงไม่โดน
Kar98K
Kar98K มาอยู่ในอันดับที่ 5 เพราะในระบบมือถือจะเล็งยิงได้ยากกว่าและเห็นรายละเอียดของศัตรูได้ไม่มากเท่าบน PC แต่ความแรงยังคงเชื่อถือได้เหมือนเดิมถ้ายิงโดนที่หัว รวมไปถึงต้องมีกล้องเล็งที่ซูมได้ 4x ขึ้นไป จึงจะแสดงประสิทธิภาพที่ดีขึ้นได้
 
อันดับ 4 - SKS & Mini14
SKSMini 14
ปืน DMR ทั้งสองกระบอกนี้มีข้อดีข้อเสียแตกต่างกันนิดหน่อย SKS จะยิงได้แรงกว่าแต่แรงถีบของปืนก็จะสูงกว่า ส่วน Mini14 จะได้เรื่องความนิ่งและแรงดีดที่น้อยกว่า ซึ่งถึงแม้ปืนทั้งสองกระบอกจะต้องพึ่งพาชุดแต่งที่มีคุณภาพเสียหน่อยจึงจะพอไปวัดไปวาได้ แม้จะไม่เด็ดขาดเท่า Kar98K หรือปืนไรเฟิลซุ่มยิงกระบอกอื่นๆ แต่สำหรับคนที่ยิงแบบนัดเดียวเด็ดขาดไม่เก่ง สองกระบอกนี้ก็เป็นตัวเลือกที่ดีมากๆในการใช้งาน เพียงแต่อาจจะหาของแต่งปืนได้ยากหน่อยเท่านั้นเอง
 
อันดับ 3 - UMP 
UMP
ปืนกลมือที่ไว้ใจได้ในเรื่องของประสิทธิภาพ หาได้ง่ายและมีของแต่งปืนมากมาย เหมาะแก่การใช้งานในช่วงต้นถึงกลางเกมอย่างมาก แม้จะมีปืนที่ดีกว่าอย่าง M16A4 หรือ Assault Rifle กระบอกอื่นๆ แต่เพราะความยืดหยุ่น หาของเสริมและกระสุนได้ง่ายกว่า ทำให้ปืนกระบอกนี้เป็นตัวเลือกแรกๆที่ควรหยิบหลังจากที่โดดร่มมาแล้ว(ก่อนที่จะเปลี่ยนเป็นปืนที่ดีกว่าต่อไป)
 
อันดับ 2 - M16A4, M416, SCAR-L
ในอันดับต้นๆ ปืนประเภท Assault Rifle คือปืนที่สามารถพึ่งพาได้มากที่สุดใน PUBG Mobile ด้วยอัตราการยิงที่ดี ความแรงที่โอเค ของแต่งและกระสุนที่หาไม่ยากจนเกินไป ซึ่งปืน Assault Rifle ประเภทที่ใช้กระสุน 5.56 ทั้งสามกระบอกจะอยู่ในอันดับนี้ ซึ่งแต่ละกระบอกก็จะจุดเด่นต่างกัน
M16A6
M16A4 – แต่งได้น้อย แต่ยิงได้ไกลและ Burst Mode ยิงได้ค่อนข้างเร็ว รวมไปถึงความเร็วกระสุนที่วิ่งไวมาก
M416
M416 – แต่งของได้เยอะ และมีอัตราการลั่นกระสุนที่ดีมาก แต่จะคุมปืนได้ยากถ้าหากไม่มีของแต่งลดแรงถีบของปืนช่วย
SCAR-L
SCAR-L – คุมกลุ่มกระสุนได้ดีกว่ากระบอกอื่นๆ เหมาะแก่การยิงระยะกลางถึงไกลมากกว่า M416
ซึ่งทั้งสามกระบอกนี้มีความน่าใช้ในระดับเดียวกัน แต่ก็ขึ้นอยู่กับความถนัดของแต่ละคนด้วย ใครถนัดยิงระยะไกลก็ M16A4 ยิงระยะประชิดแบบเร็วๆก็ M416 และยิงระยะกลางแบบเอาชัวร์ก็ SCAR-L
 
อันดับ 1 - AKM 
AKM
ปืน Assault Rifle พื้นฐานที่ถึงแม้จะแต่งได้น้อย แรงดีดมาก กระสุนวิ่งช้ากว่าปืนที่ใช้กระสุน 5.56 แต่ก็มีจุดเด่นตรงที่หาได้ง่าย มีความแรงในระดับที่ดี และยังสามารถยิงได้ในทุกระยะ และกระสุน 7.62 เองก็ค่อนข้างจะหาได้ง่ายกว่าอีกด้วย ยิ่งถ้ามีกล้องเล็งดีๆไกลๆติดมาด้วย ก็สามารถใช้แทนปืนซุ่มยิงได้เลย
ที่ AKM เข้ามาเป็นอันดับหนึ่งเพราะการที่มันหาง่ายกว่าปืน AR กระบอกอื่นๆในเกม มีอัตราการลั่นกระสุนที่ใช้ได้ และมีความแรงสูง รวมไปถึงยังเป็นปืนที่ใช้ไปได้จนจบเกมรอบนั้นๆได้เพราะยิงสู้ได้ในทุกๆระยะ ถ้าหัดใช้ให้คล่อง น่าจะเป็นอาวุธที่ดีที่สุดในตอนนี้เลย
ส่วนอาวุธที่อยู่ในกล่อง Air Drop นั้น เนื่องจากเราไม่สามารถหามาใช้งานได้ในทุกรอบ และโดยส่วนใหญ่ก็จะเป็นอาวุธเวอร์ชั่นอัพเกรดของอาวุธที่มีให้เก็บทั่วๆไปเสียมากกว่า จึงไม่นำมารวมในการจัดอันดับ(แต่แน่นอนว่า ถ้าเก็บมาใช้งานได้ย่อมต้องดีกว่าแน่นอน) ส่วนใครจะเลือกใช้อะไร ก็ขึ้นอยู่กับดวงและความถนัดของแต่ละบุคคลครับ
 
ติดตามข่าวสารได้ทางเฟซบุ๊คเพจหลัก: www.facebook.com/PUBGMOBILE.TH.OFFICIAL
ดาวน์โหลดเกม PUBG Mobile Thailand จิ้มเบาๆข้างล่าง!

 
 
เรื่อง : StolenHeart