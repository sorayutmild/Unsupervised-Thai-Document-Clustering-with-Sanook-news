กลายเป็นประเด็นดราม่าในสังคม เมื่อ "นางวัลลี บุญเส็ง" หรือ "วัลลี เด็กหญิงยอดกตัญญู" ได้แจ้งความดำเนินคดีกับ3 รายการโทรทัศน์ชื่อดัง หนึ่งในนั้นคือ "ชิงร้อยชิงล้าน" ที่นำเอาเรื่องราวชีวิตไปสร้างล้อเลียน กลายเป็นเรื่องตลกขบขัน เข้าข่ายละเมิดศักดิ์ศรีความเป็นมนุษย์ ทางฝ่าย "ตุ๊กกี้ ชิงร้อย" ได้ออกมาน้อมรับผิด พร้อมกับยืนยันว่าทำการแสดงไปด้วยเจตนาดี และรู้สึกเครียดมาก
ล่าสุดในวันนี้ สาวตุ๊กกี้ ได้โพสต์ภาพกำลังกราบไหว้ขอขมา "วัลลี" พร้อมกับเขียนข้อความว่า "กราบพี่วัลลีที่เมตตาหนูค่ะ" ซึ่ง สาวตุ๊กกี้ ได้เดินทางไปที่บ้านสวน จ.สมุทรสงคราม เพื่อขอพบกับ นางวัลลี และขอโทษเกี่ยวกับการแสดงที่ทำให้มองว่าเป็นการหมิ่นประมาท ท่ามกลางบรรยากาศความเข้าใจกันและกัน
ทั้งนี้ยังมีรายงานอีกว่า นางวัลลี รู้สึกพอใจและให้อภัย หลังดาราตลกสาวมากราบขอขมาและขอโทษ จึงได้ดำเนินการถอนแจ้งความคดีหมิ่นประมาทรายการโทรทัศน์ แต่ส่วนคดีเรื่องความผิดตาม พ.ร.บ.คอมพิวเตอร์ ยังคงให้เจ้าหน้าที่ดำเนินต่อไป
สำหรับเหตุดังกล่าวที่เกิดขึ้น สาวตุ๊กกี้ เคยบอกไว้ว่า รู้สึกกับสิ่งที่เกิดขึ้น แต่ถ้าเราผิดก็คือผิด ตนยอมรับว่าตัวเองผิด ผิดด้วยหน้าที่การเป็นตลก หากกลับไปแก้ไขได้ ตนจะไม่ทำอะไรแบบนั้นแน่นอน และหลังจากนี้คงต้องห้ามแสดงอะไรที่เกี่ยวข้องชีวิตของคนและความรู้สึกที่ไม่ควรเอามาเล่น เพราะจิตใจของคนสำคัญกว่าการขึ้นโรงขึ้นศาล