เรือนจำฯ ทดสอบสภาพจิต "ผอ.กอล์ฟ" ผู้ต้องหาชิงทองลพบุรี เป็นปกติ ด้าน ครูปอย เตรียมแถลงข่าวในเรื่องที่สังคมคาใจ
(30 ม.ค.) นายกฤช กระแสร์ทิพย์ ผู้บัญชาการเรือนจำพิเศษกรุงเทพมหานคร เปิดเผยสำนักข่าว ไอ.เอ็น.เอ็น. ถึงการควบคุมตัว นายประสิทธิชัย หรือ อดีต ผอ.กอล์ฟ ผู้ต้องหาคดีชิงทอง จ.ลพบุรี ที่ถูกคุมขังอยู่ในเรือนจำพิเศษกรุงเทพมหานคร ว่า ขณะนี้ผู้ต้องขังยังคงอยู่ในแดนแรกรับ และเริ่มปรับตัวมีความคุ้นเคยเข้ากับผู้ต้องขังรายอื่นๆ ได้บ้าง เพราะเข้ามาอยู่ในเรือนจำหลายวันแล้ว
ส่วนตัว นายประสิทธิชัย ไม่มีการร้องขออะไรเป็นพิเศษ เพราะทางเรือนจำปฏิบัติกับ ผู้ต้องขังทุกคนเท่าเทียมกัน ขณะที่การตรวจร่างกายก็เป็นปกติดี ไม่มีโรคประจำตัวอะไร และจากการตรวจ ประเมินสภาพจิตก็เป็นปกติเช่นกัน
อย่างไรก็ตาม ยังคงต้องมีการสังเกตพฤติกรรมของนายประสิทธิชัยอยู่บ้าง แต่ไม่ต้องถึงกับส่งให้ผู้ต้องขังตามประกบเหมือนกับช่วงแรกที่เข้ามา
ด้าน รายการเรื่องเล่าเช้านี้ ช่อง 3 รายงานว่า ครูปอย ซึ่งเป็นภรรยาของ ผอ.กอล์ฟ ในเร็วๆ นี้ ครูปอย เตรียมจะแถลงข่าวในเรื่องที่สังคมคาใจ พร้อมยืนยันว่าเรื่องที่ถูกวิพากษ์วิจารณ์ไม่เป็นความจริง ตนไม่ได้มีส่วนเกี่ยวข้องกับคดี รวมถึงคลิปอาบน้ำก็ไม่ใช่ตนเอง ตอนนี้อยู่ระหว่างรวบรวมหลักฐานต่างๆ เพื่อแจ้งความดำเนินคดีต่อผู้ที่โพสต์ทำให้เสื่อมเสียชื่อเสียง
