(24 ธ.ค.) ผู้สื่อข่าวรายงานว่า วานนี้ กำนัน ผู้ใหญ่บ้าน ผู้ช่วยผู้ใหญ่บ้าน สารวัตรกำนัน แพทย์ประจำตำบล รวมประมาณ 200 คน ได้รวมตัวกันที่ศาลากลางจังหวัดสิงห์บุรี เพื่อยืนหนังสือคัดค้านแนวทางของ กปปส. หลังจากที่ที่ประชุมสมาคมกำนันผู้ใหญ่บ้านแห่งประเทศไทย ได้ลงมติเมื่อวันที่ 12 ธันวาคมที่ผ่านมา โดยทางกลุ่มได้สนับสนุนให้มีการเลือกตั้ง 2 กุมภาพันธ์ 2557 นี้ ซึ่งทางนายณรงค์ อ่อนสอาด รองผู้ว่าราชการจังหวัดสิงห์บุรี เป็นผู้รับหนังสือเอาไว้  ทั้งนี้ สำหรับข้อเรียกร้องภายในหนังสือ มีใจความว่า ตามมติของสมาคมกำนันผู้ใหญ่บ้านแห่งประเทศไทย ไม่เห็นด้วยกับแนวทาง กปปส. ที่จะให้เลือกตั้งผู้ว่าราชการจังหวัดทั่วประเทศ เนื่องจากหากยุบผู้ว่าราชการจังหวัด จะทำให้ตำแหน่งกำนันและผู้ใหญ่บ้านถูกยุบไปด้วย นอกจากนี้ยังขอร้องให้นายสุเทพ เทือกสุบรรณ เลขาธิการ กปปส. เลิกใช้คำว่า กำนัน แทนตัวเองด้วย เพราะตำแหน่งกำนันเป็นตำแหน่งที่ยึดมั่นในระบอบประชาธิปไตยและมีคุณธรรม ต้องเป็นผู้ดูแลทุกข์สุขชาวบ้าน  แม้ว่านายสุเทพเองจะเคยดำรงตำแหน่งกำนันก็ตาม แต่ก็เป็นระยะเวลาสั้น ๆ นายสุเทพไม่ควรใช้คำว่ากำนันมาเป็นแกนนำชุมนุมสร้างปัญหาในเวลานี้
โดยที่บริเวณลานหน้าเสาธงศาลากลางจังหวัดเชียงใหม่ กลุ่มกำนัน ผู้ใหญ่บ้านในพื้นที่ 25 อำเภอของ จ.เชียงใหม่ ได้รวมตัวกันเพื่อยื่นหนังสือสนับสนุนให้มีการเลือกตั้งตามกติกาประชาธิปไตยในวันที่ 2 ก.พ. นี้ พร้อมประณามการเคลื่อนไหวของ นายสุเทพ เทือกสุบรรณ เลขาธิการ กปปส. ที่กำลังขัดขวางการเลือกตั้ง หลังมอบหนังสือให้ ผู้ว่าราชการจังหวัดเชียงใหม่ นายวิเชียร พุฒิวิญญู เรียบร้อยแล้ว ได้ทำการเผาโลงศพที่เขียนชื่อ นายสุเทพ เป็นการประณามด้วย