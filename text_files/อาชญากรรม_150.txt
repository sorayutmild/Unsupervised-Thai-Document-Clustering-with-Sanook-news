ผลชันสูตร "ครูอิ๋ว" ไม่ได้ถูกขืนใจ แต่เสียชีวิตเพราะถูกทำร้ายร่างกาย ดีเอ็นเอชัดเจน "ชาตรี" คือคนก่อเหตุ จ่อยกระดับข้อหา-โทษถึงขั้นประหาร
ตำรวจแถลงผลชันสูตรศพ ครูอิ๋ว เหยื่อฆาตกรรมโหดด้วยน้ำมือของ นายชาตรี หนุ่มข้างห้อง ยืนยันชัดเจนถึงตัวฆาตกรรม แต่ไม่พบหลักฐานเกี่ยวกับการล่วงละเมิดทางเพศ เตรียมรวมหลักฐานยกระดับข้อหา "ฆ่าไตร่ตรองไว้ก่อน" โทษจะหนักถึงขั้นประหารชีวิต
พล.ต.ต.ธวัชชัย เมฆประเสริฐสุข ผบก.กองพิสูจน์หลักฐานกลาง ได้เปิดเผยความคืบหน้าเกี่ยวกับผลการเก็บหลักฐานและชันสูตรศพ ครูอิ๋ว จุฬารัตน์ เหยื่อฆาตกรรมที่ห้องเช่า อ.แก่งคอย จ.สระบุรี เมื่อวันที่ 1 กรกฎาคมที่ผ่านมา พบว่าดีเอ็นเอที่พบตรงซอกเล็บและหน้าอกของผู้เสียชีวิต ตรงกับดีเอ็นเอของ นายชาตรี ผู้ก่อเหตุ
ส่วนคราบเลือดที่กระเด็นติดอยู่ที่จับประตูลูกกรงหลังห้องเช่าของนายชาตรี ก็พบว่าเป็นเลือดที่ดีเอ็นเอ็นของผู้เสียชีวิต ทั้งนี้สภาพศพของผู้เสียชีวิต มีบาดแผลถูกฟันเข้าตามร่างกายหลายแห่ง เชื่อว่าน่าจะเกิดการต่อสู้กันก่อน ส่วนบาดแผลที่ถูกปาดคอซ้ำๆ ไม่ต่ำกว่า 4 ครั้ง ทำเส้นเลือดใหญ่ขาดคือจุดที่ทำให้เหยือเสียชีวิต
สำหรับการตรวจชันสูตรหาร่องรอยการข่มขืนกระทำชำเราบนร่างเหยื่อที่เสียชีวิต สามารถยืนยันได้ว่า ไม่พบการล่วงละเมิดทางเพศแต่อย่างใด ไม่มีคราบอสุจิของนายชาตรีอยู่ จึงสรุปได้ว่า ครูอิ๋ว ถูกฆาตกรรม แต่ไม่ได้ถูกกระทำชำเรา
ขณะที่ทางด้าน พล.ต.ต.รณศิลป์ ภู่สาระ รอง ผบช.ภ.1 บอกถึงความคืบหน้าด้านคดึความว่า ตอนนี้สอบปากคำพยานไปได้กว่าครึ่งแล้ว เมื่อรวมกับผลชันสูตรและหลักฐานต่างๆ จึงยืนยันได้ว่า นายชาตรี เป็นผู้กระทำความผิดจริง เพราะต้องการจะล่วงละเมิดทางเพศและลักทรัพย์
อย่างไรก็ตาม ทางเจ้าหน้าที่สืบสวนอยู่ระหว่างการรวบรวมพยานหลักฐาน เพื่อแจ้งเพิ่มระดับข้อหาฐานฆ่าผู้อื่นโดยเจตนาและไตร่ตรองไว้ก่อน ซึ่งจะมีโทษรุนแรงกว่าข้อหาเดิม โดยข้อหานี้มีโทษสูงสุดถึงขั้นประหารชีวิต