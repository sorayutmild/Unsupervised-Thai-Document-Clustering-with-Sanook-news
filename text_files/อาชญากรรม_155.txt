ผู้สื่อข่าวรายงานว่า (17 พ.ย.) รายการเรื่องเล่าเช้านี้ทางช่อง 3 เสนอข่าว นายมานพ พณิชย์ผาติกรรม บิดาของเอ็กซ์ จักรกฤษณ์ อดีตนักแม่นปืนทีมชาติไทย ซึ่งถูกลอบยิงเสียชีวิต ได้ยื่นเรื่องต่อศาลจังหวัดประจวบคีรีขันธุ์เพื่อขอเป็นผู้จัดการทรัพย์สินมรดกทั้งหมดของเอ็กซ์ จักรกฤษณ์
นายมานพ เปิดเผยว่า ได้มีการโทรศัพท์ไปแจ้ง พญ.นิธิวดี ภู่เจริญยศ หรือ หมอนิ่ม ภรรยาของเอ็กซ์ จักรกฤษณ์ ซึ่งตกเป็นผู้ต้องหาคดีจ้างวาน แต่ได้รับคำตอบว่า ทรัพย์สินของลูกชายมีเพียงเงินสด 2 ล้าน ที่ฝากอยู่ในบัญชีธนาคาร และบ้านพร้อมที่ดินที่รามอินทรา 174 กับรถยนต์อีก 2 คัน ซึ่งหมอนิ่มบอกว่าทั้งหมดควรต้องตกเป็นของลูกทั้งสองคนของเอ็กซ์ จักรกฤษณ์ ก็คือหลานของตน แต่ตนเห็นว่าท้ายที่สุดจะต้องแบ่งครึ่งทั้งหมด เพราะหมอนิ่มไม่ได้จดทะเบียนสมรสกับลูกชายของตน
อีกทั้งทรัพย์สินของลูกชายตนทั้งหมดเท่าที่ทราบ มีมากกว่าที่หมอนิ่มอ้าง ไม่ว่าจะเป็นทรัพย์สินในตู้เซฟธนาคารที่ถูกหมอนิ่มมาขนย้ายออกไปขณะที่เอ็กซ์ถูกฝากขังในเรื่องจำ รวมถึงสถาบันเสริมความงามที่จดทะเบียนบริษัทในนามเอ็กซ์ จักรกฤษณ์ อีกทั้งการยื่นขอเป็นผู้จัดการมรดกในครั้งนี้ เพื่อให้ตนมีสิทธิ์ในการยื่นฟ้องหมอนิ่มและธนาคารต่อไป ที่อนุญาตให้มีการเปิดตู้เซฟทั้งที่ไม่มีสิทธิ เรื่องประกันชีวิตของลูกชายก็เหมือนกัน หมอนิ่มบอกกับครอบครัวมาตลอดว่ามีเงินประกันจากการเสียชีวิตของเอ็กซ์แค่ 2 ล้านบาท แต่ตนมาทราบจากข่าวว่ามีมูลค่าถึง 14 ล้านบาท
สุดท้าย นายมานพให้สัมภาษณ์กับนักข่าวถึงหมอนิ่ม ด้วยท่าทางค่อนข้างโมโหว่า "ผีไม่เผา เงาไม่เหยียบ และจะไม่ต้องยุ่งเกี่ยวกันต่อไป" และถ้าหากจะเยี่ยมหลานคงต้องขอประสานกับกระทรวงพัฒนาสังคมและความมั่นคงของมนุษย์ในการเข้าพบหลานๆ แต่ละครั้ง
ขณะที่ในโลกออนไลน์ได้มีการแชร์ภาพ อ้างจากเฟซบุ๊กส่วนตัวของ พญ.นิธิวดี ภู่เจริญยศ หรือ หมอนิ่ม ที่ใช้ชื่อว่า Nithiwadee PhuCharoenyos โพสต์ภาพพร้อมข้อความ ดังนี้
"กำลังใจจากลูกน้อยทั้งสองเป็นกำลังใจที่ทำให้แม่ต้องสู้เพื่อหนู แม่ต้องแกร่งและเก่งให้เหมือนคุณยายที่ให้ชีวิตแม่ถึง 2 ครั้ง ครั้งแรกเมื่อ 38 ปีที่แล้ว และอีกครั้งในวันนี้ ของทุกอย่างที่เป็นสิทธิของน้องชมและน้องปรก แม่จะสู้ด้วยชีวิตไม่ให้ใครมาแตะได้ ยุติธรรมแล้วหรือที่จะมาเอาของ ๆ หลานไป ตัวเองไม่เคยมาร่วมสร้าง แต่คิดจะมาเอาของหลาน ช่างหน้าไม่อาย"
ทั้งนี้ จากการตรวจสอบกับเลขาของหมอนิ่ม ยืนยันว่าเป็นเฟซบุ๊คของหมอนิ่มจริง แต่ยังไม่พร้อมให้สัมภาษณ์ใดๆ
ขอขอบคุณข้อมูลจาก รายการเรื่องเล่าเช้านี้