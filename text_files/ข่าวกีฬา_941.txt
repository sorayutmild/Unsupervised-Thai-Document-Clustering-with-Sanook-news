กลับมาแจ้งเกิดได้อีกครั้ง สำหรับ อ่อง ธู ดาวยิงชาวเมียนมา ของ บุรีรัมย์ ยูไนเต็ด หลังจากเมื่อวันเสาร์ที่ผ่านมา ยิงคนเดียว 2 ประตู ช่วยต้นสังกัดเปิดบ้านเอาชนะ ขอนแก่น ยูไนเต็ด ไป 4-0 ในศึกไทยลีก 2021/22 นัดที่ 14 ได้สำเร็จหลังจากปลดล็อกทำประตูแรกในฤดูกาลนี้ได้แล้ว เรื่องราวนอกสนามของเจ้าตัวก็ราบรื่นไม่แพ้กัน เมื่อครอบครัวสุดอบอุ่นกับ โป อี้ อี้ ขันท์ ภรรยาสาวสวย ดีกรีนางเอกดังของเมียนมา กับลูกชาย ธวิน อู ฮัน วัย 2 ขวบกว่า ก็อบอุ่นดีกับการใช้ชีวิตในจังหวัดบุรีรัมย์สำหรับ อ่อง ธู ยังมีสัญญากับ ยาดานาร์บอน เอฟซี ทีมดังในบ้านเกิด แต่มีประสบการณ์ยืมตัวกับทีมในไทยลีกมาแล้วกว่า 3 ปี ไล่ตั้งแต่ โปลิศ เทโร เอฟซี เมื่อซีซั่น 2018 ยิงไป 14 ประตูจาก 44 นัด, เมืองทอง ยูไนเต็ด ช่วงปี 2019 และ บุรีรัมย์ ยูไนเต็ด ตั้งแต่ปลายปีที่แล้วอย่างไรก็ดี ดาวยิงวัย 25 ปี จะไม่ได้ลงโชว์ฝีเท้าในศึกเอเอฟเอฟ ซูซูกิ คัพ 2020 ช่วงเดือนหน้า เนื่องจากเจ้าตัวตัดสินใจอำลาทีมชาติไปเรียบร้อย หลังมีจุดยืนเรียกร้องประชาธิปไตย ซึ่งอยู่ฝั่งตรงข้ามกับรัฐบาลเมียนมา โดยในศึกชิงแชมป์อาเซียนครั้งนี้ เมียนมา อยู่กลุ่มเอ ร่วมกับ เจ้าภาพ สิงคโปร์, ไทย, ฟิลิปปินส์ และ ติมอร์ เลสเตด้าน โป อี้ อี้ วัย 28 ปี คือนักแสดงและนักร้องชื่อดังของประเทศเช่นกัน โดยเธอเข้าวงการตั้งแต่ปี 2013 ถือเป็นดาราคิวชุกที่สุดคนนึง เนื่องจากเธอมีผลงานเล่นภาพยนตร์-ละครรวมเกือบ 50 เรื่อง และมีผู้ติดตามในเฟซบุ๊ก Poe Ei Ei Khant มากกว่า 6.3 แสนคน
