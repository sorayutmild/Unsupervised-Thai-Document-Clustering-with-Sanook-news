ศาลสั่งจำคุก 2 ปี ธาริต อดีตอธิบดี ดีเอสไอ ไม่รออาญา กรณีย้าย พ.อ.ปิยะวัฒน์ ใช้อำนาจมิชอบ ยกฟ้องชาญเชาว์ รองปลัด ยธ. ด้าน 'พ.อ.ปิยะวัฒน์' ขอบคุณศาลให้ความเป็นธรรม ล่าสุด ศาลให้ประกันตัวธาริต2แสนบาท-ไร้เงื่อนไข
ศาลอาญารัชดา อ่านคำพิพากษา ในคดีที่ พ.อ.ปิยะวัฒก์ กิ่งเกตุ อดีต ผบ.สำนักคดีทรัพย์สินทางปัญญาฯ กรมสอบสวนคดีพิเศษ เป็นโจทก์ฟ้อง นายธาริต เพ็งดิษฐ์ อดีตอธิบดี กรมสอบสวนคดีพิเศษ หรือ ดีเอสไอ และ นายชาญเชาวน์ ไชยานุกิจ รองปลัดกระทรวงยุติธรรม เป็นจำเลยในความผิดฐาน ร่วมกันปฏิบัติหน้าที่โดยมิชอบ ตามประมวลกฎหมายอาญามาตรา157 จากกรณีระหว่าง วันที่ 30 มี.ค. - 8 ต.ค. 2555 นายธาริต จำเลยที่ 1 และ นายชาญเชาว์ จำเลยที่ 2 ได้ร่วมกันปฏิบัติหน้าที่โดยมิชอบ
ด้วยการทำหนังสือโยกย้ายโจทก์ ซึ่งขณะนั้น เป็น ผบ.สำนักคดีทรัพย์สินทางปัญญาฯ ดีเอสไอ ไปเป็นผู้เชี่ยวชาญเฉพาะคดี ซึ่งมีระดับต่ำกว่าตำแหน่งเดิม อันเป็นการกระทำที่ไม่ชอบด้วยกฎหมาย ทำให้โจทก์ได้รับความเสียหายศาลพิเคราะห์แล้วเห็นว่า ข้ออ้างของจำเลยที่ 1 ซึ่งเป็นผู้บังคับบัญชาโจทก์ ในการสั่งย้ายโจทก์ไปในตำแหน่งที่ต่ำกว่าเดิม เพราะอ้างว่าโจทก์ ถูกร้องเรียนในการทำหน้าที่ควบคุมคดี และ ป.ป.ช. อยู่ระหว่างการพิจารณา แต่ก็มิใช่เหตุที่จะย้ายโจทก์ไปในตำแหน่งที่ต่ำกว่าเดิม โดยไม่ได้รับความยินยอมจากโจทก์ เห็นว่า จำเลยที่ 1 หาช่องว่าง และโอกาสทางกฎหมาย ย้ายโจทก์โดยมิชอบ มีความผิดตามฟ้อง พิพากษา จำคุก 2 ปี โดยไม่รอลงอาญา และให้ยกฟ้องจำเลยที่ 2
พ.อ.ปิยะวัฒน์ขอบคุณศาลให้ความเป็นธรรม
พ.อ.ปิยะวัฒน์ กิ่งเกตุ อดีต ผบ.สำนักคดีทรัพย์สินทางปัญญา กล่าวภายหลังศาลสั่งจำคุก 2 ปี ไม่รออาญา นายธาริต เพ็งดิษฐ์ อดีตอธิบดี ดีเอสไอ กรณีใช้อำนาจสั่งย้ายมิชอบ ว่าขอขอบคุณและชื่นชมคำพิพากษาของศาลที่เขียนออกมาได้ดีมาก ส่วนตัวนั้น มีความมั่นใจในกระบวนการยุติธรรมของศาล ว่าเป็นที่พึ่งสุดท้ายของประชาชนได้เสมอ
ซึ่งคำวินิจฉัยเขียนว่า การย้ายข้าราชการต้องให้ความเป็นธรรมกับผู้ถูกย้าย เพื่อเป็นการสร้างขวัญและกำลังใจให้กับข้าราชการ ต้องพิจารณาให้ความเป็นธรรม ตรงจุดนี้ส่วนตัวคิดว่าน่าจะเป็นบรรทัดฐานให้กับผู้บังคับบัญชา ที่จะพิจารณาย้ายข้าราชการ ต่อไปว่า ต้องคำนึงถึงขวัญกำลังใจ และการให้ความเป็นธรรมกับข้าราชการที่ถูกสั่งย้ายด้วยพ.อ.ปิยะวัฒน์ ยังกล่าวอีกว่า ส่วนตัวได้รับคืนตำแหน่งกลับมาแล้ว แต่ก็เป็นช่วงเวลาที่ตัดสินใจ เออร์ลี่รีไทร์ ออกมาแล้วเหมือนกับการเกษียณอายุราชการแล้ว เพราะมั่นใจว่าเป็นการย้ายมิชอบ และไม่เคยมีการย้ายมาก่อนในกระทรวงยุติธรรม รวมทั้งข้าราชการพลเรือนกระทรวงใด ก็ไม่เคยมีการย้ายในลักษณะนี้มาก่อน ดังนั้นตนเชื่อมั่นในคำวินิจฉัยของ คณะกรรมการพิทักษ์ระบบคุณธรรม หรือ ค.ก.พ. ว่าเป็นการย้ายที่มิชอบด้วยกฎหมาย จึงตัดสินใจลาออกมาต่อสู้คดีด้วยตนเอง เพราะการที่ยังอยู่ในราชการ คงจะไม่สะดวกที่จะไปฟ้องผู้บังคับบัญชา แค่หากจำเลยจะยื่นอุทธรณ์ ก็ให้ยื่นข้อต่อสู้เข้ามาได้ตามสิทธิ์
ศาลให้ประกันตัวธาริต2แสนบาท-ไร้เงื่อนไข
ศาลอาญา รัชดา มีคำสั่งให้ประกันตัว นายธาริต เพ็งดิษฐ์ อดีตอธิบดีกรมสอบสวนคดีพิเศษ หรือ ดีเอสไอ หลังถูกศาลสั่งจำคุก 2 ปี ไม่รออาญา กรณีมีคำสั่งย้าย พ.อ.ปิยะวัฒก์ กิ่งเกตุ อดีต ผบ.สำนักคดีทรัพย์สินทางปัญญาฯ ดีเอสไอ มิชอบ โดย นายธาริต ได้ใช้หลักทรัพย์เดิมที่เคยวางไว้กับศาล เป็นเงินสด 1.2 แสนบาท และในวันนี้ยื่นหลักทรัพย์เพิ่มอีก 1.8 แสนบาท รวมเงินยื่นขอประกัน 3 แสนบาท โดยศาลพิเคราะห์แล้ว อนุญาตให้ประกันตัวได้ โดยตีราคาประกัน 2 แสนบาท แบบไม่มีเงื่อนไขภายหลังจากที่ศาลให้ประกันตัวแล้ว นายธาริต ได้เดินทางออกไปจากศาลทันที โดยไม่ให้สัมภาษณ์ใด ๆ ต่อสื่อมวลชน ขณะที่ นายชาญเชาวน์ ไชยานุกิจ รองปลัดกระทรวงยุติธรรม ซึ่งเป็นจำเลยที่ 2 ในคดีนี้ แต่ศาลพิพากษายกฟ้อง ก็เดินทางกลับแล้วเช่นกัน