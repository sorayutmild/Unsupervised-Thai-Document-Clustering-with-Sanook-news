     ท่านที่เป็นเจ้าของรถยนต์ใหม่ป้ายแดง ย่อมต้องเคยเจอประสบการณ์จองเลขทะเบียนตามกระบวนการของกรมการขนส่งทางบก แต่จองยังไงก็ไม่ได้เลขที่เราต้องการเสียที ทั้งๆที่ไม่ได้เป็นเลขทะเบียนประมูล แต่กลับไปเห็นเลขดังกล่าวประกาศขายอยู่ในอินเตอร์เน็ต สนนราคาตั้งแต่หลักหมื่นบาทไปถึงหลักแสนบาทเลยทีเดียว
ขนส่งยุคใหม่ สะดวกสบาย จองเลขทะเบียนผ่านระบบออนไลน์
     ต้องยอมรับการจองเลขทะเบียนรถในยุคนี้ สะดวกสบายขึ้นเยอะ ไม่ต้องไปต่อคิวเพื่อจองเลขตั้งแต่เช้าเหมือนในยุคอดีต โดยปัจจุบัน กรมการขนส่งทางบกเปิดให้บริการจองเลขทะเบียนรถผ่านระบบออนไลน์ทาง reserve.dlt.go.th โดยเจ้าของรถใหม่สามารถตรวจเช็คได้ล่วงหน้าว่าแต่ละวันเปิดจองเลขใดบ้าง ซึ่งระบบจะเปิดให้บริการ ตั้งแต่ 10.00น – 16.00น. ของวันทำการ ทั้งนี้หลักเกณฑ์ในการจองระบุไว้ว่า คอมพิวเตอร์ 1 เครื่อง (1 IP) จองได้เลขเดียวเท่านั้น รวมถึงชื่อผู้จองต้องเป็นเจ้าของรถเท่านั้น พร้อมต้องกรอกเลขตัวถังรถให้ถูกต้อง ที่สำคัญจะไม่สามารถเปลี่ยนแปลงข้อมูลใดๆหรือยกเลิกการจองได้ จนกว่าจะครบกำหนด 3 เดือนจากวันที่ครบกำหนดจดทะเบียน
ทีมงาน Tonkit360 จองเท่าไหร่ก็ไม่ได้เลขที่ต้องการ
     ว่าแล้วหนึ่งในทีมงาน Tonkit360 ท่านหนึ่ง เลขถือโอกาสเข้าระบบเพื่อทำการจองป้ายทะเบียนรถ ตามเลขที่ต้องการ ซึ่งผลการจองปรากฎว่า ตลอดทั้ง 5 วัน ทีมงานคนดังกล่าวที่เข้าระบบออนไลน์ตั้งแต่ 10.00 กลับไม่สามารถจองเลขที่ต้องการได้ โดยเลขที่ทีมงานพยายายามจองมีทั้ง 8828 ,9979 ,9399 รวมถึงหมวด เลข 3 ตัว โดยระบบแจ้งกลับมาว่าตัวเลขดังกล่าวมีผู้จองเป็นที่เรียบร้อยแล้ว!
เลขประมูลเข้าใจได้ แต่ป้ายขาวปกติทำไมจองยากจัง
     ทั้งนี้ในยุคปัจจุบัน กรมการขนส่งทางบกได้จัดหมวดหมู่ทะเบียนรถเลขสวย พื้นหลังมีลวดลาย เป็นป้ายทะเบียนที่นำมาประมูลขายอย่างถูกต้องตามกฎหมาย ตามรายระเอียดในเว็บไซต์ของขนส่ง tabienrod.com โดยจะมีหลักเกณฑ์การประมูลที่ชัดเจน อย่างไรก็ดีเป็นที่น่าแปลกใจว่า ป้ายทะเบียนพื้นหลังสีขาว ซึ่งเป็นรูปแบบการจองที่ไม่ต้องเสียค่าใช้จ่ายใดๆทั้งสิ้น กลับจองผ่านระบบได้ยาก และบางเลขกลับมีขายอยู่ในเว็บไซต์ขายเลขทะเบียนรถหน้าตาเฉย
เผยเลข 9399 ราคา 3 หมื่น!
     ทีมงานคนเดิมของ Tonkit360 เลยลองจัดการโทรศัพท์ไปตามเว็บไซต์ที่โฆษณาขายทะเบียนรถเลขสวย พร้อมกับสอบถามเลขที่ต้องการ 9399 ซึ่งปรากกฎว่า ผู้ให้บริการทางปลายสายตอบกลับมาว่า “เดี๋ยวผมขอเช็คราคาจากคนข้างในสักครู่นะครับ” ก่อนที่ไม่กี่นาทีต่อมาจะโทรกลับมาแจ้งว่า “ทะเบียนเลขที่พี่ต้องการมีนะครับ ล็อกให้ได้ ราคาอยู่ที่ 30,000 บาท ที่ราคานี้เพราะเลขที่ต้องการมีเลข 9 ถึง 3 ตัว”
แล้วเว็บขายเลขทะเบียน เขาเอาเลขมาจากไหน
     ตามหลักเกณฑ์ของกรมการขนส่งทางบกที่ระบุชัดเจนว่า ผู้ที่จองจะต้องเป็นชื่อเจ้าของรถเท่านั้น และจะต้องระบุเลขตัวถังให้ถูกต้อง ซึ่งในเรื่องนี้ทีมงาน Tonkit360 มีโอกาสได้สอบถามไปยังเจ้าของเต้นท์รถมือสองแห่งหนึ่ง ถึงกระบวนการล็อกหรือป้ายทะเบียนที่มีขายตามเว็บไซต์ต่างๆ ซึ่งคำตอบที่ได้คือ 1.หากเป็นเลขทะเบียนที่ผ่านหมวดนั้นไปแล้วแต่ยังว่างอยู่ บรรดาพ่อค้าขายป้ายทะเบียน ก็จะเอาชื่อ นาย ก. พร้อมกับซากรถเก่าหมดสภาพที่ยังมีเลขตัวถังระบุได้ เอามาจองเลขทะเบียนนั้นๆไว้ก่อน และกรณีที่ 2. หากเป็นเลขหมวดใหม่ที่ต้องจองผ่านระบบออนไลน์ พ่อค้าเหล่านี้ก็จะรับคำสั่งจากลูกค้า และนำเลขดังกล่าวไปวิ่งเต้นกับคนข้างใน (ในที่นี้ ไม่ได้ระบุว่าข้างในไหน) เพื่อให้ได้เลขทะเบียนตามที่ลูกค้าต้องการนั่นเอง
     มาถึงบรรทัดนี้ หลายคนที่เคยเข้าไปจองเลขทะเบียนผ่านระบบออนไลน์ แล้วจองอย่างไรก็ไม่ได้เลขที่ต้องการเสียที น่าจะพอรู้สาเหตุแล้วว่าทำไมถึงจองได้ลำบากยากเย็นขนาดนี้
 