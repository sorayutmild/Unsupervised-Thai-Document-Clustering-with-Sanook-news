แม้หน้าจอ OLED บนสมาร์ทโฟนจะมีการแสดงผลด้านภาพที่ดีกว่าหน้าจอทั่วไป แต่หากเปิดทิ้งไว้เป็นระยะนาน ก็จะสามารถเกิดอาการหน้าจอเบิร์นขึ้นมาได้ (ขึ้นเป็นเงาค้างอยู่ที่หน้าจอ) ซึ่ง Ragnarok M: Eternal Love การกลับมาของเกมออนไลน์ในตำนานฉบับมือถือ ก็ดันมีฟีเจอร์ช่วยเล่นแบบอัตโนมัติ (เรียกกันบ้านๆ ว่าเปิดบอทนั่นแหละ) ที่มันก็ชวนให้เราต้องมาทำร้ายหน้าจอมือถือของตัวเองด้วยการเปิดจอทิ้งไว้เป็นระยะเวลานานเพื่อแลกมากับการให้ตัวละครของเรามีพัฒนาการที่ดีขึ้นเนี้ยสิ!

ดังนั้นผู้เขียนเลยมีเทคนิคดีๆ ที่จะถนอมหน้าจอด้วยแอป PocketLock –  Battery Saver for Pokemon Go ที่แม้ชื่ออาจจะดูเจาะจงกับแค่ Pokemon Go แต่จริงๆ แล้วสามารถนำดัดแปลงใช้กับแอปอื่นๆ บนสมาร์ทโฟนของเราได้ด้วยนะ และผู้เขียนก็จะเอามาใช้กับ Ragnarok M: Eternal Love ให้ดูเป็นตัวอย่าง แต่ก่อนจะไปรู้วิธีการ ก็ต้องมาร์คไว้สำคัญตรงนี้ก่อนว่าแอปดังกล่าวใช้ได้แค่กับสมาร์ทโฟนแอนดรอยด์

วิธีการก็ไม่ยุ่งยากครับดาวน์โหลดตัวแอปมาติดตั้งและก็เปิดขึ้นมา กดไปที่ปุ่ม Select Apps แล้วติ๊กรูปกุญแจหลังแอปต่างๆ ที่เป็นสีแดงอยู่ออก (แต่ถ้าโหลดแอปมาแบบสดๆ ร้อนๆ แอปที่ถูกติ๊กรููปกุญแจสีแดงอยู่จะมีแค่ Youtube แหละ) เพื่อปิดฟีเจอร์พักหน้าจอแต่ตัวแอปยังทำงานอยู่ จากนั้นให้เราสไลด์หา Ragnarok M: Eternal Love แล้วติ๊กรูปกุญแจหลังแอปเกมนี้ (แต่ถ้าจ่ายเงินสนับสนุนแอปในราคา 66บาทก็จะสามารถติ๊กกุญแจหลังแอปทั้งหลายเพื่อใช้ฟีเจอร์นี้ได้มากกว่าหนึ่งแอปนะ)

ถ้าทำตามวิธีการที่บอกครบหมดก็จะมีไอคอนโปเกบอลโผล่เข้ามาในแอปที่เราเลือก
จากนั้นกลับไปที่หน้าเมนูหลักแล้วทำการสไลด์ปุ่ม Manual ให้เปลี่ยนเป็น Auto แล้วก็เปิด Accessibility Service ให้แอป Poke Lock ให้เรียบร้อย (มือถือเราจะขึ้นมาแจ้งเตือนให้เปิด Accessibility เองไม่ต้องห่วง) ซึ่งเมื่อทำตามวิธีทั้งหมดแล้ว ก็จะมีไอคอนโปเกบอลปรากฎขึ้นทุกครั้งที่เข้าเล่น โดยการกดใช้งานจะเป็นการปิดหน้าจอแต่ตัวเกมจะยังคงรันอยู่ และหากต้องการเปิดหน้าจอกลับมาก็แค่แท็บหน้าจอสองรอบแล้วปลดล็อคด้วยวิธีการทั้งหลายที่เราเลือกไว้ (พาสเวิร์ด, ล็อคสไลด์ ฯลฯ)
แต่จริงๆ แล้วเราสามารถประยุกต์ใช้ได้หลากหลายแอปจากการตั้งค่าตามวิธีการนี้ ยังไงก็ลองนำๆ ไปดัดแปลงกันดูนะ
 