น.ส.ยิ่งลักษณ์ ชินวัตร นายกรัฐมนตรี เป็นประธานประชุมหารือ Teleconference ผู้ว่าราชการ 10 จังหวัดต้นน้ำ โดย นายกรัฐมนตรี มีสีหน้าไม่พอใจ ที่แต่ละจังหวัดต้นน้ำดำเนินการล่าช้ากว่าแผนที่กำหนด โดยให้เสร็จภายในเดือนมิถุนายน ซึ่ง นายกรัฐมนตรี ย้ำหลายครั้งว่าเป็นโครงการเร่งด่วนรอไม่ได้ จำเป็นต้องเร่งแก้สัญญาว่าจ้างผู้รับเหมา หากไม่ทัน ต้องขอกำลังเจ้าหน้าที่ทหารเข้ามาช่วยเหลือเพิ่มเติม และให้ทาง กระทรวงมหาดไทย สนับสนุนอุปกรณ์เครื่องมือในการขุดลอกเพื่อให้โครงการแล้วเสร็จตามกำหนด
ทั้งนี้ เมื่อประชุมเสร็จสิ้น นายกรัฐมนตรี จะเดินทางด้วยเฮลิคอปเตอร์ไปติดตามความคืบหน้าการชุดลอกแก้ไขปัญหาอุทกภัยบริเวณแม่น้ำปิง จ.เชียงใหม่ ต่อไป
ทั้งนี้ นายกรัฐมนตรี ได้แถลงกับสื่อมวลชน ก่อนเดินทางไปติดตามการขุดลอกแม่น้ำปิง จ.เชียงใหม่ ว่าโครงการมีความคืบหน้าไปถึง 60% - 70% ทั่วประเทศและพื้นที่ ปลายน้ำ กลางน้ำ แต่พื้นที่ต้นน้ำยังถือว่าล่าช้า จึงต้องมีการติดตามเร่งรัด โดย นายกรัฐมนตรี มั่นใจว่า ทุกพื้นที่จะให้แล้วเสร็จทันตามแผนที่กำหนดไว้และพอใจในความตั้งใจของผู้ว่าราชการทุกจังหวัด ซึ่งจะมีการประเมินผลการทำงานของผู้ว่าราชการอยู่แล้ว ยืนยันว่าไม่ได้มุ่งแต่จับผิดเป็นรายบุคคลแต่ไม่สามารถบอกได้ว่าน้ำจะไม่ท่วมเลยเพราะเป็นภัยธรรมชาติ รวมถึงจะต้องมีการประเมินปริมาณน้ำฝนจากพายุ 3 ลูกที่จะเข้ามาว่ามีจำนวนมากน้อยแค่ไหน แต่เชื่อว่าสถานการณ์น้ำปีนี้จะไม่รุนแรงเหมือนปีที่ผ่านมา ซึ่งการป้องกันน้ำท่วมไม่ใช่หน้าที่ของนายกรัฐมนตรีเพียงคนเดียว แต่ถือเป็นความรับผิดชอบของทุกฝ่ายร่วมกัน ส่วนผลหลังจากนี้จะออกมาเป็นเช่นไร ประชาชนจะเป็นผู้ตัดสิน