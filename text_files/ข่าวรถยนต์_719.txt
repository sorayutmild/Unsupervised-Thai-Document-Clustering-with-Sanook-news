ออกสตาร์ทกันอย่างเป็นทางการแล้วกับงานมอเตอร์โชว์  ที่ปีนี้ค่ายรถยนต์ทั้งหลายต่างมองถึงความต้องการคนไทย ทำให้ต่างคนก็ต่างมานัดถล่มคนอยากมีรถกันอย่างสนุกสนาน

            มอเตอร์โชว์ปีนี้ต้อนรับด้วยหลากรถยนต์รุ่นใหม่ที่ออกมาเปิดตัวเป็นครั้งแรก หลังอัดอั้นจากช่วงน้ำท่วมเมื่อปีที่แล้ว และในหลากรถยนต์ที่น่าสนใจในงานนี้ ทีมงาน sanook Auto  ได้รวบรวมเอามาให้ ใครที่กำลังมองหารถใหม่ไปดูเลยว่า จะมีอะไรบ้าง
รถใหม่มอเตอร์โชว์ 2012
            ไม่ใหม่หมด!!! แต่ก็โดนใจคนที่ชอบอีโค่คาร์ที่ยังอยากได้รถค่ายเจ้าตลาดกลุ่มนี้ ที่ปรับโฉมเล็กๆ ด้วยสีม่วงพลัม และ เพิ่มเบาะปรับพับได้  60/40 เป็นมาตรฐานลงตัวโดนใจยิ่งขึ้น สำหรับคนที่กำลังมองรถรุ่นนี้โดยไม่มีการปรับราคาเพิ่มแต่อย่างใด
            หน้าใหม่ในกลุ่มอีโค่คาร์งวดนี้เติมเพิ่มมาอีก 2 รุ่น ที่รุ่นแรกเปิดตัวกับ "นิชคุณ" คงไม่ใช่ค่ายไหนนอกจาก Mitsubishi Mirage ที่ประเดิมงานนี้เป็นครั้งแรกกับทรวดทรงทันสมัย พร้อมเครื่องยนต์ 1.2  ลิตร  โชว์ตัวเลข 22 ก.ม.ต่อลิตร เน้นความโดดเด่นเรื่องความประหยัด แต่ถ้าชอบความแตกต่างต้อง All New Suzuki Swift มาพร้อม ดีไซน์รูปลักษณ์ใหม่ทั้งคัน ปรับรูปโฉมให้มีความสปอร์ตมากยิ่งขึ้น พกเครื่องยนต์ขนาด 1.25  ลิตร  โดยมอเตอร์โชว์ครั้งนี้เปิดตัวพร้อมจำหน่ายเฉพาะรุ่นเกียร์อัตโนมัติ ส่วนสาวกเกียร์มือคงต้องรอนานกันถึงตุลาคมปีนี้
            ปรับเล็กๆโดนใจยิ่งขึ้น คงต้องรถ  Ford Fiesta ที่ค่ายวงน้ำเงินตกลงใจขอเอาเครื่อง 1.5  ลิตรมายัดเพื่อตอบโจทย์นโยบายรถคันแรก โดย Ford fiesta 1.5  ลิตรนี้จะมาเสียบแทนในรุ่น  trend  และ  sport  แต่ใครที่ชอบ 1.6  ก็ยังหาซื้อได้ในรุ่นที่สูงกว่า
            มาเงียบแต่ก็น่าสนใจ ใครจะคิดว่าหลังจากที่เราโดนหลอกตอนเปิดตัว  Toyota Prius  ใหม่ จะมาเจอเข้าให้กับซิตี้คาร์ไฮบริด Toyota prius C  ที่มาพร้อมราคาจำหน่ายอย่างเป็นทางการ 1.39 ล้านบาท จะพบได้ข้าง ๆ  New! Prius 2012 ที่มาให้อารมณ์ขับขี่แนวทันสมัยไฮเทคแบบไฮโซ

            พูดถึงกลุ่มรถยนต์คอมแพ็คคาร์จะลืมคันนี้เสียงไม่ได้กับ  Hyundai Elantra ที่มาเขย่าเวทีถึงงานมอเตอร์โชว์ 2012  เปิดให้จับจอง โดยในงานมาพร้อมราคาพิเศษเริ่มต้น 899,000 บาท ยังไงอย่าลืมแวะไปดูถ้าใครเบื่อคอมแพ็คคาร์เดิมๆ
            ในกลุ่มนี้แม้จะไม่ใหม่หมดจดแต่ Chevrolet  ก็มาพร้อมการตอบโจทย์ความเร้าใจให้สนุกสนานยิ่งขึ้นกับ Chevrolet Cruze  2.0  ใหม่ที่โชว์การรักษ์สิ่งแวดล้อมยิ่งขึ้นจากมาตรฐานยูโร 4  ใส่เข้ามาตอบโจทย์
            ไหนๆ ก็มาที่เชฟวี่ คงจะต้องพูดถึงอเนกประสงค์ใหม่  trailblazer  กันสักหน่อยที่เคาะราคาเริ่มกันที่ 1.05  ล้านบาทกับเรือนร่างแข็งแกร่งบึกบึนและเครื่องยนต์  Duramax  2.5  และ 2.8  ลิตร มีให้เลือก 3  รุ่น ที่เปิดจองกันแล้วอย่างเป็นทางการ ส่งมอบได้ตั้งแต่ช่วงเดือนมิถุนายนเป็นต้นไป
            มาถึงคันสุดท้ายที่เราว่าน่าสนใจในงานทมอเตอร์โชว์ครั้งนี้ คงเป็นคันไหนไปไม่ได้นอกจาก All New Camry รถยนต์ในระดับพรีเมี่ยมมาพร้อมกับรูปลักษณ์ดีไซน์ที่มุ่งเน้นความหรูหราล้ำสมัยทั้งภายในและภายนอก ด้วยขนาดเครื่องยนต์ใหม่ขนาด 2.5 ลิตร
            ทั้งหมดที่กล่าวมานี้เป็นเพียงส่วนหนึ่งของรถใหม่จากงานมอเตอร์โชว์ 2012  ที่หากใครกำลังมองหารถใหม่งานมีให้ดูเพียบ สงนราคาค่าบัตรเข้าชม 100 บาทเท่านั้น ยังไง ก็แวะเวียนไปได้กันที่งานมอเตอร์โชว์ ที่เริ่มแล้วตั้งแต่วันนี้ถึงวันที่  8 เมษายนนี้...
 