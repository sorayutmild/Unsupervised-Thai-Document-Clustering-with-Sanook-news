กลายเป็นกระแสข่าวฮือฮาไปทั่วโลกออนไลน์ เมื่อมีทวิตเตอร์จากนักข่าวหลายสำนักรายงานว่า ดร.ปณิธาน วัฒนายากร วัย 52 ปี อาจารย์รัฐศาสตร์ จุฬาฯ ผู้เคยเป็นรองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี ในรัฐบาลนายอภิสิทธิ์ เวชชาชีวะ กำลังจะแต่งงานกับลูกศิษย์สาววัย 25 ปี 
หลายคนตั้งคำถามว่าหญิงสาวผู้โชคดี วัย 25 ปี เธอคือใคร???
จากข้อมูล “พิมพ์กาญจน์ ชนะรัตน์” เปิดตัวในฐานะคนรักของอาจารย์ปณิธาน ในวันงานแสดงโขนชุด “นางลอย” รอบปฐมทัศน์ กรกฎาคม พ.ศ.2553 เมื่อนักข่าวต่างพากันสงสัยว่าหญิงสาวชุดเขียวที่ควงมากับ ดร.ปณิธานคือใคร คำตอบคือ “พิมพ์กาญจน์ ชนะรัตน์” 
ในเวลาต่อมามีข้อมูลแย้มออกมาว่า “พิมพ์กาญจน์ ชนะรัตน์” มีชื่อเล่นว่า ผึ้ง เป็นบุตรสาวของ พลเอก ดร.วสุ ชนะรัตน์ และ นางวิจิตรวงศ์ ชนะรัตน์ ปัจจุบันเธออายุได้ 25 ปี และรับราชการอยู่ในหน่วยงานแห่งหนึ่ง 
        ทั้งคู่พบรักกันในสมัยที่อาจารย์ปณิธานเป็นอาจารย์สอนอยู่ที่คณะรัฐศาสตร์ จุฬาลงกรณ์มหาวิทยาลัย หลังจากที่คบกันมาหลายปี ดร.หนุ่มใหญ่วัย 52 ปี จึงยอมลงจากคานยกขันหมากไปสู่ขอและหมั้นหมาย"พิมพ์กาญจน์ ชนะรัตน์" จนกระทั่งมาเป็นข่าวว่าทั้งคู่เตรียมเข้าสู่ประตูวิวาห์ในที่สุด
ทีมข่าว S! News ขอแสดงความยินดีกับ ดร.ปณิธาน วัฒนายากร  และ พิมพ์กาญจน์ ชนะรัตน์ ว่าที่เจ้าสาว มา ณ ที่นี้