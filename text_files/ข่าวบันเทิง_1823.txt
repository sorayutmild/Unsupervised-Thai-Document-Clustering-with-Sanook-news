เกิดเป็นคนดังทั้งทีจะให้ย่ำอยู่กับที่ตลอด...ตลอด ก็คงดูจะไม่เหมาะสักเท่าไหร่ เพราะวันๆ หนึ่งมีเด็กหน้าใหม่ผุดขึ้นมาเยอะแยะมากมายเสียยิ่งกว่าดอกเห็ด ถ้ามัวแต่หยุดอยู่กับที่ไม่พัฒนาปรับปรุงตัวเองเลย ก็เกรงว่าจะไม่มีพื้นที่ในวงการให้ยืนได้นาน!!!
วันนี้ทีมข่าว Sanook! News ก็เลยต้องหยิบตัวอย่างคนบันเทิง ที่ปรับลุคเปลี่ยนชีวิตตัวเองให้ สตรองมากขึ้น ดูดีมากขึ้น มีวินัยมากขึ้น มีสไตล์มากขึ้น และแซ่บมากขึ้น มาให้แฟนๆ ได้ส่องกัน ซึ่งจะเป็นใครบ้างนั้นเอาเป็นว่าเราไปเช็คดูเลยดีกว่า...
ปู ไปรยา ลุนด์เบิร์ก

ใครจะคิดว่านางเอกสาวเจ้าของฉายา "ปาร์ตี้ เกิร์ล" ที่เคยมีภาพถ่ายสวีทกับหนุ่มๆ ออกมาให้เห็นตามหน้าหนังสือกอซซิปอยู่บ่อยๆ อย่างสาว "ปู ไปรยา ลุนด์เบิร์ก" วันนี้เธอจะสามารถเปลี่ยนแปลงตัวเอง และกลายมาเป็นสาวรักสุขภาพตัวแม่เหมือนเช่นทุกวันนี้ได้ แถมการวางตัวทั้งต่อหน้าและหลังกล้องก็ยังน่ารักเป็นกันเอง ไม่มีอาการถือตัวเลยแม้แต่นิดเดียว เรียกได้ว่าสาวเก่งคนนี้ถือเป็นอีกหนึ่งตัวอย่างดีๆ ให้กับคนบันเทิงรุ่นใหม่ได้ไม่น้อยเลยทีเดียว
แจ๊ค แฟนฉัน

จากอดีตหนุ่มอ้วนที่มีน้ำหนักตัวสูงถึง 125 กิโลกรัม "แจ็ค แฟนฉัน" เจอคำท้าครั้งสำคัญในชีวิตจากพิธีกรรุ่นพี่ "วู้ดดี้ วุฒิธร" เพื่อพิสูจน์ความตั้งใจของตัวเอง ซึ่งในที่สุดหนุ่มแจ๊คก็สามารถเปลี่ยนพฤติกรรมหลายอย่างในชีวิต ไม่ว่าจะเป็นการรับประทานอาหาร การพักผ่อน และการออกกำลังกาย จนสามารถลดน้ำหนักตัวเองได้ตามเป้าที่วางไว้ ซึ่งนอกจากจะทำให้เจ้าตัวกลายมาเป็นหนุ่มหล่อสุขภาพดีแล้วนั้น ภารกิจนี้ยังช่วยให้ความฝันที่แอบจินตนาการมานานว่า "จะสามารถใส่กางเกงแบบ พี่ตูน บอดี้แสลม" กลายเป็นความจริงอีกด้วย
เวียร์ ศุกลวัฒน์ คณารศ

ถ้าเป็นเมื่อก่อนเราคงได้ยินข่าวลือเกี่ยวกับพระเอกผิวเข้ม "เวียร์ ศุกลวัฒน์ คณารศ" ในด้านเสียๆ หายๆ ค่อนข้างบ่อย ไม่ว่าจะเป็นรูปร่างที่ดูไม่ดี แถมยังชอบดื่ม ชอบเมา จนตกเป็นประเด็นให้ต้องรีบออกมาเคลียร์อยู่บ่อยๆ แต่เดี๋ยวก่อน!!! เพราะถ้าเดี๋ยวนี้มีคนถามว่า พระเอกคนไหนหล่อดูดี และมีความรับผิดชอบต่องานที่สุดในวงการ เชื่อว่าชื่อของหนุ่ม "เวียร์ ศุกลวัฒน์" ต้องติดอยู่ในอันดับต้นๆ อย่างแน่นอน เพราะนอกจากเจ้าตัวจะหันมาดูแลตัวเองอย่างเอาจริงเอาจัง จนกลายเป็นหนุ่มล่ำกล้ามปู ถอดเสื้อบู๊ลงจอให้สาวๆ ได้กรี๊ดแล้วนั้น ในบทบาทของนักแสดงและนักธุรกิจ หนุ่มเวียร์ก็ยังทำได้อย่างดีเยี่ยมไม่มีบกพร่อง เรียกได้ว่ารวยทั้งรูป รวยทั้งทรัพย์ กันเลยทีเดียว
ใบเตย อาร์สยาม

เปลี่ยนสไตล์ตัวเองได้แบบหน้ามือเป็นหลังมือเลยจ้า สำหรับลูกทุ่งสาวนุ่งสั้น "ใบเตย อาร์สยาม" หลังจากที่เคยถูกกลุ่มแอนตี้และเกรียนโซเชียลฯ รุมด่า รุมว่าอยู่หลายปี เกี่ยวกับสไตล์การแต่งตัวที่ดูยังไง...ยังไง ก็ไม่มีรสนิยม!! แต่เชื่อเถอะถ้าจะบอกว่า ใบเตย เปลี่ยนได้ และไฮแฟชั่นขึ้นซะด้วย ที่เป็นแบบนี้ก็เพราะเจ้าตัวเดินสายตะลุยงานแฟชั่นโชว์เก็บเกี่ยวประสบการณ์ทั่วเมืองไทย จับนู่นจับนี่มาแมชกันแบบเก๋ๆ แถมสิ่งที่ประโคมร่างแต่ละชิ้นก็ราคาแพงลิบ ชนิดที่ว่าใครเห็นเป็นต้องหลุดปากร้องว้าวดังๆ เพราะ She ไม่ใช่ลูกทุ่งเสมอหูกะโหลกกะลาอีกต่อแล้ว
เจนี่ เทียนโพธิ์สุวรรณ

ใครจะคิดว่านางเอกสายแบ๊วมุ้งมิ้งทุกทีที่อยู่หน้าจอ อย่างสาว "เจนี่ เทียนโพธิ์สุวรรณ" จะสามารถฉีกภาพลักษณ์ความใสในอดีต และแปลงร่างเป็นสาวเซ็กซี่สุขภาพดีได้เหมือนทุกวันนี้ แถมลีลาความแซ่บพริก 100 เม็ด ก็ยังเป็นที่ถูกตาต้องใจของผู้ใหญ่หลายคน จนต้องป้อนงานละคร งานอีเว้นท์ งานถ่ายแม็กกาซีน ให้เจ้าตัวโกยเงินเข้ากระเป๋าไม่หวาดไม่ไหว เรียกได้ว่าการฉีกลุคแบบไม่เหลือเค้าเดิมของสาวเจนี่ในครั้งนี้ เป็นอะไรที่ประสบความสำเร็จมากจริงๆ
สุรชัย สมบัติเจริญ

ทำเอาคนทั้งประเทศร้อง...เฮ้ย!! สำหรับการผ่าตัดภายใต้โปรเจค Face Off ของนักร้องลูกทุ่งรุ่นใหญ่ "แอ๊ด สุรชัย สมบัติเจริญ" วัย 59 ปี เพราะเจ้าตัวลงทุนนอนเก็บตัวในโรงพยาบาลนานกว่า 1 เดือน ให้บรรดาทีมแพทย์ช่วยศัลยกรรมใบหน้าแบบยกเซ็ท ย้อนวัยกลายเป็นหนุ่มเฟี้ยวหน้าตึงประหนึ่งอายุ 35 ก็ไม่ปาน ซึ่งในวันที่มีการแถลงข่าวเปิดเผยหน้าใหม่ของ พ่อแอ๊ด สุรชัย เป็นครั้งแรกต่อหน้าสื่อนั้น ในสังคมโลกโซเชียลฯ และคนไทยทั่วทั้งประเทศต่างก็ให้ความสนใจกับโปรเจคนี้มาก ชนิดที่ว่ากลายเป็นทอล์คออฟเดอะทาวน์นานนับสัปดาห์กันเลยทีเดียว
นอกจากนี้แล้วก็ยังมีคนบันเทิงที่เปลี่ยนตัวเอง เปลี่ยนไลฟ์สไตล์ และกลายเป็นคนใหม่ได้แบบครบเครื่อง จนกลายเป็นภาพจำให้กับแฟนๆ ได้อีกไม่น้อยเหมือน เรียกได้ว่าเปลี่ยนปุ๊ป ชีวิตก็ปังปั๊ป กันเลยล่ะคุณ อิอิ
เครดิตภาพประกอบจาก Instagram @prayalundberg / @jackfanchan / @weir19 / @bitoeyrsiam / @janienineeleven / @kaewjarin / @dailycherie / @jeab_lalana