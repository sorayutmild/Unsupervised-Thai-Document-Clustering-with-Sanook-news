หายหน้าหายตาจากวงการไปซะนานจนแฟนละครบ่นคิดถึงสำหรับนางเอกสาวเจ้าของประโยคฮิต แม่มา "เอมี่ อาเมเรีย จาคอป" ล่าสุดทีมข่าว Sanook! News ได้มีโอกาสเจอกับเธอในงานแถลงข่าว "มิสทีน ไทยแลนด์ 2013" ก็เลยต้องขอเข้าไปอัพเดทชีวิตส่วนตัวของเธอในช่วงที่ผ่านมาสักหน่อย!? ซึ่งสาวเอมี่ก็ได้เปิดใจถึงเหตุผลที่เธอต้องหายหน้าไปจากจอละครให้เราฟังว่า...
"คือแม่ของเอมี่ท่านเคยบอกว่าถ้าเรียนจบแล้วอยากให้เอมี่ออกจากวงการกลับไปอยู่บ้านที่ภูเก็ตไม่อยากให้ทำแล้วเพราะอยู่ตรงนี้ไปก็เท่านั้นกลับไปช่วยงานที่บ้านดีกว่า แต่ว่าตัวเอมี่เองยังอยากทำงานหาเงินด้วยตัวเองก็เลยขออยู่ที่นี่ก่อน และตอนนี้เอมี่ก็มีละครเรื่องหลวงตากับทางช่องมีเดียด้วยคิดว่าจะได้ชมประมาณเดือนหน้า จริงๆ แล้วไม่ได้หายไปไหนหรอกค่ะ"
แสดงว่าช่วงที่ผ่านมาเราก็ทุ่มเวลาให้กับการเรียนด้วย ?"ใช่ค่ะ เอมี่ไปเรียนมาประมาณ 2ปีครึ่งเป็นภาคพิเศษตอนนี้จบเรียบร้อยแล้ว"
ส่วนตัวเราเคยมองไว้รึเปล่าถ้าไม่ได้อยู่ในวงการแล้วจะหันไปทำอะไร ? "ตัวเอมี่จบปริญญาตรีมาด้านโฆษณาประชาสัมพันธ์ก็เลยคิดว่าจะไปสมัครเป็นพีอาร์ แต่เอาจริงๆ นะตอนแรกเอมี่อยากจะไปสมัครเป็นแอร์โฮสเตส เพราะงานที่ใช้ภาษาจะค่อนข้างถนัดมากกว่า"
ตอนนี้อาการบาดเจ็บของเราหลังจากที่ประสบอุบัติเหตุทางรถยนต์เป็นยังไงบ้าง ?"อาการทุกอย่างดีขึ้นหมดแล้วเรียกได้ว่าหายดีร้อยเปอร์เซ็นทุกอย่างค่ะ"
ยืนยันว่าไม่ได้ทิ้งงานในวงการแน่นอน ? "ไม่ทิ้งแน่นอนค่ะถ้ามีให้หนูทำหนูก็ทำ พร้อมจะกลับเข้ามาตลอดค่ะ"