(23 ก.พ.) เจ้าหน้าที่ตำรวจ สภ.บางแก้ว จ.สมุทรปราการ ได้รับแจ้งจากโรงพยาบาลปิยมินทร์ เมื่อช่วงค่ำวานนี้ (22 ก.พ.) ว่า ผู้คนถูกแทงเสียชีวิตถูกส่งตัวมาที่โรงพยาบาล จึงประสานงานให้เจ้าหน้าที่ตำรวจมาดำเนินการตรวจสอบ
เจ้าหน้าที่ตำรวจจึงเดินทางไปตรวจสอบ พบศพ น.ส.ไอซ์ (นามสมมติ) อายุ 18 ปี เป็นนักเรียนมัธยมศึกษาชั้นปีที่ 6 โรงเรียนชื่อดังแห่งหนึ่ง สภาพสวมเสื้อยืด กางเกงขาสั้น พบบาดแผลถูกแทงด้วยอาวุธมีด บริเวณหน้าอก 8 แผล แผ่นหลังอีก 17 แผล แขนขวา 1 แผล แขนซ้าย 2 แผล รวมทั้งทั้ง 28 แผล ทราบว่าถูกทำร้ายร่างกายที่ห้องเช่าย่านบางพลี และเสียชีวิตขณะนำตัวส่งโรงพยาบาล
เจ้าหน้าที่ตำรวจจึงได้นำกำลังเข้าตรวจสอบบ้านที่เกิดเหตุ ภายในซอยเปรมฤทัย 14 ซึ่งเป็นบ้านที่แบ่งเป็นห้องเช่า โดยมารดาของผู้เสียชีวิตให้การว่า ก่อนเกิดเหตุพ่อของผู้ตายได้ออกไปทำงานช่วงเย็น โดยมีลูกสาวที่เสียชีวิต อยู่ในห้องที่บ้านหลังจากกลับจากโรงเรียน ขณะที่น้องชายวิ่งเล่นอยู่ภายในซอย ส่วนตนได้ออกจำจ่ายซื้อของที่ตลาดนัดหน้าหมู่บ้าน เมื่อกลับมาถึงบ้านพบว่าประตูห้องลูกสาวล็อก เห็นคราบเลือดหยดตามทาง จึงได้ใช้กุญแจสำรองมาไขเปิด เห็นลูกสาวถูกแทง เลือดอาบทั้งตัว นอนหมดสติอยู่บนพื้นห้อง จึงได้ร้องขอให้ชาวบ้านเข้ามาช่วยเหลือ นำส่งโรงพยาบาล แต่ก็เสียชีวิตในที่สุด
ขณะที่ชาวบ้านบริเวณใกล้เคียงได้ให้การว่า ช่วงเวลาเกิดเหตุได้ยินเสียงผู้เสียชีวิตส่งเสียงดังว่า "พอแล้ว ไม่เอาแล้ว" ก่อนกรีดร้องโหยหวนด้วยความเจ็บปวด และร้องขอความช่วยเหลื้อ ก่อนเสียงจะเงียบหายไป จนกระทั่งแม่ของผู้เสียชีวิตจะมาพบเห็น
เบื้องต้นเจ้าหน้าที่ตำรวจสันนิษฐานว่า น่าจะเป็นการลักทรัพย์ หรือการบุกข่มขืน แต่ผู้ตายเกิดขัดขืน คนร้ายจึงใช้อาวุธมีดกระหน่ำแทงหลายแผล อย่างไรก็ตาม เจ้าหน้าที่ตำรวจได้เรียกสอบสวนชาวพม่า 4 คนที่อาศัยอยู่ห้องพักติดกัน โดยมี 1 คนเคยทะเลาะวิวาทกับครอบครัวผู้เสียชีวิต โดยทั้งหมดให้การปฏิเสธว่าไม่รู้เห็นและไม่ได้ยินความผิดปกติใดๆ