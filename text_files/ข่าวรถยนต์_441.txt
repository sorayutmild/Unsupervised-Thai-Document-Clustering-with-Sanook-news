ค่าย Datsun ซึ่งเป็นแบรด์ย่อยของนิสสัน มอเตอร์ (Nissan Motors) ก็ได้ถูกชุบชีวิตขึ้นมาอีกครั้ง โดยประเดิมส่งรถแฮทช์แบ็คขนาดเล็ก Datsun GO ออกสู่ตลาดด้วยราคาสุดเย้ายวนใจผู้ที่ต้องการรถราคาถูก เปิดตัวที่เมืองนิวเดลลี ประเทศอินเดีย เมื่อเดือนกรกฎาคมที่ผ่านมา

ส่วนหนึ่งที่ Datsun Go สามารถทำราคาได้ถูก เนื่องมาจากการใช้พื้นฐานร่วมกันกับ Nissan March ที่กำลังได้รับความนิยมอยู่ในปัจจุบัน จึงไม่จำเป็นต้องออกแบบขึ้นมาใหม่ทั้งหมด ขนาดตัวรถของ Dutsun Go นั้น มีความยาวอยู่ที่ 3,785 มม. กว้าง 1,635 มม. สูง 1,485 มม. ระยะฐานล้อที่ 2,450 มม.
แม้แต่ด้านเครื่องยนต์ ก็ใช้เครื่องยนต์ 1.2 ลิตร 3 สูบ เช่นเดียวกับ Nissan March ทำให้สามารถใช้อะไหล่ร่วมกันได้ทั้งสองยี่ห้อ พ่วงกับเกียร์ธรรมดา 5 จังหวะ ซึ่งมักให้สมรรถนะและอัตราสิ้นเปลืองน้ำมันที่ดีกว่าเกียร์ธรรมดา เหมาะสำหรับผู้ต้องการความประหยัดแบบถึงใจ
จุดได้เปรียบของ Datsun GO คงไม่พ้นการเป็นรถที่มีขนาดภายนอกพอกันกับรถระดับ B-Segment อย่าง Toyota Yaris หรือ Mazda 2  แต่ถูกตั้งราคาค่าตัวไว้ชนกับกลุ่มขนาดเล็กกว่า  ทำให้ลูกค้าเกิดความรู้สึกถึงความคุ้มค่ากับเงินที่จ่ายไป โดยไม่ต้องคิดอะไรมาก เพราะสามารถครอบครองได้ด้วยราคาไม่สูงนัก แถมค่าใช้จ่ายในการบำรุงรักษายังต่ำอีกด้วย
Datsun Go มาพร้อมค่าตัวเบาๆ ที่ประมาณ 400,000 รูปี หรือประมาณ 200,000 บาท โดยจะเริ่มจำหน่ายในประเทศอินเดียเป็นที่แรกราวช่วงปีหน้า และยังมีแผนวางตลาดในประเทศอินโดนีเซีย, รัสเซีย และแอฟริกาใต้อีกด้วย
 
 