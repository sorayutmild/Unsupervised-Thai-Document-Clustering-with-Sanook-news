ใกล้วันสงกรานต์ 2562 แล้ว ขอเอาใจสาว ๆ ชาว Sanook! Horoscope ด้วยเคล็ดลับเสริมดวงด้วยสีผมและทรงผมที่ถูกโฉลกตามปีเกิด ที่รับรองว่าถ้าลองทำตาม ดวงคุณจะเฮง ๆ แบบไม่รู้ตัวเลยทีเดียว ถ้าอยากรู้ว่าปีนักษัตรไหนควรทำผมแบบไหนเสริมดวงไปดูพร้อม ๆ กันเลยค่ะ
 
ปีชวด
เป็นสาวที่มีเพื่อนพ้องและญาติพี่น้องมากมาย ทำตัวง่าย ๆ ไม่ยุ่งยาก พูดจาฉะฉาน คารมดี จูงใจผู้คนได้เก่ง เก็บความลับได้เก่งนัก ไม่เคยบอกความในใจให้ใครได้รู้ ฉลาดหลักแหลม มีความทะเยอทะยานสูง เข้ากับผู้คนได้ทุกเพศวัย สู้กับปัญหาได้ทุกสถานการณ์ เป็นนักลงทุนที่เก่ง ชอบของถูก ของลดราคาที่เปี่ยมไปด้วยคุณภาพ ใช้เงินเก่ง แต่ก็เก็บเงินเป็น
ทรงผมถูกโฉลกคือผมซอยสั้นแบบเปรี้ยว เก๋ทันสมัย สีผมควรเป็นสีบลอนด์ หรือโทนน้ำตาลอ่อน เพื่อสร้างความสว่างให้กับใบหน้า
 
ปีฉลู
เป็นสาวที่ขึ้นชื่อในเรื่องของความซื่อสัตย์ หยิ่งทะนงรักศักดิ์และรักษาสัญญา มั่นคงหนักแน่น รักครอบครัว นิยมและหลงใหลในของเก่าคลาสสิค ออกแนวหัวโบราณสักหน่อย แต่ก็เป็นสาวที่อ่อนโยนมาก ๆ เป็นคนปากหนัก แต่พูดเมื่อใดปากจะตรงกับใจ โกหกใครไม่เป็น
ทรงผมที่ถูกโฉลกกับสาวปีฉลูคือผมยาวปล่อยตรงสยาย หรือจะรวบตึงไว้เป็นหางม้าสูง หวีเรียบ ๆ ก็สวยเรียบดูดี สีผมควรเน้นไปทางสีเข้ม ไม่ย้อมสีฉูดฉาด หรือทำไฮไลท์ให้หวือหวา
 
ปีขาล
เป็นแม่เสือสาวที่ชอบท้าทาย แสวงหาสิ่งแปลกใหม่ให้กับชีวิตเสมอ กล้าได้กล้าเสีย ไม่กลัวความผิดหวังหรือล้มเหลว ใจบุญ มีน้ำใจกับผู้คนรอบข้าง รักสนุก ชอบชีวิตอิสระ ชอบเดินทาง รักการผจญภัย มักยืนหยัดด้วยการหาเลี้ยงตัวเองมากกว่าพึ่งพาใคร ๆ
ทรงผมที่ถูกโฉลกคือ ผมบ๊อบสั้น ผมบ๊อบประบ่าเฉียง ๆ แบบสาวทันสมัย จัดทรงง่าย ๆ จะตัดหน้าม้าหรือไม่ตัดก็ได้ สีผมเป็นโทนดำ หรือโทนน้ำตาลเข้ม น้ำตาลธรรมชาติ
 
ปีเถาะ
เป็นสาวทรงเสน่ห์ที่อ่อนโยน แต่ก็ไม่เคยง้อใคร รักตัวเอง ภูมิใจกับชีวิตของตนเอง ไหวพริบเป็นเลิศ สติปัญญาหลักแหลม มีดีที่คำพูดคำจา ใคร ๆ ก็หลงรักในคารมของเธอ สาวปีเถาะชอบความเรียบง่าย ใช้ชีวิตแบบสงบไม่รบกวนใคร ไม่ชอบกฎระเบียบ ไม่ชอบให้ใครมาบังคับ แต่ก็ชอบจับผิดคน มีคุณธรรมสูง รสนิยมดี รักสวยรักงามเป็นชีวิตจิตใจ
ทรงผมที่ถูกโฉลกคือผมซอยสั้นแบบมีเลเยอร์ หรือจะตัดผมสั้นที่มีความพลิ้วไหว ก็สวยดูอ่อนหวานแต่แฝงไว้ด้วยความเก๋ไก๋ สีผมควรจะเป็นสีแนวธรรมชาติหรือทำไฮไลท์สีบลอนด์อ่อน ๆ
 

ปีมะโรง
เป็นสาวที่ประสบความสำเร็จในชีวิตเร็ว ต้องการความเพอร์เฟ็กต์ มีระเบียบแบบแผน ทุกอย่างต้องเนี้ยบดูดีเสมอ มักเป็นสาวที่มีเสน่ห์ ฉลาดหลักแหลม ชอบช่วยเหลือผู้อื่น มีความรับผิดชอบสูง หน้าใหญ่ใจกว้าง ชอบผจญภัย มีความรู้กว้างขวางในทุกเรื่อง
ทรงผมที่ถูกโฉลก ควรเป็นผมดัดลอนใหญ่ที่ดูทันสมัย เน้นสีธรรมชาติก็สวยไม่น้อย โทนสีที่เหมาะคือดำ น้ำตาลเข้ม
 
ปีมะเส็ง
เป็นสาวใจเด็ดที่มีความมุ่งมั่นสูง ฉลาดล้ำลึก เซ็กซี่ เร้าใจ ช่างจดช่างจำ ช่างสังเกต เรียนรู้เก่งหัวไว ไม่ชอบวุ่นวายกับใคร และไม่ชอบให้ใครมาวุ่นวายด้วยเหมือนกัน ไม่ชอบเปิดเผย ไม่นินทาใคร รักเพื่อน จริงใจ เชื่อความรู้สึกมากกว่าเหตุผล แต่ก็แสดงออกทางอารมณ์ไม่เก่ง
ทรงผมที่ถูกโฉลกควรเป็นผมยาว หรือผมยาวระดับกลางที่เลยบ่าลงมา เป็นผมที่เงางามเรียบเหยียดตรงเป็นระเบียบ ดูเป็นสาวสุขภาพดี สีผมเน้นสีเข้ม สีดำ หรือน้ำเงินเข้ม ช่วยเสริมบุคคลิกความเป็นสาวมั่นยิ่งขึ้น
 
ปีมะเมีย
เป็นสาวที่ดูโดดเด่นกว่าใคร ๆ นิยมความหรูหรา มีความทะเยอทะยานสูง ฉลาดเอาตัวรอดเก่ง ตามใจตัวเองแต่ก็ไม่ก้าวร้าว มีเพื่อนฝูงมากมาย เป็นที่รักของเพื่อน ๆ ขี้เบื่อ ชอบการเดินทางท่องเที่ยว สมาธิสั้น อดทนได้น้อย ชอบเคลื่อนไหวไม่หยุดนิ่ง
ทรงผมที่ถูกโฉลกคือ ทรงผมที่หนา ๆ มีวอลลุ่ม ไม่เป็นระเบียบมาก ไม่ต้องหวีเรียบรวบตึง ผมต้องออกแนวยุ่ง ๆ นิด ดูเซอร์ ๆ แนวสาวมั่น สวยแบบทันสมัยมีสไตล์ สีผมที่เหมาะคือสีบลอนด์ หรือ สีแดง สีชมพู หรือจะเป็นในแบบไฮไลท์ก็ยิ่งเพิ่มความคล่องตัวให้สาวปีมะเมียเช่นกัน
 
ปีมะแม
เป็นสาวที่ปรับตัวได้กับทุกสถานการณ์ เอาใจใส่ห่วงใยคนรอบข้างทุกคนเสมอ สุภาพ สุขุม มีสติ อ่อนโยน ตัดสินใจทำอะไรเด็ดขาด มีกำลังใจที่เข้มแข็ง กล้าเผชิญกับทุก ๆ ปัญหา เป็นนักพูด นักเจรจาต่อรองที่ดีเลิศ ไม่ชอบการแข่งขัน ไม่ชอบการเอาชนะ จึงมักเสียสละเพื่อคนอื่นเสมอ ๆ
ทรงผมที่ถูกโฉลกเป็นผมยาว ดัดเป็นลอนเล็ก ๆ หรือจะรวบหลวม ๆ ปล่อยให้ปอยผมลงมาปิดหน้าเล็กน้อยก็จะช่วยเพิ่มเสน่ห์ให้สาวปีมะแมได้มาก สีผมควรเป็นสีน้ำตาลเข้ม น้ำตาลธรรมชาติ
 
ปีวอก
เป็นสาวเก่งเจ้าเสน่ห์ที่คล่องแคล่งว่องไว คิดเร็ว ทำเร็ว ขี้เล่น ขี้อ้อน ชอบทำให้คนสนใจ เข้ากับผู้คนได้ง่ายดาย ช่างพูดช่างเจรจา ยิ้มเก่ง รักสนุกมากกว่าจะทะเยอทะยาน สนใจกับเรื่องรอบตัว มีความคิดสร้างสรรค์ ที่แปลกใหม่ตลอด
ทรงผมที่ถูกโฉลกคือ ผมทุกทรง เพราะสาวปีวอกไม่ชอบความจำเจ ตัดสั้นบ้าง ไว้ยาวบ้าง สาวปีนี้ชอบการเปลี่ยนแปลงหลากหลายในแต่ละโอกาส สีผมควรเป็นโทนสว่าง หรือทำไฮไลท์สร้างสีสันสดใสให้กับบุคลิก
 
ปีระกา
เป็นสาวที่มีความเชื่อถือได้เสมอ ใจกว้างมองโลกในแง่ดี แต่ก็มีความก้าวร้าวอยู่ในตัวเล็ก ๆ รักอิสระ แต่บางครั้งก็มีกฎระเบียบมาก รู้จักคิด วางแผนมองการณ์ไกล เป็นที่รักของเพื่อน ๆ ชอบแบ่งปัน แสวงหาแต่สิ่งที่ดีที่สุด รักสวยรักงาม รักศิลปะ รักดนตรี
ผมที่ถูกโฉลกกับสาวปีระกาคือผมบ็อบสั้น บ็อบเท หรือผมตัดสั้น จะสไลด์หรือไม่สไลด์ก็ได้ ต้องการทรงผมที่จัดทรงง่าย ๆ ไม่ต้องยุ่งยากกับพวกแว็กซ์ หรือเจล โทนสีผมควรทำสีโทนน้ำตาลอ่อน ๆ หรือบลอนด์อ่อน

ปีจอ
เป็นสาวที่ให้ความสำคัญกับคนรอบข้าง เพื่อนฝูง อารมณ์ดี เป็นคนตลก ชอบทำให้ผู้อื่นมีความสุข มองคนได้ทะลุปรุโปร่ง เปิดเผยจริงใจ ใช้ชีวิตอย่างมีสติและรอบคอบ ขี้สงสัยจนบางครั้งก็บ่นมากเกินไป แต่ก็มักเชื่อคนได้ง่าย ๆ ชอบความหรูบ้างเล็ก ๆ แต่ก็ไม่มากจนเกินงาม
ทรงผมที่ถูกโฉลกควรเป็นผมแนวเสริมเสน่ห์ ดัดเล็กน้อย หรือดัดช่วงปลาย หรือจะม้วนลอนเอาก็ได้ จัดผมให้คลอเคลียปล่อยให้ตกมาข้างหน้า หรือช่วงไหล่ก็เซ็กซี่ไม่น้อย สีผมควรเป็นสีโทนน้ำตาล น้ำตาลเข้ม หรือน้ำตาลอ่อน ๆ
 
ปีกุน
เป็นสาวโอบอ้อมอารีที่รักครอบครัว เอาอกเอาใจและเข้าใจผู้คนรอบข้าง อบอุ่น จริงใจ เรียบง่ายแบบมีเสน่ห์ เรียบหรูดูดี อารมณ์ดี เข้ากับผู้คนได้ง่าย ซื่อสัตย์ มั่นคงมาก มีหัวใจของนักสู้ เข้มแข็งแต่ไม่แข็งกระด้าง อ่อนโยนแต่ไม่อ่อนแอ
ทรงผมที่ถูกโฉลกกับราศีคือ ทรงผมที่สบาย ๆ ไม่ต้องการการจัดทรงที่ยุ่งยาก ปล่อยผมสวยสบาย ๆ หรือรวบผมแบบหลวม ๆ ก็ดูดีแล้ว โทนสีผมควรเป็นสีไม่ฉูดฉาด สีโทนสบาย สีดำธรรมชาติ น้ำตาลธรรมชาติ

สีผมสงกรานต์
เทรนด์สีผมในช่วงสงกรานต์ มักจะเน้นรูปแบบสีจัดจ้าน แซ่บ ๆ แสดงความร้อนแรง เพราะเป็นสีผมที่ถึงแม้จะโดนน้ำแล้วก็ยังสดใสอยู่ การทำสีหลายหลายเฉดสีลงบนสีผมนั้น บ่งบอกถึงความมั่นใจ พร้อมเปลี่ยนตัวเองให้มีสีสัน สนุกไปกับช่วงเทศกาลสงกรานต์แห่งความสนุก