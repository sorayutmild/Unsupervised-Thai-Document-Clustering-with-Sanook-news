      การดูแลรักษารถยนต์ นอกจากจะต้องใส่ใจ ตรวจเช็กระยะให้ตรงตามกำหนดแล้ว คุณยังต้องช่างสังเกตอีกด้วย เพราะบางครั้งการสังเกตเห็นความผิดปกติบางอย่างเล็กๆ น้อยๆ เช่น คราบน้ำมันบนพื้นที่จอดรถของคุณ ก็อาจช่วยคุณได้ทันเวลา
      เนื่องจากหากพบความผิดปกติช้าเกินไป มันอาจส่งผลเสียต่อเครื่องยนต์ของคุณบางส่วน หรือทั้งระบบก็ได้ แถมยังต้องเปลืองเงินซ่อมเมื่อตอนที่สายไปอีกด้วย เอาเป็นว่า หากพบเจอคราบน้ำมันที่พื้น ให้สังเกตดูว่า น้ำมันเหล่านั้นมีสีอะไร เพราะเครื่องยนต์แต่ละส่วนใช้น้ำมันหล่อลื่นไม่เหมือนกัน แต่ก่อนอื่น มาดูกันก่อนดีกว่าว่า ปัญหาเหล่านี้เกิดจากอะไรได้บ้าง
 
      สาเหตุที่ทำให้เกิดน้ำมันหยดรั่ว
      1. ซีลยางต่างๆ เสื่อมสภาพ เนื่องจากอายุการใช้งาน      2. เกิดเหตุจากการใช้งาน เช่น ครูด กระแทก ใต้ท้องรถ ฯลฯ      3. การดัดแปลงเครื่องยนต์ การเปลี่ยนชิ้นส่วนที่ไม่เข้ากัน และขันน็อตยึดต่างๆ ไม่แน่น
      จุดสังเกตุอีกอย่างที่จะทำให้เรารู้ว่า น้ำมันที่หยดลงพื้นเป็นอะไรก็คือ ตำแหน่งของห้องเครื่องรถเรานั่นเอง ซึ่งโดยปกติทั่วไปตามรถตลาดบ้านเรา สำหรับรถยนต์ขับเคลื่อนล้อหน้า ถ้ามีรอยหยดอยู่ทางด้านขวาของรถ (ฝั่งคนขับ) ให้คิดไว้เลยว่าน้ำมันเครื่อง หรือน้ำมันเบรก แต่ถ้าเป็นทางด้านซ้าย (ฝั่งผู้โดยสารข้างคนขับ) ก็อาจเป็นพวกระบบส่งกำลัง น้ำมันเกียร์ หรือน้ำมันเพาเวอร์ และหากเป็นรถขับเคลื่อนล้อหลัง ตำแหน่งต่างๆ ตามที่กล่าวมา จะอยู่ในแนวเดียวกันตรงกลาง ทำให้แยกปัญหายากกว่าเดิม ดังนั้นจึงต้องสังเกตสีน้ำมันที่หยดแทน
      
      สีน้ำมันที่หยดลงพื้นคืออะไร
      1. สีน้ำมันที่หยดเป็นสีใส หรือขุ่นดำ อาจเป็นน้ำมันเครื่อง หรือน้ำมันเบรก      2. สีน้ำมันที่หยดเป็นสีแดงใส อาจเป็นน้ำมันเกียร์อัตโนมัติ หรือน้ำมันเพาเวอร์      3. สีน้ำมันที่หยดเป็นสีใส หรือขุ่นดำ มีความเหนียวหนืดมากกว่าปกติ อาจเป็นน้ำมันเกียร์ธรรมดา      4. สีน้ำมันที่หยดเป็นสีใส หรือขุ่นดำ มีความเหนียวหนืดมากกว่าปกติ อาจเป็นน้ำมันเฟืองท้าย
      หากพบเจอน้ำมันหยดใต้ท้องรถตามนี้แล้ว ให้เช็กอาการดูให้ดี แม้บางครั้งจะหยด หรือรั่วน้อยก็ยังสามารถขับต่อไปได้ แต่ถ้าเกิดขับๆ อยู่แล้วรั่วเป็นน้ำก๊อก เสียหายมากกว่านั้นขึ้นมา มันไม่คุ้มค่าแน่นอน ทางที่ดีเข้าอู่ซ่อม หรือศูนย์บริการดีกว่า เพื่อตรวจเช็กให้ละเอียด จะได้ซ่อมแซม แก้ไขได้ทัน ไม่อย่างนั้นแทนที่จะซ่อมแค่จุดเดียว อาจลามไปทั้งหมด หรือแย่สุดๆ ต้องเปลี่ยนยกเครื่องใหม่ไปเลยก็ได้
      และอีกอย่างที่ต้องระวังไม่แพ้กันก็คือ น้ำมันเชื้อเพลิง เพราะถ้าหากรั่วขึ้นมา อันตรายมากกว่าแน่ๆ ซึ่งน้ำมันเชื้อเพลิงสามารถสังเกตได้ง่าย  เพราะกลิ่นจะเด่นชัดที่สุด หากขับรถอยู่แล้วได้กลิ่นมากผิดปกติ ควรรีบจอดข้างทางแล้วดับเครื่องทันที และอย่าทำให้เกิดประกายไฟ หรือความร้อน จากนั้นติดต่อศูนย์บริการให้ไวที่สุด เพื่อนำรถไปตรวจสอบให้ละเอียด ว่าน้ำมันเชื้อเพลิงรั่วได้อย่างไร
 

 
 