วิตามินซี เป็นวิตามินที่ได้รับการกล่าวถึงในแง่ของคุณประโยชน์และความสามารถในการบำรุงร่างกาย หลายคนได้รับวิตามินทั้งจากการรับประทานอาหาร และจากอาหารเสริมต่าง ๆ จนดูเหมือนว่าในหนึ่งวันอาจจะได้รับวิตามินซีมาเยอะเกินไปเสียด้วยซ้ำ แล้วถ้าหากร่างกายของเรามีการ รับประทานวิตามินซีมากไป จริง ๆ จะเป็นผลเสียต่อสุขภาพอย่างไรบ้าง มาหาคำตอบกันได้กับบทความนี้จาก Hello คุณหมอ
วิตามินซีกับร่างกาย
วิตามินซีหรือที่เรียกว่ากรดแอสคอร์บิค (ascorbic acid) เป็นสารอาหารที่มีความจำเป็นต่อการเจริญเติบโต การพัฒนาและซ่อมแซมเนื้อเยื่อต่าง ๆ ของร่างกาย ยิ่งไปกว่านั้น วิตามินซี ยังเป็นสารอาหารที่ได้รับการจัดเอาไว้ว่าเป็นหนึ่งในสารอาหารที่มีความปลอดภัยและมีประสิทธิภาพต่อร่างกายสูง วิตามินซีมีส่วนช่วยในการบรรเทาอาการหวัด ป้องกันโรคแทรกซ้อนต่าง ๆ เสริมสร้างระบบภูมิคุ้มกัน ป้องกันโรคหัวใจและหลอดเลือด มีคุณสมบัติในการการสร้างคอลลาเจน กระตุ้นการดูดซึมธาตุเหล็ก ช่วยในการการรักษาบาดแผล บำรุงกระดูก กระดูกอ่อน และฟัน รวมถึงยังมีประโยชน์ต่อสุขภาพผิวอีกด้วย
รับประทานวิตามินซีมากไป ให้ผลเสียอย่างไรบ้าง ?
วิตามินซีเป็นสารอาหารที่ให้ประโยชน์และไม่มีโทษใด ๆ ต่อร่างกาย เพราะได้รับการจัดเอาไว้ว่าเป็นสารอาหารที่มีความปลอดภัยมากที่สุด ดังนั้นการรับประทานวิตามินซีมากเกินปริมาณที่ร่างกายควรจะได้รับในแต่ละวันนั้น จะไม่เป็นการส่งผลให้ร่างกายเกิดโรคร้ายแรงใด ๆ แต่อย่างไรก็ตาม แม้ร่างกายจะไม่มีผลกระทบของโรคร้าย แต่การได้รับปริมาณวิตามินซีที่มากจนเกินไป ก็ยังคงส่งผลเสียต่อร่างกาย ดังนี้
ผลเสียต่อระบบย่อยอาหาร เนื่องจากการมีวิตามินซีมากจนเกินไปอาจทำให้ร่างกายดูดซึมไปใช้ไม่หมดหรือไม่ถูกดูดซึม และวิตามินซีที่ไม่ถูกดูดซึมนี้นี่เองที่ทำให้ระบบทางเดินอาหารเกิดการระคายเคือง ร่างกายมีปริมาณธาตุเหล็กมากเกินไป วิตามินซีทำหน้าที่กระตุ้นการดูดซึมธาตุเหล็ก เมื่อวิตามินซีมากเกินไปก็เป็นการกระตุ้นให้ร่างกายดูดซึมเอาธาตุเหล็กมากขึ้นตามไปด้วย เสี่ยงต่อการเกิดนิ่วในไต เมื่อวิตามินซีมากเกินไป ส่วนที่เกินมาและไม่ถูกดูดซึมนั้นจะถูกขับออกมาเป็นของเสีย ซึ่งของเสียที่ว่านั้นเสี่ยงที่จะก่อให้เกิดนิ่วในไต
นอกจากความเสี่ยงดังกล่าวแล้ว ยังมีผลเสียอื่นที่อาจเกิดขึ้นได้ ดังนี้

ท้องร่วง
ท้องอืด
เป็นตะคริวที่ท้อง
มีความรู้สึกไม่สบายท้อง
วิงเวียนศีรษะ
อาเจียน
ปวดท้อง
นอนไม่หลับ

วิตามินซีแค่ไหนถึงเรียกว่ามากเกินไป ?
โดยทั่วไปนั้น การรับประทานวิตามินซีในสัดส่วนที่เหมาะสม ได้มีการกำหนดปริมาณวิตามินซีที่ร่างกายควรได้รับในแต่ละวันเอาไว้ว่า สำหรับเพศชายควรได้รับวิตามินซี 90 มิลลิกรัมต่อวัน และสำหรับเพศหญิงควรได้รับปริมาณวิตามินซี 75 มิลลิกรัมต่อวัน วัยผู้ใหญ่ควรได้รับปริมาณวิตามินซี2,000มิลลิกรัมต่อวัน แต่ถ้าหากร่างกายได้รับปริมาณของวิตามินซีมากเกินกว่าที่แนะนำ อาจเป็นผลเสียต่อร่างกายตามที่ได้กล่าวไปข้างต้น
และในสัดส่วนปริมาณของการรับประทานวิตามินซีในแต่ละช่วงอายุเป็น ดังนี้

เด็กอายุ 1-3 ปี ควรได้รับวิตามินซี 15 มิลลิกรัมต่อวัน
เด็กอายุ 4-8 ปี ควรได้รับวิตามินซี 25 มิลลิกรัมต่อวัน
เด็กอายุ 9-13 ปี ควรได้รับวิตามินซี 45 มิลลิกรัมต่อวัน
เพศหญิง อายุ 14-18 ปี ควรได้รับวิตามินซี 65 มิลลิกรัมต่อวัน
เพศหญิง อายุ 19 ปีขึ้นไป ควรได้รับวิตามินซี 75 มิลลิกรัมต่อวัน
เพศชาย อายุ 14-18 ปี ควรได้รับวิตามินซี 75 มิลลิกรัมต่อวัน
เพศชาย อายุ 19 ปีขึ้นไป ควรได้รับวิตามินซี 90 มิลลิกรัมต่อวัน

วิตามินซี เป็นสารอาหารที่ให้คุณค่าแก่ร่างกายชนิดที่เรียกว่าไม่ควรขาดวิตามินซี แต่อย่างไรก็ตาม ของสิ่งใดที่มากหรือน้อยจนเกินไป ย่อมก่อให้เกิดผลเสียได้เสมอ ดังนั้น การรับปริมาณวิตามินซีในระดับที่มีการแนะนำและเป็นสัดส่วนที่เพียงพอต่อร่างกาย จึงถือว่าเป็นการปลอดภัยและได้คุณค่าต่อร่างกายอย่างสูงสุด