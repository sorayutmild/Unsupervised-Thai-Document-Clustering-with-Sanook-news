     ช่วงนี้ค่ายรถยนต์ต่างๆในบ้านเราออกจะเงียบเหงาไปหน่อย รถเปิดตัวใหม่ก็ไม่มีให้เห็นเท่าไหร่นัก วันนี้ Sanook! Auto จึงขอพาคุณผู้อ่านไปรู้จักรถอีโคคาร์ราคาสุดประหยัดในประเทศเพื่อนบ้านกันบ้างดีกว่า ซึ่งก็คือ 'Toyota Wigo' นั่นเอง
     Toyota Wigo ไม่ใช่กระบะ Vigo ที่เคยวางจำหน่ายในบ้านเราหรอกนะครับ แต่เป็นรถอีโคคาร์ขนาดเล็กสำหรับทำตลาดในฟิลิปปินส์โดยเฉพาะ ซึ่งโมเดลนี้ยังวางจำหน่ายในประเทศอื่นด้วยในชื่อต่างกันออกไป ได้แก่ Toyota Agya ในประเทศอินโดนีเซีย และ Perodua Axia ในประเทศมาเลเซีย
 

Toyota Agya

Perodua Axia
 
     Wigo เป็นรถแฮทช์แบ็ค 5 ประตูขนาดเล็ก ซึ่งโมเดลนี้เริ่มสายการผลิตมาตั้งแต่ปี 2013 นู่นแน่ะ ถูกพัฒนาเพื่อเป็นรถซิตี้คาร์สำหรับการใช้งานในเมือง โดยตัวถังมีความยาวเพียง 3,600 มิลลิเมตร ความกว้าง 1,620 มิลลิเมตร ความสูง 1,520 มิลลิเมตร ความยาวฐานล้ออยู่ที่ 2,450 มิลลิเมตร ห้องโดยสารภายในสามารถรองรับได้ 5 ที่นั่ง
     ภายนอกติดตั้งไฟหน้าแบบฮาโลเจน มีไฟตัดหมอกหน้ามาให้ ด้านท้ายถูกออกแบบอย่างเรียบง่าย ติดตั้งไฟท้ายทรงตั้ง พร้อมสปอยเลอร์หลังแบบมีไฟเบรก LED
 

     ห้องโดยสารภายในติดตั้งอุปกรณ์มาให้แบบครบๆ ทั้งเครื่องเสียงหน้าจอสัมผัสรองรับ CD/MP3/USB/AUX สามารถเล่นไฟล์วีดีโอได้ ระบบปรับอากาศแบบแมนนวล พวงมาลัยแบบ 3 ก้านไม่มีปุ่มควบคุมเครื่องเสียง เบาะนั่งหุ้มด้วยผ้า คู่หน้าไม่สามารถปรับระดับพนักพิงศีรษะได้ รวมถึงมีกล่องและพื้นที่วางแก้วให้อย่างจุใจ
     Wigo ติดตั้งเครื่องยนต์เบนซินรหัส 1KR-FE แบบ 3 สูบ 12 วาล์ว DOHC ความจุ 998 ซีซี ให้กำลังสูงสุด 65 แรงม้า (PS) ที่ 6,000 รอบต่อนาที แรงบิดสูงสุด 85 นิวตัน-เมตร ที่ 3,600 รอบต่อนาที ส่งกำลังด้วยเกียร์อัตโนมัติ 4 สปีด และเกียร์ธรรมดา 5 สปีดให้เลือก มีถุงลมนิรภัยคู่หน้าและเบรกเอบีเอสมาให้
 

     แม้ว่าอ็อพชั่นของ Wigo จะไม่ดึงดูดใจเท่าไหร่นัก แต่ราคาเริ่มต้นก็ถือว่าน่าสนใจสำหรับคนที่ต้องการความประหยัดแบบสุดๆ ด้วยราคาจำหน่ายเริ่มต้นราว 351,000 บาท ส่วนรุ่นท็อปสุดก็เพียง 417,000 บาทเท่านั้น 
 
 