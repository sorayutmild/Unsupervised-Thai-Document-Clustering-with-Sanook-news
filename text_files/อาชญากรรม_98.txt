แม่เด็กที่เสียชีวิตพร้อมพ่อ, อาม่า รวม 5 ศพ ซ.อินทรพิทักษ์ 1 เข้าให้ข้อมูล ตร.บางยี่เรือ แล้ว เผย 2 เดือนก่อน ลูกสาวโทรขอเงิน 2,000 หากไม่ให้ขู่ฆ่าตัวตายยกครัว ตร.พุ่งปมเครียดวางยา
พ.ต.ท.เทพวิสิทธิ์ โพธิเก่งฤทธิ์ รองผู้กำกับการฝ่ายป้องกันและปราบปราม สน.บางยี่เรือ กล่าวถึงความคืบหน้ากรณีพบศพผู้เสียชีวิตจำนวน 5 ศพ ภายในบ้านพัก ซอยอินทรพิทักษ์ 1 แยก 2 เมื่อช่วงค่ำของวันที่ 31 ธ.ค. 2557 ว่า วันนี้ นางอุไรวรรณ เสริมศักดิ์ อดีตภรรยาของ นายอนันต์ จารุพรรณกิจ และเป็นมารดา ของ น.ส.สุวรรณทิพย์ จารุพรรณกิจ อายุ 16 ปี ได้เดินทางเข้าพบพนักงานสอบสวน สน.บางยี่เรือ แล้ว พร้อมกับให้ข้อมูลว่า เลิกกับนายอนันต์ มาได้ 8 ปีแล้ว ขณะนี้ขายของอยู่ย่านสะพานใหม่ ส่งเงินให้ลูกสาวกับลูกชายใช้สัปดาห์ละ 900 บาท
โดยเมื่อเดือนพฤศจิกายน 2557 ที่ผ่านมา บุตรสาว ได้โทรศัพท์มาขอเงินจำนวน 2,000 บาทเพื่อเป็นค่าใช้จ่ายในบ้าน แต่ตนไม่มีให้ บุตรสาวก็ขู่ว่าหากไม่ยอมให้เงินจะฆ่าตัวตายยกบ้าน แต่ก็ไม่คิดว่าจะเกิดเหตุขึ้นจริง และตอนนี้ นางอุไรวรรณ ยังอยู่ในอาการเศร้าโศกเสียใจ และยังทำใจกับเหตุการณ์ที่เกิดขึ้นไม่ได้
พ.ต.ท.เทพวิสิทธิ์ ยังกล่าวอีกว่า แรงจูงใจของการก่อเหตุของผู้ตายในครั้งนี้อาจจะต้องการประชดชีวิต เพราะมีภาวะความเครียดจากเงินไม่พอใช้และอาจจะต้องการให้เป็นข่าวโด่งดัง เพราะเลือกก่อเหตุในช่วงคืนข้ามปี แต่ขณะนี้ยังไม่สามารถระบุได้ว่าใครเป็นผู้ลงมือวางยาในน้ำอัดลม และเป็นผู้ใช้เชือกผูกคอ เพราะต้องรอผลการตรวจพิสูจน์ไม่ต่ำกว่า 15 วัน จึงจะทราบผลที่แน่ชัด