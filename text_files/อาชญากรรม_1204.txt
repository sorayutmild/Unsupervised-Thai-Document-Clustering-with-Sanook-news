มีรายงานว่า (4 ต.ค.) พ.ต.ท.ชัยยุทธ ปัดถามัง พงส.ผนพ.สน.วังทองหลาง รับแจ้งเหตุแทงกันมีผู้บาดเจ็บหลายราย เหตุเกิดหน้าร้านอาหาร เอสโอแซ่บ ซอยลาดพร้าว 122 แขวงพลับพลา เขตวังทองหลาง กทม. จึงพร้อมกำลังไปตรวจสอบที่เกิดเหตุพบผู้บาดเจ็บ 2 ราย คือ พลทหารอนุรักษ์ หัสกุล อายุ 21 ปี และพลทหารธัชชัย พิลากุล อายุ 21 ปี ทั้งคู่เป็นทหารสังกัดกองพันทหารช่างที่ 1 รอ.สภาพนอนจมกองเลือดหายใจรวยรินอยู่บนฟุตปาท มีบาดแผลถูกแทงด้วยอาวุธมีด เข้าตามร่างกายคนละหลายแผล เจ้าหน้าที่นำส่งรพ.เปาโลเมโมเรียล โชคชัย 4 แต่พลทหารอนุรักษ์ ทนพิษบาดแผลไม่ไหวเสียชีวิตในเวลาต่อมา ส่วนพลทหารธัชชัย ถูกนำส่งรพ.ลาดพร้าว ขณะนี้พ้นขีดอันตรายแล้ว
ต่อมาเจ้าหน้าที่สืบทราบว่าผู้ก่อเหตุคือ นายอนุมาศ จันทร์โท อายุ 21 ปี หรือ "เจริญทรัพย์ เกียรติเฉลิมภพ" หรือ "ควายทองยิม" อดีตนักมวยชื่อดัง เคยขึ้นชกเวทีช่อง 7 สี หลังก่อเหตุได้หลบหนีไปอยู่ที่หน้าร้านเซเว่นอีเลฟเว่น ซอยรามคำแหง 50 จึงติดตามไปจับกุมได้
นายอนุมาศ ให้การรับสารภาพว่า ก่อนเกิดเหตุตนพร้อมเพื่อนหญิงอีก 2 คน ได้มาเที่ยวที่ร้านอาหารห้องสมุด เกิดมองหน้าเขม่นกับผู้ตายจนร้านปิด และออกมายืนรอรถแท็กซี่ที่หน้าร้าน ช่วงเวลานั้นพลทหารทั้งสองนายได้เดินมาใช้หมวกกันน็อคตีเข้าที่ศีรษะและวิ่งหนี จึงวิ่งไล่กวดไปถึงที่เกิดเหตุและชกต่อยกัน เห็นว่าสู้ไม่ได้จึงใช้มีดที่พกมาจ้วงแทงทั้งสองไปหลายทีจนร่วงลงไปนอนกับพื้น และโยนมีดทิ้งใกล้ที่เกิด เบื้องต้นเจ้าหน้าที่แจ้งข้อหาฆ่าผู้อื่นตายโดยเจตนาและพยายามฆ่าผู้อื่น ก่อนส่งตัวดำเนินคดีตามกฎหมายต่อไป