(12 ส.ค.) เมื่อเวลา 07.40 น. ร.ต.ท.หญิงวรัญญา มรรคนันท์ รองสว.สอบสวนสภ.ประตูน้ำจุฬาลงกรณ์ รับแจ้งมีเหตุยิงกันตายที่เกิดเหตุกลางซอยถนนรังสิตนครนายก 17 ต.ประชาธิปัตย์ อ.ธัญบุรี จ.ปทุมธานี
ในที่เกิดเหตุอยู่กลางซอยซึ่งเป็นสถานที่เปลี่ยวเป็นทางโค้งมีป่าหญ้าสองข้างทาง ริมทางพบรถจยย.ยี่ห้อยามาฮ่ารุ่นฟีโอเร่สีชมพูขาว หมายเลขทะเบียน กลง941 นครพนม ล้มคว่ำอยู่ข้างกันพบผู้เสียชีวิต 1 รายเป็นชายทราบชื่อต่อมา นายรัฐพล หรือ แจ้ อายุ 29 ปี อาชีพขับรถจยย.รับจ้าง มีบาดแผลถูกยิงเข้าที่แผ่นหลังกระสุนทะลุหน้าอกซ้าย 1 นัด กระสุนตัดขั้วหัวใจเป็นเหตุให้เสียชีวิต โดยที่รถจยย.ยังแขวนห่อข้าวผัดพริกแกงไข่ดาวคาอยู่ ห่างกันประมาณ 15 เมตร พบปลอกกระสุนปืนขนาด.22ม.ม.ตกอยู่จำนวน 1 ปลอกพร้อมเศษก้นกรองบุหรี่ตกอยู่ เจ้าหน้าที่จึงเก็บไว้เป็นหลักฐานเพื่อตรวจสอบ ซึ่งจากการตรวจสถานที่เกิดเหตุของเจ้าหน้าที่พิสูจน์หลักฐาน พบวิถีกระสุนถูกยิงในลักษณะประชิดทแยงขึ้นจากด้านหลังทะลุหน้าอก ซึ่งอาจจะล็อคคอยิงหรือผู้ตายอาจจะซิ่งจยย.หนีแล้วถูกยิงจากด้านหลังในลักษณะหมอบ
นายสมหมาย อายุ 48 ปี พยานที่ขับรถผ่านมาในเส้นทาง เปิดเผยว่า ตนเองและลูกสาวขับรถจยย.ผ่านในเส้นทางเพื่อออกถนนรังสิตนครนายก ได้พบเห็นรถยนต์นั่งส่วนบุคคลยี่ห้อฮอนด้าสีดำทะเบียนป้ายแดง ขับปาดหน้ารถจยย.จนตกอยู่ข้างทางก่อนจะเร่งเครื่องหลบหนีไปท้ายซอย โดยมีผู้ได้รับบาดเจ็บคร่อมรถจยย.อยู่ ตนเองจึงจอดรถจยย.ลงไปช่วย ขณะนั้นมีรถจยย.ผู้ใช้ทางขับผ่านมาพอดีตนเองจึงร้องเรียกให้คนช่วยเพื่อยกคนเจ็บออกจากรถจยย.ที่ทับตัวอยู่ก่อนจะพบว่ามีเลือดออกที่หน้าอกและหายใจแรงก่อนจะเสียชีวิต โดยหลังเกิดเหตุรถยนต์นั่งส่วนบุคคลยี่ห้อฮอนด้าสีดำทะเบียนป้ายแดง ด้านหลังไม่ติดแผ่นป้ายทะเบียนและไม่เห็นบุคคลในรถได้ขับผ่านไปท้ายซอยอย่างรวดเร็วซึ่งท้ายซอยดังกล่าวสามารถเป็นเส้นทางลัดทะลุออกไปได้อีกหลายเส้นทางจึงรีบโทรแจ้งเจ้าหน้าที่ตำรวจ
ในเวลาต่อมา นางวันเพ็ญ อายุ 66 ปี มารดาผู้เสียชีวิตและ น.ส.พนิตา อายุ 29 ปี ภรรยาผู้เสียชีวิต ได้เดินทางมาที่เกิดเหตุพร้อมเปิดเผยว่า ผู้เสียชีวิตเป็นสามีตนเองที่เพิ่งไปส่งตนเองทำงานที่เซเว่นปั้มน้ำมันปตท.คลองสองรังสิต-นครนายก ต.ประชาธิปัตย์ อ.ธัญบุรี จ.ปทุมธานี ก่อนจะขับรถกลับบ้านเพื่อไปดูลูกที่อยู่บ้านอีกจำนวน2คน ซึ่งห่อข้าวที่พบคาดว่าสามีซื้อไปให้ลูกรับประทานกระทั่งมาโดนยิงเสียชีวิต เบื้องต้นยังไม่ทราบว่ามีเรื่องหรือปัญหากับใครเพราะตอนที่มาส่งตนเองก็ไม่มีอะไรผิดปกติ
จากการตรวจสอบประวัติต่อมานายรัฐพล หรือแจ้ พบเคยถูกจับกุมคดีการพนันเมื่อปี 2557 และปี 2559 ถูกจับกุมคดีเรียกดอกเบี้ยเกินอัตราที่กฎหมายกำหนด และยังพบว่าชอบขับขี่รถจยย.ในลักษณะคึกคะนอง
พ.ต.อ.ปัณณพัฒน์ เดชโชติพิสิฐ ผกก.สภ.ประตูน้ำจุฬาลงกรณ์ เปิดเผยว่า ได้ให้เจ้าหน้าที่ชุดสืบสวนเร่งตรวจสอบกล้องวงจรปิดตามเส้นทางเพื่อหารถยนต์ของคนร้ายเพื่อใช้เป็นเบาะแสในการจับกุมตัวผู้ก่อเหตุ และหาข้อมูลเชิงลึกเกี่ยวกับผู้เสียชีวิต เบื้องต้นสันนิษฐานว่าสาเหตุน่าจะมีจาก ความแค้นส่วนตัวที่คนร้ายเฝ้าดูพฤติกรรมของผู้ตายกระทั่งมาดักรอขณะผู้ตายขับรถจยย.เข้าบ้านหลังส่งภรรยาก่อนจะมีการพูดคุย กระทั่งตกลงกันไม่ได้จึงใช้อาวุธปืนยิงใส่ หรือเหตุซึ่งหน้าที่ผู้ตายมีลักษณะขับรถคึกคะนองจนเกิดการหมันไส้ก็อาจจะเป็นไปได้ อย่างไรก็ตามได้ให้อาสาสมัครมูลนิธิป่อเต็กตึ๊งนำร่างผู้เสียชีวิตส่งสถาบันนิติวิทยาศาสตร์ รพ.ธรรมศาสตร์เฉลิมพระเกียรติเพื่อหาสาเหตุการเสียชีวิตที่แท้จริงต่อไป