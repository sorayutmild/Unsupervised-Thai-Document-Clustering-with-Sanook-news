15 พ.ย. - นายวัชระ เพชรทอง ส.ส.ระบบบัญชีรายชื่อ พรรคประชาธิปัตย์ นำภาพถ่ายที่ถูก นายวัน อยู่บำรุง ผู้ช่วยเลขานุการรัฐมนตรีว่าการกระทรวงคมนาคม ข่มขู่ระหว่างการลงพื้นที่ช่วยเหลือประชาชนย่านหนองแขม วานนี้ (14 พ.ย.) มาแถลงข่าวว่า ระหว่างลงพื้นที่ได้สวนทางกับขบวนรถของนายวัน และนายวันหยุดรถ พร้อมใช้โทรโข่งข่มขู่จะคิดบัญชีกับตน ที่ไปด่าว่าตระกูลอยู่บำรุง ซึ่งตนได้ชี้แจงว่าไม่เคยมีพฤติกรรมดังกล่าว พร้อมขอฝากไปยัง ร.ต.อ.เฉลิม อยู่บำรุง รองนายกรัฐมนตรี ให้ไปบอกบุตรชายตัวเองด้วยว่าอย่ามาข่มขู่กัน แม้ว่าตนเป็น ส.ส.ฝ่ายค้านแต่ก็ไม่เกรงกลัวและไม่กลัวตาย อย่างไรก็ดี แม้พฤติกรรมของนายวันจะเข้าข่ายผิดประมวลกฎหมายอาญามาตรา 309 ที่เกี่ยวกับการข่มขู่ทำให้เกิดการหวาดกลัว แต่ตนก็จะไม่ดำเนินการฟ้องร้องเพื่อดำเนินคดีแต่อย่างใด - สำนักข่าวไทย