กรมการขนส่งทางบก ปรับปรุงระเบียบให้คนต่างด้าวอีก 10 กลุ่ม ทำใบขับขี่ได้แต่ต้องยื่นคำขอ ณ สำนักงานขนส่งจังหวัด ตามที่ระบุไว้ในใบรับรองถิ่นที่อยู่เท่านั้น ส่วนชาวต่างชาติ หรือบุคคลสัญชาติพม่าที่มีเอกสารแสดงตนและใบรับรองถิ่นที่อยู่ครบถ้วนตามกฎ กระทรวง สามารถทำใบขับขี่ได้ทุกสำนักงานขนส่งทั่วประเทศ  นายรณยุทธ   ตั้งรวมทรัพย์  รองอธิบดีกรมการขนส่งทางบก  เปิดเผยว่า กรมการขนส่งทางบก ได้ปรับปรุง ระเบียบเกี่ยวกับการออกใบอนุญาตขับรถ ให้บุคคล ต่างด้าวอีกจำนวน 10 กลุ่ม เดิมมีเพียง 4 กลุ่ม รวมเป็น 14 กลุ่ม สามารถขอรับใบอนุญาตขับรถได้ ณ สำนักงานขนส่งจังหวัดตามที่ระบุไว้ในใบรับรองถิ่นที่อยู่เท่านั้น   ส่วนชาวต่างชาติที่เข้ามาท่องเที่ยวที่พำนักอยู่ในประเทศไทย  หากมีเอกสารแสดงตนและใบรับรองถิ่นที่อยู่ครบถ้วนตามกฎกระทรวง สามารถขอใบอนุญาตขับรถชนิดชั่วคราวได้ทุกสำนักงานขนส่งทั่วประเทศ
 

 
นายรณยุทธ  กล่าวเพิ่มเติมว่า บุคคลต่างด้าวจำนวน 14 กลุ่ม ประกอบด้วย อดีตทหารจีนคณะชาติและจีนฮ่ออพยพ, ชาวเวียดนามอพยพ, อดีตโจรจีนคอมมิวนิสต์มลายา (ผู้ร่วมพัฒนาชาติไทย), ไทยลื้อ, ผู้อพยพ เชื้อสายไทยจากจังหวัดเกาะกงกัมพูชา, ผู้พลัดถิ่นสัญชาติพม่าเชื้อสายไทย, จีนฮ่ออิสระ, เนปาลอพยพ, ผู้พลัดถิ่นสัญชาติพม่า, ชาวเขาที่อพยพเข้ามาก่อนวันที่ 3 ตุลาคม 2528, ผู้หลบหนีเข้าเมืองชาวลาวภูเขาอพยพที่เคยอาศัยอยู่ในประเทศไทย, บุคคลบนพื้นที่สูงและชุมชนพื้นที่สูง, ม้งในที่พักสงฆ์ถ้ำกระบอก, และชาวมอแกน (ในพื้นที่ภัยพิบัติสึนามิ) เป็นบุคคลที่ได้รับอนุญาตให้อาศัยอยู่ในประเทศไทยเฉพาะพื้นที่ที่กำหนดให้          หากบุคคลดังกล่าวประสงค์จะขอรับใบอนุญาตขับรถ ให้ ยื่นคำขอพร้อมหลักฐาน ประกอบด้วยบัตรประจำตัวคนต่างด้าว  ใบรับรองถิ่นที่อยู่  ใบรับรองแพทย์ และรูปถ่ายขนาด 3 x 4 เซนติเมตร  จำนวน 2 รูป มาแสดง ณ สำนักงานขนส่งที่ตนมีถิ่นที่อยู่ปรากฏในเอกสารแสดงถิ่นที่อยู่ที่ทางราชการ ออกให้  เนื่องจากคนต่างด้าวดังกล่าวเป็นบุคคลซึ่งถูกควบคุมจำกัดเฉพาะในเขตพื้นที่ ทำให้การใช้ใบอนุญาตขับรถใช้ได้เฉพาะในเขตการควบคุมเท่านั้น  หากจำเป็นจะต้องใช้ใบอนุญาตขับรถนอกเขตการควบคุม บุคคลต่างด้าวผู้นั้นจะต้องได้รับอนุญาตให้ออกนอกเขตการควบคุมจากผู้มีอำนาจ อนุญาตด้วย สำหรับนักท่องเที่ยวชาวต่างชาติ หรือบุคคลสัญชาติพม่าที่พำนักอยู่ในประเทศไทย หากมีเอกสารแสดงตนและถิ่นที่อยู่ครบถ้วนตามกฎกระทรวง ได้แก่ หนังสือเดินทาง ใบอนุญาตการทำงาน และใบรับรองถิ่นที่อยู่  สามารถขอรับใบอนุญาตขับรถได้ ณ สำนักงานขนส่งทั่วประเทศ          สำหรับบุคคลต่างด้าวที่หลบหนีเข้าเมืองโดยผิดกฎหมายกลุ่มอื่น ๆ ขณะนี้ยังไม่มีนโยบายของรัฐบาลในการให้สถานะแก่กลุ่มบุคคลดังกล่าว  เนื่องจากยังมีประเด็นปัญหาเกี่ยวกับผลกระทบด้านความมั่นคงของประเทศ  จึง ยังไม่สามารถออกใบอนุญาตขับรถให้ได้ในขณะนี้          สอบถามข้อมูลเพิ่มเติมได้ที่ ส่วนใบอนุญาต ขับรถ กรมการขนส่งทางบก โทร. 0-2271-8425 หรือสอบถาม 1584 