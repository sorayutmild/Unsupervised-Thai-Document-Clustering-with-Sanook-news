ของหวานกับผู้หญิงเป็นของคู่กัน ผู้ชายบางคนก็ยังแอบปันใจให้กับขนมหวานหน้าตาน่ารักไปบ้างเหมือนกัน และลองสังเกตดู ผู้หญิงชอบช็อคโกแลต แต่ผู้ชายจะชอบสตอเบอร์รี่ ไม่รู้ทำไม (แฟนใครเป็นแบบนี้บ้าง) นัดเดทกับหวานใจ หรือจะสังสรรค์กันในหมู่เพื่อนสาว สถานที่โปรดปรานก็ต้องร้านขนมหวานนี่แหละ ทานไปเม้าท์ไปเพลินเชียว
แต่หารู้ไหมว่าแคลอรี่สูงปรี๊ดชนิดที่วิ่ง 30 นาทีก็เพิ่งจะเผาผลาญไปได้แค่ครึ่งถ้วย มีขนมหวานอะไรบ้างที่ความอร่อยมาพร้อมกับแคลอรี่มหาศาลจนน่าตกใจ แล้วลองทายกันดูเล่นๆ นะคะว่าอันดับ 1 คือขนมอะไร (จำนวนแคลอรี่ วัดจากปริมาณอาหารเท่ากันที่ 100 กรัม)
 
10. ลอดช่อง

จำนวนแคลอรี่ : 133 Kcal
ถึงจะเป็นแป้งนิ่มๆ กับน้ำกะทิหวานๆ แต่จำนวนแคลอรี่ก็ไม่ได้สูงปรี๊ดอย่างที่หลายคนคิดกัน อาจจะด้วยจำนวนที่เราทานเข้าไปไม่ได้มากมายจนถึงขั้นจะยกทานกันเป็นหม้อๆ แต่หากราดน้ำเชื่อมเยอะ ก็เท่ากับเป็นการเพิ่มแคลอรี่เข้าไปด้วย เพราะฉะนั้นลองทานจืดๆ หน่อยก็อร่อยได้เหมือนกันนะ
 
9. ทาร์ตไข่

จำนวนแคลอรี่ : 140 Kcal
ขนมหวานทานง่าย หอมอร่อย ถูกใจคนทุกเพศทุกวัย เห็นชิ้นเล็กๆ แบบนี้ ความหวานมันไม่ใช่เล่นเหมือนกันนะ ถึงแม้แคลอรี่จะไม่สูง แต่อย่าเผลอทานหลายชิ้น เพราะถ้าลองคูณสอง คูณสามดูจะพบว่า จำนวนแคลอรี่ใกล้เคียงกับข้าวจานหนึ่งมากเลยนะ
 
8. เครปญี่ปุ่น

จำนวนแคลอรี่ : 200 Kcal
ในกรณีที่เป็นเครปญี่ปุ่นแบบต้นตำรับ ใส่ไส้เป็นวิปครีมและผลไม้สด ก็จะได้จำนวนแคลอรี่อย่างที่เห็น แต่หากเป็นท้อปปิ้งที่หวานกว่านี้ หนักกว่านี้ เช่น เครปญี่ปุ่นบ้านเราที่โรยหน้าแฮม ไส้กรอก หมูหยอง ทูน่า ฝอยทอง ช็อคโกแลต ก็เตรียมตัวบวกเพิ่มไปอีก 20-80 Kcal ได้เลย
 
7. สตรอเบอร์รี่ชีสเค้ก

จำนวนแคลอรี่ : 200 Kcal
ถึงจะแค่ 200 Kcal แต่ความน่ากลัวมันอยู่ที่ “ชีส” นี่แหละ หากคิดจะทานบ่อยๆ โดยไม่ระวัง และไม่ออกกำลังกายควบคู่ไปด้วยละก็ มีหวังก่อนอ้วนอาจจะเป็นเบาหวานเสียก่อน
 
6. ลูกชุบ

จำนวนแคลอรี่ : 284 Kcal
ขนมไทยไม่แพ้ชาติใดในโลก ไม่ใช่แค่เรื่องของรสชาตินะ จำนวนแคลอรี่ด้วย หากเห็นวิธีการทำลูกชุบจะต้องร้องว่า “มันหวานมากจริงๆ” มีทั้งแป้งจากถั่ว และน้ำเชื่อมที่เคลือบอยู่ด้านนอก แถมที่อันตรายคือยิ่งทานก็ยิ่งเพลิดเพลินด้วยเนี่ยสิ เห็นเป็นชิ้นเล็กๆ ก็ทานเอาๆ น่ากลัวไม่ใช่เล่นเลยขอบอก
 
5. ไอศกรีมช็อคโกแลต

จำนวนแคลอรี่ : 300 Kcal
มาถึงขนมที่ทานคนเดียวเหมาเรียบทั้งถ้วยกันบ้าง หากทานเป็นไอศกรีมเพียวๆ ก็อาจจะ 300 Kcal แต่หากมะรุ้มมะตุ้มไปด้วยสารพัดท็อปปิ้งเข้าไปอีก เชอร์รี่หวานเจี๊ยบ ช็อคโกแลตไซรัป น้ำตาลสีรุ้ง ช็อคโกแลตบอล ช็อคโกแลตแท่ง และสุดท้ายวิปครีม ไม่ต้องบอกก็รู้ว่าแคลอรี่จะพุ่งไปขนาดไหน เผลอๆ หากทานคนเดียวทั้งถ้วยจะหนักกว่าทานบิงซูกับเพื่อนเสียอีก
 
4. ทองหยอด/ฝอยทอง

จำนวนแคลอรี่ : 340-430 Kcal
ขนมหวานเชื้อสายไทย สัญชาติโปรตุเกสชนิดนี้ งานบุญงานบาปทานได้ทานดีกันทุกเพศทุกวัย อร่อยล้ำกันง่ายๆ ทานเพลินกันตลอด แต่ใครที่ชอบทานจะทราบดีว่าภายใต้หน้าตาเรียบๆ สีเหลืองอมส้มที่เห็น เต็มไปด้วยไข่ น้ำตาล น้ำตาล และน้ำตาล เพราะฉะนั้นนอกจากปริมาณโปรตีนจากไข่แล้ว นอกนั้นน้ำตาลทั้งสิ้น น้ำตาลล้วนๆ
 
3. ข้าวเหนียวมะม่วง/ทุเรียน

จำนวนแคลอรี่ : 365-450 Kcal
มาถึงขนมหวานของไทยที่เป็นที่นิยมของคนต่างชาติอย่างข้าวเหนียวมะม่วง และข้าวเหนียวทุเรียน ลำพังผลไม้ทั้งสองชนิดนี้ก็มีน้ำตาลสูงปรี๊ดพออยู่แล้ว เอามาทานกับข้าวเหนียวมูลหอมหวานมันเข้าไปอีก จะไม่ให้จำนวนแคลอรี่พอๆ กับขาหมูได้อย่างไร ยิ่งได้ข่าวว่าบางที่เปิดให้ทานเป็นแบบบุฟเฟ่ต์ด้วย ไม่อยากจะคิดว่าในมื้อนั้นคนที่ทานจะได้รับแคลอรี่เข้าไปมากมายเพียงไหน
 
2. ฮันนี่โทสต์

จำนวนแคลอรี่ : 300-700 Kcal
อีกหนึ่งขนมที่เป็นที่นิยมไม่เสื่อมคลาย จริงๆ แล้วความร้ายกาจของจำนวนแคลอรี่พอๆ กันเลยทีเดียว เพราะนอกจากจะเสิร์ฟเป็นขนมปังราดเนยจนชุ่ม ตามด้วยน้ำผึ้ง หรือสารพัดท้อปปิ้งสุดหวานแล้ว ยังมาพร้อมไอศกรีมลูกโตอีกด้วย แต่อย่างน้อยก็เป็นอีกหนึ่งเมนูที่สาวๆ จะช่วยกันแบ่งกันอ้วนคนละคำสองคำ อย่าทานบ่อยก็แล้วกัน
 
1. บิงซู

จำนวนแคลอรี่ : 300-750 Kcal
ยกให้เป็นอันดับหนึ่งในขณะนี้ โดยเฉพาะสาวๆ หนุ่มๆ ที่ชอบทานแบบท็อปปิ้งล้นๆ มะม่วงสุกหวานจ๋อย สตรอเบอร์รี่รายล้อม ก้อนชีสถาโถม ราดเพิ่มด้วยนมข้นหวานไม่ยั้ง ถ้าได้ทานแบบนี้ติดต่อกันทุกอาทิตย์ แล้วยังใช้พลังงานเท่าเดิม เชื่อได้เลยว่าน้ำหนักขึ้นแน่ๆ แต่หากทานกันหลายๆ คน คนละคำสองคำก็ยังพอช่วยแบ่งๆ กันอ้วนได้บ้าง ใจชื้นขึ้นไหม
 
ขนมหวานเป็นอาหารชั้นยอดจากความสร้างสรรค์ของมนุษย์ เกิดมาทั้งทีเราก็ต้องลองทานนะคะ เพียงแต่หากทานในปริมาณที่พอเพียง ไม่มากเกินไป และออกกำลังกายอย่างเป็นประจำ รับรองได้ว่าจำนวนแคลอรี่พวกนี้ทำอะไรกับรูปร่าง และสุขภาพของคุณไม่ได้อย่างแน่นอน