นพ.จรูญศักดิ์ นวลแจ่ม หัวหน้าภาควิชานิติเวช โรงพยาบาลวชิระพยาบาล ระบุผลการชันสูตรการเสียชีวิตของ พล.ต.ขัตติยะ สวัสดิผล หรือ เสธ.แดง ต่อคณะกรรมาธิการทหาร สภาผู้แทนราษฎร ซึ่งมี พ.ต.ท. สมชาย เพศประเสริฐ  ส.ส.พรรคเพื่อไทย เป็นประธานคณะกรรมาธิการฯ พบว่า กระสุนปืนถูกยิงเข้าทางศีรษะด้านขวาของเสธ.แดง รอยบาดแผลมีขนาด 0.4 เซนติเมตร และทะลุออกด้านซ้าย เหนือใบหูซ้าย 10 เซนติเมตร ขนาด 0.8 เซนติเมตร โดยกล่าวว่าจากการทำงานที่ผ่านมาไม่เคยเห็นหัวกระสุนลักษณะนี้มาก่อน สันนิฐานว่าน่าจะยิงมาจากระยะไกล
พ.อ.ธวัชชัย เมฆประเสริฐสุข รอง ผบก.กองพิสูจน์หลักฐานสำนักงานตำรวจแห่งชาติ กล่าวว่า ขณะนี้ยังไม่สามารถวิเคราะห์วิถีกระสุนได้ว่าเป็นการยิงจากมุมสูงหรือไม่ เนื่องจากยังไม่ทราบลักษณะการยืนให้สัมภาษณ์ของ เสธ.แดง
ด้าน พล.ร.ท โรจน์ วิพัฒน์ภูมิประเทศ ที่ปรึกษาคณะกรรมาธิการฯ ได้ตำหนิการทำงานของพนักงานสอบสวนที่ไม่รอบคอบและขาดความน่าเชื่อถือ เพราะหากคิดตามหลักวิทยาศาสตร์กระสุนที่มีขนาดใหญ่ เมื่อยิงเข้าร่างสิ่งมีชีวิตรูกระสุนจะมีขนาดเล็กลงได้  เนื่องจากเนื้อมีการยืดหยุ่น  รวมทั้งพนักงานสอบสวนก็ไม่เคยทดสอบการยิงวีถีกระสุนกับเนื้อสัตว์ เพื่อพิสูจน์ข้อเท็จจริง แต่กลับใช้เพียงข้อสันนิษฐาน
อย่างไรก็ตาม พ.ต.ท. สมชาย แถลงภายหลังการประชุมว่า เจ้าหน้าที่ตำรวจไม่สามารถเข้าไปยังสถานที่เกิดเหตุในทันทีเนื่องจากมีเจ้าหน้าที่ทหารควบคุมอยู่ ทำให้การตรวจสอบพยายานหลักฐานต้องล่าช้าออกไปถึง 7 วัน  แต่จากการสอบถามเจ้าหน้าที่แพทย์ของโรงพยาบาลวชิระ ได้รับทราบรายละเอียดว่าพล.ต.ขัตติยะ เสียชีวิตเพราะเกิดจากถูกกระสุนปืนทำลายสมอง  เชื่อได้ว่าเป็นกระสุนที่ขนาดต่ำกว่า 0.4 เซนติเมตร ซึ่งมีอานุภาพรุนแรง  ซึ่งก็ต้องมีการสืบสวนสอบสวนต่อไป แต่อย่างไรก็ตามจากการตรวจสอบเชื่อว่ากระสุนดังกล่าวเป็นกระสุนที่ใช้ในวงราชการ
 