จากกรณีที่พนักงานสอบสวน สภ.เมืองนครสวรรค์ ดำเนินคดีกับ 3 ผู้ต้องหาคดีร่วมกันทำร้าย ด.ช.ฐปกร หรือ น้องชายแดน อายุ 14 ปี จนถึงแก่ความตาย ซึ่งคดีนี้มีผู้ต้องหา 3 ราย คือ นายณัฐพล เจ้าของสถาบันกวดวิชา เตรียมทหาร “บ้านครูพี่ณัฐ” น.ส.พีรญา ภรรยา และ น.ส.นงลักษณ์ แม่ยาย โดยทั้งหมดยังคงให้การปฏิเสธขณะนี้ยังคงถูกควบคุมตัวไว้ในเรือนจำจังหวัดนครสวรรค์นั้น
ผู้สื่อข่าวรายงานประวัติ นายณัฐพล อายุ 27 ปี หรือ ครูพี่ณัฐ จบการศึกษาระดับชั้นมัธยมศึกษาปีที่ 4 จากโรงเรียนชื่อดังของ จ.นครสวรรค์ จากนั้น ได้สอบติดเป็นนักเรียนนายเรืออากาศ แต่เรียนไม่จบหลักสูตร เพราะเจ้าตัวขอลาออกขณะกำลังศึกษาปีที่ 2 โดยหลังจากลาออกมาแล้ว เมื่อปี 2560 นายณัฐพลจึงผันตัวเองมาเปิดสถาบันกวดวิชาทหาร
โดยเริ่มแรกได้มีการตั้งสถาบันอยู่ภายในเขตเศรษฐกิจปากน้ำโพก่อนจะมีการย้ายไปตั้งสถานที่ใหม่ ภายในหมู่บ้าน เมื่อเดือนเมษายน 2562 ที่ผ่านมา ซึ่งในช่วงที่เปิดสถาบันนี้ นายณัฐพล ได้สร้างความน่าเชื่อถือ ทั้งการแต่งกายที่มักจะแต่งกายให้คล้ายทหาร ควบคู่ไปกับหลักสูตรการสอน ทั้งภาคทฤษฎีและปฏิบัติ รวมถึงป้ายโฆษณาที่มีการติดประกาศไว้ทั่วหมู่บ้าน จึงทำให้ผู้ปกครองหลายรายเกิดความสนใจพาบุตรหลานมาสมัครเรียน
แต่จากการตรวจสอบข้อมูลนี้ พบว่า เด็กที่มาเรียนกับสถาบันแห่งนี้ มีสอบติดโรงเรียนเตรียมทหารแค่ 2 รายเท่านั้น และเด็กทั้ง 2 คนนี้ เป็นคนที่เรียนดีอยู่แล้ว 
ขณะเดียวกัน เมื่อช่วงเช้าของวันนี้ นายอรรถพร สีหวิชัย ผู้ว่าราชการจังหวัดนครสวรรค์ ได้มีการเรียกหน่วยงานที่เกี่ยวข้องเข้าประชุมที่ห้องประชุม 301 ศาลากลางจังหวัดนครสวรรค์  เพื่อวางมาตรการป้องกันไม่ให้เกิดเหตุเช่นเดียวกับสถาบันกวดวิชาเตรียมทหาร “กวดวิชาบ้านพี่ณัฐ” ซึ่งในห้องประชุมกลุ่มโรงเรียนเอกชนนอกระบบ จ.นครสวรรค์ ได้ชี้แจงให้ข้อมูลว่าสถาบันที่เป็นข่าวนั้น ไม่ได้ขอจดทะเบียนจัดตั้งโรงเรียนอย่างถูกต้องกับกระทรวงศึกษาธิการ ผ่านสำนักงานศึกษาธิการจังหวัด (สนง.ศธจ.)​ หรือเรียกว่าโรงเรียนเถื่อน จึงไม่มีระบบประกันคุณภาพการตรวจนิเทศจาก ศธจ. แต่อย่างใด  ซึ่งก็ได้เข้าแจ้งความดำเนินคดีกับเจ้าหน้าที่ตำรวจที่ สภ.เมืองนครสวรรค์ ไว้แล้ว

>> ชำแหละกฎสถาบันนรก อุปโลกน์ตั้ง "วันล้างบาป" ให้เด็กเอาไม้เบสบอลรุมทุบตีกัน
>> บุกจับ "ครู" เจ้าของสถาบันกวดวิชาเตรียมทหาร เด็กยันทำร้าย "น้องชายแดน" จนตาย
>> "ครูพี่ณัฐ" เครียดถูกสอบคดีทำร้าย "น้องชายแดน" กดดันร้องไห้โฮกลางห้องขัง
>> ยามหมู่บ้านแฉเห็นกับตา "สถาบันนรก" โหดจัด เด็กเคยปีนหนีตายกลางดึก