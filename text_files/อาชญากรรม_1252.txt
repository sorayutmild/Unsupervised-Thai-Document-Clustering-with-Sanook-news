(10 เม.ย.) ผู้สื่อข่าวรายงานว่า หมอทำเสน่ห์คุณไสยชื่อดัง "เณรแอ" หรือ นายหาญ รักษาจิตร์ ที่ถูกดำเนินคดีในข้อหาฉ้อโกงประชาชนเมื่อปี 2549 
ล่าสุด นายหาญ ได้รับการปล่อยตัวออกจากเรือนจำบางขวางแล้ว โดยเป็นนักโทษ 1 ใน 70 คนที่ได้รับพระราชทานอภัยโทษประจำปี 2558
สำหรับประวัติของ เณรแอ หรือ นายหาญ รักษาจิตร์ จอมขมังเวทย์ชื่อดังแห่งยุค บรรพชาเป็นสามเณรอยู่ที่วัดหนองระกำ จ.สระบุรี แม้ว่าอายุจะถึงวัยอุปสมบทเป็นพระภิกษุ "เณรแอ" ก็ไม่ยอมอุปสมบท แต่เลือกที่จะร่ำเรียนไสยศาสตร์มนต์ดำจากอาจารย์เขมร จนมีชื่อเสียงโด่งดังไปทั่ว แต่จากการปลุกเสกกุมารทอง มีการย่างศพเด็กทารกจนกลายเป็นข่าวครึกโครม ทำให้เณรแอถูกจับดำเนินดี ติดคุกกว่า 1 ปี หลังพ้นโทษแม้จะไม่ได้ครองผ้าเหลืองก็ยังยึดอาชีพหมอไสยศาสตร์ต่อไป
เมื่อปี 2548 อดีตภรรยาของเณรแอ เข้าร้องเรียนต่อนางปวีณา หงสกุล กล่าวหา "เณรแอ" ว่ามีพฤติการณ์ต้มตุ๋นหลอกลวงประชาชน อ้างพิธีทางไสยศาสตร์หลอกข่มขืนหญิงสาว แถมยังแอบถ่ายวิดีโอไว้แบล็กเมล์เหยื่อ หลังรับเรื่องร้องเรียน นางปวีณาได้ประสานไปยัง พล.ต.ต.คำรณวิทย์ ธูปกระจ่าง ผบก.ปดส.(ตำแหน่งในขณะนั้น) ให้สืบสวนสอบสวนรวบรวมพยานหลักฐานดำเนินคดี "เณรแอ" ในข้อหาฉ้อโกงประชาชน 
การเข้าตรวจค้นบ้านพักของเณรแอ เมื่อเช้ามืดวันที่ 10 กรกฎาคม 2548 ตำรวจพบ "เณรแอ" นอนอยู่ในห้องพักกับหญิงสาววัย 19 ปี รายหนึ่ง โดยหญิงสาวรายนี้ยอมรับกับตำรวจว่า เดินทางมาพบ "เณรแอ" เพื่อให้ทำเสน่ห์ยาแฝดให้ แต่ไม่มีเงินจ่ายค่าพิธี จึงต้องยอมร่วมหลับนอนแทน จากการตรวจค้นพบเครื่องรางของขลังและอุปกรณ์การทำพิธีไสยศาสตร์เต็มบ้าน นอกจากนี้ยังมี ยาทน ยาไวอากร้า และยากล่อมประสาท ซุกซ่อนอยู่ใต้ฐานพระภายในห้องทำพิธี
ทั้งนี้ เณรแอปฏิเสธตลอดข้อกล่าวหา โดยเฉพาะในประเด็นการข่มขืนหญิงสาว โดยอ้างว่าหญิงสาวที่มาทำไสยศาสตร์ยินยอมมีเพศสัมพันธ์กับเขาเอง ต่อมาพนักงานอัยการฝ่ายคดีอาญา 3 เป็นโจทก์ยื่นฟ้องเณรแอ ต่อศาลอาญา รัชดาฯ เอาผิดเณรแอฐานฉ้อโกงประชาชน
ต่อมา ศาลได้พิพากษาจำคุก "เณรแอ" เป็น เวลา 100 ปี แต่คำให้การของจำเลยมีประโยชน์ต่อการพิจารณาคดี จึงลดโทษให้เหลือจำคุก 75 ปี แต่ตามกฎหมายเมื่อลงโทษจำคุกจำเลยทุกกระทงความผิดแล้ว จำคุกได้ ไม่เกิน 20 ปี "เณรแอ" ถูกจองจำเป็นเวลาเกือบ 10 ปี ก่อนจะได้รับพระราชทานอภัยโทษดังกล่าว
ขอบคุณภาพประกอบจากทวิตเตอร์ @Chu_SpringNews