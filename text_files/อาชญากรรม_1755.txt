เมื่อเวลา 02.00 น. วันนี้ (31 ส.ค.) ร.ต.ท.ขวัญชัย นัมคณิตสรณ์ ร้อยเวรสอบสวน สภ.เมืองพัทยา รับแจ้งว่ามีอุบัติเหตุรถยนต์เก๋งเสียหลักพุ่งชนเสาตอม่อสะพานลอยมีผู้ได้รับบาดเจ็บ เหตุเกิดบริเวณเกาะกลางถนนสุขุมวิทปากทางพัทยากลาง ฝั่งขาเข้าสัตหีบ ม.9 ต.หนองปรือ อ.บางละมุง จ.ชลบุรี จึงประสานหน่วยกู้ภัยมูลนิธิสว่างบริบูรณ์เมืองพัทยา รีบรุดไปตรวจสอบ ที่เกิดเหตุพบรถยนต์เก๋ง โตโยต้า อัลติส สีบรอนส์-เทา ทะเบียน ฑณ 1077 กรุงเทพมหานคร เสียหลักพุ่งชนเสาตอม่อสะพานลอย สภาพด้านหน้าพังยับเยิน ส่วนคนขับเป็นหญิงสาวชาวไทย อายุประมาณ 20-25 ปี อยู่ในสภาพสวมเสื้อยกทรง นุ่งกางเกงขาสั้น ไม่ใส่รองเท้า มีอาการมึนเมาสุราอย่างหนัก ซึ่งได้รับบาดเจ็บเล็กน้อย เปิดประตูลงจากรถเก๋งคันดังกล่าวแล้ววิ่งหลบหนีข้ามถนน เจ้าหน้าที่ตำรวจสายตรวจ จึงติดตามเข้าไปควบคุมตัวไว้บริเวณหน้าปั้มน้ำมันบางจาก ซึ่งอยู่ฝั่งตรงข้ามซึ่งสร้างความอุจาดตาให้กับประชาชนที่มุงดูเหตุการณ์เป็นจำนวนมาก
แต่เมื่อเจ้าหน้าที่ทำการควบคุมตัวได้ปรากฏว่าหญิงสาวรายนี้ ได้พูดจาโวยวายด้วยถ้อยคำหยาบคาย ก่อนจะใช้เท้ากระโดดถีบเจ้าหน้าที่ตำรวจ ในระหว่างที่ควบคุมตัว พร้อมกับด่าทอและปัดกล้องผู้สื่อข่าวขณะกำลังบันทึกภาพอีกด้วย เจ้าหน้าที่ตำรวจหวั่นเกรงว่าเหตุการณ์จะบานปลาย เนื่องจากหญิงสาวดังกล่าวมีอาการมึนเมาสุราอย่างหนัก จึงใส่กุญแจมือและหาเสื้อผ้าให้คลุม จากนั้นจึงควบคุมตัวมายัง สภ.เมืองพัทยา เพื่อดำเนินคดีตามขั้นตอนกฎหมายเมาแล้วขับ เบื้องต้นจากการสอบสวนผู้เห็นเหตุการณ์ เล่าให้ฟังว่า ขณะยืนซื้อข้าวเหนียวหมูปิ้ง อยู่ริมถนนบริเวณจุดเกิดเหตุ จากนั้นได้พบรถยนต์เก๋งขับขี่มาด้วยความเร็ว มุ่งหน้าพัทยาใต้ เมื่อมาถึงจุดเกิดเหตุรถคันดังกล่าวได้เสียหลักปีนฟุตบาท ก่อนจะพุ่งชนตอม่อเสาสะพานลอยเกาะกลางถนนอย่างจัง เมื่อวิ่งเข้าไปดูพบว่าผู้บาดเจ็บเปิดประตูลงจากรถแล้ววิ่งข้ามถนนในสภาพโซซัดโซเซ ถือว่าโชคดีที่รถสัญจรไปมาไม่พุ่งชน จากนั้นจึงรีบโทรแจ้งเจ้าหน้าที่ตรวจสอบ
