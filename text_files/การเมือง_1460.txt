พ.ต.ท.ทักษิณ ทวิตแนะรัฐ คุยกับแกนนำโดยตรง ไม่เกี่ยวกับตน ขณะที่ ครูหยุย แจ้งผู้ชุมนุมที่ต้องการออกจากพื้นที่ให้ไป มาบุญครอง ด่วนจัดรถสภากาชาดรอรับแล้ว
นายวัลลภ ตังคณานุรักษ์ เปิดเผยสำนักข่าว ไอ.เอ็น.เอ็น. โดยประชาสัมพันธ์ถึงผู้ชุมนุม นปช.ที่แยกราชประสงค์ว่า หากต้องการออกจากสถานที่ชุมนุม ให้เดินลัดเลาะมาทางหน้าวัดปทุมวนาราม โดยมุ่งหน้าที่ไปที่ ห้างมาบุญครอง ซึ่งจะมีรถของสภากาชาดไทย เตรียมรอรับ โดยจะนำผู้ชุมนุมที่เดินทางออกมา ไปส่งที่ สนามศุภชลาศัย ซึ่งได้มีการเตรียมสถานที่ไว้รองรับแล้ว
ส่วนทางด้านความคืบหน้าสถานการณ์ที่เกี่ยวข้องนั้น ล่าสุด พ.ต.ท.ทักษิณ ชินวัตร ได้ทวิตข้อความผ่านเว็บไซต์ โดยกล่าวว่า "ผมขอให้รัฐบาลได้เข้าใจด้วยว่า การเจรจากับคนเสื้อแดงนั้นมันเกินเรื่องของผมไปนานแล้ว ขอให้พูดกับแกนนำโดยตรงเลย หยุดป้ายสี 4 ปีแล้ว ยังไม่พออีกหรือ"
นอกจากนี้ ยังมีข้อความเข้ามาอีกว่า "ผมบอกแกนนำเสื้อแดงเสมอว่า ในการเจรจากับรัฐบาลให้ตัดสินใจร่วมกัน ร่วมกันคิดร่วมกันตัดสินใจไปเลย เพราะไม่มีใครรู้ดีเท่ากับพวกคุณไม่ต้องห่วงผม เพราะฉะนั้น เลิกวิตก เลิกระแวงเรื่องผมและตัวผมไปเลย มันเลยไปนานแล้ว แต่ถ้าเมื่อไรรัฐบาลอยากสร้างความปรองดองของคนในชาติในภาพกว้าง ผมพร้อมร่วมมือ"
นอกจากนี้ สถานการณ์ในกรุงเทพมหานคร ที่แยกสามย่าน มีกลุ่มผู้ชุมนุม ที่พยายามเข้าไปจุดไฟ ที่กองยาง แต่ถูกเจ้าหน้าที่ทหาร ยิงสกัดไว้ อย่างต่อเนื่อง นอกจากนี้ ยังมีความพยายามจุดไฟเผากองยางในอีกหลายจุด ทั่วกรุงเทพมหานคร
 