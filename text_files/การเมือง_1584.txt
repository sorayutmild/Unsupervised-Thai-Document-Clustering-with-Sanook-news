เจ๊แดง เยาวภา ปัดเป็นเจ้าของเครื่องบิน 2 ลำ เตรียมขนคนชินวัตรหนี ท้าหาหลักฐานได้ ยกให้ฟรีๆ
จากกรณีที่นางระพิพรรณ พงศ์เรืองรอง ส.ส.บัญชีรายชื่อ พรรคเพื่อไทย ภรรยาของนายอริสมันต์ พงศ์เรืองรอง แกนนำนปช. ได้โพสต์ภาพลงเฟซบุ๊ก เมื่อวันที่ 31 ธ.ค. ว่า ฝากสายการบิน New Gen Airways ซึ่งจะให้บริการเส้นทางการบินจากท่าอากาศยานดอนเมือง ไปยังประเทศจีน โดยมีภาพถ่ายคู่กับนายอริสมันต์ ซึ่งต่อมา นายอริสมันต์ออกมาปฎิเสธว่า ตนเองไม่ได้เปิดสายการบิน แต่เป็นการเช่าเครื่องเหมาลำ เพื่อทำธุรกิจทัวร์ไปประเทศจีน 14 เมืองเท่านั้น โดยเป็นธุรกิจของเพื่อนสนิท และตนเข้ามาช่วยบริหารจัดการ
ล่าสุด ผู้สื่อข่าวรายงานว่า (4 ม.ค.) เมื่อเวลา 10.30 น. ที่พรรคเพื่อไทย นายพร้อมพงษ์ นพฤทธิ์ โฆษกพรรคเพื่อไทย แถลงว่า ได้รับมอบหมายจากนางเยาวภา วงศ์สวัสดิ์ อดีต ส.ส.เชียงใหม่ พรรคเพื่อไทย ให้มาชี้แจงกรณีที่มีการโพสต์เฟซบุ๊กจากฝ่ายตรงข้ามระบุว่า สายการบินดังกล่าวเป็นของนางเยาวภา เครื่องบินจำนวน 2 ลำ จอดอยู่ที่สนามบินดอนเมือง เพื่อเอาไว้ขนคนตระกูลชินวัตรออกจากประเทศไทยได้ตลอด 24 ชั่วโมง โดยระบุว่าเจ้าของเครื่องบินคือนางเยาวภา โดยปฎิเสธว่าไม่เป็นความจริง และไม่มีเครื่องบิน 2 ลำ จอดรอขนคนตระกูลชินวัตร ตามที่กล่าวหา อีกทั้งยังไม่เคยคิดหนีเพราะไม่ได้ทำอะไรผิด
ทั้งนี้ นายพร้อมพงษ์ ยังกล่าวอีกว่า ขอท้าให้หาหลักฐานมาพิสูจน์ ถ้าเป็นของนางเยาวภา และของคนในตระกูลชินวัตรจริง นางเยาวภาก็จะยกให้ฟรีๆ ทั้ง 2 ลำ แต่ถ้าพิสูจน์ไม่ได้ ก็ให้คนปล่อยข่าวออกมาขอโทษ ถ้าไม่ออกมาก็ต้องมีการดำเนินคดีเอาผิดกับคนปล่อยข่าว เพราะทำให้เกิดความเสียหาย