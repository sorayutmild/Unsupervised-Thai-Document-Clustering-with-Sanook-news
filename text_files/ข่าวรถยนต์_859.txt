     หลายคนคงเคยสังเกตเห็นว่าบริเวณกระจกมองหลังแบบปรับลดแสงสะท้อนอัตโนมัติ จะมีจุดสีดำเล็กๆ บริเวณขอบด้านบนของกระจก รู้หรือไม่ว่ามันมีเอาไว้ทำอะไร?
     โดยปกติแล้วกระจกมองหลังแบบปรับลดแสงสะท้อนอัตโนมัติ จะอาศัยเซ็นเซอร์ตรวจวัดปริมาณแสงจำนวน 2 ตัวในการทำงาน โดยตัวแรกจะถูกติดตั้งอยู่บริเวณด้านหลังของกระจก เพื่อเปิด-ปิดการทำงานของระบบตัดแสงอัตโนมัติในที่มืดหรือเวลากลางคืน จากนั้นเซ็นเซอร์ที่อยู่ด้านหน้าของกระจก (ซึ่งจะมองเห็นเป็นจุดสีดำเล็กๆ บนเนื้อกระจก) จะเป็นตัววัดปริมาณแสงจากไฟของรถคันหลังเพื่อปรับความเข้มของกระจกให้เหมาะสม ช่วยลดการแยงสายตาของผู้ขับขี่นั่นเอง
กระจกมองหลังตัดแสงอัตโนมัติแบบมีปุ่มเปิด-ปิด
     นอกจากนี้ ยังมีกระจกมองหลังแบบตัดแสงอัตโนมัติอีกแบบหนึ่งที่นิยมใช้กันมากในรถญี่ปุ่น โดยเซ็นเซอร์จะถูกติดตั้งไว้บริเวณส่วนล่างของกรอบกระจก (จึงไม่มีจุดสีดำอยู่ในเนื้อกระจกเหมือนกับรถยุโรป) ซึ่งกระจกประเภทนี้แม้ว่าจะสามารถตรวจจับปริมาณแสงภายนอกเพื่อเปิด-ปิดการทำงานได้อัตโนมัติเช่นเดียวกับแบบแรกที่กล่าวไปข้างต้น แต่ก็จะมีปุ่มสำหรับเปิด-ปิดการทำงานเองได้ด้วย แต่ทางที่ดีควรเปิดระบบให้สแตนบายทิ้งไว้ตลอด เพื่อให้ระบบทำงานโดยอัตโนมัติได้อย่างสมบูรณ์ครับ
     ส่วนรถที่ไม่มีกระจกมองหลังแบบปรับลดแสงสะท้อนอัตโนมัติ บริเวณส่วนล่างของกระจกจะมีก้านเล็กๆ ติดอยู่ แนะนำว่าในกรณีใช้งานปกติ ให้ดึงก้านเข้าหาตัว จากนั้นปรับองศากระจกตามตำแหน่งที่ต้องการ และเมื่อต้องการตัดแสงในเวลากลางคืน ให้ผลักก้านกระจกไปทางด้านหน้า ก็จะช่วยลดแสงสะท้อนจากรถคันหลังได้ครับ

     รู้แบบนี้แล้วก็อย่าลืมใช้ฟังก์ชันเหล่านี้เพื่อให้ได้ประโยชน์สูงสุดด้วยนะครับ