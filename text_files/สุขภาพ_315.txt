นั่งทำงานหลังขดหลังแข็งมาทั้งวัน ถ้าได้คนมือนิ่มๆ มาบีบๆ นวดๆ แถวคอ ไหล่ หลัง หรือแม้กระทั่งแขนขา และเท้าที่แบกรับภาระกันหนักหน่วงมานานบ้างก็คงจะดี เพราะแบบนี้หลายคนที่ติดนวดกันมากๆ เพราะนวดแล้วสบาย ผ่อนคลายจนแทบไม่อยากลุกจากที่นอน
แต่ก่อนที่จะพุ่งตัวไปที่ร้านนวด เราควรทราบก่อนว่า ไม่ใช่ทุกคนที่เหมาะกับการนวด โดยเฉพาะนวดแผนไทย หรือนวดแผนโบราณ หากเกิดเหตุการณ์ไม่คาดฝันขึ้น อาจเสี่ยงถึงขั้นเสียชีวิตได้เลยทีเดียว
 
ห้ามนวด เมื่อคุณ....

มีไข้สูงเกิน 38.5 องศาเซลเซียส
เป็นโรคติดเชื้อเฉียบพลัน
มีอาการอักเสบจากการติดเชื้อ
มีบางส่วนของร่างกายที่กระดูกหัก เปราะ ร้าว เคลื่อน
เป็นโรคหัวใจ ความดันโลหิตสูง เบาหวาน ที่ยังควบคุมอาการให้อยู่ในระยะปกติไม่ได้
เป็นโรคผิวหนัง
มีบาดแผลเปิดเรื้อรัง
เป็นโรคติดต่อที่แพร่เชื้อสู่ผู้อื่นได้
เป็นโรคมะเร็ง
เข้ารับการผ่าตัดแล้วแผลยังไม่หายสนิท
มีอาการหลอดเลือดดำอักเสบ
กระดูกพรุนอย่างรุนแรง

 
iStock
 
นอกจากนี้ หากไปใช้สถานบริการที่ไม่ได้มาตรฐาน อาจเจอบุคลากร หรือคนที่นวดให้ ที่ไม่มีความรู้ที่ดีมากพอ นวดบริเวณที่ไม่ควรนวด อาจสร้างอาการบาดเจ็บ หรืออันตรายถึงชีวิตต่อเราได้ บริเวณที่ไม่ควรนวด คือ
- ตามแนวกระดูก และหลอดเลือด เช่น แนวกระดูกต้นคอ สันหลัง ซี่โครง ข้างคอ ใต้หู หลังหู ต่อมน้ำเหลืองใต้คาง
- จุดศูนย์รวมเส้นประสาทต่างๆ เช่น ข้อพับแขน ข้อมือ และข้อพับขา
 
หากใครรู้ตัวว่าเพิ่งเข้ารับการผ่าตัด เพิ่งประสบอุบัติเหตุจนกระดูกหัก หรือแตก เป็นหญิงมีครรภ์ เป็นผู้สูงอายุ และเคยผ่าตัดศัลยกรรมตกแต่งส่วนใดส่วนหนึ่งของร่างกายมาก่อน ต้องเพิ่มความระมัดระวัง หรือเลี่ยงการนวดบริเวณที่มีความเสี่ยงด้วย นอกจากนี้การเลือกสถานบริการที่มีคุณภาพ ได้มาตรฐาน และอยู่ภายใต้การควบคุมของกระทรวงสาธารณสุข ก็จะช่วยลดความเสี่ยงอันตรายจากการนวดได้อีกทางหนึ่งค่ะ
 
