เมื่อเวลา 02.30 น. วันที่ 18 ธ.ค. ผู้สื่อข่าว ข่าวสด รายงานว่า ร.ต.ต.นันทวุฒิ ศรีลาวุธ ร้อยเวร สน.เพชรเกษม รับแจ้งเหตุ รถชนกันที่บริเวณทางออกคู่ขนาน ถนนกาญจนภิเษก ใกล้แมคโคร บางบอน แขวง-เขต บางแค กรุงเทพ หลังรับแจ้งรุดไปที่เกิดเหตุ พบ รถมินิคูเปอร์ สีบรอนซ์ หมายเลขทะเบียน กย.6612 กรุงเทพ โดยมี น.ส.คณิตตา ปะนามาทัง หรือ ลูกชิ้น อายุ 30 ปี อยู่ ถ.สหกรณ์ ต.มหาชัย อ.เมือง จ.สมุทรสาคร เป็น ผู้ขับขี่ โดยภายในรถแอร์แบ็คทำงาน ด้านท้ายถูกรถกระบะโตโยต้า ไทเกอร์ สีบรอนซ์ทอง หมายเลขทะเบียน ปท4885 กรุงเทพ โดยมี น.ส.จิดาภา อินทร์พรหม อายุ 28 ปี เป็น ผู้ขับขี่ จอดชนท้ายอยู่ และทราบว่าผู้บาดเจ็บจากเหตุการณ์ครั้งนี้ 1 ราย ถูกนำส่ง ร.พ.เกษมราษฎร์ ชื่อ น.ส.นัชชา สังข์สุวรรณ์ หรือ ปุ๊กกี้ อยู่ ซ.นวมินทร์ 74 แยก 3-12 แขวง-เขต คันนายาว อายุ 35 ปี สภาพ ถูกต่อยเข้าที่ใบหน้า ปากแตก และที่บริเวณแผนหลังมีรอยบวมปูด จนสลบ ต่อมา น.ส.นัชชา หลังจากฟื้นขึ้นมา ได้เดินทางมาที่ สน.เพชรเกษม เพื่อเข้าแจ้งความกับ เจ้าหน้าที่ตำรวจ ว่า ตนเองถูกทำร้ายร่างกายจนสลบ โดย น.ส.นัชชา ได้ให้การกับเจ้าหน้าทีตำรวจว่าก่อนเกิดเหตุ ได้ไปกินข้าวกับพวกเพื่อน ย่าน ถ.บรมราชชนนี หลังจากร้านเลิก ก็แยกย้ายกันกลับ ซึ่งตนเองเป็นห่วง น.ส.คณิตตา ซึ่งบ้านอยู่ไกล จึงได้ขับรถตามไปห่างๆ กระทั่งถึงจุดเกิดเหตุ รถของ น.ส.คณิตา เกิดอาการพวงมาลัยล็อก จึงต้องเบรกหยุดรถกะทันหัน พร้อมกับเปิดไฟผ่าหมากฉุกเฉินเพื่อเป็นสัญญาณให้รถที่ตามมาข้างหลัง ก่อนที่รถกระบะจะเข้ามาชนท้าย ตนเห็นลูกชิ้นออกมาจากรถและพูดคุยกับกลุ่มผู้ชายและผู้หญิงที่อยู่ในรถ โดยมีกลุ่มเพื่อนๆ ของผู้ที่ขับรถกระบะมาจอดรอบลูกชิ้น เหมือนจะมีเรื่องทะเลาะกัน ตนจึงจอดรถและลงไปถามว่า เกิดเรื่องอะไรกันขึ้น พอสิ้นเสียงพูดเท่านั้น ก็มีชายคนหนึ่ง เดินเข้ามาชกที่ใบหน้าตนเองหลายครั้ง กระทั่งตนเองสลบไปและไปฟื้นที่โรงพยาบาล และเมื่อฟื้นจึงได้เดินทางแจ้งความกับเจ้าหน้าที่ ฐานถูกทำร้ายร่างกาย  ขณะที่ น.ส.จิดาภา ได้ให้การกับเจ้าหน้าที่ว่า ตนเพิ่งกลับมาจากงานจัดแสดงสินค้ามรดกโลก จ.พระนครศรีอยุธยา เมื่อมาถึงจุดเกิดเหตุ ก็ได้มีรถมินิคูเปอร์ มาชนท้ายรถตนเอง โดยมีกลุ่มเพื่อนๆ ที่ขับรถตามมา และเห็นเข้า ก็ลงมา และคนที่ชก ทราบชื่อว่า จูง (ไม่ทราบชื่อและนามสกุลจริง) เท่านั้น ซึ่งตอนนี้กำลังติดต่ออยู่ แต่ติดต่อไม่ได้ เบื้องต้น ทางเจ้าหน้าที่ ได้ลงบันทึกประจำวันไว้เป็นหลักฐาน ก่อนส่งตัว น.ส.นัชชา ไปตรวจร่างกาย และจะสืบหาคนทำร้ายต่อไป
ขอบคุณข่าวจาก ข่าวสด