จากกรณีที่ นายบอล (นามสมมุติ) อายุ 17 ปี นักศึกษาชั้นปวช.ปี 1 โรงเรียนพาณิชย์ชื่อดังแห่งหนี่งในจังหวัดเชียงใหม่ ถูกฆ่ารัดคอจนมีรอยเขียวช้ำ พบเชือกไนลอนอยู่ในห้องน้ำ เมื่อวันที่ 19 มิถุนายนที่ผ่านมา
ล่าสุดเมื่อวานนี้ (20 มิ.ย.) เจ้าหน้าที่ตำรวจสามารถติดตามจับกุมตัวคนร้ายที่ก่อเหตุดังกล่าวได้แล้ว คือ นายฐิติพัฒน์ ทวีวัฒน์พงศา หรือ ตั้ม อายุ 30 ปี จับกุมได้ที่สถานีรถไฟบ้านเด่น จ.แพร่ ขณะกำลังหลบหนีเข้ากรุงเทพฯ
นายฐิติพัฒน์ ให้การรับสารภาพว่า ได้ก่อเหตุฆ่านายบอลเอง เนื่องจากผู้เสียชีวิตนอกใจไปมีแฟนหนุ่มคนอื่น แต่ยังขอคบหามีความสัมพันธ์กับตนอยู่ต่อไป อีกทั้งสั่งห้ามไปทำร้ายหรือยุ่งเกี่ยวกับแฟนอีกคนของผู้เสียชีวิต จนทำให้ตนเกิดหึงหวงและโมโห ใช้เชือกไนลอนรัดคอจนเสียชีวิตดังกล่าว ก่อนจะหนีไปที่วัดโลกโมฬีและตัดสินใจนั่งรถไฟเข้ากรุงเทพฯ แต่ก็ถูกจับกุมได้เสียก่อน
ซึ่งภายหลังจากการสอบสวน เจ้าหน้าที่ตำรวจได้นำตัวไปทำแผนประกอบรับคำสารภาพบริเวณที่เกิดเหตุ โดยมี นางจินดาภา มารดาของผู้เสียชีวิต ร้องไห้ระทมร่วมดูเหตุการณ์ด้วย และในระหว่างที่ทำแผนประกอบการ กลุ่มญาติของผู้เสียชีวิตได้ลุกฮือหวังรุมประชาทัณฑ์ผู้ต้องหา เจ้าหน้าที่ตำรวจจึงต้องยุติการทำแผนประกอบการและนำตัวออกจากที่เกิดเหตุทันที
เกย์ควีน วัย 17 ปี ถูกคู่ขาใช้เชือกฆ่ารัดคอดับ