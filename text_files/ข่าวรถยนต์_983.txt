     Mitsubishi Pajero Sport เป็นรถพีพีวีอีกหนึ่งรุ่นที่ได้รับความนิยมอย่างสูงในบ้านเรา ด้วยดีไซน์ที่ล้ำหน้าคู่แข่งกับกับอ็อพชั่นที่ใส่มาให้แบบไม่กั๊ก ล่าสุด มิตซูบิชิได้ปล่อยโฉมปี 2017 ที่เพิ่มอ็อพชั่นล้ำๆ เน้นความคุ้มค่ายิ่งขึ้นไปอีก จะมีอะไรน่าสนใจบ้าง ลองไปติดตามกับบทความนี้กันครับ
     เป็นโอกาสอันดีที่ Sanook! Auto ได้รับเชิญจากทางมิตซูบิชิ มอเตอรส์ ประเทศไทย เข้าร่วมทดสอบรถพีพีวีคันนี้บนเส้นทางกระชับความสัมพันธ์ 130 ปี ไทย-ญี่ปุ่น โดยมีจุดหมายอยู่ที่ จ.กาญจนบุรี ทำให้เราได้สัมผัสรถคันนี้ได้อย่างเต็มที่

     Mitsubishi Pajero Sport โฉมปัจจุบันถูกเปิดตัวเป็นครั้งแรกเมื่อเดือนสิงหาคม 2558 ที่ผ่านมา ชูจุดเด่นด้วยดีไซน์ที่พลิกโฉมไปจากรุ่นก่อนอย่างเห็นได้ชัด เน้นเส้นสายที่ดูสวยงามทันสมัย บวกกับอ็อพชั่นที่ใส่มาอย่างแน่นเอี๊ยดเต็มคัน เปิดตัวด้วยราคาจำหน่ายรุ่นท็อปไม่ถึง 1.4 ล้านบาท ทำให้รถรุ่นนี้กลายเป็นที่นิยมในตลาดได้อย่างรวดเร็ว มียอดจำหน่ายกว่า 2,200 คัน ภายในระยะเวลาไม่ถึง 10 วัน
     จากนั้นจึงมีการเปิดตัวรุ่นท็อป GT-Premium 4WD รุ่นปี 2017 ใหม่ ที่เน้นเพิ่มอ็อพชั่นภายในห้องโดยสารและระบบความปลอดภัยมากขึ้น ซึ่งเราได้มีโอกาสทดสอบกันในครั้งนี้

     ดีไซน์ภายนอกของ Pajero Sport รุ่นปี 2017 ใหม่ ยังคงไว้ซึ่งเส้นสายเดิม ติดตั้งไฟหน้าแบบ Bi-LED พร้อมระบบปรับความสูงอัตโนมัติ ติดตั้งไฟส่องสว่างเวลากลางวันแบบ LED เพิ่มด้วยระบบฉีดน้ำล้างไฟหน้ามาให้ ติดตั้งระบบเปิดปิด-ไฟหน้าอัตโนมัติ พร้อมระบบปัดน้ำฝนอัตโนมัติ
     ด้านข้างติดตั้งฝาครอบกระจกมองข้างแบบโครเมียมพร้อมไฟเลี้ยวในตัว พร้อมระบบพับกระจกอัตโนมัติเมื่อล็อครถ ติดตั้งล้ออัลลอยดีไซน์ทูโทนขนาด 18 นิ้ว พร้อมยางขนาด 265/60 R18 มาให้ เหนือหลังคาถูกติดตั้งราวหลังคาสีเงินดีไซน์กลืนไปกับตัวรถ ด้านหลังโดดเด่นด้วยไฟท้ายแบบ LED ดีไซน์อันเป็นเอกลักษณ์ของรถรุ่นนี้

     ภายในห้องโดยสารถูกตกแต่งด้วยสีดำตัดด้วยสีเงิน เบาะนั่งคู่หน้าถูกหุ้มด้วยวัสดุหนังสามารถปรับไฟฟ้าได้ 8 ทิศทางทั้งคู่ ส่วนเบาะนั่งแถวที่ 2 ถูกเพิ่มด้วยพนักพิงศีรษะกลาง รวมเป็นทั้งหมด 3 ตำแหน่งด้วยกัน โดยตัวเบาะเองสามารถปรับเอนได้เพื่อเพิ่มความสบายขณะเดินทาง รวมถึงสามารถปรับพับแยก 60:40 ได้

     ส่วนเบาะนั่งแถวที่ 3 สามารถปรับเอนได้เช่นกัน ซึ่งขนาดห้องโดยสารด้านหลังมีความกว้างเพียงพอจะบรรทุกผู้โดยสารผู้ใหญ่ได้ แต่หากไม่ใช้งานก็สามารถพับเบาะให้แบนราบ เพื่อเพิ่มพื้นที่บรรทุกสัมภาระได้
     Mitsubishi Pajero Sport 2017 ทุกรุ่นย่อยถูกติดตั้งระบบปรับอากาศอัตโนมัติแยกอุณหภูมิซ้าย-ขวา พร้อมสวิตช์ควบคุมแอร์หลังแยกอิสระ ให้ความเย็นรวดเร็วทันใจทั่วทั้งห้องโดยสาร

     ด้านเครื่องเสียงของรุ่น 2.4 GT-Premium เป็นแบบหน้าจอสัมผัสขนาด 7 นิ้ว รองรับ CD/DVD/MP3 รองรับการเชื่อมต่อบลูทูธเพื่อสนนทนาโทรศัพท์ หรือสามารถเล่นเพลงจากสมาร์ทโฟนได้ พร้อมทั้งมีช่องต่อ USB ให้ สามารถแสดงภาพจากกล้องมองภาพรอบคันได้
     ด้านผู้ขับขี่ถูกติดตั้งพวงมาลัยแบบ 4 ก้าน ดีไซน์หรูหรา พร้อมแป้นเปลี่ยนเกียร์ที่พวงมาลัย (Paddle Shift) ซึ่งความพิเศษของแป้นเปลี่ยนเกียร์ที่ว่านี้ คือ แทนที่จะติดตั้งไว้กับพวงมาลัยเหมือนยี่ห้ออื่นๆ แต่มิตซูบิชิเลือกที่จะติดตั้งไว้กับคอพวงมาลัยแทน ดังนั้น ไม่ว่าจะหมุนพวงมาลัยไปในทิศทางไหน แต่แป้นเกียร์ก็จะยังคงอยู่ในฝั่งที่เหมาะสมเสมอ ทำให้ผู้ขับขี่ไม่สับสนหากต้องเปลี่ยนเกียร์ในขณะที่หมุนพวงมาลัย

     ปุ่มควบคุมบนพวงมาลัยฝั่งซ้ายใช้สำหรับควบคุมเครื่องเสียงและกล้องมองภาพด้านหน้า ขณะที่ฝั่งขวาใช้สำหรับควบคุมระบบล็อคความเร็วแบบแปรผันอัตโนมัติ สามารถปรับระยะห่างตามคันหน้าได้ 3 ระดับ ซึ่งมีเพิ่มมาให้ในรุ่นปี 2017 นี้ ขณะที่รุ่นก่อนหน้าจะมีเฉพาะระบบล็อคความเร็วเพียงอย่างเดียว แต่ไม่มีระบบแปรผันความเร็วตามรถคันหน้ามาให้
     บริเวณมาตรวัดความเร็วถูกติดตั้งหน้าจอแสดงข้อมูลการขับขี่ที่สามารถแสดงผลเป็นภาษาไทยได้ พร้อมหน้าจอเตือนปิดประตูแบบใหม่ รวมถึงระบบเตือนระดับน้ำล้างกระจกเพิ่มขึ้นมา ปุ่มสตาร์ทเครื่องยนต์ถูกติดตั้งไว้ทางขวามือของผู้ขับ ทำงานคู่กับกุญแจรีโมท KOS ซึ่งสามารถล็อค-ปลดล็อครถโดยไม่ต้องใช้กุญแจได้

     บริเวณคอนโซลกลางระหว่างผู้ขับขี่และผู้โดยสาร ติดตั้งคันเกียร์อัตโนมัติหุ้มฐานด้วยวัสดุหนังเพิ่มความหรูหรา ใกล้กันติดตั้งสวิตช์เบรกมือไฟฟ้ามาให้ ติดตั้งช่องจ่ายไฟ 12 โวลต์มาให้ทั้งหมด 3 ตำแหน่ง มีไฟอ่านแผนที่ด้านหน้า พร้อมไฟส่องสว่างห้องโดยสารแถวที่ 2 และ 3 ให้
     ด้านระบบความปลอดภัยใน Mitsubishi Pajero Sport รุ่นปี 2017 มีให้อย่างแน่อนเอี๊ยด ไม่ว่าจะเป็นถุงลมนิรภัยทั้งหมด 7 ตำแหน่ง ประกอบด้วยคู่หน้า, ด้านข้าง, ม่านถุงลมนิรภัย และถุงลมนิรภัยหัวเข่าฝั่งผู้ขับ ติดตั้งเข็มขัดนิรภัยแบบ ELR แบบ 3 จุด ให้ทุกที่นั่ง คู่หน้ามีระบบดึงกลับอัตโนมัติ 2 ทิศทาง พร้อมระบบผ่อนแรง เพิ่มจุดยึดเบาะนั่งเด็ก ISOFIX บริเวณเบาะนั่งแถวที่ 2

     ติดตั้งระบบควบคุมเสถียรภาพการทรงตัวพร้อมระบบป้องกันล้อหมุนฟรี ASTC, ระบบช่วยออกตัวบนทางลาดชัน HAS, ระบบควบคุมเสถียรภาพขณะลากจูง TSA, ระบบเบรก ABS/EBD, ระบบเสริมแรงเบรก BA, ระบบลดกำลังเครื่องยนต์เพื่อช่วยเบรก Brake Override System, สัญญาณกะระยะด้านหน้า-หลัง เป็นต้น
     ขณะที่ระบบความปลอดภัยขั้นสูง ประกอบด้วย ระบบเตือนการชนด้านหน้าตรง พร้อมระบบช่วยชะลอความเร็ว Forward Collision Mitigation System, ระบบตัดกำลังเครื่องยนต์ชั่วขณะเมื่อเหยียบคันเร่งอย่างรุนแรง Ultrasonic Misacceleration Mitigation System, ระบบเตือนมุมอับสายตา Blind Spot Monitoring เป็นต้น

     ขุมพลังของ Mitsubishi Pajero Sport 2017 เป็นเครื่องยนต์ดีเซล 4 สูบ MIVEC พร้อมเทอร์โบแปรผัน VG Turbo ขนาด 2.4 ลิตร ให้กำลังสูงสุด 181 แรงม้า ที่ 3,500 รอบต่อนาที แรงบิดสูงสุด 430 นิวตัน-เมตร ที่ 2,500 รอบต่อนาที ส่งกำลังด้วยเกียร์อัตโนมัติ 8 จังหวะ พร้อม Sport Mode และ Idle Neutral Control โดยในรุ่น 4WD ถูกติดตั้งระบบขับเคลื่อนสี่ล้อ Super Select 4WD II พร้อม Rear Differential Lock มาให้
     ช่วงล่างด้านหน้าเป็นแบบอิสระดับเบิ้ลวิชโบน คอยล์สปริง พร้อมเหล็กกันโคลง ด้านหลังแบบทรีลิงค์ ทอร์คอาร์ม คอยล์สปริง พร้อมเหล็กกันโคลง ติดตั้งระบบดิสก์เบรกให้ทั้ง 4 ล้อ

     สรุปสิ่งที่เพิ่มขึ้นมาใน Mitsubishi Pajero Sport 2.4 GT-Premium 4WD รุ่นปี 2017 ใหม่ มีดังนี้
 ระบบฉีดน้ำล้างไฟหน้า- จอแสดงข้อมูลการขับขี่ภาษาไทย- ปุ่มเซ็นทรัลล็อคฝั่งคนขับ- ปุ่มกระจกไฟฟ้าแบบเรืองแสงฝั่งคนขับ- พนักพิงศีรษะแถวที่สอง 3 ตำแหน่ง- ระบบล็อคความเร็วแปรผันอัตโนมัติ- เข็มขัดนิรภัยแถว 2 แบบ ELR 3 จุด ทั้ง 3 ตำแหน่ง- จุดยึดเบาะนั่ง ISOFIX แบบใหม่- ม่านถุงลมนิรภัยครอบคลุมเบาะนั่งแถวที่ 3- ระบบล็อคเฟืองท้ายหลัง
     สำหรับเส้นทางการทดสอบครั้งนี้ เรามุ่งหน้าจากสำนักงานใหญ่ของมิตซูบิชิ มอเตอรส์ ประเทศไทย บริเวณสี่แยกคลองเตย เพื่อเดินทางไปร่วมทริปกระชับความสัมพันธ์ 130 ปี ไทย-ญี่ปุ่น โดยมีจุดหมายแรกอยู่ที่สวนสันติภาพชินโตะ บริเวณริมแม่น้ำแควใหญ่ ซึ่งเป็นตัวอย่างของความสัมพันธ์ไทย-ญี่ปุ่นที่มีมาอย่างยาวนาน
     ด้านการขับขี่ Mitsubishi Pajero Sport 2017 ใหม่ เรียกได้ว่าไม่มีความแตกต่างไปจากเดิมเลย ไม่ว่าจะเป็นอัตราเร่งที่มีให้เค้นอย่างเหลือเฟือ ด้วยแรงบิดสูงสุดถึง 430 นิวตัน-เมตร บวกกับอัตราทดของเกียร์อัตโนมัติ 8 สปีดที่ราบลื่นและต่อเนื่อง
     ช่วงล่างถูกเซ็ทมาเพื่อเน้นความนุ่มนวลในการโดยสาร ในช่วงที่ผ่านหลุมบนพื้นถนน แรงสะเทือนถูกส่งเข้ามาภายในห้องโดยสารน้อย ประกอบกับเสียงห้องโดยสารที่ค่อนข้างเงียบ ทำให้การขับขี่ทางไกลรู้สึกสบาย ไม่เครียด และยังทำให้รู้สึกว่ารถเคลื่อนที่ช้ากว่าความเร็วจริงด้วยซ้ำไป

     แต่ช่วงล่างที่เน้นความนุ่มนวล ก็ต้องแลกมาให้อาการโยนขณะเข้าโค้งที่พอให้เห็นบ้าง ส่วนหนึ่งเป็นผลมาจากตัวถังที่ค่อนข้างสูง ทำให้จุดศูนย์ถ่วงสูงขึ้นตามไปด้วย แต่กระนั้น ตัวรถก็ยังเคลื่อนที่ไปตามโค้งได้อย่างมั่นคง ไม่มีอาการลื่นไถลให้เห็นเลยแม้แต่น้อย
     จุดเด่นสำคัญก็คือระบบล็อคความเร็วแปรผันอัตโนมัติ ที่ช่วยเพิ่มความสบายและความปลอดภัยขณะเดินทางไกล สามารถปรับระยะห่างจากคันหน้าได้ 3 ระดับ หากรถคันหน้าลดความเร็วจนถึงจุดหยุดนิ่ง ตัวรถก็สามารถชะลอความเร็วจนถึงหยุดนิ่งได้อย่างนุ่มนวลเช่นกัน จากนั้น หากรถคันหน้ายังไม่ขยับเป็นเวลา 2-3 วินาที ระบบจะแจ้งเตือนให้ผู้ขับขี่เหยียบเบรกพร้อมกับตัดการทำงานโดยอัตโนมัติ

     สรุป Mitsubishi Pajero Sport 2017 ใหม่ แม้ว่าจะยังคงรูปโฉมเดิม แต่มีการปรับปรุงเพิ่มอ็อพชั่นภายในให้คุ้มค่ายิ่งขึ้น รวมถึงติดตั้งอุปกรณ์ที่ช่วยเพิ่มความสะดวกสบายยิ่งกว่าเดิม ด้วยค่าตัวรุ่นท็อปประมาณ 1.5 ล้านนิดหน่อย ก็นับว่าเป็นรถพีพีวีที่คุ้มค่ามากที่สุดในตลาดขณะนี้เลยก็ว่าได้

 
ราคาจำหน่าย Mitsubishi Pajero Sport 2017 ใหม่ มีดังนี้
GLS-LTD 2WD ราคา 1,289,000 บาทGT 2WD ราคา 1,389,000 บาทGT-Premium 4WD ราคา 1,529,000 บาท
 
ขอขอบคุณ บริษัท มิตซูบิชิ มอเตอรส์ (ประเทศไทย) จำกัด ที่ให้เกียรติเชิญเข้าร่วมทดสอบในครั้งนี้
 