(แฟ้มภาพ จาก INN)
จากกรณีที่ นายสมชาย หรือ ตือ อายุ 44 ปี อดีตสามีของ นางบุญมี อายุ 51 ปี ชาว จ.สระแก้ว ภรรยานักธุรกิจชาวออสเตรเลีย บุกบ้านพักก่อเหตุทำร้ายนางบุญมี และโยนลูกชายของนางบุญมี วัย 10 ขวบ ลงมาจากชั้นบนของบ้านจนเสียชีวิต โดยลูกชายฝาแฝดของนางบุญมี 1 คน สามารถหนีรอดออกมาขอความช่วยเหลือชาวบ้านได้ เหตุเกิดเมื่อวันที่ 30 ก.ค. ที่บ้านทรัพย์สมบูรณ์ ต.หนองหว้า อ.เขาฉกรรจ์ จ.สระแก้ว 
อ่านข่าวที่เกี่ยวข้อง : ฆ่าโหดสาวใหญ่สระแก้ว พร้อมลูก 2 ศพ
ผู้สื่อข่าวรายงานว่า (5 ส.ค.) เมื่อเวลา 14.30 น. สภ.เขาฉกรรจ์ แถลงข่าวจับกุม นายสมชาย หรือ ตือ พร้อมแจ้งข้อหาฆ่าผู้อื่นโดยเจตนา จากนั้นได้คุมตัวไปทำแผนประกอบคำรับสารภาพยังที่เกิดเหตุ โดยมีญาติและชาวบ้านกว่า 300 คน มารอดู และตะโกนสาปแช่งคนร้าย พร้อมทำท่าจะรุมประชาทัณฑ์คนร้ายตลอดเวลา
จากการสอบสวน ผู้ต้องหาให้การรับสารภาพว่า เป็นอดีตสามีของนางบุญมี แต่ไม่มีลูกด้วยกัน ก่อนที่นางบุญมีจะไปแต่งงานกับนักธุรกิจชาวออสเตรเลีย จนมีลูกด้วยกัน 3 คน ลูกสาวคนโต อายุ 21 ปี และลูกชายฝาแฝด อายุ 10 ปี ก่อนหน้านี้ประมาณ 2-3 ปี นายสมชายและนางบุญมี ได้แอบอยู่กินเป็นสามีภรรยาแบบลับๆ เนื่องจากสามีชาวออสเตรเลียของนางบุญมีไปๆ มาๆ
กระทั่งนางบุญมีจับได้ว่านายสมชายนอกใจ จึงเกิดการทะเลาะกัน และไล่นายสมชายออกจากบ้านไปประมาณ 1 เดือน จากนั้นนายสมชายได้กลับมาขอคืนดี แต่พูดคุยไม่รู้เรื่อง เลยเกิดการทะเลาะวิวาทอย่างรุนแรง ถึงขั้นใช้เชือกรัดคอนางบุญมีจนเสียชีวิต แต่ลูกชายฝาแฝดของนางบุญมีมาเห็นเหตุการณ์ จึงได้จับเด็กโยนลงจากชั้น 3 ของบ้าน แต่ไม่ตายสนิท จึงลงมือสังหารซ้ำ
ทั้งนี้ นายสมชายทราบว่า เด็กอีกคนหนีไปได้ ระหว่างหลบหนีก็คิดเข้ามอบตัว แต่ถูกตำรวจไล่ล่าและรู้สึกไม่ปลอดภัย จึงตัดสินใจเข้ามอบตัวที่ สน.คลองตัน กรุงเทพฯ