ที่มาภาพ : facebook ทีมงานโฆษก ตร.
(27 ต.ค.) เว็บไซต์ js100.com เปิดเผยว่า มีรายงานว่าเมื่อช่วงค่ำที่ผ่านมา พล.ต.อ.ประวุฒิ ถาวรศิริ ที่ปรึกษาสบ.10 ได้ยื่นหนังสือลาออกจากราชการแล้ว ก่อนขอลาพักผ่อนที่ยุโรป ตั้งแต่วันที่ 26 ต.ค. โดยมีกำหนดเดินทางกลับประเทศไทยในวันที่ 1 พ.ย.นี้
โดยเมื่อช่วงเช้าที่ผ่านมา พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) ได้ลงนามคำสั่งแต่งตั้งโฆษกสำนักงานตำรวจแห่งชาติคนใหม่ คือ พล.ต.อ.เดชณรงค์ สุทธิชาญบัญชา ที่ปรึกษาสบ.10 แทน
ซึ่งประเด็นดังกล่าวทำให้หลายฝ่ายคาดการณ์ว่า อาจเป็นเหตุผลที่ทำให้ พล.ต.อ.ประวุฒิ ต้องตัดสินใจลาออกจากราชการ ก่อนที่จะครบวาระเกษียณอายุราชการในปี 2559 ที่จะถึงนี้
ทั้งนี้ พล.ต.อ.ประวุฒิ เพิ่งได้รับการเลื่อนยศเป็น พล.ต.อ. เมื่อวันที่ 14 ต.ค.ที่ผ่านมา และรับตำแหน่งที่ปรึกษา สบ.10 ซึ่งเทียบเท่า ผบ.ตร.
อ่านข่าวที่เกี่ยวข้อง : เส้นทางชีวิต "พล.ต.อ.ประวุฒิ ถาวรศิริ" อดีตโฆษกสตช.