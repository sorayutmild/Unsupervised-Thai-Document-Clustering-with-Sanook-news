วันก่อน ในวงสนทนาของเหล่าบรรดาสาวใหญ่ (ไม่ใช่อายุ หมายถึงรูปร่าง) พูดถึงเรื่องการกินอาหารคลีนเอาไว้โหดมาก บางคนลงทุนซื้อผักผลไม้ปลอดสารพิษ เครื่องปรุงโซเดียมต่ำ น้ำมันกอกอย่างดี และซุปเปอร์ฟู้ดประเภทควินัว เมล็ดเจีย มาทำอาหารทานเองที่บ้าน หมดไปหลายพัน บาท บางคนยิ่งกว่านั้น สมัครสมาชิกร้านอาหารคลีนให้มาส่งถึงที่ เดือนละเป็นหมื่นๆ
จะกินคลีนทั้งที คนเบี้ยน้อยหอยน้อยอย่างไรได้แต่ทำตาปริบๆ แล้วซื้อต้มเลือดหมู กับข้าวเปล่ามากินคลีน (แบบเกลี้ยงชาม) แทน
แต่ถึงกระนั้น การกินคลีนก็ไม่ได้ให้ผลดีต่อสุขภาพเสมอไป เพราะอะไร ตามไปหาคำตอบกับ Sanook! Health กันค่ะ
 
กินคลีน คืออะไร?
พูดง่ายๆ ก็คือ การกินอาหารที่สด สะอาด หรือปรุงสุกแบบที่คงสภาพตามธรรมชาติให้ได้มากที่สุด กล่าวคือ ปรุงรสให้น้อย ผ่านกรรมวิธีง่ายๆ ไม่ปรุงแต่งหรือเจือสารเคมีใดๆ เพื่อการถนอมอาหาร หลีกเลี่ยงอาหารหมักดอง แต่งสี แต่งกลิ่นสังเคราะห์ รวมไปถึงการหลีกเลี่ยงอาหารขยะ หรือจั๊งค์ฟู้ด อาหารกึ่งสำเร็จรูป อาหารมันเยิ้ม อาหารที่เรารู้ดีกว่ามันไม่ดีต่อสุขภาพทั้งหลายนั่นแหละ
บางคนนิยามว่า การกินคลีน คือการเลี่ยงมัน เลี่ยงรสจัด และเลี่ยงอาหารปรุงสำเร็จรูปที่มักใส่ผงชูรส โซเดียม หรือสารสังเคราะห์อื่นๆ ซึ่งจะว่าไปมันก็ถูกแหละ
 
แต่... การกินคลีน ไม่ใช่การกินแบบนี้!
แบบไหนที่ไม่ใช่การกินคลีนน่ะเหรอ ก็แบบที่กินแต่ผักล้วนๆ หรืออะไรมันนิด อะไรปรุงรสหน่อยก็ไม่ทานเลย แบบนี้ก็ “คลีน” เกินไป
 
อันตรายจากการกินคลีน

ขาดสารอาหาร เพราะหากกินคลีนอย่างไม่ถูกวิธี ทานแต่อาหารเดิมๆ ซ้ำๆ หรือทานแต่ผัก ไม่ทานโปรตีน คารโบไฮเดรต หรือวิตามินที่จำเป็นต่อร่างกาย ก็มีสิทธิ์ขาดสารอาหารได้
โรคถามหา เอาล่ะสิ กินคลีนอยู่ดีๆ มีโรคเสียอย่างนั้น โรคนี้มีชื่อว่า “ออโทเรกเซีย” (Orthorexia) ชื่อดูเหมือนเป็นญาติกันอะนอเร็กเซีย แต่ไม่ได้คลั่งผอม แค่คลั่งการมีสุขภาพดีมากจนเกินเหตุ เคร่งครัดในการทานอาหารมาก นับแคลอรี่อย่างเป๊ะ วันไหนทานเกินที่ตั้งเป้าไว้ ก็จะลงโทษตัวเองโดยการอดอาหารมื้อถัดไป หรือออกกำลังกายให้หนักขึ้น ไปๆ มาๆ ความหมกมุ่นในเรื่องสุขภาพของตัวเอง จะทำให้ความสัมพันธ์กับคนรอบข้างแย่ลง ใช้เวลาง่วนอยู่แต่กับเรื่องอาหารการกิน การออกกำลังกาย อยู่กับตัวเอง ไม่มีปฏิสัมพันธ์กับคนรอบข้าง จนสุดท้ายอาจคลั่งผอมแล้วกลายเป็นอะนอเร็กเซียได้เหมือนกัน
เสี่ยงรับสารตกค้างจากยาฆ่าแมลงมากขึ้น เพราะชาวกินคลีน มักมีสลัดผักสดอยู่ในมื้อด้วยบ่อยๆ หากล้างผักไม่สะอาด หรือทานผักจากแหล่งที่ใช้สารเคมีมาก ก็อาจมีสิทธิ์รับสารเคมีตกค้างมากกว่าคนปกติ
อาหารคลีนไม่จริง ที่อาจเตรียมไว้นาน ผ่านอากาศอันร้อนอบอ้าวไปหลายชั่วโมง อาจทำให้อาหารเสียง่าย ไม่คลีน ไม่สดจริง เสี่ยงท้องเสีย หรือแพ้อาหารได้เช่นกัน

 
อ่านแล้วไม่ต้องตกใจไป หากเลือกกินคลีนแบบพอดีๆ ไม่ต้องคร่ำเคร่งกับตัวเองมากเกินไป ลดมัน ลดเค็ม ลดหวานจัด แต่ยังทานอาหารให้ครบ 5 หมู่ ออกกำลังกายสม่ำเสมอ และพักผ่อนให้เพียงพอ รับรองว่าไม่ลำบากทั้งกับใจ กาย และเงินในกระเป๋าอย่างที่คิดแน่นอน