โรคหลายโรคมักมากับอาหารการกิน และหนึ่งในอวัยวะที่มีอาการผิดปกติง่ายที่สุด ก็คือลำไส้นี่แหละค่ะ กว่าจะรู้ตัวว่าลำไส้มีปัญหา บางคนก็ทนทุกทรมาน ทานยาที่แก้ปัญหาไม่ตรงจุดอยู่นานเนิ่นนาน จนสุดท้ายก็ต้องไปจบที่โรงพยาบาลอยู่ดี เอาอย่างนี้ดีกว่า เรามีสัญญาณอันตรายที่เป็นอาการบ่งบอกว่าลำไส้ของคุณเริ่มทำงานผิดปกติ มาให้ทุกคนได้ลองเช็คตัวเอง และคนรอบข้างกันดูค่ะ
 
5 สัญญาณเตือน ลำไส้ผิดปกติ

ท้องอืด ท้องเฟ้อ

อาการเล็กๆ น้อยๆ แบบนี้หลายคนมองข้าม แล้วหายามาทานให้มันจบๆ ไป จริงๆ แล้วหากคุณมีอาการท้องอืด ท้องเฟ้อบ่อยครั้ง กล่าวคือมากกว่า 1 ครั้งภายใน 1 อาทิตย์ ลองไปพบแพทย์ดีกว่า เพราะลำไส้ของคุณอาจทำการย่อยอาหารได้ไม่ค่อยดีเท่าที่ควร
 

ท้องผูก

เมื่ออาหารไม่ย่อย หรือย่อยไม่ละเอียด ทำให้กากใยอาหารที่พร้อมจะขับถ่ายออกไปเป็นอุจจาระผิดปกติไปด้วย หากมีอาการท้องผูกอยู่บ่อยครั้ง อาจทำให้เสี่ยงเป็นโรคริดสีดวงทวารได้อีกต่างหาก
 

ร่างกายไม่แข็งแรง ภูมิต้านทานต่ำ

ถ้าเอะอะๆ เดี๋ยวก็เป็นหวัด ไม่สบาย อาจเป็นเพราะว่าสุขภาพของลำไส้คุณไม่สู้ดีด้วยก็ได้ เพราะระบบภูมิคุ้มกันส่วนใหญ่ก็อยู่ในระบบลำไส้ของเรานี่แหละ หากลำไส้ขาดความสมดุล ก็อาจทำให้ร่างกายของเราขาดสมดุลไปด้วย ส่งผลให้ภูมิคุ้มกันโรคต่ำลงนั่นเอง
 

เซื่องซึม อ่อนเพลีย ไม่สดใส

อาการเหนื่อยง่าย เพลียง่าย อาจมีสาเหตุมาจากความผิดปกติของลำไส้ เช่น โรคลำไส้รั่ว ดังนั้นหากมั่นใจว่าพักผ่อนเพียงพอ ไม่ได้ทำงานหนัก หรือเครียดจนเกินไป ลองเช็คสุขภาพของลำไส้ด้วยก็ดี
 

ปวดท้องเฉียบพลัน

อาการปวดท้องที่เกิดขึ้นอย่างรวดเร็วอย่างไร้สาเหตุ อาจเป็นผลมาจากการทำงานของลำไส้ที่เปลี่ยนแปลงกะทันหันได้เช่นกัน สามารถเป็นไปได้ตั้งแต่มีแก๊สอยู่ในท้องมากเกินไป ไปจนถึงเป็นโรคลำไส้อักเสบ ลำไส้รั่ว หรือติดเชื้อในลำไส้ จนเป็นเหตุให้มีอาการอื่นๆ ตามมา เช่น คลื่นไส้ ถ่ายท้อง เป็นต้น
 
ระบบลำไส้เป็นอีกระบบหนึ่งในร่างกายที่สำคัญ ดังนั้นควรใส่ใจให้ความดูแลด้วยการทานอาหารที่ดีมีประโยชน์ให้ตรงเวลาทั้ง 3 มื้อเป็นประจำ เลือกทานเฉพาะอาหารที่สะอาดถูกหลักอนามัย ไม่อดอาหาร หรือทานจนมากเกินไป รวมไปถึงหลีกเลี่ยงอาหารรสจัด และอาหารดิบ เท่านี้ลำไส้ของคุณก็จะแข็งแรง ทำงานปกติ อยู่กับเราไปได้อีกนานๆ เลยค่ะ