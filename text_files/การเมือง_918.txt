นายวิษณุ เครืองาม รองนายกรัฐมนตรี ให้สัมภาษณ์กับสื่อมวลชน กรณีคณะรัฐมนตรีกล่าวคำถวายสัตย์ปฏิญาณไม่ครบ ตามมาตรา 161 ของรัฐธรรมนูญ โดยตอบเพียงสั้นๆ ว่า สักวันหนึ่ง จะทราบเองว่าทำไมไม่ควรพูด
ประเด็นการถวายสัตย์ปฏิญาณที่ไม่สมบูรณ์นี้ ถูกนายปิยบุตร แสงกนกกุล สมาชิกสภาผู้แทนราษฎร (ส.ส.) แบบบัญชีรายชื่อ พรรคอนาคตใหม่ นำไปกล่าวในรัฐสภาเมื่อวันที่ 25 ก.ค. ที่ผ่านมาว่า พล.อ.ประยุทธ์ และคณะรัฐมนตรี ไม่ได้กล่าวท่อนสุดท้าย ที่มีเนื้อหาว่า จะปฏิบัติตามรัฐธรรมนูญ จึงสงสัยว่าคณะรัฐมนตรีชุดนี้เข้ามาทำงานอย่างถูกกฎหมายหรือไม่
ไม่ใช่แค่นั้น การกล่าวคำปฏิญาณโดยไม่กล่าวถึงท่อนดังกล่าว ยังทำให้ประชาชนหลายคนเกิดคำถามว่า คณะรัฐมนตรีชุดนี้จะทำงานโดยไม่ปฏิบัติตามรัฐธรรมนูญอย่างนั้นหรือ 