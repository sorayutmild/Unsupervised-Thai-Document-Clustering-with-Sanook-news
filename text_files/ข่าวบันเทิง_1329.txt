เวิร์คพอยท์งานเข้า! ชาวเน็ตประนามรายการชิงช้าสวรรค์หากินกับความตาย แพร่เทปวินาทีแม่บอกน้องออมเรื่องพ่อเสียชีวิต
กลายเป็นดราม่าชั่วข้ามคืน! กับกรณี"รายการชิงช้าสวรรค์" ทางสถานีโทรทัศน์โมเดิร์นไนน์ หรือช่อง 9 เมื่อวันที่ 22 ก.ย.ที่ผ่านมา เผยแพร่ภาพวินาทีที่คุณแม่ของ"น้องออม" หนึ่งในผู้เข้าประกวด บอกกับลูกสาวว่าคุณพ่อเสียชีวิตแล้ว ซึ่งทำให้น้องออมถึงกับร้องไห้โฮและทรุดลงไปกองกับพื้น
ซึ่งหลังเทปรายการชิงช้าสวรรค์ออกอากาศไป ในโลกออนไลน์ได้มีการวิพากษ์วิจารณ์ถึงกรณีดังกล่าวอย่างมาก ในเชิงว่าเอาความตายของคนมาเรียกเรตติ้ง
พร้อมตั้งข้อสังเกตว่า "รายการชิงช้าสวรรค์" อาจมีการเขียนสคิปต์ให้พิธีกรรายการซักถาม เพราะมีการถามจี้ถึงเรื่องการเสียชีวิตของคุณพ่อ"น้องออม" ซึ่งเสียชีวิตระหว่างที่น้องออมมาแข่งขันในรายการ ถามเพื่อนในวงที่มาร่วมแข่งขันว่าทราบเรื่องไหม และปิดท้ายที่พิธีกรหญิงพูดว่า"วันนี้เป็นวันเกิดของคุณแม่น้องเขาด้วยนะคะ"
งานนี้ก็ไม่รู้ว่าบิ๊กบอสของเวิร์คพอยท์ อย่าง"เสี่ยตา ปัญญา"จะว่าอย่างไร เมื่องานเข้าอีกแล้ว...
 
ทีมข่าว Sanook News! ขอแสดงความเสียใจต่อน้องออมและครอบครัวมา ณ ที่นี้
 
