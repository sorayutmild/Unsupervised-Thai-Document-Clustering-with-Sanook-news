บอสเกมส์
บอสจากเกมส์แนวไหนที่ใช้เวลาต่อสู้ไวที่สุด? อันนี้ตอบง่ายมากครับ ก็เกมส์ VS Fighting นั่นเอง เพราะตัวเกมส์มักเซตเวลาต่อสู้ไว้เพียง 99 วินาที ก็จบแล้วหนึ่งยก บางเกมส์ไวกว่านั้นเลือกตั้งเวลาสู้แค่ 60 วินาทียังได้ เรียกได้ว่าต้มมาม่ายังไม่ทันได้กิน ก็สู้บอสเสร็จแล้ว หรือว่าโดนบอสฆ่า อันนี้ก็แล้วแต่ฝีมือคนเล่นล่ะนะครับ หรือบางคนอาจไม่ชอบมีเวลากำหนด ก็เลือกเวลาไม่จำกัดได้ครับ แต่ถึงกระนั้นเกมส์แนว VS Fighting ก็เป็นเกมส์ที่สู้บอสไวมากที่สุดกว่าเกมส์แนวอื่นๆอยู่ดี
ต่อไปลองถามกลับกันบ้าง เกมส์แนวไหนที่ใช้เวลาสู้บอสนานที่สุด หลายคนคงจะคิดว่า มันต้องเป็นเกมส์ MMORPG แน่เลย เพราะเลือดบอสเป็นล้านๆ แต่ไม่ใช่ครับ เพราะบอสเกมออนไลน์น่ะตายไวมากเพราะโดนรุมสหบาทาจากผู้เล่นจำนวนมากนั่นเองครับ ต่อให้มีเลือดนับล้านก็ตายอย่างรวดเร็วได้เหมือนกัน ยกเว้นคุณจะไปสดบอสแบบเดี่่ยวๆ ซึ่งนั่นก็แทบจะเป็นไปไม่ได้เลย ถ้างั้นแนวไหนล่ะ คำตอบที่นึกได้ก็คงแนว RPG ธรรมดา ใช่ครับแนวนี้บอสส่วนใหญ่ใช้เวลาฆ่านาน แต่มันก็ไม่ใช่เสมอไปทุกเกมส์ เพราะเกมส์แอคชั่นบางเกมส์ก็มีบอสที่อึดและฆ่านานสุดๆเหมือนกัน ซึ่งก็มีการจัดลำดับ 10 เกมส์ที่มีบอสใหญ่โคตรอึดยิ่งกว่าแมลงสาบมาให้ทราบกัน
ระวัง คลิปวีดีโออาจ Spoiled เนื้อเรื่อง
อันดับ 10 บอส The Immortal One จากเกมส์ Lost Odyssey (Xbox360)
ชื่อมันก็บอกอยู่แล้วว่า Immortal ที่แปลว่าอมตะ แต่ก็ไม่ได้หมายความมันฆ่าไม่ตาย เพียงแต่ตายยากไปหน่อย มันเป็นบอสลับของเกมส์ Lost Odyssey ที่อึดกว่าบอสใหญ่เสียอีก แต่คนเล่นก็ต้องทนไปสู้กับมันถ้าหวังจะเก็บความลับในเกมส์ให้ครบ งานนี้ไม่มีทริกวิธีสู้ใดๆครับ มีแต่ต้องประเคนของหนักใส่มันให้มากที่สุดเท่าที่จะทำได้ เป็นบอสที่อึดแบบไม่มีทางเลี่ยงจริงๆ





อันดับ 9 บอส Penance จากเกมส์ Final Fantasy X International (PS2)
โคตรบอสสุดโหดจากไฟนอลแฟนตาซี 10 เวอร์ชั่นอินเตอร์ เป็นบอสลับตัวใหม่ที่เพิ่มเข้ามา การจะเอาชนะเจ้าตัวนี้ได้ คุณจะต้องมีทั้งดวงและของสุดเทพแบบเต็มร้อย ไม่งั้นก็เอาชนะมันไม่ได้หรอก ทั้งอัดแรง เลือดเยอะ ฟื้นเลือดได้ ขนาดของเต็มสูบไปสู้กับมัน ยังเป็นชั่วโมงกว่าจะผ่านได้ แต่บอสตัวนี้มีเคล็ดลับที่ทำให้ชนะได้ง่ายขึ้นอยู่ด้วย อยากรู้ไปค้นหาเอาเองนะ





อันดับ 8 บอสใหญ่ Yami จากเกมส์ Okami (PS2, GC, Wii)
อาจจะมีคนแย้งว่า บอสใหญ่จาก Okami ไม่เห็นจะฆ่านานตรงไหนเลย ก็จริงครับ บอสใหญ่มันฆ่าไม่นานหรอก แต่ก่อนที่จะได้สู้กับบอสใหญ่เนี่ย พี่ Capcom เขาใช้มุกเดิมๆ แบบในเกมส์ Rockman รีไซเคิลบอสตัวเก่าๆที่เคยปราบไปแล้ว ในแบบเก่งขึ้นมาให้คุณสู้อีกรอบไงล่ะครับ กว่าจะฆ่าได้หมดทั้งบอสเก่าและบอสใหญ่ ก็ใช้เวลานานทีเดียว เผลอๆจะเป็นชั่วโมง เป็นเกมส์แอคชั่นที่สู้บอสใหญ่นานมากเกมส์หนึ่ง กว่าจะจบ





อันดับ 7 บอสใหญ่ Ganon จากเกมส์ Zelda: Twilight Princess (GC, Wii)
เจ้ากานอน บอสขาประจำจากเกมส์ Zelda ที่โดยปกติแล้ว เราจะสู้กับมันแค่ 1-2 ยก ถ้าชนะก็คือจบเกมส์แล้ว แต่ในภาค Zelda: Twilight Princess มันมาแบบพิเศษ เพิ่มไข่ เพิ่มเส้น เพิ่มลูกชิ้น มีหลายร่างมากกว่าภาคอื่นๆ คุณอาจจะคิดว่ากำจัดร่างนี้ได้แล้ว เย้! จบเกมส์แล้ว แต่คุณคิดผิดครับ เพราะมันจะเปลี่ยนร่างหลอกหลอนไปเรื่อย ซึ่งเราจะไม่บอกว่ามันมีทั้งหมดกี่ร่าง ลองดูคลิปเอาเองนะ





อันดับ 6 บอสใหญ่ Maus จากเกมส์ Shadow of the Colossus (PS2)
เกมส์ในตำนานที่ชาว PS2 ต้องเล่น เรื่องราวของเด็กหนุ่มกับม้าคู่ใจในภารกิจปราบยักษ์ Colossus ทั้ง 16 ตัว เพื่อช่วยเหลือหญิงคนรัก ผู้เล่นจะต้องเล่นเป็นมนุษย์ตัวเล็กๆไปฆ่ายักษ์ตัวมหึมา นึกภาพแล้วคงคิดว่าไม่น่าทำได้ แต่เกมส์นี้ทำได้ครับ ด้วยการโจมตีที่จุดอ่อนของยักษ์แต่ละตัว ซึ่งการจะปีนขึ้นไปตรงจุดอ่อนยักษ์นั้นแต่ละตัวก็มีวิธีต่างกันไป ซึ่งบอสตัวสุดท้ายมีวิธีปีนไปที่จุดอ่อนยุ่งยากที่สุดแล้วครับ ถ้าไม่รู้วิธีมาก่อนนี้ บางทีคลำทั้งวันก็ไม่ผ่านหรอก





อันดับ 5 บอสทุกตัว จากเกมส์ Metal Gear Solid Peace Walker (PSP)
ถ้าคนเล่นเป็นบอสเกมส์นี้มันไม่ยากหรอกครับ แต่ปัญหามันอยู่ที่ถ้าเล่นไม่เป็นต่างหาก เพราะว่าเกมส์นี้มันเน้นให้คุณหาพรรคพวกเพิ่มจากการใช้ระบบ Street Pass (เปิดเครื่องเดินผ่านจุดที่มีคนเล่นเกมเดียวกัน) หรือการเล่นกับคนอื่นๆ เราก็จะได้ตัวละครของเพื่อนๆมาช่วยสู้ ทำให้สามารถผ่านบอสง่ายขึ้น แต่ถ้าคุณไม่รู้ว่ามีระบบนี้ แล้วไป Solo บอสแบบคนเดียว ก็งานเข้าสิครับ กว่าจะผ่านแต่ละตัวๆ





อันดับ 4 บอสใหญ่ตอบจบแผ่นทุกภาค ของเกมส์ .HACK (PS2)
เกมส์ .Hack จะมีเรื่องราวคล้ายกับการ์ตูน Sword Art Online คือเป็นเกมส์ที่กล่าวถึงโลกในเกมออนไลน์เสมือนจริง เป็นเกมส์ RPG ในยุค PS2 ที่ดำเนินเรื่องยาวมากหลายภาคกว่าจะจบ โดยภาคแรกก็ใช้ DVD ถึง 4 แผ่น และในทุกๆแผ่น DVD นั้นก็จะมีบอสประจำแผ่นอยู่ด้วย ซึ่งถ้าฆ่าได้แล้วก็จะเปลี่ยนแผ่นไปเล่นยังภาคต่อไปได้อีกแต่บอสตอนท้าย DVD ทุกแผ่นนั้นมันเก่งระดับบอสใหญ่ของแต่ละแผ่นเลยทีเดียว และคุณจะต้องสู้กับมันถึง 4 รอบ เพราะมี 4 แผ่นนั่นเอง





อันดับ 3 บอส The End จากเกมส์ Metal Gear Solid 3 (PS2, 3DS)
บอสตาแก่สไนเปอร์ ที่น่ารำคาญสุดๆ ถ้าคุณไม่รู้วิธีสู้กับมัน บางทีทั้งวันคุณก็หาตัวมันไม่เจอครับ เพราะมันหลบซ่อนตัวเก่งมาก ซึ่งการฆ่าบอสตัวนี้จะต้องใจเย็น และพยายามหาที่หลบซ่อนมันให้เจอ ถ้ารู้วิธีก็ไม่ยากเลยครับ แต่ถ้าสู้มั่วๆก็นานหน่อย นอกจากนี้มีวิธีเอาชนะมันโดยไม่ต้องออกแรงด้วยครับ แค่คุณเซฟเกมช่วงบอสตัวนี้ แล้วหยุดเล่นเกมนี้ไปสักระยะหนึ่งแล้วกลับมาเล่นใหม่ แค่นั้นก็พอ





อันดับ 2 Yiazmat จากเกมส์ Final Fantasy XII International (PS2)
แค่โอเมก้าเวพ่อนจากภาคปกติก็ว่ายากแล้ว แต่ Yiazmat ในเวอร์ชั่น Inter ยิ่งโหดเข้าไปอีก ทั้งตีแรง ตีไว และเลือดที่มากเวอร์ถึง 50 ล้าน และที่มันแสบกว่านั้นคือ มันสามารถ Heal ตัวเองได้ครับพี่น้อง ซึ่งแทบจะเป็นไปไม่ได้เลย ถ้าจะฆ่ามันโดยโจมตีแค่ทีละ 9999 จึงจำเป็นต้องใส่ไอเท็มที่ทำให้โจมตีทะลุ 9999 ให้ได้ครับ นอกจากจะต้องตีมันให้ทันมากกว่าที่มันฮีลตัวเองแล้ว ยังต้องคอยรักษาชีวิตเพื่อนในทีมให้รอดจนจบให้ได้ด้วยระบบ Gambit





อันดับ 1 Absolute Virtue จากเกมส์ Final Fantasy XI (PC)
ตอนแรกผมบอกว่าบอสจากเกมออนไลน์ตายง่ายเพราะโดนผู้เล่นรุมยำใช่ไหมครับ แต่เจ้า Absolute Virtue นี่มันตายไม่ง่ายครับ ถึงจะยกโขยงมาเป็นกิลด์ถึง 18 คน ก็ยังต้องใช้เวลากว่า 18 ชั่วโมงกว่ามันจะตาย และที่สำคัญคือถ้าช้า มันก็จะเติมเลือดตัวเองจนเต็มด้วย แสบสุดๆ





 