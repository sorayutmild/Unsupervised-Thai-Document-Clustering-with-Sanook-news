(ภาพจากทวิตเตอร์ SpringNewsTv)
"สาทิตย์" อ้าง หมวดเจี๊ยบ พยายามเข้ามาในพื้นที่ชุมนุมหลายครั้ง ยัน ไม่ได้ปิดกั้นสื่อทำข่าว
นายสาทิตย์ วงศ์หนองเตย แกนนำ กปปส. กล่าวปราศรัยบนเวทีปทุมวัน เมื่อคืนวานนี้ (25 ก.พ.) ชี้แจงกรณีการจับกุม ร.ท.หญิง สุณิสา เลิศภควัต หรือ หมวดเจี๊ยบ เข้ามาในพื้นที่การชุมนุมว่า ร.ท.หญิง สุณิสา เข้ามาในพื้นที่และมีการอัดคลิปวิดีโอไว้ แต่ไม่ยอมให้ทางการ์ดดูว่าอัดอะไรบ้างซึ่งระหว่างคุมตัว ร.ท.หญิง สุณิสา พยายามเรียกร้องเพื่อโทรหาบุคคลต่างๆ ตลอดเวลา
ขณะที่ นายเอกนัฏ พร้อมพันธุ์ โฆษกกลุ่ม กปปส. ได้บอกกับตนว่า มีการเตรียมการไว้แล้ว เพราะมีนักข่าวได้เข้ามาบอกว่า ร.ท.หญิง สุณิสา จะเข้ามาในพื้นที่ เมื่อเกิดเหตุการณ์ดังกล่าวขึ้น ทางการ์ดจึงได้กันตัวออกไป เพื่อนำ ร.ท.หญิง สุณิสา ไปส่งที่ห้างสรรพสินค้าพารากอน และส่งต่อถึงแยกอังรีดูนังต์ โดยทางการ์ดก็มีการอัดคลิปตลอดเวลา ทั้งนี้ นายสาทิตย์ ระบุว่า ร.ท.หญิง สุณิสา พยายามจะเข้ามาในพื้นที่หลายครั้งแล้ว พร้อมชี้แจงว่าไม่ได้มีการปิดกั้นสื่อมวลชนไม่ให้ทำข่าวแต่อย่างใดเพราะมีการเชิญสื่อเข้าไปสัมภาษณ์ ร.ท.หญิง สุณิสา ด้วย