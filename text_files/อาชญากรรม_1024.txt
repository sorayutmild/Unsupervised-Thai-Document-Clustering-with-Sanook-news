พ่อพาลูกสาว นักเรียนชั้น ม.5 โร่แจ้งความที่ สภ.เมืองอุดรธานี ถูกเพื่อนนักเรียนกว่า 20 คน รุมตบ คาดสาเหตุจากด่ากันในเฟซบุ๊ค
ผู้สื่อข่าวรายงานว่า (29 พ.ค.) นายเอ(นามสมมุติ) อายุ 38 ปี อยู่บ้านเลขที่ 55 ม.17 ต.ปะโค อ.กุมภวาปี จ.อุดรธานี พา น.ส.บี (นามสมมุติ)บุตรสาว นักเรียนชั้น ม.5 โรงเรียนแห่งหนึ่งใน ต.หมากแข้ง อ.เมือง จ.อุดรธานี เข้าแจ้งความที่ สภ.เมืองอุดรธานี ว่า เมื่อวานนี้ขณะที่บุตรสาวกำลังกลับบ้าน ได้มีนักเรียนหญิงทั้งในโรงเรียนเดียวกัน และต่างโรงเรียนประมาณ 20 คน มารุมตบตีทำร้ายร่างกายจนได้รับบาดเจ็บ จนต้องไปตรวจร่างกายที่โรงพยาบาล 
นายเอ กล่าวต่อว่า สาเหตุของการทำร้ายนั้น ทราบว่ามาจากการแชทด่ากันในเฟซบุ๊คและโจมตีกัน ตนไม่คิดว่าเรื่องจะแรงถึงกับต้องมาทำร้ายกันขนาดนี้ ในวันนี้ตนจึงมาแจ้งความเพื่อดำเนินการกับกลุ่มที่รุมทำร้ายลูกสาว
ทั้งนี้ เจ้าหน้าที่ตำรวจได้รับเรื่องไว้ โดยจะเรียกกลุ่มนักเรียนที่ก่อเหตุมาสอบสวน เพื่อดำเนินคดีต่อไป