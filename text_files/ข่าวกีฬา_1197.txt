"เดอะ มันนี่" ฟลอยด์ เมย์เวทเธอร์ จูเนียร์ ยอดนักชกไร้พ่ายชาวอเมริกัน ที่เอาชนะคะแนน  แมนนี่ ปาเกียว คู่ชกชาวฟิลิปปินส์  ที่ลาสเวกัส เมื่อวันที่ 2 พ.ค. ตามเวลาท้องถิ่นหลังจบไฟต์แห่งศตวรรษ ผลปรากฏว่า  เมย์เวทเธอร์ จูเนียร์ ชนะคะแนนปาเกียว อย่างเป็นเอกฉันท์ 118-110, 116-112 และ 116-112  ทำให้เจ้าตัวครองเข็มขัดแชมป์โลกรุ่นเวลเตอร์เวท 3 สถาบัน ทั้งสมาคมมวยโลก(WBA), สภามวยโลก(WBC) และ เดอะริงค์ (THE RING) พร้อมครองสถิติไร้พ่าย เป็น 48 ไฟต์ล่าสุด หลังจบไฟต์ดังกล่าวไม่ทันข้ามวัน "ฟลอยด์" ออกมาประกาศยืนยันว่า ตนจะสละเข็มขัดแชมป์โลกทุกสถาบัน โดยให้เหตุผลว่า "เวลาในการเป็นนักชกอาชีพใกล้หมดลงแล้ว และเขาอยากให้นักชกคนอื่นๆ ได้มีโอกาสสัมผัสการเป็นแชมป์บ้าง" อย่างไรก็ตาม เมย์เวทเธอร์ ยังต้องขึ้นชกอีกหนึ่งไฟต์ ตามสัญญาที่ยังมีกับ “โชว์ไทม์” ในช่วงเดือนกันยายนนี้ โดยจะเป็นไฟต์สุดท้าย หากชนะได้อีกจะทำให้เขามีสถิติเทียบเท่ากับ  ร็อคกี้ มาร์เซียโน่ ตำนานมวยโลกอดีตแชมป์รุ่นเฮวี่เวตผู้ล่วงลับไปแล้วด้วยชก 49 ครั้ง ชนะ 49 ครั้ง