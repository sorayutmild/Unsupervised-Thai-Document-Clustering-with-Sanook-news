นับเป็นความสูญเสียที่ยิ่งใหญ่ที่สุดในชีวิตของนางเอกสาว คิมเบอร์ลี่ แอน โวลเทมัส เทียมศิริ และครอบครัว สำหรับการจากไปของคุณพ่อ ดร.ฮันส์ โยอาคิม ฟลีดาริช โวลเทมัส ซึ่งมีพิธีสวดพระอภิธรรมและฌาปนกิจไปเมื่อวันที่ 3 ธันวาคม 2559 ที่ผ่านมา
โดยก่อนการฌาปนกิจ ได้มีการอ่านประวัติของ ดร.ฮันส์ โยอาคิม ฟลีดาริช โวลเทมัส (Dr. Hans Joachim Friedrich Woltemas) ระบุว่า ดร.ฮันส์ เกิดเมื่อวันที่ 22 กรกฎาคม 2498 เป็นลูกครึ่งเยอรมัน-สเปน เกิดที่ประเทศเยอรมันก่อนเดินทางไปศึกษาต่อปริญญาตรีที่ประเทศสหรัฐอเมริกา จบปริญญาเอกด้านกฏหมายจาก Harvard University  พูดได้ 7 ภาษา
ต่อมา ดร.ฮันส์ ทำงานเป็นทนายความที่สหรัฐอเมริกาเป็นเวลา 15 ปี โดยระหว่างนั้นก็ได้พบรักกับคุณแม่ของลูกๆ ทั้ง 4 คน ให้กำเนิดลูกชายคนโตและคนรองที่อเมริกา ส่วนลูกสาว 2 คนเกิดที่เยอรมัน ก่อนย้ายมาตั้งรกรากที่ประเทศไทยในปี 2542 
ดร.ฮันส์ โยอาคิม ฟลีดาริช โวลเทมัส มีอาการเส้นเลือดใหญ่หัวใจแตกที่ช่องท้อง ทำให้ต้องเข้ารับการผ่าตัดด่วน และเสียชีวิตจากการติดเชื้อในกระแสเลือด เมื่อวันที่ 26 พฤศจิกายน 2559 เวลาประมาณ 08.15 น. สิริอายุ 61 ปี