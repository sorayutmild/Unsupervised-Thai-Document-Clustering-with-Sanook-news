ถ้าอากาศในเมืองไทยจะร้อนจนพัดลมธรรมดาๆ ก็เอาไม่อยู่ขนาดนี้ การได้แอร์ปรับอากาศมาช่วย ในวันที่อากาศจะทำเราเป็นลม บ้านหรือห้องของเราก็จะกลายเป็นสวรรค์น้อยๆ ที่ทำให้เรากลายเป็นคนอยู่ติดบ้าน รักบ้านขึ้นมาทันที แต่เคยสงสัยไหมคะว่า นอกจากจะเปลืองไฟแล้ว การเปิดแอร์ปรับอากาศทั้งวันทั้งคืนแบบนี้ จะมีผลเสียต่อสุขภาพอย่างไรบ้างหรือเปล่า?
 
ข้อเสียของการเปิดแอร์ปรับอากาศนอน
1. การใช้แอร์ปรับอากาศตลอดเวลา มีโอกาสทำให้ภายในห้องอากาศถ่ายเทไม่สะดวก ยิ่งหากมีการปิดม่านกันแสงเข้าห้องด้วยอีกแล้ว อาจกลายเป็นแหล่งเพาะพันธุ์เชื้อรา หรือไรฝุ่น ตามพรมเช็ดเท้า ผ้าขนหนู ที่นอน ผ้าห่ม หมอน หากดูแลทำความสะอาดไม่ดีพอ
2. หากปรับอากาศให้เย็นในทันที และแอร์ทำความเย็นอย่างรวดเร็ว หลอดเลือดในร่างกายอาจปรับตัวอย่างรวดเร็วเกินไป จนทำให้เกิดอากาศปวดศีรษะได้
3. อากาศเย็นจากแอร์ปรับอากาศ อาจทำให้ผิวหนังแห้ง จมูกแห้ง ตาแห้งได้ หากใครผิวแห้งมากๆ อาจเกิดอาการคันตามผิวหนัง
4. หากไม่ทำความสะอาดแอร์ปรับอากาศให้ดี อาจเป็นสาเหตุของโรคทางเดินหายใจต่างๆ รมไปถึงภูมิต้านทานโรคต่ำลง จนอาจเป็นหวัด ภูมิแพ้ หรือไอเจ็บคอได้ง่าย เพราะบริเวณเซลล์เยื่อบุโพรงจมูก คอ หลอดลม แห้งเกินไป ไม่มีเมือกที่คอยดักจับฝุ่น หรือเชื้อโรคต่างๆ จึงทำให้เรารับเชื้อโรคเหล่านี้เข้าสู่ร่างกายได้ง่ายขึ้น
 
วิธีป้องกันโรคต่างๆ ที่มาจากแอร์ปรับอากาศ
1. ลดการใช้แอร์ปรับอากาศลงบ้าง อาจใช้เฉพาะเวลาช่วงหนึ่งๆ หรืออาจจะตั้งให้แอร์ตัดก่อนตื่นนอน 1 ชั่วโมง หากวันไหนอากาศไม่ร้อนมาก ก็ลองใช้พัดลมธรรมดา แทนการใช้แอร์ เป็นต้น
2. อย่าปรับอากาศให้หนาวเย็นจนเกินไป อาจจะอยู่ที่ 25 องศา หรือมากกว่านี้ก็ได้ ให้พอหายร้อนเป็นพอ ไม่ต้องถึงขั้นเปิดแอร์นอน แล้วห่มผ้านวมหนา
3. อย่าปล่อยจมูก คอ หรือหลอดลมแห้งจนเกินไป สังเกตได้จากการหายใจ ที่จะรู้สึกแห้งๆ แสบๆ อาจใส่ผ้าปิดปากบ้าง เพื่อรักษาความชุ่มชื้นของจมูก และทางเดินหายใจ
4. ดื่มน้ำให้มากๆ เพื่อให้ร่างกายไม่ขาดน้ำ หากผิวแห้ง ให้ทาโลชั่น หรือครีมบำรุงผิวด้วย
5. อาจลองเปิดหน้าต่าง เปิดประตู เปิดม่านภายในห้องบ้าง ทำความสะอาดโดยการกวาดบ้าน หรือดูดฝุ่น และถูบ้าน เพื่อกำจัดไรฝุ่นให้ได้มากที่สุด และไล่เอาความชื้นภายในห้องออกไป เพื่อป้องกันเชื้อรา
6. อาจติดตั้งเครื่องฟอกอากาศ หากคุณมีปัญหาทางเดินหายใจมากจริงๆ เช่น มีโรคหอบหืดเป็นโรคประจำตัว หรือเป็นภูมิแพ้ เป็นหวัดคัดจมูกบ่อยๆ เป็นต้น
 
ทุกอย่างมีประโยชน์ หากใช้ให้ถูกวิธีนะคะ นอกจากแอร์ปรับอากาศแล้ว ยังมีอีกหลายวิธีที่ช่วยคลายร้อนระหว่างวันได้ง่ายๆ เช่น การอาบน้ำ หรือการดื่มอะไรเย็นๆ เช่น น้ำสมุนไพรไทยๆ (อ่าน “วิธีคลายร้อนแบบไทยกับ 5 น้ำสมุนไพรสุดอร่อย สู้อุณหภูมิ 42 องศา!” ที่นี่) แต่หากอากาศร้อนหนักๆ จริงๆ อาจจะต้องดูที่โครงสร้างของบ้านแล้วล่ะค่ะ ว่ามีส่วนใดที่ต้องแก้ไข เพื่อให้อากาศระบายถ่ายเทเอาความร้อนออกไปได้บ้าง เช่น บุฉนวนกันความร้อนที่หลังคา หรือการปรับตำแหน่งประตูห้อง เป็นต้น