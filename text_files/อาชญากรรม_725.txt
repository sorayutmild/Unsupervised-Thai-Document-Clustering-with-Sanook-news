ศาลตัดสินจำคุก 2 ปี 8 เดือน แม่เมายา ช่วยสามีใหม่ จับลูก 13 ปี ข่มขืน พฤติกรรมผิดมนุษย์ ไม่รอลงโทษ(30 ส.ค.) เมื่อวันที่ 29 ส.ค.ศาลอ่านคำพิพากษา คดีที่พนักงานอัยการ ฝ่ายคดีอาญา 3 เป็นโจทก์ยื่นฟ้อง น.ส.นารี หรือ นา มณีนาค อายุ 49 ปี เป็นจำเลยในความผิดฐานร่วมกับ นายจำปา เนตรเสรี ที่ศาลพิพากษาลงโทษไปแล้ว ซึ่งเป็นสามีใหม่ของจำเลยที่ไม่ได้จดทะเบียนสมรส โดยจำเลยที่ติดยาเสพติด ได้ช่วยจับแขน และใช้หมอนปิดปาก ผู้เสียหาย เพื่อให้ นายจำปา ข่มขืนกระทำชำเรา ด.ญ.น้ำ (นามสมมุติ) เด็กหญิงอายุไม่เกิน 15 ปี ซึ่งไม่ใช่ภรรยาตน โดยหญิงนั้นไม่ยินยอม และเป็นผู้อยู่ในความปกครอง
ศาลพิเคราะห์พยานหลักฐานแล้ว เห็นว่า พยานหลักฐานโจทก์มีน้ำหนักน่าเชื่อถือ พิพากษาจำคุกจำเลย 5 ปี 4 เดือน คำรับสารภาพเป็นประโยชน์ต่อการพิจารณา ลดโทษให้กึ่งหนึ่ง คงจำคุกไว้ 2 ปี 8 เดือน โดยเมื่อพิเคราะห์พฤติการณ์แล้วเห็นว่า จำเลยเป็นมารดาโดยแท้ของผู้เสียหาย ซึ่งวิสัยของมนุษย์ ผู้เป็นแม่ มีหน้าที่ต้องปกป้องคุ้มครองดูแลลูกให้รอดพ้นจากสิ่งเลวร้าย แต่แทนที่จำเลยจะช่วยเหลือลูกให้รอดพ้นจากการกระทำอันชั่วร้าย จากบุคคลอื่น แต่กลับช่วยเหลือบุคคลอื่นกระทำต่อลูกตนเอง สร้างตราบาปให้แก่ลูก นับเป็นเรื่องร้ายแรง จึงไม่มีเหตุให้รอการลงโทษ