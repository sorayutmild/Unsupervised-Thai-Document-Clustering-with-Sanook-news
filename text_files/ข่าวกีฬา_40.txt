กลายเป็นเรื่องแปลกทันทีเมื่อมีนักกีฬาได้คะแนนจากกรรมการ 0.0 คะแนน ในการแข่งขันกระโดดน้ำ โอลิมปิกเกมส์ 2020 ประเภทสปริงบอร์ด 3 เมตรหญิง รอบรองชนะเลิศ ที่กรุงโตเกียว, ประเทศญี่ปุ่น โดยเรื่องที่สร้างความแปลกใจให้กับแฟนๆ ก็คือจังหวะที่ พาเมล่า แวร์ นักกระโดดน้ำชาวแคนาดา ตัดสินใจออกมากระโดดเป็นครั้งสุดท้ายเพื่อลุ้นเข้ารอบชิงฯ ด้วยการทิ้งตัวลงไปในน้ำแบบหน้าตาเฉยทั้งที่ก่อนหน้านี้เธอได้เรียกท่ายากระดับ 3.5 (ประกอบด้วย ท่าลังกาหลัง 1 รอบครึ่ง และหมุนเกลียว 3 รอบครึ่ง) ให้กับคณะกรรมการ แต่พอเอาเข้าจริง นักกระโดดน้ำสาววัย 28 ปี กลับไม่ได้เลือกที่จะจัดท่าตามที่เธอเรียกแต่อย่างใดทำให้คณะกรรมการทั้งหมดตัดสินใจให้เธอ 0.0 คะแนน ซึ่งเป็นการให้คะแนนที่เกิดยากมากๆ และทำให้เธอจบอันดับสุดท้ายของผู้เข้าแข่งขันทั้งหมด 18 คน ไม่ผ่านการตัดตัวเข้าไปเล่นในรอบชิงชนะเลิศ ทั้งที่ก่อนกระโดดครั้งสุดท้ายเธอรั้งอันดับที่ 9 หลังผ่านการกระโดด 4 ครั้งซึ่งหลังจบการแข่งขัน พาเมล่า แวร์ ได้เปิดใจผ่าน CBC สถานีโทรทัศน์ในบ้านเกิด ถึงการตัดสินใจทำแบบนั้นเพราะว่า เธอกลัวที่จะได้รับบาดเจ็บหากฝืนที่จะทำท่ายากที่เรียกไป "ฉันคิดว่าถ้าฉันกระโดดตามที่เรียกไป มันอาจจะเป็นการทำร้ายตัวเองได้""ฉันขอบอกว่าฉันภูมิใจในตัวเองมาก กับการตัดสินใจบางสิ่งบางอย่างที่ยากจริงๆ หลายสิ่งที่คุณเห็นในการแข่งขันเป็นเพียงปัจจัยเล็กน้อย แต่ฉันขอบอกว่าฉันเต็มที่กับการแข่งขันครั้งนี้มากๆ และต้องยอมรับว่าฉันผิดพลาด แต่ฉันจะไม่ปล่อยให้มันมาทำลายความเป็นตัวตนของฉัน" นักกระโดดน้ำสาวชาวแคนาดา เปิดใจถึงจังหวะสำคัญ
