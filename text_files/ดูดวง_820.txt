ตะกรุดเป็นหนึ่งในเครื่องรางของขลังที่ถูกสร้างขึ้นโดยอ้างถึงพุทธคุณ และทำมาจากวัสดุต่าง ๆ ตามตำราของครูบาอาจารย์แต่ละท่าน ตะกรุดได้รับความนิยมมาตั้งแต่อดีตจนถึงปัจจุบัน เพราะเชื่อกันว่าตะกรุดสามารถปกป้องคุ้มครองภัยอันตรายให้แคล้วคลาด คงกะพัน รวมทั้งเรื่องโชคลาภ เมตตามหานิยม มีความโชคดีทั้งหลายทั้งปวง
ในปัจจุบันนั้น ตะกรุดถูกนำมาผสานเข้ากับการออกแบบที่สวยงาม โดดเด่นจนกลายเป็นเครื่องประดับที่แฝงแฟชั่นไว้อย่างลงตัว นั่นจึงทำให้ตะกรุดกลับมาได้รับความนิยมอย่างแพร่หลายอีกครั้ง แม้กระทั่งในหมู่คนดังและเหล่าวัยรุ่น

จากอดีตจนถึงปัจจุบัน ตะกรุด มีวิวัฒนาการการแปรเปลี่ยนไปอย่างไรบ้าง เรามาฟังความคิดเห็นจากเซียนพระชื่อดัง คุณหมึก ท่าพระจันทร์ หรือ สุรเดช ลิ้มสกุล รองนายกสมาคมผู้นิยมพระเครื่องพระบูชาไทย พร้อมทั้งเปิดกรุ 10 ตะกรุดสุดเข้มขลังของสะสมหายาก และมีมูลค่าสูงของคุณหมึก ท่าพระจันทร์ 
จุดเริ่มต้นในการเข้าสู่วงการพระเครื่องและของขลัง
ผมเป็นคนสุพรรณมีพี่ชายคนหนึ่งชื่อ โก๋ วัดลาด เป็นเซียนพระตั้งแต่โบราณ ตอนนี้เสียชีวิตไปแล้ว ผมเห็นเขาชอบส่องพระ เล่นพระตั้งแต่เด็ก ตั้งแต่ตอน ป.2 - ป.3 เลยขอหนังสือเขามาอ่าน และเห็นผู้ใหญ่เอากล้องส่องพระมาส่อง เห็นเขาดูอะไรกันก็อยากที่จะขอดูบ้าง จนมีความชอบตั้งแต่เด็ก เราเป็นเด็กผู้ชายก็จะชอบในสิ่งที่ท้าทายในความรู้สึก โลดโผนหน่อย จะชอบอะไรที่เขาพูดกันทำนองว่า ขลัง มหาอุด แคล้วคลาดปลอดภัย เรื่องพุทธคุณของพระเลยชอบมาตั้งแต่เด็กและศึกษามาโดยตลอด ทั้งอ่านหนังสือเองและครูพักลักจำ เริ่มเข้ามาเช่าพระ เริ่มซื้อขาย มาจนปัจจุบันก็ร่วม 30 กว่าปี 

ความหมายของ "ตะกรุด" คุณค่าด้านพุทธคุณที่แท้จริงของตะกรุดในอดีต และการเปลี่ยนแปลงมาถึงยุคปัจจุบัน 
ตะกรุดคือเครื่องรางของขลังชนิดหนึ่ง เปรียบเสมือนวัตถุมงคลทำจากวัสดุง่าย ๆ ตามพื้นถิ่น สร้างโดยเกจิ อาจารย์ท่านนั้น ๆ เพื่อมอบให้ลูกศิษย์ หรือว่าลูกศิษย์นำโลหะหรือของพื้นถิ่น อาทิ เงิน ทอง ตะกั่ว ทองเหลือง ฯลฯ มาให้เกจิอาจารย์ทำการลงอักขระเลขยันต์ แล้วปลุกเสกนำมาแจกให้ลูกศิษย์พกติดตัวเพื่อเป็นมงคล จึงเป็นที่มาของตะกรุดต่าง ๆ ของแต่ละอาจารย์ แต่วิวัฒนาการสมัยนี้หากเกจิอาจารย์หรือวัดใดจะสร้างก็สามารถสั่งโรงงานได้ง่าย ๆ มีโลหะหาได้ง่าย สร้างแม่พิมพ์ขึ้นมาเป็นเลขยันต์ปั้ม เพราะฉะนั้นการผลิตในยุคปัจจุบันจะทันสมัยมากขึ้น
ปัจจุบันคนนิยมใส่ "ตะกรุด" กันมากขึ้น จนกลายเป็นแฟชั่น คุณหมึกมีความคิดเห็นอย่างไร
ในความรู้สึกผมคิดว่าดี ผมเล่นพระในช่วงต่อระหว่างยุคคนรุ่นเก่าและคนรุ่นใหม่ ในอดีตเวลาคนโบราณจะใช้เครื่องรางของขลัง เช่น ตะกรุด ก็จะต้องนำเชือกมาร้อยใส่ไว้ที่เอว หรือคาดสะพายแล่งอยู่ที่เสื้อ แต่ว่าปัจจุบัน มีการประยุกต์ตะกรุดหรือเครื่องรางของขลังให้เข้ากับแฟชั่นของคนยุคปัจจุบัน มีการนำตะกรุดมาใส่เป็นสร้อย กำไล รวมกับเครื่องประดับอย่างอื่น สำหรับคนที่ชื่นชอบด้านพุทธคุณแล้วนำมารวมกับความทันสมัย ผมมองดูแล้วรู้สึกว่าเข้ากันดี ผมก็ชอบและเห็นด้วย
เมื่อมีโอกาสได้พูดคุยกับนักสะสม ผู้มีความเชี่ยวชาญเกี่ยวกับการดูพระ เครื่องรางของขลัง จนเรียกได้ว่าเป็นเซียนพระระดับต้นๆ ของเมืองไทย เราจึงขอเปิดกรุของสะสม และให้เลือก 10 สุดยอดตะกรุดตามความคิดของคุณหมึก ท่าพระจันทร์มาเล่าถึงเอกลักษณ์และพุทธคุณของตะกรุดแต่ละชิ้น

สุดยอด " 10 ตะกรุด " ของสะสมสุดเข้มขลังของ “หมึก ท่าพระจันทร์”

1.ตะกรุดมงคลโสฬส หลวงปู่เอี่ยม วัดสะพานสูงจ.นนทบุรี (ราคาประมาณ 2-3 ล้านบาท)
มีเอกลักษณ์เฉพาะ ไส้เนื้อในเป็นโลหะทองแดง ลงยันต์มงคลโสฬส ล้อมรอบปิดด้วยคาถาอิติปิโส ยันต์มงคลโสฬสเป็นยันต์ที่มีมงคลมากสำหรับเกจิอาจารย์ในยุคเก่า ถือว่าเป็นของมงคล คุ้มครองทั้ง 16 ชั้นฟ้า 15 ชั้นดิน ผู้ที่บูชาตะกรุดนี้ติดตัว จะมีความศักดิ์สิทธิ์ปกป้องสิ่งชั่วร้ายทุกอย่างที่มาจากทุกชั้นฟ้าและทุกชั้นดิน และจะมีแต่สิ่งอันเป็นมงคลทุกอย่างเข้ามาในการดำเนินชีวิต แม้แต่เทพเทวดาและสิ่งศักดิ์สิทธิ์ทั้งหลายยังต้องให้ความเคารพในยันต์ที่ลงในตะกรุดนี้ นักสะสมพระและเครื่องรางของขลังจึงปรารถนานำมาบูชากันมาก ตั้งแต่อดีตจนถึงปัจจุบัน ผู้ใดมีไว้ครอบครองและหมั่นบูชากราบไหว้ด้วยความศรัทธาและเชื่อมั่น จะเป็นสิริมงคลแก่ตนและวงศ์ตระกูลอย่างยิ่ง พ้นจากภัยพิบัติต่าง ๆ เป็นมหามงคลยิ่งใหญ่ มีเมตตามหานิยม เจริญด้วยลาภผล แคล้วคลาดปลอดภัย คงกระพันชาตรี

2.ตะกรุดมหาจักรพรรดิตราธิราช อ.เฮง ไพรวัลย์ จ.พระนครศรีอยุธยา (ราคาประมาณ 1-2 ล้านบาท)
ที่สุดของฆราวาส (ผู้ชายที่ไม่ได้บวชเป็นพระ แต่ว่ามีความเข้มขลังทางอาคม) คือ ท่านอาจารย์เฮง ไพรวัลย์ ฆราวาสผู้เรืองเวทย์ ตะกรุดนี้เป็นทองคำหนัก 4 บาท ท่านลงอักขระเลขยันต์ ถือกันว่าเป็นพระยันต์ที่เป็นใหญ่เหนือพระยันต์ทั้งมวล เป็นที่นิยมและเสาะหาของนักสะสมพระ คนเล่นเครื่องรางของขลัง พุทธคุณดีเด่นทางด้านแคล้วคลาด เมตตามหานิยม มหาลาภ มหาอุด มหาอำนาจ คงกระพัน

3.ตะกรุดไมยราพสะกดทัพ หลวงพ่อกุน วัดพระนอน จ.เพชรบุรี (ราคาประมาณ 5 แสนบาท - 1 ล้านบาท)
ตะกรุดดอกนี้ข้างในเป็นเนื้อเงินถักด้วยเชือกแล้วลงรัก เป็นอีกหนึ่งตะกรุดที่ได้รับความนิยม  เป็นตะกรุดที่ใช้คุ้มครอง ปกป้องกันคุ้มภัยได้ทั้งบ้าน สะกดคนทั้งหลายให้เมตตารักใคร่เอ็นดู  มีคนรักนิยมชมชอบ

4.ตะกรุดคู่ชีวิต หลวงพ่อพิธ วัดฆะมังจ.พิจิตร (ราคาประมาณ 2 - 3 แสนบาท)
ตะกรุดชนิดนี้ มีเนื้อตะกั่ว ข้างในสอดไส้เป็นแกนทองเหลือง ลงยันต์ที่เนื้อตะกั่ว ถักด้วยเชือกแล้วลงรัก ใครที่มีตะกรุดของท่านไว้บูชาติดตัวเวลาไปไหนจะแคล้วคลาดปลอดภัย มีอานุภาพด้านคงกระพันสูงมาก มีแล้ว เหมือนอยู่กับคู่ชีวิตได้ตลอดไป 

5.ตะกรุดหลวงพ่อเนียม วัดน้อย จ.สุพรรณบุรี  (ราคาประมาณ 5 หมื่น - 1 แสนบาท)
หลวงพ่อเนียม ตามหลักฐานวัตถุมงคลที่ท่านสร้างส่วนใหญ่จะทำด้วยเนื้อตะกั่ว ตะกรุดของท่านจึงเป็นเนื้อตะกั่วด้วยเช่นกัน ซึ่งตะกั่วในสมัยก่อนจะได้มาเป็นก้อน ๆ ไม่มีเครื่องที่จะทำให้โลหะเรียบสนิท จึงนำตะกั่วมาตีให้เป็นแผ่นบาง ๆ แล้วตัดเป็นสี่เหลี่ยม แล้วลงอักขระเลขยันต์ นำมาม้วนแล้วถักด้วยเชือกแล้วจึงลงรัก พุทธคุณและบารมีของตะกรุดท่านไว้คุ้มครองป้องกันภัย แคล้วคลาด และคงกระพันชาตรี

6.ตะกรุดมหาระงับปราบหงสา หลวงปู่ใจ วัดเสด็จ จ.สมุทรสงคราม (ราคาประมาณ 7 แสนบาท - 1.5 ล้านบาท)
เป็นตะกรุดที่มีขนาดใหญ่เพราะหลวงปู่ใจ วัดเสด็จ ท่านอยู่ทางปากแม่น้ำท่าจีน ที่จะออกทะเล ลูกศิษย์จึงมักเป็นชาวประมงเสียส่วนใหญ่ ท่านจึงทำตะกรุดขนาดใหญ่ไว้ให้ลูกเรือหรือไต้ก๋งนำไปแขวนตรงเสากระโดงเรือ ทำให้แคล้วคลาดปลอดภัยจากภัยอันตรายในท้องทะเล ทั้งคลื่นลม หรือ โจรสลัด

7.ตะกรุดหลวงปู่ศุข วัดปากคลองมะขามเฒ่า จ.ชัยนาท (ราคาประมาณ 1-2 แสนบาท)
หลวงปู่ศุขมีชื่อเสียงโด่งดัง เลื่องลือในวิชาอาคมอันแก่กล้า เป็นอาจารย์ของกรมหลวงชุมพรเขตอุดมศักดิ์ ตะกรุดของท่านเป็นเนื้อตะกั่วถักด้วยเชือกเป็นเอกลักษณ์คือ ลายจระเข้ขบฟัน ให้พุทธคุณ ทั้งด้านเมตตามหานิยม และด้านแคล้วคลาด คงกระพัน จึงทำให้นิยมเสาะแสวงหากันมาก

8.ตะกรุดหนังหน้าผากเสือ หลวงปู่นาค วัดอรุณราชวราราม (ราคาประมาณ 5 แสน - 1 ล้านบาท)
เครื่องรางของขลังที่ถือกำเนิดมาจากสัตว์โดยธรรมชาติมีฤทธิ์เดชเหลือคณา ทำมาจากหนังหน้าผากเสือเอามาฝนกับหินให้หนังบางแล้วท่านจึงนำมาลงอักขระแล้วจึงนำมาม้วนแล้วมัดเป็น 3 เปราะ พุทธคุณจะเด่นทางด้านมหาอำนาจ สำหรับไว้ปกครองคน ที่มีบริวารลูกน้อง

9.ตะกรุดหลวงพ่อทบ วัดชนแดนจ.เพชรบูรณ์ (ราคาประมาณ 5 หมื่น - 1 แสนบาท)
ตะกรุดธงชาติ เป็นเอกลักษณ์เฉพาะของหลวงพ่อทบ ท่านสร้างด้วยแผ่นทองแดงกับตะกั่วม้วนผสมกันแล้วถักด้วยเชือกแล้วจุ่มสีโบราณเป็นสีธงชาติ ท่านสร้างเอาไว้แจกทหาร เพราะว่าหลวงพ่อทบอยู่ที่ จ.เพชรบูรณ์ ซึ่งสมัยก่อนจะมีคอมมิวนิสต์และผู้ก่อการร้ายเยอะมาก ท่านก็จะแจกให้กับทหารที่อยู่ทางแถบนั้น ด้วยพุทธคุณมีคนเล่าว่า ทหารที่พกตะกรุดของท่านถูกยิงจากผู้ก่อการร้ายแต่ยิงไม่เข้า แคล้วคลาดปลอดภัย มหาอุด คงกระพัน จนทำให้ตะกรุดของหลวงพ่อทบเป็นที่โด่งดัง

10.ตะกรุดนารายณ์แปลงรูป พระอาจารย์นองวัดทรายขาว จ.ปัตตานี (ราคาประมาณ 5 - 8 หมื่นบาท)
ตะกรุดทำด้วยเปลือกต้นไม้เหมือนก้านธูป นำแผ่นทองคำมารีดบาง ๆ แล้วประกอบเป็นรูปทรงกระบอกหุ้มไว้แล้วลงยันต์ ใครบูชาตะกรุดนี้มีข้อห้ามคือห้ามแกะออกจากกันโดยเด็ดขาด ไม่เช่นนั้นพุทธคุณจะเสื่อม ผู้ใดอาราธนาตะกรุด จะช่วยให้หลีกเลี่ยงจากเรื่องร้าย ๆ ให้กลับกลายเป็นดี
หมายเหตุ : ราคาตะกรุดแต่ละดอกขึ้นอยู่กับสภาพและเนื้อโลหะแต่ละชนิด

เรื่องราวข้างต้นเป็นความเชื่อส่วนบุคคล โปรดใช้วิจารณญาณ
คลิกอ่านเพิ่มเติม >>>
"ตะกรุด" เครื่องรางของขลังที่ผูกพันกับความเชื่อของคนไทย
"เอม ตามใจตุ๊ด" สายมูขั้นสุดพกของขลังและสิ่งศักดิ์สิทธิ์เพิ่มดวงปัง
"เบิ้ล ปทุมราช" เผยเหตุการณ์เหลือเชื่อ "ของขลัง" ช่วยชีวิต!