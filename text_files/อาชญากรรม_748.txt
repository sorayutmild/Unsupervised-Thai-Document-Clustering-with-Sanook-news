ตำรวจรวบแม่ใจยักษ์โยนศพลูกวัย 2 ขวบ ทิ้งสระน้ำได้แล้ว คุมตัวทำแผน ยอมรับสารภาพ ลูกดื้อ ร้องไห้งอแงไม่ยอมหยุด
จากกรณีพบศพเด็กหญิงวัย 2 ขวบ ถูกทิ้งในสระน้ำบนที่ส่วนบุคคล ข้างลานออกกำลังกายชุมชน ปากซอยตากสิน 5 หมู่ที่ 1 ต.ท่าช้าง อ.เมือง จ.จันทบุรี ล่าสุดตำรวจชุดสืบสวนภูธรเมืองจันทบุรี ได้ร่วมกับ ตำรวจชุดสืบสวนหนองใหญ่ จังหวัดชลบุรี สามารถตามจับคนร้ายที่ก่อเหตุได้แล้ว คือ นางสาวกนกวรรณ อายุ 22 ปี ผู้เป็นมารดา ก่อนจะควบคุมตัว เพื่อประสานให้ตำรวจชุดสืบสวนภูธรเมืองจันทบุรี มารับตัวไปสอบเค้นที่สถานีตำรวจภูธรเมืองจันทบุรี เพื่อหาสาเหตุของการฆ่าลูกสาว วัย 2 ขวบ ว่าเกิดจากสาเหตุใด
ในเบื้องต้นแม่ใจร้ายรายนี้ยังไม่ยอมพูดถึงสาเหตุที่ฆ่าลูกตัวเองและนำศพมาโยนทิ้งสระน้ำแต่อย่างไร เนื่องจากยังอยู่ในอาการเครียด ทำให้เจ้าหน้าที่ตำรวจต้องมีการพูดเกลี่ยกล่อม ก่อนที่จะยอมรับสารภาพว่าเป็นผู้ลงมือฆ่าลูกตัวเอง และนำศพมาโยนทิ้งสระน้ำ สาเหตุมาจากลูกสาวดื้อ ร้องไม่หยุด จึงเกิดความโมโห และได้มีการทุบตีลูกจนเสียชีวิต และกลัวความผิดจึงได้นำศพมาโยนทิ้งสระน้ำเพื่ออำพรางคดี
ซึ่งก่อนหน้านี้เจ้าหน้าที่ตำรวจชุดสืบสวนภูธรเมืองจันทบุรี ได้รับแจ้งจาก นางสาววา อายุ 20 ปี เพื่อนแม่เด็กว่าคนที่ทำร้ายเด็กคาดว่าจะเป็น นางสาวกนกวรรณ ที่เป็นแม่ของเด็กหญิง อายุ 2 ปี ที่ถูกพบเป็นศพลอยอยู่ในสระน้ำในพื้นที่หมู่ที่ 1 ตำบลท่าช้าง อำเภอเมือง จังหวัดจันทบุรี ซึ่งทางญาติของเด็กได้เห็นภาพในข่าว จึงได้พยายามติดต่อแม่ของเด็ก
ในช่วงแรกสามารถติดต่อได้ จนมาช่วงเย็นนี้ได้มีการส่งข้อความมาหาญาติว่าสำนึกผิดในสิ่งที่ทำ และได้เดินทางขึ้นรถทัวร์ไปยังต่างจังหวัดแล้ว ทางญาติจึงรีบโทรแจ้งเจ้าหน้าที่ตำรวจทราบ และทางเจ้าหน้าที่ตำรวจชุดสืบสวนได้ติดตามสกัดรถทัวร์โดยสารที่เดินทางมุ่งหน้ากรุงเทพมหานคร ซึ่งเจ้าหน้าที่ตำรวจภูธรหนองใหญ่ จังหวัดชลบุรี ตามจับกุมผู้ต้องหาได้ขณะกำลังหลบหนีได้ดังกล่าว
ขณะที่ พ.ต.อ.เสน่ห์ จรรยาสถิต รองผู้บังคับการตำรวจภูธรจังหวัดจันทบุรี พร้อมด้วยเจ้าหน้าที่ตำรวจชุดสืบสวนภูธรเมืองจันทบุรี ได้นำตัว นางสาวกนกวรรณ มาทำแผนประกอบคำรับสารภาพ โดยมีชาวบ้านที่ทราบข่าวต่างเดินทางมาดูการทำแผน และอยากเห็นแม่ใจร้ายที่ฆ่าลูกตัวเอง
ทั้งนี้ มีเจ้าหน้าที่ตำรวจคุมเข้มตลอดการทำแผนหวั่นผู้ต้องหาถูกประชาทัณฑ์ จากนั้นเจ้าหน้าที่จึงเริ่มทำแผนประกอบคำรับสารภาพ โดยเริ่มจากจุดแรกที่ น.ส.กนกวรรณ พร้อมเพื่อนหญิง ได้อุ้มลูกสาววัย 2 ขวบ ขี่รถจักรยานยนต์ออกมาจากห้องแถวเช่า และขี่รถจักรยานยนต์ ไปยังจุดเกิดเหตุ ที่ห่างจากห้องแถวเช่าไปประมาณ 2 กิโลเมตร คือ บริเวณสระน้ำข้างสนามออกกำลังกาย หมู่ที่ 1 ต.ท่าช้าง อ.เมือง จ.จันทบุรี ก่อนที่จะอุ้มลูกสาวเดินลงไปในสระน้ำ ทำให้ลูกสาววัย 2 ขวบ จมน้ำเสียชีวิตต่อหน้าต่อตาแต่ไม่ช่วยเหลือ
จากนั้น น.ส.กนกวรรณ ก็กลับไปที่ห้องแถวเช่า ก่อนที่จะซื้อตั๋วรถทัวร์สายกรุงเทพ-จันทบุรี เพื่อหลบหนีเข้ากรุงเทพมหานครฯ แต่มาถูกเจ้าหน้าที่ตำรวจภูธรหนองใหญ่ จังหวัดชลบุรี สกัดจับตัวเอาไว้ได้
เบื้องต้นแม่ใจร้ายรายนี้ให้การยอมรับสารภาพตลอดข้อกล่าวหาว่าเป็นผู้ที่ก่อเหตุฆ่าลูกตัวเองจริง เนื่องจากสาเหตุส่วนตัว ลูกร้องงอแง ดื้อ และความกดดันภายในครอบครัว จึงเกิดความโมโห จึงได้ลงมือก่อเหตุในครั้งนี้ขึ้น จากนั้นเจ้าหน้าที่ตำรวจจึงได้ควบคุมตัว น.ส.กนกวรรณ มาที่สถานีตำรวจภูธรเมืองจันทบุรี เพื่อดำเนินการในส่วนที่เกี่ยวข้อง และส่งทำการฝากขังต่อศาลจังหวัดจันทบุรีต่อไป