เกิดเป็นกระแสฮือฮาขึ้นมาทันที เมื่อภาพถ่ายแบบจากนิตยสารสุดสัปดาห์ ที่ได้คุณแม่คนสวย "โบว์ แวนดา สหวงษ์" ควงคู่สาวน้อยจอมแก่น "น้องมะลิ พาขวัญ สหวงษ์" เผยแพร่ออกให้แฟนๆ ได้ชื่นชม แต่กลับมีคนตั้งข้อสังเกตถึงรูปภาพรูปหนึ่ง ที่ดูยังไงเท้าก็ไม่เหมือนของแม่โบว์ แต่ดูคล้ำ และใหญ่ผิดปกติ
ล่าสุด พอมีโอกาสได้เจอ โบว์ แวนดา เจ้าตัวเลยได้ออกมาเผยให้ฟังว่า แล้วแต่คนจะมองเพราะคิดได้หลายแบบ อาจจะเป็นที่มุมเงาแสงมากระทบก็ได้ แต่โดยส่วนตัวเชื่อว่าสามี "ปอ ทฤษฎี" ยังไม่ไปไหน คอยอยู่ข้างๆ ตลอด พร้อมเผยถึงวินาทีที่น้องมะลิเรียกพ่อจ๋า ขณะไปถ่ายแบบที่ทะเล
"เห็นตัวเองในนิตยสาร ก็รู้สึกว่านานมากแล้วที่ไม่ได้สวยแบบนี้ (เขิน) เห็นตัวเองก็ใช้ได้นะ ส่วนภาพรอยเท้าปริศนาโบว์เพิ่งได้เห็นตอนเย็นนี่เอง ก็หลากหลายแนวความคิด อาจจะเป็นทั้งเงา แสง แต่พอดูแล้วก็เหมือนเท้าผู้ชาย คือถ้าไม่ใช่ในแนววิทยาศาสตร์ แต่เป็นแนวอื่น เราดีใจนะ(ยิ้ม) เหมือนเขาอยู่กับเราด้วย โดยส่วนตัวแล้วโบว์จะรู้สึกด้วยตัวเอง ว่าเขายังอยู่หรือไม่อยู่ แต่ด้วยภาพมันก็ตีได้หลายอย่าง แสงกระทบบ้าง มุมกล้องบ้าง"
"ในวันที่ถ่ายวันนั้นพาน้องไปเดินเล่น คือพอดีเดี๋ยวจะมีปาร์ตี้ เราก็พาน้องไปเดินเล่นตรงริมชายหาดที่ไม่มีคน แล้วอยู่ๆ น้องก็ชี้ไปที่ทะเล แล้วบอกว่า พ่อจ๋า และยกมือสวัสดี เราก็ถามว่าพ่อจ๋าอยู่ไหน เขาก็ชี้ไปที่เดิม เราบอกงั้นเดินไปหาพ่อจ๋า เขาก็เดินลงชายหาดไป โบว์เลยบอกไปว่าไม่ต้องแล้วให้บอกพ่อจ๋าไปกินข้าวกัน มะลิก็หันมาบอก ข้าวๆ แล้วเดินขึ้นมา เราก็มีความรู้สึกว่าเหมือนเขาก็มาด้วย ตอนนั้นเราก็รู้สึกนะคะ แต่ถ้าวันไหนเขาไม่อยู่เราก็รู้สึกว่าไม่อยู่ อย่างก่อนหน้าที่จะไปถ่ายแบบที่เกาะกูด น้องในหมู่บ้านที่สนิทกับพี่ปอ เขาก็ฝันก่อนหน้าที่เราจะไปสามวันว่า ช่วยไปบอกพี่โบว์ให้หน่อยว่าให้เก็บเสื้อผ้าและยากันยุงน้อง เขาจะไปทะเลด้วย แต่น้องที่ฝันเขาไม่รู้ว่าเรากำลังจะไปถ่ายแบบที่นี่ ก็เลยประจวบเหมาะพอดี คือเขาอาจจะไปด้วยก็ได้"
"เวลาโบว์จะไปไหน โบว์ก็จะบอกเขาทุกวันค่ะ ทุกวันที่ออกจากบ้าน หรือวันไหนที่ไม่ได้ไปทำงานแต่พาน้องไปเที่ยว ก็จะบอกเขาตลอดว่า ให้เขาไปด้วยนะ ถ้าพี่ปอยังอยู่ก็ขอให้ไปด้วยนะ เขาก็คงจะห่วงเพราะส่วนใหญ่เวลาไปไหนมาไหน เราก็จะไปด้วยกันทั้งสามคน อยู่บ้านก็จะอยู่กันสามคน ทุกครั้งที่เกิดเหตุการณ์แนวนี้ โบว์มองเป็นเรื่องที่ดี เพราะทุกวันนี้โบว์จะพยายามไม่ร้องไห้ ไม่รู้สึกทุกข์ใจ เพราะถ้าเขายังอยู่จะได้เห็นเรามีความสุขนะ เขาจะได้ไปดี จะได้ไม่กังวล""ส่วนเรื่องงานร้อยวันนั้น คุณปู่คุณย่าเตรียมตัวแล้ว ด้านสถานที่เรากำลังคุยกันอยู่ เตรียมกันอยู่ ส่วนกำหนดวันท่านก็กำหนดเรียบร้อยแล้ว แต่ไว้เดี๋ยวบอกอีกทีนึงค่ะ แต่เดี๋ยวจะทำบุญ 50 วันก่อนที่กรุงเทพฯ ส่วนครบร้อยวันจะไปทำที่บุรีรัมย์"
"หลังจากนี้งานของมะลิก็ยังมีเรื่อยๆ นะคะ คุณอาเขาก็ช่วยๆ ดูให้อยู่ เราก็ไม่ได้ถามทุกวันว่าเป็นยังไง แต่คุณอาจะบอกว่างานนี้โอเคไหม เหนื่อยไหม พักก่อนไหม เราคุยกันก่อน อย่างวันนี้มีป้ายไฟน้องมะลิด้วย น่ารักมากเลย พี่คนนี้เขาไปตั้งแต่ที่โรงพยาบาลแล้ว ก็จะเห็นแฟนคลับของน้องๆ ตั้งแต่ที่ โรงพยาบาลที่มาให้กำลังใจพี่ปอตั้งแต่ตอนนั้น จนถึงทุกวันนี้ เรายังเห็นกันอยู่ ไม่รู้จะขอบคุณยังไง ขอบคุณจริงๆ ที่ยังรักกันเหนียวแน่นมาก(ยิ้ม)"
ขอบคุณภาพจากอินสตาแกรม sudsapda