iPhone 5S (ไอโฟน 5S) อัพเดท : สรุปข้อมูล iphone 5s ทั้งสเปค และราคา iphone5s แบบไม่เป็นทางการ ก่อนเปิดตัว 10 กันยายนนี้ ล่าสุด! Apple ส่งหมายเชิญสื่อแล้ว คาดจำหน่ายวันแรก 20 กันยายน

ไม่ใช่ ข่าวลือ อีกต่อไปแล้วครับ กับการเปิดตัว iPhone 5S (ไอโฟน 5S) ที่ ล่าสุด Apple ได้ส่งหมายเชิญสื่อมวลชน เข้าร่วมงานในวันที่ 10 กันยายนนี้ อย่างเป็นทางการแล้ว ซึ่งในงานเปิดตัวนี้ นอกจากจะมี iphone 5s แล้ว ยังคาดกันว่า น่าจะมี ไอโฟนพลาสติก รุ่นประหยัด หรือ iPhone 5C (ไอโฟน 5C) ด้วยเช่นกัน

โดยในตอนนี้ ข้อมูลต่างๆ ที่เกี่ยวกับ iphone 5s ทั้ง สเปค ดีไซน์ การออกแบบ ราคา และวันวางจำหน่าย ยังคงถือว่า เป็นข้อมูลแบบไม่เป็นทางการครับ มาดูกันว่า ถ้าหากรวบรวมรายละเอียด iPhone 5S ทั้งหมด จากข่าวลือที่ผ่านมา iphone5s จะมีการออกแบบเป็นอย่างไร สเปคอัพเกรดกว่าเดิมมากแค่ไหน และมีส่วนใดที่ต่างไปจาก iPhone 5 บ้าง บทความนี้ จะมาเจาะรายละเอียด เกี่ยวกับ iPhone 5S (ไอโฟน 5s) แบบไม่เป็นทางการ ทุกแง่มุมครับ
iPhone 5S (ไอโฟน 5S) มีขนาดหน้าจอเท่าเดิม ที่ 4 นิ้ว

มากันที่เรื่องของ ขนาดหน้าจอ iPhone 5S กันก่อนครับ โดยจาก ภาพหลุด iphone 5s (ไอโฟน5s) หลายๆ ภาพที่ผ่านมา จะเห็นได้ว่า ขนาดหน้าจอ iphone 5s นั้น ยังคงเท่า iphone 5 ที่ 4 นิ้ว ฉะนั้น ข่าวที่ iPhone 5S จะมีหน้าจอขนาดใหญ่ขึ้นนั้น อาจจะเป็นไปได้ยาก เนื่องจาก iphone5s จะเป็นรุ่นที่มีการเปลี่ยนแปลงแบบ minor change เท่านั้น ซึ่งส่วนที่มีการอัพเกรด คงจะมีเพียงแค่ ซีพียู, กล้อง หรือเพิ่มฟีเจอร์ใหม่ๆ เข้ามา มากกว่าที่จะเปลี่ยนขนาดหน้าจอให้ใหญ่ขึ้นครับ
ส่วนการออกแบบ iphone 5s ยังคงเหมือนกับ iPhone 5 นั่นก็คือ ตัวเครื่องด้านหลัง เป็นแบบทูโทน สองสี
iPhone 5S (ไอโฟน 5S) มาพร้อมกับเทคโนโลยีบนหน้าจอแบบใหม่ Touch-on-Display

จริงๆ แล้ว Apple ได้เปลี่ยนเทคโนโลยีหน้าจอบน iPhone 5 (ไอโฟน 5) มาเป็นแบบ in-cell ซึ่งส่งผลให้ตัวเครื่อง iPhone 5 (ไอโฟน 5) มีความบางลงกว่าเดิมอยู่แล้ว แต่หน้าจอแบบ in-cell นั้น ยังคงเกิดปัญหาบางอย่าง ในการสัมผัสบนหน้าจอครับ โดยเฉพาะเวลาที่ผู้ใช้งาน เลื่อนหน้าจอขึ้นลงแบบเร็วๆ ทำให้ไม่สามารถตอบสนองต่อการสัมผัสในบางส่วนได้ และทำให้หน้าจอค้างขึ้นมา ซึ่งในรายงานข่าว ได้เผยว่า iPhone 5S (ไอโฟน 5S) นั้น จะใช้เทคโนโลยีใหม่ ที่มีชื่อว่า Touch-on-Display ครับ ซึ่งจะมาช่วยแก้ปัญหาในจุดนี้ได้เป็นอย่างดี
โดยหน้าจอแบบ Touch-on-Display นั้น ผลิตโดยบริษัท Chimei Innolux และได้เริ่มส่งตัวอย่างหน้าจอ ให้กับทาง Apple ได้ทดสอบเป็นที่เรียบร้อยแล้ว ทำให้มีความเป็นไปได้ว่า iPhone 5S (ไอโฟน 5S) อาจจะใช้เทคโนโลยีหน้าจอแบบใหม่ ที่นอกจากจะช่วยลดปัญหาการกระตุกขณะใช้งานแล้ว อาจจะทำให้ตัวเครื่องบางลงได้กว่าแต่ก่อนอีกด้วย
iPhone 5S (ไอโฟน 5S) ใช้ชิป Apple A7 เร็วกว่าเดิม 31%

Fox News ได้เผยรายละเอียดเกี่ยวกับชิป Apple A7 หลังได้รับข้อมูลจากวงในครับว่า ประมวลผลได้เร็วกว่า Apple A6 ถึง 31% ทั้ง CPU และ GPU อีกทั้งยังรองรับการทำงานแบบ 64-bit อีกด้วย อย่างไรก็ดี ข้อมูลเรื่องการรองรับการทำงานแบบ 64-bit นี้ ถือว่า ยังคงเป็นเรื่องที่เป็นไปได้ยากบนสมาร์ทโฟน เนื่องจากไม่เคยมีแบรนด์ไหนทำมาก่อน
iPhone 5S (ไอโฟน 5S) มาพร้อมกล้องหน้า 2 ล้านพิกเซล รองรับ dual-shot
iphone 5s จะปรับกล้องด้านหน้า ให้มีความละเอียดขึ้นเป็น 2 ล้านพิกเซล และมาพร้อมกับ iOS 7 ครับ นอกจากนี้ ยังรองรับฟีเจอร์ Dual-shot หรือการถ่ายรูป และคลิปวิดีโอพร้อมกันทั้งกล้องด้านหน้าและด้านหลัง ซึ่งเป็นฟีเจอร์ที่คล้ายกับ Dual-camera บน Samsung Galaxy S4 นั่นเอง โดยคาดว่า น่าจะถูกรวมเข้าเป็นหนึ่งในฟีเจอร์บน iOS 7 เวอร์ชั่นสำหรับผู้ใช้ทั่วไปอีกด้วย
อย่างไรก็ดี แหล่งข่าวเผยว่า ฟีเจอร์ Dual-shot นั้น จะรองรับเฉพาะ iPhone 5S เพียงรุ่นเดียวเท่านั้น iPhone รุ่นเก่า รวมไปถึง iPhone 5 หมดสิทธิ์ใช้งานฟีเจอร์นี้ ซึ่งข้อมูลนี้ ยังไม่มียืนยันครับ
ส่วนกล้องด้านหลัง ปรับความละเอียดเป็น 13 ล้านพิกเซล พร้อมไฟแฟลชแบบ Dual-LED

iPhone 5s (ไอโฟน 5s) นั้น จะปรับปรุงกล้องด้านหลังใหม่ จากเดิมความละเอียด 8 ล้านพิกเซล บน iPhone 5 (ไอโฟน 5) มาเป็นความละเอียด 13 ล้านพิกเซล ส่วนเซ็นเซอร์นั้น ยังคงเป็นของโซนี่เหมือนเดิม และไฟแฟลช จะเป็นแบบ Dual-LED Flash หรือแฟลชคู่ แทนของเดิมซึ่งเป็น Single-LED Flash ครับ
ฟีเจอร์ใหม่บน iPhone 5S (ไอโฟน 5S) กับระบบสแกนลายนิ้วมือ

Ming-Chi Kuo นักวิเคราะห์จาก KGI Securities เผยว่า iPhone 5S (ไอโฟน 5S) อาจจะมี ระบบสแกนลายนิ้วมือ (Fingerprint sensor) ครับ หลังจากที่ Apple ได้เข้าซื้อบริษัท AuthenTec ที่เป็นเจ้าของเทคโนโลยี สแกนลายนิ้วมือ รวมไปถึงบริษัท Microlatch ที่ Apple เพิ่งเซ็นสัญญาเมื่อไม่นานมานี้เช่นกัน
โดยเซ็นเซอร์สแกนลายนิ้วมือนี้ จะฝังมาพร้อมกับ ปุ่ม Home ซึ่ง Apple จะออกแบบปุ่ม Home จากเดิมที่เป็นปุ่มบุ๋มลงไป เป็นปุ่มนูนขึ้นมา เพื่อเอาไว้ฝังเซ็นเซอร์สแกนลายนิ้วมือ เคลือบด้วย Sapphire หรือพลอยสีน้ำเงินอีกชั้นหนึ่ง นอกจากนี้ นักวิเคราะห์คนดังกล่าว เผยว่า สาเหตุที่เปลี่ยนดีไซน์ปุ่ม Home ให้มีลักษณะที่โค้งนูนขึ้น เพื่อเป็นการเพิ่มพื้นที่ให้กับตัว เซ็นเซอร์ นั่นเอง เพราะปกติแล้ว การใส่เซ็นเซอร์ไปในบริเวณดังกล่าว สามารถทำได้ยาก เนื่องจากมีชิ้นส่วนของ Lightning connector, ลำโพง และไมโครโฟนอยู่แล้วนั่นเองครับ
แม้ว่าในตอนนี้ จะยังไม่มีรายละเอียดว่า Apple จะใช้ประโยชน์จาก เซ็นเซอร์สแกนลายนิ้วมือ ในด้านใดบ้าง แต่หลายฝ่ายเชื่อว่า น่าจะใช้ปลดล็อคตัวเครื่อง หรือยืนยันซื้อสินค้าแบบออนไลน์ ที่ช่วยเพิ่มความปลอดภัยให้กับผู้ใช้ในอีกระดับหนึ่ง
iPhone 5S (ไอโฟน 5S) เพิ่มสีใหม่ให้เลือกอีก 2 สี ได้แก่ สีทอง Champagne Gold และ สีเทา Graphite

ถึงแม้ว่า ในตอนนี้ จะยังไม่ยืนยันว่า iphone 5s จะมี สีทอง Champagne Gold และ สีเทา Graphite ให้เลือกจริงหรือไม่ แต่หลายสำนักเชื่อว่า มีความเป็นไปได้สูง ที่จะเปิดตัว 2 สีใหม่นี้ บน iPhone 5S ครับ โดย iPhone 5S สีทอง Champagne Gold นั้น จะเป็นสีทองอ่อนๆ และขอบด้านบนกับล่าง เป็นสีขาว ส่วน iphone 5s สีเทา Graphite นั้น ตัวเครื่องจะเป็นสีเทา และขอบด้านบน-ล่างจะเป็นสีดำ
ตัวอย่าง iPhone 5S สีทอง Champagne Gold



iPhone 5S (ไอโฟน 5S) มีขนาด 128 GB ให้เลือก ?

สำหรับ iPhone นั้น ถือว่า เป็นสมาร์ทโฟนที่ไม่สามารถเพิ่มหน่วยความจำภายในตัวเครื่อง ด้วย microSD card แบบ มือถือแอนดรอยด์ รุ่นอื่นๆ ได้ ฉะนั้น การเลือกซื้อ iPhone จำเป็นต้องคำนวณพื้นที่การใช้งานในตัวเครื่องด้วยว่า เพียงพอต่อความต้องการหรือไม่
และล่าสุด ได้มีข้อมูลออกมาว่า iphone 5s จะมีขนาด 128 GB ให้เลือกด้วยเช่นกันครับ ซึ่งถ้าหากข้อมูลดังกล่าวเป็นความจริง จะถือว่า iPhone 5S เป็นผลิตภัณฑ์ตัวที่สอง รองจาก iPad 4 ที่มีขนาด 128 GB ให้เลือก สำหรับราคา iPhone 5S ความจุ 128 GB นั้น คาดว่า น่าจะอยู่ที่ประมาณ $499 (แบบจดทะเบียน) ส่วนเครื่องเปล่า อยู่ที่ราวๆ 34,000 บาทครับ
iPhone 5S (ไอโฟน 5S) เปิดตัวแน่ 10 กันยายนนี้ !

ไม่ใช่ข่าวลืออีกต่อไปแล้วครับ เมื่อ Apple ได้ร่อนหมายเชิญสื่อมวลชน เข้าร่วมงานอีเวนท์ ในวันที่ 10 กันยายนนี้ อย่างเป็นทางการแล้ว โดยจะจัดงานขึ้นที่ Apple สำนักงานใหญ่ ในแคลิฟอร์เนีย ภายใต้หัวข้อ "This should brighten everyone's day" เวลา 10.00 น. ตามเวลาในสหรัฐฯ
โดยงานนี้ คาดว่า นอกจากจะ เปิดตัว iphone 5s แล้ว ยังจะเปิดตัว iphone 5c และ iOS 7 ด้วยเช่นกันครับ ส่วน iPad รุ่นใหม่อย่าง iPad mini 2 และ iPad 5 อาจจะจัดงานอีเวนท์เพิ่ม ในเดือนตุลาคมนี้
iPhone 5S (ไอโฟน 5S) วางจำหน่ายวันแรก 20 กันยายนนี้

ต่อเนื่องจากหมายเชิญสื่อ เปิดตัว iphone 5s วันที่ 10 กันยายนนี้ ล่าสุด ได้มีข่าวออกมาอีกว่า iPhone 5S จะเปิดจำหน่ายวันแรก ในวันที่ 20 กันยายน ซึ่งเว้นห่างจากวันเปิดตัวเพียงแค่ 10 วันเท่านั้นครับ โดยเว็บไซต์ The Telegraph ได้เผยข้อมูลดังกล่าว ภายหลังได้รับรายละเอียดจากวงใน ซึ่งเผยว่า Apple จะวางจำหน่าย iPhone รุ่นใหม่ในสหราชอาณาจักร กลางเดือนกันยายนนี้ครับ โดยจะแบ่งเป็น 2 ช่วงด้วยกัน ช่วงแรกคือวันที่ 20 กันยายน และช่วงที่สอง คือวันที่ 27 กันยายน ซึ่งแหล่งข่าวเผยว่า มี iPhone มากกว่า 1 รุ่นแน่นอน และคาดว่า วันวางจำหน่ายแรก จะมีจำนวนที่จำกัดมากๆ ก่อนจะปล่อยล็อตใหญ่ ในวันที่ 27 กันยายน
ไม่เพียงเท่านั้น ในวันที่ 20 กันยายนนี้ นอกจากจะวางจำหน่ายที่สหราชอาณาจักรแล้ว ยังวางจำหน่ายตามประเทศหลักๆ ด้วย เช่น สหรัฐอเมริกา, ญี่ปุ่น, ฝรั่งเศส, เยอรมนี หรืออาจจะรวมถึงประเทศฮ่องกง และสิงคโปร์ อีกด้วย
iPhone 5S (ไอโฟน 5S) วางจำหน่ายในไทย ตุลาคมนี้ ?
ถ้าหากอ้างอิงจาก timeline การเปิดตัว และวางจำหน่าย iPhone 5 เมื่อปีที่ผ่านมา จะเห็นได้ว่า iPhone 5 เปิดตัววันที่ 12 กันยายน 2012 วางจำหน่ายวันแรก 21 กันยายน 2012 และเปิดพรีออเดอร์ในไทย ช่วงปลายเดือนตุลาคม ฉะนั้น มีความเป็นไปได้สูงที่ iphone 5s จะวางจำหน่ายในไทย ในช่วงปลายเดือนตุลาคมนี้เช่นกันครับ โดย จะเปิดให้พรีออเดอร์ ผ่านทางโอเปอร์เรเตอร์อย่าง Dtac, AIS และ TrueMove H ก่อน ส่วนบน Apple Store คาดว่า น่าจะสั่งซื้อกันได้ ในวันที่ 1 พฤศจิกายน
ราคา iPhone 5S (ไอโฟน 5S) ?
สำหรับราคา iPhone 5S (ราคา ไอโฟน 5s) ในไทยนั้น น่าจะไม่แตกต่างจาก ราคา iPhone 5 ตอนเปิดตัวครับ เริ่มต้นที่ 22,900 บาท สำหรับความจุ 16 GB, 26,500 บาท สำหรับความจุ 32 GB และ 29,900 บาท สำหรับความจุ 64 GB ส่วน ราคา iphone5s เครื่องศูนย์ไทย (ราคาเครื่องเปล่า) จะแพงกว่า ราคาเครื่องเปล่า จาก Apple Store อยู่แล้ว เนื่องจากต้องการขายพ่วงแพ็กเกจเสียมากกว่า

สำหรับข้อมูล iphone 5s ข้างต้นนั้น เป็นแค่ข้อมูลที่น่าจะเป็นไปได้ ของ iphone5s (ไอโฟน 5s) ที่รวบรวมจากข่าวลือทั้งหมดที่ผ่านมา ซึ่งในวันที่ 10 กันยายนนี้ ปริศนาทุกอย่างของ iPhone 5S จะถูกเฉลยในวันนั้น เว็บไซต์ techmoblog รายงานสดครับ ติดตามกันได้ทั้งหน้าเว็บไซต์ และ แฟนเพจ techmoblog นะครับ 
เรียบเรียงข้อมูลโดย : techmoblog.com 