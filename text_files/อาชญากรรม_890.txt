16 เม.ย. - ตำรวจบุกเข้าช่วยเด็กหญิงวัย 17 ปี หลังถูกหนุ่มใหญ่กักขังในแมนชั่นย่านเพชรเกษม ค้นห้องพักพบยาเสพติด อาวุธปืน เสื้อกันกระสุน กุญแจมือ เครื่องช็อตไฟฟ้า และของกลางอื่นๆ รวม 29 รายการ
นายอภิชัย องค์วิศิษฐ์ อายุ 32 ปี ลูกชายเจ้าของตลาดองค์วิศิษฐ์ ย่านบางแค ถูกตำรวจ สน.ภาษีเจริญ จับกุมที่สยามคอมแพล็กซ์แมนชั่น ย่านเพชรเกษม 33/1 หลังมารดาได้รับข้อความทางโทรศัพท์ว่า บุตรสาวอายุ 17 ปี ถูกผู้ต้องหา ซึ่งรู้จักกันและชวนมาที่ห้องพักเลขที่ 714 กักขังหน่วงเหนี่ยวไม่ยอมให้ออกจากห้องพัก
เหตุเกิดเมื่อวานที่ผ่านมา ตำรวจจึงวางแผนทำทีเป็นขับรถเบียดรถผู้ต้องหาซึ่งจอดอยู่ที่ลานจอดรถแมนชั่น เพื่อล่อให้ผู้ต้องหาลงมาพร้อมกับผู้เสียหาย ก่อนที่ผู้เสียหายจะร้องขอความช่วยเหลือ ตำรวจจึงบุกเข้าจับกุมได้พร้อมอาวุธปืนขนาด 9 มม. จากนั้นได้นำตัวไปค้นห้องพักพบอาวุธปืนอีก 5 กระบอก ยาบ้า 44 เม็ด ยาไอซ์ 4 จุด 8 กรัม เครื่องตัดสัญญาณโทรศัพท์มือถือ เสื้อเกราะกันกระสุน เครื่องช็อตไฟฟ้า อุปกรณ์การเสพยา และกุญแจมือ 4 คู่ รวม 29 รายการ
ตรวจสอบประวัติผู้ต้องหาเคยต้องคดีครอบครองอาวุธปืนโดยไม่ได้รับอนุญาต หน่วงเหนี่ยวกักขังผู้อื่น และข่มขืนใจผู้อื่น สำหรับคดีนี้ตำรวจแจ้ง 7 ข้อหาหนัก คือ พรากผู้เยาว์ ข่มขืนกระทำชำเราเด็กหญิง หน่วงเหนี่ยวกักขัง มีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต และมียาเสพติดไว้ในครอบครอง - สำนักข่าวไทย