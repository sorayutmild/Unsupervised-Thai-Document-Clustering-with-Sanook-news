(10 ม.ค.) ผู้สื่อข่าวรายงานว่า เมื่อเวลา 09.30 น. กลุ่ม กปปส.นำโดยหลวงพ่อพุทธอิสระ แห่งวัดอ้อน้อย จ.นครปฐม และนายอรรถพล อนุโณรส แกนนำ กปปส.ปทุมธานี ได้รวมตัวกันที่เกาะกลางถนนสี่แยกบางคูวัด อ.เมือง จ.ปทุมธานี เพื่อเคลื่อนขบวนเชิญชวนและปราศรัยเชิญชวนประชาชนให้ออกมาร่วมชัทดาวน์กรุงเทพฯ ระหว่างนั้นได้ผ่านอนุสรณ์สถานรังสิต ซึ่งเป็นจุดที่คนเสื้อแดงปักหลักชุมนุมอยู่ จึงเกิดความขัดแย้งกับกลุ่มคนเสื้อแดง จ.ปทุมธานี ของโกตี๋ หรือ นายวุฒิพงศ์ กชธรรมคุณ ทางตำรวจเจ้าของพื้นที่จึงได้กันทั้ง 2 ฝ่ายออกจากกัน ในที่สุดกลุ่มกปปส.ได้เลี่ยงเส้นทางไปทางอื่น แต่ทางคนเสื้อแดงได้ขับรถติดตามไป 
จนเมื่อเวลาประมาณ 15.30 น. ตำรวจ สภ.คูคต ต้องกันกลุ่มคนเสื้อแดงออกไปอีกครั้งเพื่อไม่ให้มีการเผชิญหน้า แต่มีรถของโกตี๋ที่หลุดลอดเข้าไปในกลุ่มกปปส. และเกิดการขว้างประทัดยักษ์และมีเสียงปืนดังขึ้น
ทั้งนี้ เฟซบุ๊กทีมโฆษกสำนักงานตำรวจแห่งชาติ แจ้งรายชื่อผู้บาดเจ็บ จำนวน 4 ราย เป็นกลุ่มผู้ชุมนุม 3 คน และเด็กนักเรียนถูกลูกหลง จำนวน 1 คน ได้แก่
1. เด็กนักเรียนชาย นายวสันต์ ประสงค์สกุลดี อายุ 16 ปี ถูกประทัดยักษ์ที่ขาซ้าย อยู่ศูนย์การแพทย์คูคต2. นายสุติวัฒน์ ทิมา 45 ปี ถูกยิงเฉียดศีรษะ อยู่ รพ.บีแคร์ (นปช.)3. นายประหยัด นาคปลง 36 ปี ถูกยิงที่ก้นด้านซ้าย (นปช.)4. นายวิชาญ ไทยมณี อายุ 49 ปี ถูกประทัดยักษ์ที่ข้อเท้า อยู่ รพ.เอกปทุม (กปปส.)
นอกจากนี้ยังมีรถตู้ ถูกยิงเข้าด้านหน้าบริเวณหม้อน้ำรถ จึงได้นำผู้ได้รับบาดเจ็บเข้ารักษา รพ.ใกล้เคียงทั้งหมด อย่างไรก็ตามผู้เห็นเหตุการณ์ให้การว่า ผู้ที่ยิงเป็นชายคนหนึ่งที่ขับจักรยานยนต์ แต่ไม่ทราบว่าเป็นกลุ่มไหน ทางตำรวจยืนยันว่าจะเร่งสอบสวนต่อไป 