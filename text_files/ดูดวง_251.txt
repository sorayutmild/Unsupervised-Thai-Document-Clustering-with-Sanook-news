พยากรณ์รายปี มกราคม – ธันวาคม 2559 ราศีเมษ 13 เม.ย.-13 พ.ค.
มกราคม          ในเดือนนี้คุณจะได้เข้าไปเกี่ยวข้องกับคนในระดับสูง หรือคนที่อยู่ในหน้าที่การงานที่สูงกว่าคุณมีบางท่านอาจจะได้รับความช่วยเหลือจากผู้ใหญ่ที่มียศศักดิ์ หรือถ้าหากคุณต้องเกี่ยวข้องกับหน่วยงานของรัฐมีแนวโน้มว่าจะได้รับความช่วยเหลือจากคนที่มีอำนาจ มีเกียรติทำให้การติดต่อราบรื่นเป็นอย่างดี สำหรับคนที่ยังโสดจะได้พบมิตรภาพต่างเพศที่น่าคบหากันมากที่เดียวค่ะ

กุมภาพันธ์   คุณจะรู้สึกสับสนในอารมณ์ของตนเองอย่างมาก เป็นเดือนที่ต้องใช้ความคิดมากเป็นพิเศษ ถ้าคุณทำงานด้านที่ต้องใช้ความคิดสร้างสรรค์ เดือนนี้สมองคุณจะทำงานหนักมาก ต้องระมัดระวังสุขภาพเกี่ยวกับสายตา และความเครียด เป็นเดือนที่จะมีความไม่แน่นอนบางอย่าง มีการเปลี่ยนแปลงในตนเองตลอดเวลา ไปทำบุญทำทานนะคะ จะได้สงบใจได้บ้างค่ะ
มีนาคม      คุณจะได้รับโชคทางด้านการเงิน อาจจะเป็นเงินตกเบิก หรือได้รับการขึ้นเงินเดือน มีรายได้พิเศษเข้ามาให้คุณ ได้จัดระบบเรื่องการเงิน ได้ลงตัวมากขึ้น จะมีการเดินทางเด่นชัดในเดือนนี้นะคะ แต่ระวังสุขภาพไว้ด้วยค่ะ คุณจะเกิดการป่วยไข้ที่เกิดจากระบบ ปอด หลอดลม และหัวใจ  ในเดือนนี้ค่ะ
เมษายน    คุณจะมีการเดินทางไกลในเดือนนี้ จะได้พบคนดีมีศีลธรรม มีอาวุโสสูงกว่าคุณ นิสัยดี ใจดี และมีความอบอุ่น มีความสุขสมหวัง มีโชคลาภเด่นชัดมาก  จะได้สิ่งของมีค่า หรือได้รับความรักจากบุคคลอื่นค่ะ

พฤษภาคม  ขอให้คุณทำแต่สิ่งที่ดีไว้นะคะ อย่าทำการสิ่งใดนอกลู่นอกทางโดยเด็ดขาด ไม่ว่าจะเป็นการงาน หรือความรัก สิ่งดี ๆ ที่คุณสะสมมาจะมาสนองตอบคุณในเร็ว ๆนี้แล้วค่ะ ไปทำบุญตักบาตร กรวดน้ำให้เจ้ากรรมนายเวรนะคะ สิ่งดี  ๆจะได้เข้ามาได้ง่าย  และเร็วขึ้นโดยไม่มีสิ่งใดมาขัดค่ะ

มิถุนายน    ในเดือนนี้การทำงานที่มีเกียรติ หรือการได้รับเชิญไปในงานเลี้ยงสำคัญ จะทำให้คุณได้พบกับหนทางในการทำงาน หรือมีการทาบทามตัวเกิดขึ้น ทำให้คุณต้องตัดสินใจ แต่อย่างไรก็ตาม บรรยากาศ หรือสิ่งแวดล้อมเก่า ๆ ที่คุณจะได้พานพบในเดือนนี้ ก็จะทำให้คุณได้นึกถึงวันวานที่ผ่านมา สำหรับคนที่ยังโสดจะได้พบกับมิตรใหม่ ที่ดีมีน้ำใจค่ะ 

กรกฎาคม   ในเดือนนี้คุณจะได้พบมิตรรูปงาม ผิวขาว อัธยาศัยดี ใจดี น่ารัก เป็นมิตรมาก อาจจะเป็นคนต่างชาติ หรือลูกครึ่ง นำพาความสุขสมบูรณ์ทางใจ และทางด้านการงาน ความสำเร็จมาให้คุณ เป็นเดือนที่คุณเด่นเรื่องของการพบมิตรภาพที่ดีงามมาก ๆ ค่ะ
สิงหาคม   คุณจะได้พบกับมิตรที่ดีในเดือนนี้ มีความสุขสนุกสนาน ในการเดินทางไกล และใกล้  มีการเริ่มต้นในมิตรภาพใหม่ ๆ  อาจจะมีข่าวดีเป็นมงคลของเพื่อนสนิท และญาติมิตร หรือแม้แต่ตัวคุณเอง  เป็นเดือนที่มีโอกาสที่ดีในด้านมิตร และความสัมพันธ์ใหม่ ๆ ค่ะ
กันยายน  คุณจะเหน็ดเหนื่อยกับการเริ่มต้นในบางสิ่ง และคุณเป็นผู้ที่ต้องบุกเบิกในสิ่งใหม่ที่มีเข้ามาในแผนก หรือหน่วยงานของคุณ ทำให้คุณไม่มีเวลาให้กับคนรอบข้าง หรือคนรู้ใจ ระวังความขัดแย้งที่จะเกิดขึ้นกับเพื่อนร่วมงานในเดือนนี้ด้วยค่ะ
ตุลาคม   คุณจะต้องเหนื่อยกับงานในเดือนนี้  คุณจะมีอุปสรรคค่อนข้างมาก มีคนนำปัญหาต่าง ๆ มาให้คุณได้แก้ไขไม่หยุดหย่อน แต่ด้วยสติปัญญาความสามารถของคุณก็จะสามารถแก้ปัญหาต่างๆ ไปได้ด้วยดีค่ะ

พฤศจิกายน   คุณจะเหนื่อยกับการทำงานชนิดไม่มีเวลาเหลือให้ใคร แต่ผลที่ได้ตามมาค่อนข้างจะดีมีความสำเร็จ ผู้ชายรูปร่างสันทัด ทำงานเก่งมาก ผิวขาวมากกว่าคล้ำจะนำข่าวดี และความสำเร็จมาให้คุณในเดือนนี้ค่ะ

ธันวาคม     ในเดือนนี้สิ่งที่คุณมุ่งหวังมีความสำเร็จราบรื่น หากแต่ว่าขอให้คุณขยันขันแข็งให้มาก ๆ  คุณจะได้รับความ มั่นคงในการทำงาน หรือธุรกิจ การค้าของคุณจะมั่นคงมากขึ้น มีการเริ่มต้นในสิ่งที่ดี ๆ ที่คุณได้ตั้งใจมุ่งหวังไว้ หากคิดจะขยายธุรกิจ หรือทำงานพิเศษในเดือนนี้มีข่าวดีค่ะ