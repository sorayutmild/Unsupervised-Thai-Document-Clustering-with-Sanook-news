สวัสดีครับเพื่อนๆ ช่วงนี้ก็เพิ่งจะเป็นช่วงต้นปี หลายๆคนคงกำลังวางแผนทริปเที่ยวกับเพื่อนๆและครอบครัวตลอดปีกันตั้งแต่เนิ่นๆ แต่ยิ่งเที่ยวเยอะทั้งปีแบบนี้ จะจ่ายค่าตั๋วเครื่องบินราคาแพงกันหลายๆรอบก็คงไม่ไหว ผมเลยมีเคล็ดลับการจองตั๋วเครื่องบินให้ได้ในราคาที่คุ้มค่าและถูกที่สุด เพื่อความสุขของเพื่อนๆในการวางแผนไปเที่ยวตลอดทั้งปีกันครับ
1.เตรียมดูตั๋วไว้ล่วงหน้าตั้งแต่เนิ่นๆ
หากเพื่อนๆคิดจะไปเที่ยวที่ไหนซักที่ ให้วางแผนล่วงหน้าก่อนวันเดินทางให้นานที่สุดเท่าที่จะเป็นไปได้ รู้ไหมครับว่าแต่ละสายการบินเขาออกตั๋วไว้เตรียมขายล่วงหน้าตั้งแต่ 11 เดือนที่แล้วนู่นแน่ะ แนะนำให้เพื่อนๆเริ่มดูตั๋วกันได้เลย และเข้าไปเช็คบ่อยๆซักอาทิตย์ละครั้ง พอเจอดีลในราคาที่ใช่จะได้กดจองทัน หากไปจองเอาใกล้ๆก็อาจจะโชคดีได้ดีลนาทีสุดท้าย แต่ก็ไม่การันตีนะครับว่าดีลจะยังเหลือให้เพื่อนๆได้จองจริงๆ
2. เลือกเวลาซื้อตั๋วก่อนวันบินประมาณ 7-12 สัปดาห์
มีการศึกษาโดย CheapAir ที่วิจัยการค้นหาเที่ยวบินกว่า 560 ล้านเที่ยวพบว่า หากจะจองตั๋วเครื่องบินภายในประเทศ ให้จองล่วงหน้าอย่างต่ำ 7 สัปดาห์ และอย่างต่ำ 11 สัปดาห์ล่วงหน้าสำหรับตั๋วเที่ยวบินระหว่างประเทศ และตั๋วจะเริ่มแพงมากๆหากเพื่อนๆจองล่วงหน้าเพียง 14 วัน และหากจองล่วงหน้านานเกินไปหรือมากกว่า 5 เดือนขึ้นไป ราคาตั๋วก็จะยังไม่ใช่ราคาที่ถูกที่สุดครับ ส่วนเรื่องให้จองตั๋วในวันอังคารหรือวันพุธเพื่อให้ได้ราคาถูกที่สุด นั่นก็เป็นแค่ความเชื่อเท่านั้นครับ
3. เลือกวันเวลาของเที่ยวบินให้ดี
เป็นที่เห็นพ้องต้องกันว่า หากเพื่อนๆเลือกจองเที่ยวบินที่ออกบินในวันอังคาร วันพุธ หรือวันเสาร์ เพื่อนๆจะได้ตั๋วราคาถูกกว่าการจองวันอื่นๆ เพราะเป็นวันมีที่นั่งเหลือมาก และไม่ควรจองตั๋วเครื่องบินเที่ยวบินวันศุกร์หรือวันอาทิตย์ เพราะจะแพงที่สุดครับ นอกจากนี้ หากเพื่อนๆจองเที่ยวบินที่เวลาบินไม่ใช่เวลาปกติ เช่น ไฟลท์ดึกหรือไฟลท์เช้ามืด ก็จะได้ดีลราคาดีที่สุดเช่นกันครับ
4. เปลี่ยนวิธีการจ่ายเงิน
หากเพื่อนๆใช้บัตรเครดิตในการจ่ายเงินจองตั๋วเครื่องบิน ก็มักจะมีการหักค่าธรรมเนียมเข้าไปด้วย นั่นทำให้ราคาตั๋วสูงขึ้นไปอีก ดังนั้นหากลองเลี่ยงการจ่ายด้วยบัตรเครดิต ก็จะลดค่าใช้จ่ายตรงนี้ได้ครับ อย่างไรก็ดี หากเป็นการจองเที่ยวบินระหว่างประเทศ การใช้บัตรเครดิตที่ร่วมรายการก็อาจได้ประโยชน์เพราะทำให้เพื่อนๆสามารถสะสมแต้มแลกไมล์บินได้นั่นเอง
5. หาเที่ยวบินที่มุ่งหน้าไปสนามบินทางเลือก
หากจะจองตั๋วเครื่องบินไปยังเมืองใดเมืองหนึ่ง ลองเช็คดูครับเผื่อว่าจะมีสนามบินอีกแห่งในเมืองเดียวกัน ลองเช็คราคาของทั้งสองจุดหมายแล้วซื้อตั๋วไปยังจุดหมายที่ราคาถูกที่สุด แต่ต้องวางแผนค่าใช้จ่ายในการเดินทางเข้าเมืองให้ดีนะครับ เพราะบางทีบวกค่ารถบัสไปแล้ว เอาไปซื้อตั๋วไปสนามบินหลักอาจจะถูกกว่า
6. จองโดยใช้หลายๆสายการบิน
ลองเปรียบเทียบราคาในหลายๆสายการบิน โดยมิกซ์แอนด์แมตช์ตัวเลือกที่ถูกที่สุด เช่นขาไปไปกับสายการบินหนึ่ง ขากลับอาจไปกับอีกสายการบินหนึ่ง ก็ทำให้สามารถจองตั๋วเครื่องบินที่ราคาถูกลงได้ครับ
7. หลีกเลี่ยงเดินทางช่วงวันหยุด
หากเป็นช่วงก่อนหรือหลังช่วงวันหยุดประมาณ 7 วัน ให้หลีกเลี่ยงการจองตั๋วเครื่องบินช่วงนี้ครับ แน่นอนว่าทั้งคนแน่นและตั๋วจะมีราคาแพง นี่รวมไปถึงสถานที่ท่องเที่ยวที่จะไปด้วย โดยหาก ณ ขณะนั้นเป็นช่วง high season ราคาตั๋วก็จะแพงขึ้นนั่นเองครับ
8. ยิ่งรอต่อเครื่องนาน ยิ่งถูก
หากเพื่อนๆอดใจรอไหวเพื่อให้ได้ตั๋วที่ถูก แนะนำให้จองตั๋วเครื่องบินที่ใช้ระยะเวลาต่อเครื่องที่นานขึ้น ก็จะได้ราคาตั๋วที่ถูกลงครับ
9. ประหยัดค่าธรรมเนียมเพิ่มเติมเข้าไว้
บางสายการบินจะมีการเก็บค่าบริการเพิ่มเติมหากเพื่อนๆต้องโหลดกระเป๋าหรือถือกระเป๋าสองใบ ให้ลองจัดสัมภาระในปริมาณที่พอเหมาะ ไม่ให้กระเป๋ามีขนาดใหญ่เกินไป หรือเลือกใช้สายการบินที่ไม่เสียค่าธรรมเนียมโหลดกระเป๋าก็จะลดค่าใช้จ่ายได้ครับ
10. ลบข้อมูล cookies/history ในเครื่องคอม
บางเว็บไซต์จองตั๋วเครื่องบินจะเก็บข้อมูลการค้นหาตั๋วเครื่องบินของเพื่อนๆไว้ ทำให้เมื่อสนใจกลับมาค้นหาซ้ำสอง ราคาตั๋วก็จะเพิ่มขึ้น จึงแนะนำให้ก่อนค้นหาเที่ยวบิน ลองลบข้อมูล cookie ทิ้ง หรือเปิดเบราเซอร์ให้อยู่ในโหมด incognito แทนครับ
 

หวังว่าเรื่องราวดีๆที่นำมาฝากเพื่อนๆวันนี้จะทำให้เพื่อนๆสามารถเที่ยวได้อย่างสบายกระเป๋า หมดกังวลเรื่องงบเที่ยวไปอีกเปลาะนะครับ จะให้สบายใจยิ่งขึ้นไปอีก ก่อนเดินทางก็อย่าลืมเช็คประกันเดินทางติดตัวไปด้วย ช่วยคุ้มครองค่าใช้จ่ายในกรณีฉุกเฉินให้เพื่อนๆได้อีกเยอะเลยครับ
 