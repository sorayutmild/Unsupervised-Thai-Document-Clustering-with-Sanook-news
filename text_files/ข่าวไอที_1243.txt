ดูภายนอกเหมือนว่าพนักงานร้าน Apple Store ก็ไม่น่าจะมีเรื่องราวอะไรพิสดารไปกว่าพนักงานหน้าร้านแบรนด์อื่น แต่ความจริงแล้วมีเรื่องราวประหลาดหลายเรื่องที่น่าสนใจ จากปากของพนักงานเก่าที่เคยทำงานที่นี่

1. คุณไม่สามารถเล่าเรื่องงานให้คนนอกฟัง
ไม่ต่างจากการทำงานให้ CIA พนักงานที่นี่ไม่ได้รับอนุญาตให้พูดเรื่องงานกับคนนอก อยากบ่นเรื่องวันแย่ๆ ตอนดื่มเบียร์หลังเลิกงานก็ทำไม่ได้ นอกจากนี้ยังห้ามโพสต์รูปตัวเองใส่เสื้อพนักงาน Apple Store หรือห้ามระบุว่าตนกำลังทำงานให้ที่นี่บนโลกโซเชียลอีกด้วย
2. การถูกคุกคามถึงชีวิตเป็นเรื่องปกติ
ลูกค้าของ Apple บางคนจะคลั่งไคล้หลงในสินค้า และบริษัทมาก หรือเรียกได้ว่าดุเดือดจนเกินไป ยกตัวอย่างเช่น เคยมีพนักงานบอกลูกค้าว่าไม่สามารถซ่อมสินค้าให้ฟรีได้ ลูกค้าคนนั้นก็ขู่ว่าจะรออยู่หน้าร้านจนถึงเวลาปิด และจะขับรถชนเธอ โชคดีที่เธอเลิกงานดึก พอออกมาลูกค้าคนนั้นก็หายไปแล้ว ซึ่งการข่มขู่ทำนองนี้ ไม่ใช่เรื่องหายากสำหรับที่นี่
3. แต่คุณก็ไม่สามารถเล่าเรื่องแบบนี้ให้เพื่อนร่วมงานฟัง !
อดีตพนักงาน Apple Store เล่าว่า "พวกเราถูกสั่งไม่ให้พูดคุยถึงสถานการณ์ทำนองนี้กับเพื่อนร่วมงาน"
4. กลุ่ม ‘อัจฉริยะ' เป็นกลุ่มที่น่าสงสาร
กลุ่มที่ต้องทำงานโซน Genius Bar (หรือตอนนี้กลายเป็น Genius Grove) จะได้รับค่าตอบแทนสูงกว่าพนักงานขายธรรมดา ซึ่งปกติจะต้องเจอกับพวกลูกค้าที่เป็นปรปักษ์กับแบรนด์อย่างน้อยวันละคนอยู่แล้ว แต่ถ้าเป็นกลุ่มที่ทำงาน Genius Grove จะแย่กว่า เช่น บางคนเคยโดนลูกค้าผลักมาแล้ว และสุดท้ายต้องให้ผู้จัดการสาขาเข้ามาช่วยจัดการ
5. คุณจะต้องวิจารณ์เพื่อนร่วมงาน และเจ้านาย อย่างน้อยวันละครั้ง
ที่นี่มีโปรแกรมชื่อว่า "Fearless Feedback" โดยพนักงานที่ Apple Store จำเป็นต้องให้ feedback เพื่อนร่วมงานและเจ้านายอย่างน้อยวันละครั้ง จะในทางที่ดีหรือแย่ก็ได้ แต่ต้องลงรายละเอียดชัดเจน อย่าคิดว่าเขาทำกันเล่นๆ เพราะผู้จัดการจะถาม feedback จากลูกน้องทุกวันหลังเลิกงาน และถามด้วยว่าแต่ละคนได้รับ feedback ว่าอะไร
6. แม้เงินเดือนขึ้นน้อย แต่พนักงานจะได้รับข้อเสนอเป็นราคาหุ้นที่ดี
อย่างที่รู้กันว่าหุ้นของ Apple ดีแค่ไหน ซึ่งพนักงานของ Apple Store มีโอกาสจะซื้อหุ้นปีละสองครั้งโดยหักจากเงินเดือน ในราคาลดลง 15% จากราคาที่ต่ำที่สุดในช่วง 6 เดือน ซึ่งถือเป็นสิทธิประโยชน์ของพนักงานที่ดีที่สุดอย่างหนึ่งของที่นี่
7. คุณจะได้เรียนรู้เกี่ยวกับ Steve Jobs มากกว่าเรียนรู้ผลิตภัณฑ์ของที่นี่ซะอีก
อดีตพนักงานเล่าว่า พนักงานที่นี่ไม่ค่อยได้เรียนรู้เกี่ยวกับผลิตภัณฑ์ที่ต้องขายทุกวันเท่าไหร่ แต่ในทางตรงข้าม คุณจะได้เรียนรู้เกี่ยวกับ Steve Jobs หลากหลายเรื่องราว เช่น เขาคือคนที่ดีไซน์บันได "floating" ใน Apple Store และเป็นคนคิดว่าต้องจัดวางโต๊ะเป็นแนวเดียวกับการปูกระเบื้อง
8. เพื่อนร่วมงานส่วนใหญ่เป็นพวกกราฟิกและนักดนตรี
Apple Store มักจะรับเด็กจบใหม่ที่ทำงานสายนี้ ซึ่งมันก็ดูเข้าใจได้ เพราะจุดเด่นของ Mac คือด้านกราฟิกดีไซน์ และการอัด หรือตัดต่อเพลง
9. คุณอาจจะได้รับอีเมล์ส่วนตัวจาก Tim Cook
มันอาจจะไม่ได้เกิดขึ้นทุกวัน แต่อดีตพนักงานเล่าว่า เคยมีครั้งนึงที่ CEO เลือกจะใช้แผนงานที่เธอเสนอ จึงส่งอีเมล์มาบอกด้วยตัวเอง ซึ่งพนักงานคนอื่นๆ ก็เคยได้รับอีเมล์ทำนองนี้เช่นเดียวกัน
10. คุณควรจะต้องรู้ว่าลูกค้าชอบไอศกรีมรสอะไร
Apple Store อยากให้พนักงานมีสายสัมพันธ์ที่ดีกับลูกค้า หลังจากที่ปิดการขายได้ ผู้จัดการจะถามพนักงานว่า ลูกค้ามีชื่อเต็มว่าอะไร ทำงานอะไร แล้วทำไมถึงซื้อผลิตภัณฑ์นั้น และคำถามอื่นๆทำนองนี้ ซึ่งสุดท้ายผู้จัดการจะจบด้วยคำแนะนำว่า ให้กลับมาเมื่อรู้แล้วว่าลูกค้าคนนั้นชอบไอศกรีมรสอะไร (นี่ไม่ใช่เรื่องโกหก)
11. เรื่องทั้งหมดที่อ่านมาถือเป็นความลับ
บางบริษัทให้ลูกน้องเซ็นต์ยินยอมที่จะไม่เปิดเผยความลับของบริษัทเมื่อเป็นพนักงาน แต่ Apple ให้เซ็นต์ตั้งแต่วันที่คุณมาสัมภาษณ์งานที่ร้านเลยทีเดียว
แม้ผู้บริหารของ Apple จะไม่ได้ออกมาพูดอะไรถึงการที่อดีตพนักงานออกมาเล่าความลับขนาดนี้ แต่เชื่อว่าบริษัทคงไม่แฮปปี้อย่างแน่นอน เพราะจากที่อ่าน บางข้อดูเป็นเคล็ดลับเล็กๆ ที่ช่วยให้บริษัทเติบโต และมีแฟนคลับเหนียวแน่นอย่างทุกวันนี้
ที่มา : Inc
สนับสนุนเนื้อหา: thumbsup.in.th

