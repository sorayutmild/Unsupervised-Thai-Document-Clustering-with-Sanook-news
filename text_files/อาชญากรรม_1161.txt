(26 พ.ย.) ความคืบหน้ากรณีรถยนต์ฮอนด้า ซีวิค ทะเบียน ศง 5323 กรุงเทพฯ พุ่งตกลงมาจากอาคารจอดรถห้างสรรพสินค้าเดอะมอลล์ บางกะปิ บริเวณชั้น 3A เมื่อช่วงเย็นวานนี้ (25 พ.ย.) เป็นเหตุทำให้มีผู้เสียชีวิตในที่เกิดเหตุ 1 คน ซึ่งจากการสอบสวนผลว่าเกิดเหตุเฉี่ยวชนรถคันอื่นบนอาคาร ก่อนจะพลัดตกลงมาดังกล่าว
พ.ต.อ.วิทวัฒน์ ชินคำ ผู้กำกับการ สน.ลาดพร้าว ได้เปิดเผยว่า จากการสอบปากคำพยานผู้พบเห็นเหตุการณ์ เบื้องต้นยังไม่ความผิดปกติใดๆ ขณะที่ทางญาติผู้เสียชีวิตก็ไม่ได้ติดใจสงสัยในประเด็นการฆ่าตัวตาย เชื่อว่าเป็นอุบัติเหตุ ทำให้เจ้าหน้าที่มุ่งเป้าไปยังการตรวจสอบความผิดปกติของรถยนต์คันที่เกิดเหตุ เพื่อหาสาเหตุที่แท้จริง
ทั้งนี้ พี่สาวของผู้เสียชีวิต ยังเล่าให้ฟังว่า ก่อนหน้านี้น้องสาวที่เป็นเจ้าของรถคันดังกล่าวและเป็นผู้เสียชีวิต มักจะบ่นถึงปัญหาเกี่ยวกับระบบเบรกของรถยนต์ ที่น่าจะมีปัญหาอยู่ จึงต้องใช้ทางผู้เชี่ยวชาญเข้ามาตรวจสอบอย่างละเอียดต่อไป
ขณะที่ในโลกโซเชียลเน็ตเวิร์กได้มีการเผยแพร่คลิปวิดีโอ วินาทีที่รถยนต์คันดังกล่าวพลัดตกลงมาจากอาคาร เป็นภาพจากกล้องวงจรปิดบริเวณชั้นล่างของอาคารจอดรถ ซึ่งช่วงที่รถยนต์พลัดตกลงมา มีลูกค้าของห้างสรรพสินค้ายืนอยู่ใกล้กับจุดเกิดเหตุเพียงไม่กี่เมตร แต่ทั้งสองสามารถวิ่งหลบเข้าไปได้อย่างปลอดภัย



Post by YouLike (คลิปเด็ด).
