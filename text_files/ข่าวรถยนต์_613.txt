     Honda Civic Prototype 2021 ใหม่ (หรือรุ่นปี 2022 ตามการเรียกของฮอนด้าอเมริกา) ถูกเผยโฉมอย่างเป็นทางการครั้งแรกเมื่อช่วงเดือนพฤศจิกายนที่ผ่านมา ซึ่งหลายคนก็มีความคิดเห็นแตกต่างกันออกไป เราจึงนำมาเปรียบเทียบให้เห็นระหว่างโฉมปัจจุบัน และโฉมใหม่ให้เห็นกันแบบชัดๆ ไปเลย
     แม้ว่า Honda Civic 2021 ใหม่ ที่คุณเห็นอยู่นี้จะเป็นเพียงเวอร์ชั่นโปรโตไทพ์เท่านั้น แต่ก็พอบอกได้ว่าเวอร์ชั่นจำหน่ายจริงจะมีรูปลักษณ์คล้ายกันไม่ต่ำกว่า 90 เปอร์เซ็นต์ โดยฮอนด้าได้ออกแบบซีวิตเจเนอเรชั่นที่ 11 ให้มีความอนุรักษ์นิยมมากขึ้น ลดทอนความโฉบเฉี่ยวลง แล้วจึงเพิ่มความภูมิฐานเข้าไปแทน
 
ดีไซน์ด้านหน้า

     รูปลักษณ์ด้านหน้าชวนให้นึกถึง Accord โฉมปัจจุบัน ด้วยไฟหน้าและกระจังหน้าที่เน้นความเหลี่ยมสันมากยิ่งขึ้น พร้อมช่องดักลมขนาดใหญ่บริเวณกันชน ขณะที่แนวเสา A-pillar ถูกออกแบบให้ดูตั้งชันมากกว่ารุ่นปัจจุบัน
 
ดีไซน์ด้านท้าย

     ด้านท้ายมีการออกแบบไฟท้ายให้เป็นแนวนอน แทนที่ไฟท้ายรูปตัว C ในโฉมปัจจุบัน กันชนเสริมความสปอร์ตด้วยแถบทับทิมสะท้อนแสง พร้อมด้วยแนวฝากระโปรงท้ายที่ตั้งเชิดมากขึ้น
 
ดีไซน์ด้านข้าง

     แนวกระจกหน้าต่างของ Civic 2021 ใหม่ ถูกออกแบบให้ดูคล้ายคลึงกับ Accord โฉมปัจจุบัน เน้นเส้นไหล่ที่โป่งนูนขึ้นมาชัดเจน พร้อมทั้งย้ายฐานกระจกมองข้างไปติดตั้งไว้กับตัวถังแทน
 
ห้องโดยสารภายใน

     แผงแดชบอร์ดของ Civic 2021 ใหม่ ถือเป็นจุดเปลี่ยนสำคัญที่ต่างไปจากโฉมปัจจุบันอย่างชัดเจน ด้วยการเน้นแนวทางการออกแบบสไตล์มินิมอลที่เริ่มพบได้ในฮอนด้ารุ่นใหม่ๆ อย่าง Honda e รวมถึงกรอบช่องแอร์ที่ออกแบบให้ดูกลมกลืนไปกับแผงคอนโซล
     สำหรับ Honda Civic 2021 ใหม่ จะยังคงมีตัวถังแบบแฮทช์แบ็ค 5 ประตูให้เลือกเช่นเดิม โดยตลาดอเมริกาจะถูกเพิ่มเติมด้วยเวอร์ชั่น Si ที่เน้นความแรงกว่ารุ่นปกติ รวมไปถึง Civic Type R ก็จะยังคงทำตลาดต่อไปเช่นเดิม ขณะที่ตัวถังแบบคูเป้ 2 ประตู อาจไม่ได้ทำตลาดต่อไป
     ลองไปชมภาพเปรียบเทียบเพิ่มเติมด้านล่าง แล้วมาพูดคุยกันว่าโฉมไหนสวยกว่ากัน
 