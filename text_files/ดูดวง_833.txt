มกราคม เริ่มต้นปีเป็นเดือนที่มีข่าวดีเข้ามาในเรื่องการเจรจาติดต่อ เริ่มต้นงาน สมัครงานนัดลูกค้า งานทางด้านการตลาด งานทางด้านต่างประเทศ หรือธุรกิจออนไลน์ จะส่งผลดี ใครทำงานในลักษณะแบบนี้อย่าเก็บตัวไว้ที่ร้านหรือออฟฟิศอย่างเดียว พยายามออกไปพบปะลูกค้าเยอะ ๆ โอกาสที่จะปิดการขายมีสิทธิ์เกิดขึ้นได้ เพียงแต่เดือนนี้คุณอาจจะวุ่นวายเรื่องการเดินทางเยอะ ต้องขอฝากเตือน เพราะเป็นเดือนที่ดวงจะมีปัญหาในเรื่องอุบัติเหตุ การขับรถเดินทางหรือปัญหาในเชิงสุขภาพได้ง่าย ถ้าคุณต้องไปในสถานที่ทุรกันดาร ต่างที่ต่างถิ่นมาก ยิ่งต้องเตรียมเรื่องยาและการดูแลตัวเองให้มากเป็นพิเศษ
กุมภาพันธ์ เดือนนี้เป็นเดือนที่ดวงเริ่มดีขึ้น ถ้าจำกันได้ราศีคุณเป็นราศีที่เจอเรื่องหนักๆ มาหลายครั้งแต่ในเดือนนี้ตัวช่วยมีเข้ามา แต่มาในระยะสั้น ดังนั้นเมื่อคุณตั้งตัวได้ ตั้งสติได้ ให้รีบคว้าโอกาสที่ดีตรงนี้ไว้ บางคนเป็นจังหวะในเรื่องงาน ได้เริ่มต้นงานใหม่ ๆ ผู้หลักผู้ใหญ่เจ้านายมอบหมายงานสำคัญให้เราทำมากขึ้น ซึ่งแน่นอนเดือนนี้จะเป็นเดือนที่เหนื่อยขึ้นเยอะแต่เป็นความเหนื่อยที่สบายใจ เหนื่อยแล้วมีความสำเร็จตามมา ใครอยากเปลี่ยนงาน จังหวะดวงดาวในเดือนนี้ก็เป็นนาทีทองสำหรับตัวคุณที่จะได้เริ่มต้นงาน เริ่มต้นธุรกิจใหม่ได้ด้วยส่วนในเรื่องของความรัก จังหวะดวงดาวนั้นจะส่งผลทำให้สิ่งที่ไม่ดีหรือสิ่งที่เคยเป็นปัญหาออกจากชีวิตของคุณไปทำให้คุณมีโอกาสได้เริ่มต้นหรือเจอสิ่งใหม่ที่ดีขึ้นกว่าเดิม
มีนาคม ใครคิดอยากจะลงทุน เปิดร้าน มีธุรกิจเป็นของตัวเองในเดือนนี้ต้องรีบหน่อย เพราะดวงดาวดี ๆ อยู่กับเราไม่นาน โอกาสที่จะได้ลงทุน เปิดร้านอย่างที่ตั้งใจ หรือทำไปแล้วมีความสำเร็จ ความราบรื่นมีเข้ามา เพราะดวงเรื่องการลงทุนค่อนข้างโดดเด่นเรื่องของความรักอยู่ในเกณฑ์ที่ดี เพียงแต่คุณเป็นราศีที่มีเสน่ห์มากเป็นพิเศษ ให้ระมัดระวังปัญหาในเรื่องมือที่สาม ข่าวดีอย่างหนึ่งคือเดือนนี้ใครตั้งใจอยากแต่งงานมีลูกมีบุตร จังหวะดวงดาวส่งผลดี โอกาสที่จะได้เริ่มต้นอย่างที่ตั้งความหวังเอาไว้ก็มีสิทธิ์จะเกิดขึ้น หรือความลงตัวในเชิงของครอบครัว ในช่วงเดือนนี้มีโอกาสที่ดี และให้ผลดีในเรื่องการเงินด้วยเหมือนกัน
เมษายน เดือนนี้เข้าสู่ปีใหม่ไทยเดือนที่ชีวิตคุณจะวุ่นวายมากคุณจะต้องเจอกับงานที่มีกำหนดส่งแบบเร่งด่วน งานที่ต้องมานั่งแก้ไขงานที่ดูแล้วมีแต่ปัญหา งานที่คนไม่ค่อยอยากทำ ดังนั้นเดือนนี้ต้องระมัดระวัง ข้อดีคือถ้าคุณทำงานที่ต้องเปลี่ยนบรรยากาศ เปลี่ยนสถานที่ หรือต้องเดินทางเยอะ ๆ ก็จะเป็นสิ่งที่ส่งทำให้ความวุ่นวายต่างๆ ลดน้อยลงได้ เดือนนี้คุณต้องทำอะไรด้วยตัวเองมากขึ้น ต้องดูแลทุกสิ่งทุกอย่างตามลำพัง เพราะดวงดาวตัวช่วยไม่มีแล้ว และให้ระมัดระวังด้วยว่าอาจจะมีปัญหากับเจ้านาย ผู้หลักผู้ใหญ่ หรือผู้บังคับบัญชาของเรา ดังนั้นต้องใจเย็น ๆ ให้มากเป็นพิเศษ
พฤษภาคม เดือนนี้เป็นเดือนที่ต้องระวังเรื่องของเอกสารสัญญา จังหวะดวงดาวจะส่งผลทำให้เกิดข้อผิดพลาด เซ็นไปแล้วถูกโกง ถูกเอาเปรียบ ถูกยกเลิก ดังนั้นต้องดูแลตรวจสอบให้ใกล้ชิด หรือการเจรจาบางอย่างจะไม่เป็นไปอย่างที่ตกลงกับเราไว้ บางคนพูดอย่างหนึ่งพอถึงเวลาจริงกลายเป็นอีกแบบหนึ่ง ดังนั้นอย่าไปตั้งความหวังกับใครเยอะ ในช่วงเดือนนี้เป็นเดือนที่คุณจะหงุดหงิดใจร้อนง่าย เพราะดวงดาวธาตุไฟส่งผลตรงต่อราศีของคุณ ทำให้โอกาสที่จะมีปัญหากับคนรอบตัวคนรอบข้างมีสิทธิ์จะเกิดขึ้น ไม่ว่าจะเป็นเพื่อนร่วมงานหรือคนภายในบ้านภายในครอบครัว เช่น มีปัญหากับคนรัก มีอาการเบื่อเซ็งหรือรู้สึกว่าเขาไม่เข้าใจเรา แต่พอรอให้พ้นจากเดือนนี้ไป เชื่อว่าดวงดาวจะค่อย ๆ คลี่คลายและทำให้เกิดความรักหรือบรรยากาศแห่งความสุขที่ลงตัวมากยิ่งขึ้นได้
มิถุนายน เดือนนี้เป็นเดือนที่ต้องดูแลเอาใจใส่เรื่องญาติผู้ใหญ่ คนในบ้านค่อนข้างเยอะ เพราะดวงจะมีการเจ็บป่วยหรือมีปัญหาวุ่นวายเกี่ยวกับสมาชิกในครอบครัวและเป็นเดือนที่ดวงคุณมีเกณฑ์เสียทรัพย์ก้อนโตจะมีรายจ่ายที่เหมือนจะจบแล้ว แต่สุดท้ายจะมีอย่างอื่นต่อเนื่องตามมา ดังนั้นต้องระมัดระวังหรือแม้กระทั่งการลงทุนหรือทำธุรกิจอะไรก็ตามพยายามตรวจสอบเงื่อนไขให้ดี ๆ ไม่อย่างนั้นคุณจะถูกเรียกเก็บเพิ่ม เรียกเก็บย้อนหลัง สิ่งนี้จะเป็นปัญหาหนี้สินที่จะเกิดขึ้นตามมาได้ นอกจากนี้เดือนนี้เป็นเดือนที่คุณต้องดูแลตัวเองในเชิงของสุขภาพโรคภัยไข้เจ็บ เพราะคุณอาจจะต้องเจอกับความเครียดและใช้ชีวิตที่มีแรงกดดันหลายอย่างเกิดขึ้น ดังนั้นการดูแลในเรื่องอาหารการกิน การพักผ่อน ก็เป็นสิ่งจำเป็นสำหรับชีวิตในเดือนนี้ด้วย
กรกฎาคม เดือนนี้เป็นเดือนที่ดวงเรื่องงานมีความก้าวหน้ามากขึ้น อาจจะเป็นเดือนที่คุณได้เปลี่ยนงานหรือมีตำแหน่งมีความเติบโตในสายอาชีพ หน้าที่การงานมากขึ้นได้ความรับผิดชอบใหม่ มีลูกน้อง มีบริวารเยอะขึ้นแต่สิ่งหนึ่งที่ต้องระวังคือจะมีคนมาวุ่นวายกับชีวิตของคุณ ดวงของคุณเหมือนไม่ได้เป็นตัวของตัวเองเท่าไหร่ ไม่มีเวลาอิสระ เดี๋ยวคนนั้นคนนี้ตามหาอยู่ตลอดเวลา นี่เป็นปัญหาที่จะเกิดขึ้นในช่วงนี้แต่ข้อดีอย่างหนึ่งในเดือนนี้คือ โชคในเรื่องอสังหา-ริมทรัพย์ ใครอยากจะเป็นนายหน้าตัวแทน หรือมีที่ดินอยู่แล้วอยากจะซื้อขายเจรจาติดต่อในช่วงเดือนนี้ ก็เป็นช่วงที่จะได้รับข่าวดีเข้ามา
สิงหาคม เป็นเดือนที่มีปัญหาเรื่องเพื่อนร่วมงานเยอะพอสมควร อาจจะเป็นเพราะอยู่ในช่วงการปรับตัว ต้องหาวิธีการทำงานร่วมกันให้ได้ ต้องระวังสิ่งที่ทำให้เป็นปัญหามากที่สุดจะมาจากคำพูด เดือนนี้คุณต้องใช้วาทศิลป์เยอะ จะพูดอะไรก็ต้องมีข้อควรระวัง มีความกังวลใจ หรือต้องพลิกแพลงอยู่ตลอดเวลาทำให้เกิดความเครียดได้ง่าย ดังนั้นทางที่ดีที่สุดถ้าคุณสามารถทำอะไรด้วยตัวเองได้ก็ให้ลงมือทำการไปฝากความหวังไว้กับคนอื่นหรือเพื่อน ๆ บริวารจะทำให้เกิดปัญหาตามมา
กันยายน เดือนนี้เป็นเดือนที่ต้องเตือนเรื่องครอบครัว ความรัก อาจจะมีปัญหาในเรื่องญาติพี่น้อง คนใกล้ชิด หรือคนรัก ทำให้เกิดเรื่องจุกจิกกวนใจได้ง่าย เรื่องเล็กจะกลายเป็นเรื่องใหญ่ คนที่ไม่เคยเริ่มต้นอะไรใหม่ ๆ เลย และอยากมีแฟนในช่วงนี้ก็ต้องเตือน เพราะโอกาสที่จะถูกหลอก ถูกทำให้ผิดหวัง มีสิทธิ์เกิดขึ้นหรือแม้กระทั่งในคนที่คบกันอยู่แล้ว อาจจะทำให้มีปัญหาอย่างรุนแรงในช่วงนี้ ถ้าคุณมั่นใจว่าเราเป็นคู่กันจริง ขอให้อดทน เพราะผ่านจากเดือนนี้ไปทุกอย่างจะค่อย ๆ เปลี่ยนแปลงไปในทิศทางที่ดีขึ้นได้ในเรื่องของการเงินก็ต้องเตือนเช่นกัน คุณอาจจะหาเงินได้เยอะ แต่เหมือนกับคนกระเป๋ารั่ว จะมีรายจ่ายจรอื่น ๆ เข้ามามากยิ่งขึ้นด้วยเช่นเดียวกัน
ตุลาคม เดือนนี้เป็นเดือนสำคัญเพราะดวงดาวหลายดวงเริ่มเปลี่ยนและส่งผลทำให้ราศีของคุณดวงดีขึ้น เพียงแต่ระยะที่เปลี่ยนแรก ๆ ไม่ค่อยดี เรียกว่าดาวยังไม่ค่อยลงล็อก ดังนั้นต้องฝากย้ำเตือนว่าคุณต้องใจเย็นในเรื่องของการเจรจาติดต่อ การเริ่มต้นธุรกิจตัดสินใจพูดคุยอะไรกับใครจะทำให้มีปัญหาเกิดขึ้นได้ง่าย แต่ถ้าดวงดาวพ้นจากช่วงเดือนนี้ไปแล้วข่าวดีต่าง ๆ รอคุณอยู่อีกเพียบ สิ่งที่ต้องระวังมากที่สุดในเดือนนี้คือ เรื่องความเครียด อาการนอยด์วิตกจริต คิดนู่นคิดนี่ บางคนถึงขั้นนอนไม่หลับก็มีสิทธิ์จะเกิดขึ้นได้
พฤศจิกายน เดือนนี้เป็นเดือนที่ดวงดาวดีๆ เข้ามาเยอะขึ้นข้อแนะนำอย่างแรกคือคุณต้องหาเวลาในการทำบุญให้มากขึ้นซึ่งเป็นการทำบุญเริ่มต้นชีวิตใหม่หรือวงรอบใหม่ของดวงให้มีความสุขความก้าวหน้ายิ่งขึ้นไป สิ่งที่ไม่ดีจะอยู่กับเราไม่ได้ เหมือนกับน้ำดีไล่เอาน้ำเสียออกดังนั้นใครเคยมีปัญหาในเรื่องความรัก จุดตัดสินจะเกิดขึ้นในช่วงเดือนนี้ บางคนอาจจะเริ่มตัดสินตั้งแต่ตุลาคมแล้วก็ว่าได้ ใครที่ทะเลาะอะไรกันเยอะคุณจะสามารถผ่านพ้นอุปสรรคปัญหาไปได้ หรือแม้กระทั่งคนที่ต้องการเริ่มต้นความรักครั้งใหม่ในเดือนนี้ก็จะเริ่มมีสัญญาณ มีข่าวดีบางอย่างเกิดขึ้นได้ด้วยเช่นเดียวกัน นอกจากนี้คุณต้องดูแลสุขภาพด้วย โอกาสที่จะเจ็บป่วยไม่สบายก็มีสิทธิ์จะเกิดขึ้น ซึ่งเป็นปัญหามาจากเรื่องความเครียดนั่นเอง
ธันวาคม  เดือนธันวาคมเป็นเดือน ที่จังหวะดวงในเรื่องงานดีคุณอาจจะมีโอกาสมีข่าวดีเรื่องการปรับเปลี่ยน โยกย้าย โปรโมตเลื่อนตำแหน่ง และอีกเรื่องที่ดีมากคือการเงินโอกาสในเรื่องความมั่งคั่งร่ำรวย การเงินที่ดี รายได้พิเศษ โชคลาภ ก็มีสิทธิ์จะเกิดขึ้น และยังเป็นเดือนที่ดีสำหรับการเริ่มต้นวางแผนชีวิต บางคนอาจจะวางแผนในเรื่องของการทำธุรกิจในปีหน้า หรืออยากเปิดอะไรเป็นของตัวเอง ก็สามารถที่จะมองหาโอกาสหรือดูช่องทาง ดูทำเลใหม่ ๆ ในช่วงนี้ได้เป็นอย่างดี