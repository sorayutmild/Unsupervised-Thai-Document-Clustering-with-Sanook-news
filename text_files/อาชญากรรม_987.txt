วันที่ 2 ตุลาคม 2564 ผู้สื่อข่าว จ.อุดรธานีรายงานว่า เมื่อเวลา 19.30 น.ของคืนวานนี้ (1 ต.ค.64)  ตร.สภ.ดงเย็น อ.บ้านดุง จ.อุดรธานี รับแจ้งจากชาวบ้านที่บ้านโนนสีทอง ต.อ้อมกอ อ.บ้านดุง จ.อุดรธานี ว่ามีคนร้ายฉุดเด็กสาวจากหน้าร้านขายของชำ ตรงข้ามอุทยานอ้อมฤดี ขึ้นรถปิ๊กอัพหลบหนีไป โดยคนร้ายมีอาวุธปืน 2 กระบอก ต่อมา พ.ต.ท.จำลอง ทับสีแก้ว รองผกก.สส.สภ.ดงเย็น รักษาการผกก.สภ.ดงเย็น ได้สั่งการให้ตร.สภ.ดงเย็นออกติดตามคนร้ายอย่างเร่งด่วนและใช้ความระมัดระวังเนื่องจากคนร้ายมีอาวุธปืน
เบื้องต้นทราบว่า หญิงสาวที่ถูกคนร้ายฉุดขับรถปิ๊กอัพคือน.ส.มะยม (ขอสงวนนามสกุล) อายุ 15 ปี เป็นดรัมเยอร์ประจำโรงเรียน และเป็นชาวบ้านอ้อมกอ ต.อ้อมกอ อ.บ้านดุง ส่วนคนร้ายที่ฉุดน้องมะยม คือนายท้าวนก ไม่ทราบนามสกุล ชาวลาว อายุ 54 ปี และเป็นสามีใหม่ของยายผู้เสียหาย 
 ต่อมากำนัน ต.อ้อมกอ ผุ้ใหญ่บ้านในต.อ้อมกอได้ช่วยออกตามหาตามรีสอร์ทและสถานที่ใกล้เคียงตลอดทั้งคืนแต่ไม่พบตัว สาเหตุเบื้องต้นทราบว่า นายท้าวนกแอบชอบพอน้องมะยมซึ่งเป็นหลานสาวมานานแล้วเพราะเป็นคนหน้าตาดีจึงก่อเหตุดังกล่าว
ต่อมาเวลา 02.30 น.วันนี้ (2 ต.ค.64) นายจตุวิทย์ เบิกบาน ผู้ใหญ่บ้าน นายเฉวียง ตาลโกนกุล นายนิคม วรรณลาม และนายรัศมี ขุนทุม ผช.ใหญ่บ้านบ้านอ้อมกอ ได้รับแจ้งจากนางสุ (นามสมมติ) อายุ 43 ปี แม่ของน้องมะยมแจ้งว่า น้องมะยมได้โทรมาหา บอกว่าให้มาช่วยด้วย อยู่แถวป่าหนองแคนลำห้วยสงคราม ผู้ใหญ่บ้านพร้อมผช.ผู้ใหญ่บ้านจึงออกตามหาอีกครั้ง จนพบรถของคนร้ายเป็นรถปิ๊กอัพอีซูซุ ดีแม็กว์ สีบรอนซ์ทอง จอดอยู่ในป่าทางเข้าบุ่งใหญ่ริมห้วยสงคราม ซึ่งเป็นถนนโคลนลึกเข้าไปประมาณ 1 กม. และพบคนร้ายกำลังนอนหลับอยู่บริเวณกระท่อม บริเวณบุ่งใหญ่ป่าหนองแคนห้วยสงคราม เมื่อเห็นคนร้ายได้รีบแจ้งตร.สภ.ดงเย็นทันที
พ.ต.ท.จำลอง ทับสีแก้ว รองผกก.สส.รักษาการผกก.สภ.ดงเย็น ได้สั่งการให้ตร.สภ.ดงเย็นเข้าตรวจสอบที่เกิดเหตุ โดยขณะที่ ดต.ชัยยุทธ คลังวารินทร์ ผบ.หมู่ (ป) สภ.ดงเย็น กำลังเปิดผ้าที่กระท่อมพักคอยยกยอ ปรากฏว่านายท้าวนกได้ใช้อาวุธปืนซึ่งมีอยู่ 2 กระบอกยิงสวนมา 1 นัด และจะยิงซ้ำ แต่ ด.ต.ชัยยุทธ์จึงยิงสวนกลับไปถูกคนร้ายบริเวณมือขวาและทะลุออกแก้มอาการสาหัส เจ้าหน้าที่ ได้รีบนำส่งรพ.อุดรธานีทันที
วันที่ 2 ตุลาคม 2564 ผู้สื่อข่าวเดินทางไปลงพื้นที่ตรวจสอบที่เกิดเหตุบริเวณบุ่งใหญ่ป่าหนองแคนริมห้วยสงคราม โดยมี พ.ต.อ.ศักดิ์ดา เหมือนโพธิ์ รอง ผบก.ตร.ภูธร จ.อุดรธานี พร้อมด้วยพ.ต.ต.อาทิตยา เรืองโสภา หน.ชุดตร.พิสูจน์หลักฐานเข้าตรวจสอบหลักฐานที่เกิดเหตุพบว่า เส้นทางดังกล่าวพบว่าเป็นเส้นทางที่เข้าไปยากลำบาก และเป็นเส้นทางที่สำหรับชาวบ้านที่ไปยกยอในห้วยสงคราม พบรอยเลือดและเก็บปลอกกระสุนของคนร้ายอยู่ภายในกระท่อมที่พักคอยยกยก ตร.ได้ถ่ายรูปรวบรวมพยานหลักฐานเอาไว้ทั้งหมด
นางเกด (นามสมมติ) เจ้าของร้านขายของชำที่บ้านโนนสีเมืองที่นายท้าวนกมาจอดแล้วฉุดน้องมะยม เปิดเผยว่า ช่วงหนึ่งทุ่มวานนี้ขณะที่พวกตนเองกำลังกินเนื้อย่างได้มีน้องผู้หญิงสองคนมาจอดเลยหน้าร้านไปเล็กน้อย จากนั้นก็มีชายขับรถปิ๊กอัพมาจอด และได้เรียกเด็กไปหา ไม่นานก็ได้ยินเสียงเด็กร้องว่าช่วยด้วยๆ พวกตนเองกำลังจะเดินไปดู แต่น้องผู้หญิงอีกคนที่มาด้วยก็ร้องตะโกนว่าเขามีปืน จากนั้นชายคนดังกล่าวก็ขับรถไปอย่างรวดเร็วไปทางบ้านดงดารา และมารู้ว่าน้องมะยมน้องวัย 15 ปีถูกตา ซึ่งเป็นสามีใหม่ของยายฉุดขึ้นรถ
นางสุ (นามสมมติ) แม่ของน้องมะยม เปิดเผยว่า หลังจากลูกสาวถูกนายท้าวนกซึ่งเป็นสามีใหม่ของแม่ ฉุดลูกสาวไป ก็ตามหาทั้งคืน จนเวลาประมาณตีสองลูกสาวโทรมาบอกว่าหนีออกมาได้แล้ว มาช่วยหนูที ตนกับญาติก็ออกตามหาก็พบลูกสาวเดินออกมาจากทางเข้าไปบุ่งใหญ่ริมห้วยหลวง แล้วรีบพากลับบ้านทันที
สำหรับ นายท้าวนกเป็นคนลาว เข้าประเทศมาแบบไม่ถูกกฎหมาย แต่ได้มาอยู่กับภรรยาซึ่งเป็นแม่ของตนเองนาน 15 ปีแล้ว แต่ก่อนเขาทำงานก่อสร้างที่กรุงเทพฯ กลับมาอยู่บ้านได้ 1 ปี
เมื่อ 2 เดือนที่แล้วตนเองและลูกทำงานร้านซักอบรีด ที่ จ.ภูเก็ตเลยกลับมาอยู่บ้านเช่นกัน โดยน้องมะยมมีศักดิ์เป็นหลานสาวของนายท้าวนก และอาศัยอยู่ที่บ้านเดียวกัน แต่นายท้าวนกปกติเป็นคนเจ้าชู้อยู่แล้ว เป็นคนปลิ้นปล้อน พูดเสี้ยมให้ครอบครัวแม่ลูกทะเลาะกันอยู่เรื่อยๆ บางครั้งเคยมาหญิงอื่นมานอนที่บ้านข้างๆ แม่แต่ไม่ก็ไม่ว่าอะไร
ตนเองก็ระแคะระคายว่าผัวของแม่จะมาชอบน้องมะยมอยู่ เพราะเคยยิงปืนมาแล้ว 1 นัดคิดว่าญาติๆ กีดกันไม่ให้เขาพาน้องมะยมไปไหนมาไหนเพียงสองคน และจะหนีไปทำงานต่างจังหวัด แต่ก็มาก่อเหตุฉุดน้อง ส่วนที่นายท้าวนกบอกว่าน้องมะยมบอกว่ามีใจให้ไม่ใช่แน่นอน เพราะลูกบอกว่าไม่ได้ชอบ หากจะรักเขาก็รักเหมือนตาซึ่งเป็นสามีใหม่ของยายเท่านั้นไม่ได้คิดเลยเถิดไม่เรื่องชู้สาว
นางสุ บอกอีกว่า น้องมะยมเขาเป็นเด็กเรียนเก่ง ขยันทำงานช่วยแม่ทุกอย่าง สมัยอยู่ภูเก็ตและเป็นดรัมเยอร์โรงเรียนด้วย แต่ไม่คิดว่าจะมาเกิดเหตุการณ์แบบนี้กับลูกสาวของตนเอง  โชคยังดีที่ลูกสาวรอดมาได้ ไม่งั้นเขาคงฆ่าตาย ลูกสาวโดนข่มขืนถึง 2 ครั้ง คิดถึงหัวอกลูกสาว เมื่อคืนตอนที่เขาหนีออกมาเขาเป็นบ้าวิ่งหลบใต้เตียงบอกว่ากลัวๆ เขาจะฆ่าหนู คิดสภาพลูกแล้วเสียใจมาก ที่มาทำกับลูกสาวตนเองถึงขนาดนี้อยากให้ตร.ดำเนินคดีให้ถึงที่สุด 
ทางด้าน พล.ต.ต.พิษณุ อุณหะเสรี ผบก.ตร.ภูธร จ.อุดรธานี เปิดเผยว่า จากกรณีนายท้าวนกซึ่งเป็นตาของผู้เสียหายเองฉุดหลานสาวไปเหตุเกิดเมื่อคืนที่ผ่านมา ตร.สภ.ดงเย็น หลังได้รับแจ้งว่ามีคนร้ายฉุดหลานสาววัย 15 ปีไป เจ้าหน้าที่ตร.สภ.ดงเย็นและชาวบ้านก็ตามหาไปทั้งคืน
จนก่อนรุ่งสางวันนี้ทราบว่าน้องหลบหนีจากคนร้ายได้และคนร้ายนอนหลับอยู่บริเวณกระท่อมพักสำหรับยกยอ บุ่งใหญ่ริมห้วยสงคราม จากนั้น พ.ต.ท.จำลอง ทับสีแก้ว รองผกก.ป.รักษาการผกก.สภ.ดงเย็นพร้อมด้วย ดต.ชัยยุทธ ได้พากำลังเจ้าหน้าที่ตร.เข้าไปตรวจที่เกิดเหตุ พบว่าผู้ต้องหายิงปืนสวนออกมา 1 นัด ดต.ชัยยุทธ จึงยิงสวนออกไปถูกที่บริเวณข้อมือและคาง ตร.ตรวจสอบพบอาวุธปืนจำนวน 2 กระบอกคือ .38 และ .380 ตอนนี้ได้สั่งการให้ พ.ต.อ.ศักดิ์ดา เหมือนโพธิ์ พร้อมด้วยตร.พิสูจน์หลักฐานได้เข้าตรวจสอบหลักฐานที่เกิดเหตุรวบรวมหลักฐานทั้งหมดเพื่อดำเนินคดีกับคนร้ายอย่างเด็ดขาดเพราะถือเป็นคดีอุกฉกรรจ์ ตอนนี้ตร.ได้แจ้งข้อหาหนัก 6 ข้อหาคือ พรากผู้เยาว์ไปจากบิดามารดา,ข่มขืนกระทำชำเราเด็กอายไม่เกิน 18 ปี,พยายามฆ่าเจ้าพนักงาน,ต่อสู้ขัดขวางฯ,มีอาวุธปืนโดยไม่ได้อนุญาต,และต่างด้าวหลบหนีเข้าเมืองโดยผิดกฎหมาย ดำเนินคดีตามกฎหมายต่อไป
 