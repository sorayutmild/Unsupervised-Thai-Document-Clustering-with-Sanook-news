คลิปอุทาหรณ์แซงในซอยแคบ เก๋งพุ่งชนจักรยานยนต์ 3 แม่ลูกขณะรอเลี้ยว แม่เสียชีวิต ลูกบาดเจ็บ 2 ราย
ผู้สื่อข่าวรายงานว่า (5 พ.ย.) เฟซบุ๊ก TuaLek Pramuan ได้เผยแพร่คลิปวิดิโออุทาหรณ์ในการขับขี่รถบนท้องถนน เป็นวินาทีอุบัติเหตุรถยนต์เก๋งสีดำคันหนึ่ง พุ่งชนรถจักรยานยนต์สีแดงที่สามแม่ลูกขี่ซ้อนกันมา
จนทำให้ผู้เป็นแม่เสียชีวิตทันทีในที่เกิดเหตุ ส่วนลูกชายและลูกสาวที่ซ้อนท้ายมาได้รับบาดเจ็บ เหตุการณ์นี้เกิดขึ้นเมื่อเวลา 17.56 น. วานนี้  ( 6 พ.ย.)  บริเวณถนนป่าตัน ซอย 5 ตำบลป่าตัน อำเภอเมือง จังหวัดเชียงใหม่
ในคลิปจะเห็นว่าผู้ที่ใช้เฟซบุ๊ก TuaLek Pramuan ได้ขับรถตามสามแม่ลูกมาบนถนน กระทั่งใกล้จุดเกิดเหตุ เห็นรถจักรยานยนต์เปิดไฟเลี้ยวขวา จึงได้ชะลอรถให้ช้าลง เพื่อให้รถจักรยานยนต์เลี้ยวเข้าซอยไปก่อน แต่ปรากฏว่ามีรถยนต์เก๋งสีดำ ทะเบียน กษ 2822 เชียงใหม่ ขับแซงขวาขึ้นมาด้วยความเร็ว จนพุ่งชนรถจักรยานยนต์สามแม่ลูกที่ซ้อนท้ายกันมาอย่างเต็มแรง
จนทำให้ นางสาวฐานินทรา อายุ 32 ปี ผู้เป็นแม่หมดสติทันทีกลางถนน ส่วนลูกชายและลูกสาวกระเด็นไปคนละทิศละทาง ก่อนที่รถเก๋งคันสีดำจะขับต่อไปและจอดรถ ห่างจากจุดเกิดเหตุประมาณ 50 เมตร และชายวัย 60 ปี สวมกางเกงขาสั้นสีเขียว เสื้อสีน้ำเงิน ได้ลงจากรถมาดูผู้ได้รับบาดเจ็บและใช้มือกุมใบหน้าด้วยความเสียใจเพราะเห็นผู้บาดเจ็บเป็นแม่และเด็ก
หลังเกิดเหตุ เจ้าของรถที่ตามมาและประชาชนที่เห็นเหตุการณ์ ได้รีบเข้าไปช่วยกันยกรถจักรยานยนต์ที่ล้มทับเด็กออกและช่วยกันกั้นไม่ให้รถผ่าน เพราะเกรงว่าจะเกิดอุบัติเหตุซ้ำอีก ก่อนจะช่วยเหลือผู้ที่ได้รับบาดเจ็บ ส่งโรงพยาบาลแต่นางสาวฐานินทราทนพิษบาดแผลไม่ไหวเสียชีวิตในเวลาต่อมา ส่วนลูกชายและลูกสาวล่าสุดอาการปลอดภัยแล้ว
