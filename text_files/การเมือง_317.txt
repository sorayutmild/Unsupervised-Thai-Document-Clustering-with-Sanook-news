ผู้สื่อข่าวรายงานว่า เมื่อช่วงเช้าวันที่ 19 มิถุนายน ได้มีการจัดพิธีหมั้นและมงคลสมรสระหว่าง น.ส.ชยิกา วงศ์นภาจันทร์ หรือ แซนด์ วัย 34 ปี บุตรสาวคนโตของ น.ส.เยาวเรศ ชินวัตร และ นายวีรชัย วงศ์นภาจันทร์ กรรมการผู้จัดการ บริษัท ชินวัตร (ภูเก็ต) จำกัด กับ "ไผ่ บัวงาม" นักธุรกิจหนุ่มแห่งเมืองเพชรบุรี วัย 37 ปี ลูกชายอดีตเกษตรจังหวัดเพชรบุรี ปัจจุบันเป็นผู้จัดการด้านการพัฒนาธุรกิจ บริษัท พีเออี จำกัด (มหาชน) ที่โรงแรมพลาซ่า แอทธินีฯ โดยงานดังกล่าว ได้ถูกจัดเป็นธีม "เซียงไฮ้ไนท์" ซึ่งเจ้าสาว ได้แต่งกายด้วยกี่เพ้าสีแดงสด ขณะที่ เจ้าบ่าวใส่เสื้อเชิ้ตสีแดง ทับด้วยสูทสากลสีดำ ในสไตล์แบบเจ้าพ่อเซี่ยงไฮ้ ท่ามกลางการแสดงความยินดีของบุคคลในครอบครัว ทั้ง 2 ฝ่าย
ทั้งนี้ ในงานดังกล่าว นอกจากจะมีพ่อ-แม่ ของฝ่ายเจ้าบ่าวเจ้าสาว ร่วมเป็นสักขีพยานแล้ว ยังมีผู้ใหญ่คนสำคัญในตระกูล ชินวัตร อย่าง นางเยาวภา วงศ์สวัสดิ์ ส.ส.เชียงใหม่ พรรคเพื่อไทย รวมถึง คุณหญิงพจมาน ณ ป้อมเพชร อดีตภริยา พ.ต.ท.ทักษิณ ชินวัตร อดีตนายกรัฐมนตรี เข้าร่วมงานด้วย
ขณะที่ น.ส.พินทองทา ชินวัตร บุตรสาวคนกลางของพ.ต.ท.ทักษิณ และคุณหญิงพจมาน ได้มีการอัพภาพบรรยากาศในงานหมั้นและมงคลสมรสดังกล่าวผ่านอินสตาแกรมส่วนตัว เพื่อร่วมแสดงความยินดีกับ แซนด์ ชยิกา และ ไผ่ บัวงาม ด้วย
สำหรับ น.ส.ชยิกา ปัจจุบัน อายุ 34 ปี ดำรงตำแหน่งข้าราชการการเมือง สำนักเลขาธิการนายกรัฐมนตรี หน้าที่หลัก คือช่วยดูแลโซเชียลมีเดีย เช่น เว็บไซต์รัฐบาล (www.thaigov.go.th) เว็บไซต์พรรคเพื่อไทย เฟซบุ๊กพรรคและของรัฐบาล น.ส.ยิ่งลักษณ์ ชินวัตร ทำงานควบคู่กับสำนักงานโฆษกรัฐบาล และเป็นหนึ่งในทีมที่เข้าไปช่วยเซตนิวมีเดีย
ขอบคุณภาพจากอินสตาแกรม เอม พินทองทา และ แซนด์ ชยิกา