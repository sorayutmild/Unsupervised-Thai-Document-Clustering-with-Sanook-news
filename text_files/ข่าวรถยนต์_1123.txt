     สัญญาณไฟจราจรคนข้ามรูปแบบใหม่โผล่ในประเทศอินเดีย เผยให้เห็นสัญญาณไฟสว่างชัดตั้งแต่โคนจรดปลายเสาเพื่อเพิ่มความปลอดภัยให้ผู้ที่เดินข้ามถนน
     ผู้ใช้เฟซบุ๊คนามว่า Mumbai Meri jaan เผยคลิปเสาสัญญาณจราจรที่ตั้งอยู่ในย่านวารลี (Worli) เมืองมุมไบ ประเทศอินเดีย โดยมีลักษณะอันแสนโดดเด่นสะดุดตาเนื่องจากถูกติดตั้งไฟ LED ที่ให้ความสว่างเป็นพิเศษตั้งแต่โคนจรดปลายเสา เพื่อใช้เป็นสัญญาณไฟนอกเหนือไปจากสัญญาณปกติ ช่วยให้ผู้ใช้รถใช้ถนนสามารถสังเกตเห็นได้ชัดเจนยิ่งขึ้น และเพิ่มความปลอดภัยให้ผู้ที่เดินข้ามถนนได้เป็นอย่างดี
     อย่างไรก็ดี เสาสัญญาณไฟจราจรต้นนี้เป็นเพียงต้นแบบสำหรับติดตั้งในย่านท่องเที่ยวริมชายหาดแห่งนี้เท่านั้น ยังไม่มีการนำไปใช้กับเมืองอื่นๆ ของอินเดียแต่อย่างใด แต่ก็ถือเป็นไอเดียที่ดีที่ช่วยสร้างเอกลักษณ์ และทำให้มีทัศนียภาพที่ดูแปลกตาอีกด้วย
 