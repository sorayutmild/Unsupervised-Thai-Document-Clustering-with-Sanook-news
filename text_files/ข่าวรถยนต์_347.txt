     เปิดตัวอย่างเป็นทางการไปแล้วสำหรับ Mazda CX-3 ซึ่งตอบโจทย์ความต้องการรถครอสโอเวอร์ขนาดเล็กในตลาดที่กำลังเพิ่มสูงขึ้นเรื่อยๆ หลังจากที่ปล่อยให้ Honda HR-V กินตลาดเซ็กเม้นท์นี้มาพอสมควร

     และเมื่อเป็นที่แน่ชัดแล้วว่า ราคาของ มาสด้า ซีเอ็กซ์-3 ใหม่ ถูกตั้งมาให้ชนกับ ฮอนด้า เอชอาร์-วี แบบเต็มๆ จนกลายเป็นคู่แข่งที่ทำให้ใครหลายคนกำลังชั่งใจอยู่ขณะนี้ ว่าจะควักกระเป๋าเลือกรุ่นไหนมาขับดี
     ดังนั้น Sanook! Auto จึงนำรถทั้งสองรุ่นมาเปรียบเทียบตารางสเป็คกันให้เห็นไปเลยว่า ระหว่าง Mazda CX-3 2.0 SP ซึ่งเป็นรุ่นท็อปสุดของเครื่องยนต์เบนซิน และ Honda HR-V 1.8 EL ที่มีราคาเท่ากันพอดิบพอดีนั้น ทั้งสองรุ่นจะมีจุดเด่นอะไรเหนือกว่าคู่แข่งบ้าง
 
     เครื่องยนต์และมิติตัวถัง

     Mazda CX-3 ได้เปรียบด้วยเครื่องยนต์ที่มีขนาดใหญ่กว่า ซึ่งให้ทั้งแรงม้าและแรงบิดมากกว่าชัดเจน ขณะที่ CX-3 ใช้ระบบเกียร์แบบ 6 สปีด ที่โดดเด่นเรื่องความสนุกในการขับขี่ ส่วน HR-V ใช้เกียร์แบบ CVT ที่เปลี่ยนอัตราทดได้ลื่นไหล รวมถึงพัฒนาเพื่อความประหยัดน้ำมันเป็นพิเศษ
     ขณะที่ Honda HR-V ได้เปรียบเรื่องขนาดของตัวถังที่ใหญ่กว่าในทุกมิติ ซึ่งประกอบกับการออกแบบภายในให้โปร่งโล่งตามสไตล์ที่ฮอนด้าถนัด จึงทำให้ HR-V ได้เปรียบในด้านความกว้างขวางภายในห้องโดยสารด้วย
     ทั้งคู่รองรับน้ำมันเชื้อเพลิงได้ถึง E85

     อุปกรณ์ภายนอก

     ทั้งคู่ติดตั้งไฟหน้าแบบ LED พร้อมไฟ Daytime Running Light แบบ LED ที่มีดีไซน์สวยงามต่างกันออกไป โดย CX-3 ยังมาพร้อมไฟตัดหมอกแบบ LED และระบบปรับไฟสูงอัตโนมัติ High Beam Control ตามสภาพถนนอีกด้วย
     ขณะที่ HR-V ก็มาพร้อมหลังคาแบบ Panoramic Sunroof ที่ให้ทั้งความสวยงามและประโยชน์ใช้สอย นับว่าเป็นอ็อพชั่นที่ใครๆก็อยากได้ไปแล้ว
 
     อุปกรณ์ภายใน 

     ห้องโดยสารของทั้งคู่ถูกตกแต่งด้วยสีดำเน้นความสปอร์ตเป็นหลัก โดย CX-3 มาพร้อมฟีเจอร์ที่เคยได้เห็นใน Mazda 2 อย่างหน้าจอ Active Driving Display รวมถึงระบบดับเครื่องยนต์อัตโนมัติ i-Stop สำหรับช่วยประหยัดน้ำมันด้วย
     ขณะที่ HR-V ติดตั้งระบบเบรกมือแบบไฟฟ้า พร้อมฟังก์ชั่น Brake Hold พวงมาลัยพร้อม Paddle Shift รวมถึงระบบ Cruise Control ที่หาไม่ได้ใน CX-3 ขณะที่พนักพิงเบาะหลังยังสามารถปรับเอนได้ 1 ระดับ ช่วยเพิ่มความสบายในการโดยสาร
 
     ระบบเครื่องเสียง

     ทั้งคู่ติดตั้งหน้าจอสัมผัสขนาด 7 นิ้ว ซึ่ง CX-3 ยังมาพร้อมปุ่มควบคุมแบบโรตารี่เรียกว่า Center Commander ที่ควบคุมได้ง่ายกว่าในขณะขับขี่ รวมถึงระบบสั่งงานด้วยเสียงและระบบนำทางในตัว ซึ่งต่างจากฮอนด้าที่ต้องทำงานผ่านสมาร์ทโฟนเท่านั้น
 
     ระบบความปลอดภัย

     ถือเป็นไฮไลท์สำหรับ CX-3 เลยก็ว่าได้ เพราะแม้จะมีค่าตัวระดับล้านต้นๆ แต่ก็อัดความปลอดภัยเทียบเท่ารถยุโรปบางรุ่นเลยทีเดียว ไม่ว่าจะเป็นระบบเตือนจุดอับสายตาขณะเปลี่ยนเลน, ระบบเตือนเมื่อออกนอกเลน, ระบบเตือนรถในจุดอับขณะถอยหลัง, ระบบช่วยเบรกในเมือง รวมถึงกล้องมองหลังที่ไม่ตัดเซ็นเซอร์กะระยะออก
     แต่ทั้งคู่ก็มาพร้อมอุปกรณ์มาตรฐานอย่างถุงลมนิรภัยจำนวน 6 จุด, ระบบควบคุมเสถียรภาพ, ระบบเบรก ABS และ EBD, ระบบช่วยออกตัวบนทางลาดชัน เป็นต้น
 
     จริงๆแล้ว Mazda CX-3 ยังมีรุ่นท็อปกว่าอีก 1 รุ่น ซึ่งต่างกันเพียงเครื่องยนต์แบบดีเซลเท่านั้น นอกนั้นเหมือนกันทุกอย่าง โดยทั้ง Mazda CX-3 2.0 SP และ Honda HR-V 1.8 EL ที่เรานำมาเปรียบเทียบนั้น มีราคาเท่ากันอยู่ที่ 1,045,000 บาทครับ
 
 
 
 