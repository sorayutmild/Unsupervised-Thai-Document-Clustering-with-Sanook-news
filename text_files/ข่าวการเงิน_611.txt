รายงาน ข่าวจากกรมสรรพสามิต เปิดเผยว่า จากจำนวนผู้ยื่นเรื่องขอใช้สิทธิ์คืนเงินรถยนต์คันแรก ซึ่งสิ้นสุดโครงการไปเมื่อวันที่ 31 ธ.ค. 2555 ด้วยจำนวนทั้งสิ้น 1,256,291 ราย คิดเป็นเงินภาษีที่ต้องคืนประมาณ 91,000 ล้านบาท โดยแบ่งออกเป็นกลุ่มรถยนต์นั่ง 737,989 คัน รถปิกอัพ 258,693 คัน รถปิกอัพ 4 ประตู 257,408 คัน และอื่น ๆ 2,201 คัน ในจำนวนดังกล่าวประมาณ 20% จดทะเบียนใน กทม. และอีก 80% กระจายไปอยู่ตามหัวเมืองใหญ่
โดยพบว่า จังหวัดที่มีจำนวนผู้ขอ ใช้สิทธิ์สูงสุด 10 อันดับแรก คือ 1.กรุงเทพมหานคร ประมาณ 2.45 แสนราย ยอดคืนภาษีกว่า 2.02 หมื่นล้านบาท 2.ชลบุรี 5.68 หมื่นราย ยอดคืนภาษีกว่า 4,032 ล้านบาท 3.สมุทรปราการ 4.84 หมื่นราย เงินคืนภาษีกว่า 3,543 ล้านบาท 4.ปทุมธานี 4.02 หมื่นราย เงินคืนภาษีกว่า 3,017 ล้านบาท 5.เชียงใหม่ 3.97 หมื่นราย ยอดคืนภาษีกว่า 3,015 ล้านบาท
6.นครราชสีมา 3.88 หมื่นราย เงินคืนภาษีกว่า 2,706 ล้านบาท 7.นนทบุรี 3.34 หมื่นราย เงินคืนภาษีกว่า 2,740 ล้านบาท 8.ขอนแก่น 3.03 หมื่นราย เงินคืนภาษีกว่า 2,089 ล้านบาท 9.สงขลา 2.73 หมื่นราย ยอดคืนภาษีกว่า 2,160 ล้านบาท 10.ระยอง 2.73 หมื่นราย คิดเป็นเงินคืนภาษีกว่า 1,935 ล้านบาท
ผู้สื่อข่าวรายงานเพิ่มเติมว่า กรมการขนส่งทางบกแจ้งว่า ในปี 2555 มีรถทั่วประเทศจดทะเบียนรถใหม่จำนวน 3,408,084 คัน ในจำนวนนี้เป็นรถที่จดทะเบียนในภูมิภาคจำนวน 2,386,270 คัน และกรุงเทพฯจำนวน 1,021,814 คัน
สำหรับรถจักรยานยนต์มียอดจดทะเบียน ทั่วประเทศ 2,105,531 คัน แบ่งเป็นกรุงเทพฯ 437,212 คัน และภูมิภาค 1,668,319 คัน นอกจากนี้ ยังมีรถอื่น ๆ เช่น รถแทรกเตอร์ รถสามล้อ รถบดดิน รถขุดดิน เป็นต้น จำนวน 77,812 คัน เป็นรถที่จดทะเบียนในกรุงเทพฯจำนวน 20,264 คัน และภูมิภาคจำนวน 57,548 คัน
นอกจากนี้ ในรอบปี 2555 ที่ผ่านมา รถที่นำมายื่นเรื่องการเสียภาษีประจำปีมากที่สุด คือ รถจักรยานยนต์ 110,120 คัน รองลงมาคือ รถปิกอัพ 37,458 คัน รถยนต์นั่งส่วนบุคคล 23,251 คัน รถตู้ 1,600 คัน
ผู้สื่อข่าวรายงานเพิ่มเติมว่า การสำรวจรถยนต์ที่จดทะเบียนในเขตหัวเมืองใหญ่ ๆ ภาคเหนือจังหวัดเชียงใหม่ มีรถยนต์ที่จดทะเบียนใหม่ตั้งแต่ปี 2534-2555 ทั้งสิ้น 1.348 ล้านคัน ภาคกลางตอนเหนือ
จังหวัดนครสวรรค์ มีรถยนต์ที่จดทะเบียนใหม่ตั้งแต่ปี 2534-2555 ทั้งสิ้น 511,457 คัน ภาคอีสานจังหวัดนครราชสีมา มีรถยนต์ที่จดทะเบียนใหม่ตั้งแต่ปี 2534-2555 ทั้งสิ้น 1.127 ล้านคัน