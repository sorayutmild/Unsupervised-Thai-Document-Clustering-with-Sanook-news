กางขั้นตอนสมัครแอปพลิเคชั่น “เป๋าตัง” กับสมุดบัญชีต่างธนาคารแบบง่ายๆ เพื่อใช้รับสิทธิแจกเงินเที่ยว 1,000 บาท จากการลงทะเบียน ชิมช้อปใช้
เชื่อว่าหลายคนคงวางแผนไปเที่ยวกันบ้างแล้ว เพราะอีกไม่กี่วันรัฐบาลก็จะเปิดเว็บไซต์ให้ลงทะเบียนเพื่อขอรับสิทธิ 1,000 บาท ไปเที่ยวต่างภูมิลำเนา ซึ่งเงิน 1,000 บาท ที่จะได้จากการลงทะเบียนนั้นจะต้องใช้จ่ายผ่านแอปพลิเคชั่นของธนาคารกรุงไทยที่ชื่อว่า “เป๋าตัง” เท่านั้น แน่นอนว่าหลายคนเกิดข้อสงสัยว่าหากจะขอรับสิทธิ 1,000 บาทนั้น จะต้องมีสมุดบัญชีที่ธนาคารกรุงไทยเท่านั้นหรือ หากมีสมุดบัญชีต่างธนาคารจะสามารถใช้ได้หรือไม่?
Sanook! Money ขอตอบว่า “ใช้ได้” เช่นกัน โดยเราจะแจงทุกขั้นตอนอย่างละเอียด ทั้งการสมัครแอปฯ เพื่อใช้งานและการโอนเติมเงินต่างธนาคารเข้ามาใช้ในแอปฯ
1. ดาวน์โหลดแอปพลิเคชั่นเป๋าตังเวอร์ชั่นล่าสุดของวันที่ 26 กันยายน 2562 เข้าสู่ระบบจากนั้นใส่เบอร์โทรศัพท์มือถือ เพื่อรับ SMS ยืนยัน

2. ระบบจะเข้าสู่หน้า “ผูกบัญชีเพื่อใช้งาน” โดยผู้ที่มีสมุดบัญชีต่างธนาคาร กดเลือก “G-Wallet” เพื่อทำการผูกบัญชีกับแอปฯ เป๋าตัง

3. ระบบจะแสดงหน้าเงื่อนไข ความยินยอมในการเก็บ รวบรวม และใช้ข้อมูลส่วนบุคคล เลือก “ยอมรับ” เพื่อขอใช้บริการแอปฯ เป๋าตัง

4. ถ่ายรูปสแกนบัตรประชาชน

5. ระบบจะแสดงหน้า ยืนยันข้อมูลบัตรประชาชน โดยจะแสดงเลขบัตรประชาชนที่สแกนไว้ก่อนหน้านี้ จากนั้นให้เราใส่กรอกข้อมูลหน้าบัตรประชาชน ชื่อ-นามสกุล พร้อมวันเดือนปีเกิด และเลขหลังบัตรประชาชน เมื่อใส่ข้อมูลเสร็จแล้ว กดยืนยัน

6. ระบบส่ง SMS ยืนยันรหัส OTP มาที่โทรศัพท์มือถือ เมื่อได้รับรหัสแล้วให้ใส่รหัส OTP ทันที

7. จากนั้น ระบบจะแสดงหน้ายืนยันตัวตน โดยให้ถ่ายรูปเซลฟี่ให้อยู่ในตำแหน่งที่กำหนดไว้ เพื่อเทียบเคียงหน้า 

8. จากนั้นรอ SMS ยืนยันการใช้งานภายใน 24 ชั่วโมง เมื่อได้รับ SMS ยืนยันให้ใช้งานแล้ว ก็สามารถใช้งานได้เลย

9. เมื่อแอปฯ เป๋าตัง สามารถใช้งานได้แล้ว ระบบก็จะแสดงหน้าต่างการใช้งานของ G-Wallet โดยมีสิทธิ 2 สิทธิ ได้แก่ สิทธิซื้อสินค้า 1,000 บาท และสิทธิรับเงินคืน 15%


เพียงเท่านี้ เราก็แค่รอลงทะเบียนเพื่อขอรับสิทธิ 1,000 บาท และรอรับเงินเข้าแอปฯ “เป๋าตัง” ได้แล้ว
ประเด็นต่อมาที่หลายคนสงสัยคือ จะเมื่อเราลงทะเบียนและยืนยันตัวตนในแอปฯ เป๋าตังแล้วจะรู้ได้อย่างไรว่าเงินเข้าแอปฯ เป๋าตังแล้วจริงๆ วิธีดูง่ายๆ เลยก็คือ เข้ามาที่หน้าแรกของแอปฯ เป๋าตัง

จากนั้นกด "ใช้สิทธิ์ซื้อสินค้า 1,000 บาท" ระบบจะแสดงผลมาที่หน้าสิทธิ์ชิมช้อปใช้ 1,000 บาท ทีนี้เราก็รู้แล้วว่าเราได้รับสิทธิ์ 1,000 บาทจากการลงทะเบียนร่วมโครงการชิมช้อปใช้แล้ว


ขอย้ำอีกครั้งว่า แอปฯ เป๋าตังที่จะใช้ในโครงการ “ชิมช้อปใช้” จะต้องดาวน์โหลดเวอร์ชั่นใหม่ของวันที่ 26 กันยายนนี้ เท่านั้น เพราะแอปฯ เป๋าตัง ที่ใช้อยู่ในปัจจุบันยังไม่อัปเดตเวอร์ชั่นนะ
ส่วนใครที่ใช้แอปฯ เป๋าตังของเก่านั้นก็ไม่ต้องตกใจ เพราะวันที่ 26 กันยายนนี้ ก็ทำได้แค่กดอัปเดตเวอร์ชั่น และผูกแอปกับ G-Wallet เท่านั้น ซึ่งรายละเอียด Sanook! Money ได้สรุปไว้ให้แล้วก่อนหน้านี้
>> ชิมช้อปใช้ ไม่ต้อง “งง” วิธีโหลด-สมัครแอปฯ “เป๋าตัง” รับเงินเที่ยว 1,000 บาท