พ่อของนิสิตสาว ปี 3 มหาวิทยาลัยดังที่กระโดดตึกเสียชีวิตเมื่อเดือนมีนาคมที่ผ่านมา ตัดสินใจใช้อาวุธปืนจ่อขมับดับชีพตัวเองภายในห้องนอนลูกสาว 
ผู้สื่อข่าวรายงานว่า (22 มิ.ย.) เจ้าหน้าที่ตำรวจ สภ.เมืองระยอง ได้รับแจ้งมีเหตุใช้อาวุธปืนยิงตัวเองเสียชีวิต ที่เกิดเหตุอยู่ในหมู่บ้านแห่งหนึ่ง หมู่ที่ 1 ตำบลเนินพระ อำเภอเมือง จังหวัดระยอง พบศพ นายปราการ อายุ 48 ปี เสียชีวิตอยู่ภายในห้องชั้นบน ซึ่งเป็นห้องนอนใต้หลังคาบ้าน
ผู้ตายสวมเสื้อยืด กางเกงขาสั้น สภาพนั่งล้มพับ ในมือขวายังถือปืนพกสั้น มีบาดแผลถูกยิงที่ขมับขวา กระสุนทะลุถูกผนังห้อง เลือดไหลนองทั่วพื้นและที่ฝาผนังตรวจสอบในที่เกิดเหตุไม่พบร่องรอยการต่อสู้ ห่างจากศพผู้ตายเล็กน้อยพบกระเป๋าเป้สีดำวางอยู่บนกระเป๋า มีซองกระสุนภายในมีลูกกระสุนอยู่ 10 ลูก
จากการสอบสวนภรรยาผู้ตาย ทราบว่า ก่อนเกิดเหตุในช่วงเช้าตนเองได้ออกจากบ้านไปทำธุระ พอกลับเข้ามาช่วงบ่ายสองโมงเศษเห็นบ้านเงียบ จึงขึ้นไปที่ห้องชั้นบน ซึ่งเคยเป็นห้องนอนของลูกสาวคนเล็กที่เพิ่งจะเสียชีวิตไป และต้องตกใจสุดขีดเมื่อพบว่าสามีเสียชีวิต จึงรีบแจ้งเจ้าหน้าที่มาตรวจสอบ
เบื้องต้น สาเหตุการฆ่าตัวตายคาดว่าน่าจะมาจากความเครียด เนื่องจากเมื่อวันที่ 6 มี.ค.ที่ผ่านมา ลูกสาวคนเล็กของผู้ตาย ซึ่งเป็นนิสิตชั้นปีที่ 3 คณะบริหารธุรกิจ มหาวิทยาลัยชื่อดังย่านบางเขน ได้กระโดดลงมาจากอาคารเรียนเสียชีวิตจนเป็นข่าวโด่งดัง
>> นิสิตสาวส่งข้อความสุดท้าย "ขออโหสิกรรม" ก่อนโดดตึกในรั้วมหาวิทยาลัย
และเมื่อไม่นานมานี้ ผู้ตายก็ยังต้องออกจากงานที่เคยทำในตำแหน่งผู้บริหาร เมื่อมาอยู่บ้านก็มักจะบ่นว่ายังทำใจไมได้กับการจากไปของลูกสาว ซึ่งทางบ้านก็ให้การดูแลกันอย่างใกล้ชิด แต่ก็มาเกิดเรื่องขึ้น
 ทั้งนี้ ทางญาติๆ ได้แสดงความกังวลกับเหตุการณ์ที่เกิดขึ้น เนื่องจากลูกสาวคนโตของผู้ตายที่กำลังเรียนอยู่ที่กรุงเทพฯ เคยขู่ว่าถ้าพ่อฆ่าตัวตายก็จะฆ่าตัวตายตาม 