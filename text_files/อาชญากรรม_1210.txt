จากกรณี นางเจียง ซูเหลียง อายุ 39 ปี ชาวจีน ก่อเหตุกลืนเพชรจากงานแสดงบางกอกเจมส์แฟร์ แอนด์ จิวเวอร์รี่ มูลค่ากว่า 10 ล้านบาท ลงไปในท้อง เมื่อวันที่ 12 ก.ย.ที่ผ่านมา
หลังจากเจ้าหน้าที่ตำรวจสภ.ปากเกร็ด จ.นนทบุรี นำตัว นางเจียง มาที่โรงพยาบาลเบื้องต้นจากการเอ็กซเรย์พบมีวัตถุแปลกปลอมอยู่ในลำไส้ใหญ่จริง ซึ่งคาดว่าน่าจะเป็นเพชร และตรงกับคำสารภาพของผู้ต้องหา โดยเจ้าหน้าที่ตำรวจได้สวนทวาร และให้กินยาถ่ายแล้วแต่ยังไม่สามารถนำเพชรออกมาได้ และผู้ต้องหามีอาการอ่อนเพลีย
ล่าสุด (13 ก.ย.) พล.ต.ต.ศานิตย์ มหถาวร รองผู้บัญชาการตำรวจภูธรภาค 1 เปิดเผยว่า เมื่อเวลา 15.00 น. ที่ผ่านมา แพทย์โรงพยาบาลตำรวจ สามารถนำเพชรออกมาจากช่องท้องของผู้ต้องหาได้แล้ว โดยใช้วิธีการส่องกล้องผ่านทางทวารหนักและใช้เครื่องมือแพทย์คีบออกมาได้เป็นผลสำเร็จ ก่อนเจ้าของเพชรจะทำการตรวจสอบเพชรและรหัสสินค้า ยืนยันว่าเป็นเพชรที่ถูกขโมยมาจริง รองผู้บัญชาการตำรวจภูธรภาค 1 ระบุอีกว่า หลังจากให้ผู้ต้องหาได้พักฟื้น ก็จะนำตัวไปแถลงข่าวและทำแผนประกอบคำรับสารภาพในช่วงเวลา 18.00 น. ที่อิมแพ็ค เมืองทองธานี โดยมี พล.ต.ท.อำนวย นิ่มมะโน เป็นผู้แถลงร่วมกับเจ้าของเพชร หลังจากนั้นจะควบคุมตัวไว้เพื่อทำการฝากขังผลัดแรกที่ศาลจังหวัดนนทบุรีในวันพรุ่งนี้ (14 ก.ย.)
ขอบคุณภาพจาก ทวิตเตอร์ @ArmUpdate / ข้อมูลจาก เรื่องเล่าเช้านี้