(3 ม.ค.) พล.ต.อ.อดุลย์ แสงสิงแก้ว ผบ.ตร. นำ พล.ต.วรพงษ์ ชิวปรีชา ผู้ช่วย ผบ.ตร. และ พล.ต.ท.จรัมพร สุระมณี ที่ปรึกษา (สบ 10) แถลงนำหลักฐานและแผนผัง ชี้แจงอีกครั้งถึงสถานการณ์การชุมนุมและการปะทะที่สนามกีฬาไทย-ญี่ปุ่น ดินแดง เมื่อ 26 ธ.ค.ที่ผ่านมา ทำให้มีผู้เสียชีวิตและบาดเจ็บทั้งตำรวจและผู้ชุมนุม ย้ำกรณีชายชุดดำบนดาดฟ้า กระทรวงแรงงาน เป็นตำรวจควบคุมฝูงชนปฏิบัติหน้าที่สังเกตการณ์และยิงแก๊สน้ำตา เป็นปฏิบัติการทางยุทธวิธี ไม่มีอาวุธ เพื่อสังเกตการณ์และวางยุทธวิธีได้ชัดเจน มีเพียงกระสุนยาง ซึ่งยิงจากปืนลูกซอง โดยหลักฐานมุมยิงจากศพ แผนผัง ภาพถ่าย และปลอกกระสุน บริเวณที่ผู้เสียชีวิตถูกยิง การยิงไม่สามารถมาจากบนตึกกระทรวงแรงงานได้
ส่วนกรณีกลุ่มบุคคลแต่งกายคล้ายตำรวจก่อเหตุทุบรถประชาชน สถานการณ์ขณะนั้นมีผู้ชุมนุมรุกไล่เข้าไปในสนามกีฬา เจ้าหน้าที่ถอยจนแนวป้องกันสุดท้าย และมีคนใช้อาวุธปืน รวมถึงทุบรถเจ้าหน้าที่ เจ้าหน้าที่จึงรุกไล่กลับ และเห็นคนร้ายหนีเข้าไปในรถ จึงตามไปจับกุม จนดูเหมือนไปทุบรถ ยืนยันเจ้าหน้าที่ไม่มีอาวุธ มีแต่โล่และกระบอง
พล.ต.อ.อดุลย์ กล่าวเพิ่มเติมว่า เจ้าหน้าที่ปฏิบัติการเพื่อให้การรับสมัครไปด้วยความเรียบร้อย เป็นปฏิบัติการในที่ตั้ง ผู้ชุมนุมรุกไล่เข้าไปภายใน จึงจำเป็นต้องยับยั้ง ส่วนกรณีที่ ศอ.รส.ชี้แจงข้อมูลไม่ตรงกัน เป็นเพราะเจ้าหน้าที่ต้องไตร่ตรองให้รอบคอบ ต้องตรวจสอบก่อน ให้มีเหตุผลและหลักฐาน โดยใช้กรรมการสอบจนชัดเจน จึงชี้แจง
สถานการณ์ในวันนั้น เจ้าหน้าที่ถูกกดดัน มีแค่โล่และกระบอง จึงอาจปฏิบัติเกินเลยบ้าง ก็ต้องขออภัย ยืนยันมองผู้ชุมนุมเป็นคนไทยด้วยกัน แต่จำเป็นต้องรักษากฎหมาย ดูแลสถานการณ์ให้คลี่คลาย โดยยึดหลักกฎหมายเป็นสำคัญ ย้ำเจ้าหน้าที่ไม่ได้ริเริ่มใช้ความรุนแรง เพียงรักษาสถานที่ ขอให้ประชาชนใช้สติไตร่ตรอง และให้ความเป็นธรรม
 

(คลิปตำรวจทุบรถ)