คนรักสุขภาพมักสรรหาอาหารที่เขาว่าดีทานกันอย่างขะมักเขม้น ไม่ใช่เรื่องผิดหรอกนะคะ ถ้าคุณจะชอบทานควินัว หรือเมล็ดเจีย แต่ถ้ามองใกล้ตัวอีกนิด จะเห็นว่า “ซุปเปอร์ฟู้ด” หรืออาหารที่มีคุณค่าทางโภชนาการสูง ดีต่อสุขภาพเป็นอันดับต้นๆ ไม่จำเป็นต้องตามหาซื้อจากเมืองนอกเมืองนา “มะพร้าว” บ้านเราแล้วนี่แหละ ถูก ดี และมีประโยชน์ไม่แพ้ใครแน่นอน
 
9 ประโยชน์ดีๆ ที่ไม่ควรมองข้ามของ “น้ำมะพร้าว”

ช่วยรักษาอาการขาดน้ำ เมื่อไรก็ตามที่รู้สึกกระหายน้ำ หรือร่างกายขาดน้ำ น้ำมะพร้าวจะช่วยให้เติมน้ำในร่างกายไปพร้อมๆ กับเกลือแร่ที่มีประโยชน์ และรสชาติหวานสดชื่นจากธรรมชาติ นักกีฬาจึงสามารถดื่มน้ำมะพร้าวแทนการดื่มน้ำเกลือแร่หลังออกกำลังกายได้สบายๆ
น้ำมะพร้าว อุดมไปด้วยวิตามินบี 1 บี 2 บี 3 บี 6 วิตามินซี แคลเซียม แมกนีเซียม ฟอสฟอรัส โพแทสเซียม เหล็ก กรดอะมิโน และโปรตีนที่ดีต่อร่างกายอีกด้วย
ช่วยเสริมสร้างคอลลาเจน และอิลาสตินให้กับผิว จึงทำให้ผิวพรรณเต่งตึง เปล่งปลั่งสดใส
มีไซโตไคน์ ที่ช่วยบำรุงฮอร์โมนในร่างกายให้แข็งแรง ดูแลการเจริญเติบโต และการพัฒนาของร่างกาย ช่วยชะลอวัย และช่วยลดโรคภัยที่มักมาพร้อมกับวัยชราได้ เช่น โรคความจำเสื่อม (อัลไซเมอร์) เป็นต้น
น้ำมะพร้าว ช่วยย่อยอาหาร และลดอาการกรดไหลย้อน
ช่วยบรรเทาอาการปวดท้องจากโรคกระเพาะอาหารอักเสบ
ช่วยขับปัสสาวะ บรรเทาอาการกระเพาะปัสสาวะอักเสบ
หากมีอาการปวดหัวจากการขาดน้ำ การดื่มน้ำมะพร้าวจะช่วยให้อาการปวดหัวทุเลาลงได้โดยเร็ว
หากมีอาการคลื่นไส้ อาเจียน หรือเมาค้าง สามารถดื่มน้ำมะพร้าวเพื่อบรรเทาอาการดังกล่าวได้ดีเลยทีเดียว

 
น้ำมะพร้าว 100 กรัม ให้พลังงาน 79 กิโลแคลอรี่ ดังนั้นจึงเป็นอาหารพลังงานต่ำ แต่ให้ความสดชื่นได้ดี เหมาะกับทุกเพศทุกวัย แต่สำหรับใครที่เป็นโรคไต และโรคเบาหวาน อาจต้องปรึกษาคุณหมอ เพื่อหาปริมาณที่พอเหมาะกับร่างกาย เพราะอย่างไรแล้ว น้ำมะพร้าว ก็เป็นน้ำผลไม้ที่มีน้ำตาล และโพแทสเซียม