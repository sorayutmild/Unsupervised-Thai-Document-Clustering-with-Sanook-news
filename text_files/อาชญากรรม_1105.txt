จากกรณีที่เจ้าหน้าที่ตำรวจและทหารได้บุกล้อมเข้าจับกุมตัว ชายต้องสงสัยก่อเหตุระเบิดราชประสงค์ พร้อมกับตรวจสอบวัสดุประกอบระเบิดจำนวนหนึ่ง อยู่ภายในห้องเช่าย่านหนองจอก เมื่อวานนี้ (29 ส.ค.) แม้ว่ายังไม่มีการเปิดเผยรายละเอียดเกี่ยวกับการสอบสวนผู้ต้องสงสัย รวมทั้งความแน่ชัดเรื่องสัญชาติก็ตาม
เว็บไซต์ สำนักข่าวอิศรา ได้สอบถามและเปิดเผยข้อมูลเกี่ยวกับประเด็นที่สังคมยังแคลงใจกี่ยวกับผู้ต้องสงสัย โดยเฉพาะประเด็นที่พักอาศัย ที่ถูกจับกุมได้ที่อพาร์ทเมนท์แห่งหนึ่ง ซอยเชื่อมสัมพันธ์ 11 และมีพฤติกรรมแปลกๆ เพราะเปิดห้องเช่าทั้งหมด 5 ห้อง ตั้งแต่เดือนมกราคม 2557
เมื่อตรวจสอบเฟซบุ๊กชื่อหนึ่ง ซึ่งคาดว่าน่าจะเป็นผู้ที่เกี่ยวข้องกับอพาร์ทเมนท์ที่ผู้ต้องสงสัยหลบซ่อนตัว เจ้าของเฟซบุ๊กดังกล่าวได้ออกมาชี้แจงว่า
"ใจเย็นๆค่ะ เพื่อนๆ ไม่มีอะไรน่าเป็นห่วง แค่ผู้ประกอบระเบิดราชประสงค์อาศัยอยู่ในหอพักที่ดูแลอยู่ ขอบคุณที่เป็นห่วง อินบ็อกซ์ ไลน์ โทร เฟสทาม มาเต็ม เจ้าหน้าที่ตำรวจ กองปราบ สืบสวน พิสูจน์หลักฐาน ทหาร นักข่าว น่ารักทุกคน พบอุปกรณ์ประกอบระเบิด แบตเตอรี่ เคมีที่ใช้ทำระเบิด อยู่ภายในห้องพักเลขที่ 412"
"ทางตำรวจพิสูจน์หลักฐานได้ทำการเก็บข้อมูลหลักฐานที่พบในห้องพักเรียบร้อยเเล้ว และเพื่อความปลอดภัยและความมั่นคงของชาติ ตำรวจขออนุญาตนำกำลังค้นห้องพักทุกห้อง ต้องขอขอบคุณพี่ๆน้องๆที่พักอาศัยในหอพักทุกคนให้ความร่วมมือดี"
อย่างไรก็ตาม จากการตรวจสอบข้อมูลพบว่า เมื่อปี 2556 ผู้ใช้เฟซบุ๊กดังกล่าวเคยโพสต์ข้อความเช็คอินที่อพาร์ทเมนท์ว่า "ชั้น 4 มีลูกค้าเพิ่ม 2 ห้อง (6 คน) เป็นชาวตุรกี พี่คุยกับเขาไม่รู้เรื่อง" ส่วนผู้ต้องสงสัยที่ถูกจับกุมนั้น เพิ่งย้ายเข้ามาอยู่ได้ถึงเดือน แม้ว่าจะมีการเปิดห้องเช่าเอาไว้เกือบ 2 ปีแล้ว ทั้งนี้ เจ้าหน้าที่ได้กันตัวผู้ดูแลอพาร์ทเมนท์แห่งนี้ไว้เป็นพยานแล้ว
ขอบคุณข้อมูลจาก สำนักข่าวอิศรา