หลังจากที่ "น้องเทนนิส" พานิภัค วงศ์พัฒนกิจ นักกีฬาเทควันโดหญิงทีมชาติไทย รุ่น 49 กิโลกรัม คว้าเหรียญทองแดงในโอลิมปิกเกมส์ 2016 ได้สำเร็จ ชนิดต้องลุ้นยันรอบแก้ตัวจอมเตะสาวไทยวัย 19 ปี เผยว่า หลังจากแพ้รอบ 8 คน เจ้าตัวมีน้ำตาให้กับการแข่งครั้งนี้ และยอมรับว่าหมดกำลังใจในการแข่งขันไปแล้วแต่พอได้รู้ว่าได้แข่งอีก เนื่องจากคู่แข่งชาวเกาหลีใต้ทะลุถึงรอบชิงเหรียญทอง "โค้ชเช" เช ยอง-ซอก หัวหน้าโค้ชทีมเทควันโดไทย ก็ปลุกใจให้ตนกลับมามีฮึดอีกครั้ง"หลังจากแพ้รอบ 8 คน หนูร้องไห้ เพราะหมดกำลังใจ แต่พอได้แข่งอีก โค้ชเช ยอง-ซอก บอกว่า ให้ออกไปสู้เพื่อคนไทยทั้งประเทศ ไปเอาเหรียญกลับเมืองไทยให้ได้"
"ขอให้หนูทำเพื่อคนไทย ทำเพื่อพ่อ ทำเพื่อตัวเอง ถึงคนที่นี่ไม่มีใครเชียร์เราก็ไม่เป็นไร แต่ที่เมืองไทยมีคนเชียร์หนูอยู่ทั้งประเทศ" น้องเทนนิสกล่าว
