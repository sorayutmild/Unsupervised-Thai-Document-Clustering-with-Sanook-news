งานแต่งตั๊ก บริบูรณ์ ขึ้นชื่อว่า ตั๊ก บริบูรณ์ แต่งงานทั้งที ผู้ชายคนจะต้องไม่ธรรมดา! ล่าสุดได้ฤกษ์ดีควงแฟนสาวแอร์โฮสเตสลูกครึ่งมาเลเซีย-จีน เอลซี่ จัดงานฉลองวิวาห์อย่างยิ่งใหญ่ ณ โรงแรมแกรนด์ไฮแอท เอราวัณ ซึ่งมาพร้อมกับธีมงานเก๋ๆ ร็อคแอนด์โรล ฮาเฮ สนุกสนาน ที่ประทับใจแขกผู้ร่วมงาน และอบอวลไปด้วยรอยยิ้มแห่งความสุขตลอดทั้งงาน
ตั๊ก บริบูรณ์ ควงแฟนสาวแอร์โอสเตส เอลซี่ มานั่งเปิดใจ เล่าเรื่องราวความรักของทั้งคู่อย่างสนุกสนาน หนุ่มตั๊ก เปิดเผยให้สื่อมวลชนฟังว่า "ผมเจอเอลซี่บนเครื่องบิน เจอครั้งแรกก็รู้สึกชอบทันที ขาว สูง โปร่ง เลยขอแลกอีเมล์กัน แล้วก็ติดต่อผ่านทางอีเมล์กันเรื่อยมา จนเดินทางไปสู่ขอที่มาเลเซีย ถึงผมจะคุยสื่อสารกับคุณพ่อเอลซี่ไม่รู้เรื่อง แต่หลังจากที่ผมได้จับมือท่าน ผมก็รู้เลยว่า ผมต้องรับผิดชอบลูกสาวเขา-ผู้หญิงคนนี้ไปตลอดชีวิต"
เมื่อถามถึงแผนชีวิตหลังจากแต่งงานกันแล้ว ทั้งคู่วางไว้ยังไง ตั๊ก ตอบว่า "ผมก็ยังทำงานในวงการเหมือนเดิมครับ ยังไม่ออกไปไหน ส่วนเรื่องมีลูก ก็อยากจะมีเลยครับ หลังแต่งงานก็จะไปตรวจสุขภาพ แต่คิดว่าอาจจะทำกิ๊ฟ เพราะเราอยากมีลูกแค่คนเดียว จึงอยากล็อกสเปคเรื่องเพศเอาไว้ให้เป็นลูกชาย"
ส่วนเรื่องสินสอดทองหมั้น ตั๊ก ประกาศโวว่า "มหาศาลครับ!! คือทุกอย่างที่เป็ฯของผมก็คือของเขา ทั้งบ้าน รถ และเงินทองที่ผมหามาได้" ทางด้าน เอลซี่ ก็โชว์แหวนแต่งงานให้ดู พร้อมกับบอกว่าเป็นแหวนเพชร 0.5 กะรัต ราคาประมาณแสนกว่าบาท
นอกจากนี้ ตั๊ก บริบูรณ์ ยังหยอดหวานให้กับภรรยาสาว เอลซี่ ไว้ว่า "ตั้งแต่คบกันมาเจ็ดปี ผมไม่เคยพูดคำว่า 'รัก' เลย เพราะอยากให้ดูที่การกระทำ แต่วันนี้ผมจะบอกรักเขา I Love You ครับ"
อย่างไรก็ตาม ภายหลังจากพิธีแต่งงาน ทั้งคู่จะเดินทางไปจดทะเบียนสมรสกันในสิงหาคมที่จะถึงนี้ ส่วนเรื่องไปฮันนีมูน ตอนนี้ทั้งคู่ยังไม่ได้คิด ให้เหตุผลว่า "ถ้าชีวิตคู่แฮปปี้อยู่ทุกวันก็เหมือนได้ฮันนีมูนแล้ว" แหม..หวานซะ!!
ทางทีมข่าวบันเทิง Sanook! News ต้องขอแสดงความยินดีกับทั้งคู่ มา ณ ที่นี้ด้วยนะจ๊ะ