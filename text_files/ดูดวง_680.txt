ดวงชะตาปี พ.ศ. 2565 ราศีธนู หรือผู้ที่เกิดระหว่างวันที่ 16 ธันวาคม - 15 มกราคม
ปี 2565 ทำใจให้กว้างดังมหาสมุทร ที่พร้อมจะทุ่มเทเวลาที่จะให้ความรัก ใส่ใจ เสียสละให้กับคนในครอบครัว ทำให้ทุกคนอยู่ร่วมกันอย่างสุขกาย สบายใจ แล้วดาวพฤหัสบดี ดาวศุภมงคล ดาวประจำตัวของชาวราศีธนู ก็จะอำนวยพรมาให้ดังที่ใจปรารถนา
มกราคม จนถึงเดือนกุมภาพันธ์ หากทำในสิ่งที่รัก สนุกในสิ่งที่ทำ โดยเฉพาะจากการแข่งขัน ต่อสู้ในด้านกีฬา เช่นขี่ม้า ยิงปืน หรือยิงธนู ที่หากยึดถือกติกา ที่กำหนดไว้อย่างเคร่งครัด หรือการติดต่อ สัมพันธ์ ใช้สื่อออนไลน์ กับต่างประเทศ ไปท่องเที่ยว ก็จะอยู่ในเกณฑ์ดีที่จะได้ลาภผล มีชื่อเสียงโด่งดัง รวมถึงอาจได้พบรัก เจอเนื้อคู่ เจอกัลยาณมิตร ที่พร้อมจะเข้ามาช่วยเหลือ สนับสนุนในทุกๆ เรื่องอีกด้วย
กุมภาพันธ์ เข้าร่วมกลุ่มทำงานเพื่อสังคม สาธารณะอาสาให้มากขึ้น รวมถึงการมีมิตรไมตรีกับเพื่อนบ้าน ญาติพี่น้อง หรือเพื่อนในสถานศึกษา ก็จะทำให้มีผู้ยื่นโอกาสดีๆ กลับคืนมา จนได้ทั้งลาภผล มีชื่อเสียงอีกด้วย แต่หากจะรับลูกจ้าง ก็ควรระวัง เพราะอาจมาปั่นป่วน ก่อความเดือดร้อนได้ ในเรื่องความรัก Sex Appeal มีเต็มเปี่ยม ที่พร้อมจะดึงดูดเพศตรงข้ามให้เข้ามาพัวพัน ให้ได้รัก ได้เลือกจนพอใจ แต่หากมีคู่ครองอยู่แล้วควรระวัง..แค่รักสนุก แค่หว่านเสน่ห์เล่นๆ ก็อาจทำให้รักร้าวได้
มีนาคม เสนอขายไอเดียที่มาจากจินตนาการ เพ้อฝัน ทั้งงานโฆษณา นายหน้าที่ดิน สิ่งปลูกสร้างต่างๆ รวมถึงนิยายแฟนตาซี ก็จะอยู่ในเกณฑ์ดีที่จะสำเร็จ มีลาภผลดังที่หวัง แต่หากมีนัดสำคัญในเรื่องเงินๆ ทองๆ ก็อย่าประมาท เพราะจนถึงกลางเดือน ก็อาจถูกบอกเลื่อน หรือปฏิเสธที่จะจ่ายเงินได้ ในเรื่องความรัก ใส่ใจคนรัก คู่ครองให้มากกว่าเรื่องสังคม สังสรรค์มิตรสหาย ก็อาจจะทำให้รักราบรื่น
เมษายน จากการทุ่มเททำงานอย่างเสียสละให้กับสังคม หรือกับองค์กร ก็จะอยู่ในเกณฑ์ดีที่จะได้รับโอกาสดีๆ กลับคืนมา หากเป็นพนักงาน ลูกจ้าง ก็อาจได้โยกย้าย เลื่อนตำแหน่ง ปรับเงินเดือน แต่ก็ควรระวังเรื่องสุขภาพทั้งของตนเอง หรือคนใกล้ตัว ก็อาจทำให้ต้องใช้จ่ายเงินจำนวนมาก ในเรื่องความรัก หากพบเจอคนถูกใจ ก็ควรตรวจสอบให้ดีๆ เพราะเขา/เธอคนนั้นอาจมาพร้อมกับหนี้สินรุงรัง
พฤษภาคม ขยันที่จะติดต่อสื่อสาร ที่แสดงให้เห็นถึงความจริงจัง จริงใจให้มากขึ้น โดยเฉพาะที่เป็นงานค้าขาย บริการ นายหน้า ตัวแทน จนถึงกลางเดือนมิถุนายน ก็จะมีโอกาสที่จะหาลาภผลได้อย่างต่อเนื่อง แต่หากคิดอยากจะรวยทางลัด ก็ควรระวังได้มาก เสียหมด! ในเรื่องความรัก รักใหม่ การเริ่มต้นครั้งใหม่ ที่จะทำให้ชีวิตสดใส แต่ก็ควรยั้งใจ มีสติให้มากๆ เพราะหากรักหลงใหล คลั่งไคล้ ก็อาจ...เจ็บนี้อีกนาน
มิถุนายน หากคิดจะหารายได้อย่าง “เสี่ยงๆ” หรือด้วยวิธีการที่ไม่สุจริต ก็ควรพิจารณาให้รอบคอบ หรือหลีกเลี่ยงไปเลย เพราะมีเกณฑ์เสี่ยงที่จะสูญเสียมากกว่า คนว่างงาน หากรีบหางาน สมัครงาน ก็จะมีโอกาสมากขึ้น แต่หากเป็นนายจ้าง ที่จะให้งานสำคัญกับพนักงาน ก็ควรระวังว่าอาจเจอคนที่ดีแต่พูด ในเรื่องความรัก จากงาน ภารกิจที่ทำร่วมกัน อาจทำให้พบรัก เจอเนื้อคู่ ที่พร้อมจะร่วมเรียงเคียงคู่ทันที
กรกฎาคม รอบคอบในการติดต่อ สัมพันธ์ รวมถึงการเซ็นเอกสารใดๆ เพราะหากไม่ชัดเจน ก็อาจทำให้เสียรู้ เสียเปรียบ หรือสูญเสียเงินจำนวนมาก โดยเฉพาะจากลมปากหวานหูไม่รู้หาย ที่หากเข้าสังคม ใช้สื่อออนไลน์ให้มากขึ้น ก็อาจได้พบเจอเขา/เธอ ที่จะทำให้เคลิ้ม เผลอใจ แต่ก็ควรทำใจ เพราะรักจากลมปาก ก็พร้อมจะพัดผ่านไปอย่างรวดเร็ว
สิงหาคม จนถึงเดือนตุลาคม ทุ่มเทแรงกาย แรงใจให้กับ งาน เงิน ก็อาจจะทำให้เงินทองไหลมาเทมา แต่ก็ควรระวังใส่ใจเรื่องสุขภาพให้มากขึ้น เพราะรักษาพยาบาลอาจไม่คุ้มกับรายรับที่จะได้ และหากเป็นเจ้าของกิจการ ผู้บริหาร ก็ควรใส่ใจพนักงาน ลูกจ้างให้มากขึ้น งานที่ผิดพลาด ก็คือความเดือดร้อน สูญเสียของคุณแล้ว ในเรื่องความรัก หลับตาไปข้างหนึ่งกับเสน่ห์จากลมปากของคนรัก คู่ครอง ถึงจะทำให้รักราบรื่น ไม่มีปัญหา
กันยายน จะขออะไรก็รีบขอ ..เสนอขอปรับตำแหน่ง ขอขึ้นเงินเดือนโดยมีเหตุผลประกอบให้ละเอียดชัดเจน หรือคนหางาน สมัครงาน สัมภาษณ์งาน ก็จะมีโอกาสมากขึ้น ในเรื่องความรัก จากงาน กิจการที่ทำร่วมกัน ก็อาจทำให้ได้พบรัก เจอเขา/เธอ ซึ่งหากพร้อมจะสนับสนุนทั้งเรื่องงาน เรื่องเงิน เขา/เธอคนนั้นก็ใช่เลย....เนื้อคู่
ตุลาคม โลกนี้ไม่มีอะไรฟรี ต้องแบ่งปัน จ่ายค่าวิชา ถึงจะหารายได้ให้มากขึ้น แต่ถ้าอยากรวยทางลัด ก็อย่าประมาท เพราะได้มากจะเสียหมด ล้มคว่ำทั้งกระดาน! ในเรื่องงาน ค้าขายของสวยๆ งามๆ หรือเรื่องบันเทิงเริงรมย์ จะอยู่ในระยะเจริญรุ่งเรือง มีชื่อเสียง ในเรื่องความรัก มิตรสหายอาจเป็นสื่อให้พบรัก เจอคนถูกใจ ถ้ายังโสด ก็อาจได้ครองคู่อย่างรวดเร็ว แต่ถ้ามีคู่ครองอยู่แล้ว ก็ระวัง..เจ็บนี้อีกนาน!
พฤศจิกายน งานเฉพาะกิจ ภารกิจที่ซ่อนเร้น อาจทำให้ได้โชคมีลาภ มีรายได้มากขึ้น รวมถึงเป็นโอกาสที่จะพบรัก เจอคนถูกใจ ที่เขา/เธอ พร้อมจะร่วมเรียงเคียงคู่ แต่ก็เป็นได้แค่เพียง “กิ๊ก” และจนถึงเดือนธันวาคม ก็อย่าประมาทกับอารมณ์หวงหึง หวาดระแวงของคนรัก คู่ครอง ที่จะนำไปสู่การทะเลาะวิวาท ที่จะทำให้เจ็บตัวได้
ธันวาคม ส่งท้ายสิ้นปี กับการเริ่มต้นอย่าง “บ้าพลัง” ด้วยการทุ่มเทเวลา ใส่ใจ ให้กับงาน ภารกิจเต็มที่ ก็อาจก่อให้เกิดลาภ ผลประโยชน์ตามมา อาจได้ปรับ เปลี่ยนหน้าที่ โยกย้าย หรือได้งานใหม่ แต่หากจะหาลาภผลทางในทางที่ไม่สุจริต ก็ควรหลีกเลี่ยง..อันตราย! พนักงาน ลูกจ้าง อาจนำความเดือดร้อนมาให้ด้วย และถ้าคมีเพศตรงข้ามเข้ามาชิดใกล้ ก็อย่าประมาท เพราะอาจถูก “ครอบงำ” จากเขา/เธอ ทำให้เห็นผิดเป็นชอบได้
อัญมณี/สี ที่เสริมสิริมงคล บุษราคัม, สีเหลือง
อัญมณี/สี ที่เป็นอริ มรณะ พลอยเขียวส่อง สีเขียว, เพชร มุกดา มุกเงิน สีขาว
วันที่ดีที่สุดในสัปดาห์ วันพฤหัสบดี เลขที่ต้องชะตา 5 9 6
ราศีแห่งมิตรที่ต้องชะตา ราศีเมษ, ราศีสิงห์, ราศีกุมภ์ และราศีตุลล์