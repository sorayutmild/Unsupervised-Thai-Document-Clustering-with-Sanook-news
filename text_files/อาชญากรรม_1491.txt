(ขอขอบคุณภาพจาก จส.100)
(10 ก.พ.) ผบช.น.ตั้งโต๊ะแถลงข่าวจับ 3 แก๊งตำรวจ ตบทรัพย์ เอม เจษยา ดารากันตนา อ้างเพิ่งทำครั้งแรก มีเพื่อนตำรวจวิทยุมาขอกำลังเสริม ค้นเจอยาไอซ์ที่ตัวดาราสาวจริงๆ
เมื่อเวลาประมาณ 14.30 น. พล.ต.ท.คำรณวิทย์ ธูปกระจ่าง ผบช.น. ได้เปิดแถลงข่าวการจับกุมตัว 3 ผู้ต้องหา ประกอบด้วย ด.ต.วีรฤทธิ์ ดวนสูง อายุ 42 ปี ผบ.หมู่ ป. สภ.ปากเกร็ด จ.นนทบุรี นายสุริโย ภูครองทุ่ง อายุ 43 ปี และ นายอำพล ดิลกพงศ์ธนา อายุ 44 ปี ผู้ต้องหาคดีกรรโชกทรัพย์ดาราสาวค่ายกันตนา เอม เจษยา อายุ 27 ปี
พล.ต.ต.นัยวัฒน์ ผะเดิมชิต ผบก.น.4 เปิดเผยว่า นอกจากนี้ผู้ต้องหาทั้ง 3 คนนี้ ยังมีผู้ต้องหาที่หลบหนีอีก 3 ราย คือ ด.ต.ไพบูลย์ ยืนยัน ผบ.หมู่ กก.2 บก.ป. นายคมสัน อาจราญ และ น.ส.อ๊อฟ ไม่ทราบนามสกุล ที่ได้ร่วมกรรโชกทรัพย์สินของดาราสาวไป ประกอบด้วย ทองคำแท่งน้ำหนัก 10 บาท ราคาประมาณ 230,000 บาท และเงินสด 11,000 บาท
ด.ต.วีรฤทธิ์ หนึ่งในผู้ต้องหาให้การรับสารภาพว่า เป็นคนเดียวกับที่ปรากฎอยู่ในภาพกล้องวงจรปิด และเพิ่งเคยทำเป็นครั้งแรก โดยในวันเกิดเหตุตนได้รับแจ้งประสานของกำลังเสริมให้ไปจับกุมผู้ต้องหาคดียาเสพติดจาก ด.ต.ไพบูลย์ ซึ่งเป็นเพื่อนกันตั้งแต่สมัยสังกัดอยู่กองปราบฯ โดย ด.ต.ไพบูลย์ แจ้งว่าผู้ต้องหาเป็นดารา แต่ไม่ทราบว่าชื่ออะไร
เมื่อตนถึงที่เกิดเหตุจึงควบคุมตัวและค้นตัว เอม เจษยา ปรากฏว่าพบยาไอซ์จำนวน 1 กรัม อยู่ที่ตัวผู้ต้องหา จึงได้ขอตรวจยึดเอาไว้ แต่ไม่ได้ถ่ายรูปไว้เป็นหลักฐาน ก่อนจะขึ้นไปตรวจค้นห้องพักชั้นที่ 8 ของดาราสาวและข่มขู่กรรโชกทรัพย์สินไป สำหรับทองคำแท่งที่กรรโชกมา ได้นำเอาไปขายที่ จ.อยุธยา ก่อนจะแบ่งเงินกัน คนละ 46,000 บาท และแยกย้ายกันไป
เบื้องต้นได้แจ้งข้อหาร่วมกันกรรโชกทรัพย์ฯ ร่วมกันบุกรุกเคหะสถานในเวลากลางคืน และร่วมกันหน่วงเหนี่ยวกักขังผู้อื่น หรือกระทำการด้วยประการใดๆ ให้ผู้อื่นปราศจากเสรีภาพในร่างกาย ขณะที่ ด.ต.วีรฤทธิ์ เจ้าหน้าที่ได้แจ้งข้อหาเพิ่มเติมคือ เป็นเจ้าพนักงานเรียกรับทรัพย์สินหรือประโยชน์อื่นใดสำหรับตนเองหรือผู้อื่นโดยมิชอบฯ ทั้งนี้ พล.ต.ท.คำรณวิทย์ ได้สั่งให้เร่งติดตามตัวผู้ต้องหาที่เหลืออีก 3 คนมาดำเนินคดีโดยเร็ว