ผู้สื่อข่าวรายงานว่า (27 ก.ย.) เมื่อเวลา 01.00 น. เกิดอุบัติเหตุรถยนต์ตกลงคลองพระยาสุเรนทร์และมีผู้สูญหายภายในน้ำ บริเวณถนนเลียบวงแหวนกาญจนาภิเษก แขวงสามวาตะวันตก เขตคลองสามวา กทม.
ที่เกิดเหตุอยู่บริเวณใต้สะพานข้ามคลองพระยาสุเรนทร์ พบชาวบ้านและอาสาสมัครฯ กำลังช่วยเหลือ นายชัยยศ อายุ 50 ปี สภาพร่างกายและเสื้อผ้าเปียกน้ำ โดยรีบแจ้งเจ้าหน้าที่ว่าให้ช่วยเหลือน้องชายที่ติดภายในรถเก๋งที่จมหายไปทั้งคันอยู่ในคลองดังกล่าว
จากนั้นนักประดาน้ำจึงลงค้นหาซากรถเก๋งที่จมคลอง แต่ไม่พบผู้ใดติดอยู่ภายใน เจ้าหน้าที่จึงกระจายกำลังช่วยกันค้นหาใช้เวลาประมาณ 2 ชั่วโมง พบร่างผู้เสียชีวิตคือนายชัยนำ อายุ 47 ปี ตรวจสอบตามร่างกายไม่พบบาดแผล เจ้าหน้าที่จึงนำศพส่งสถาบันนิติเวช รพ.ภูมิพล จากนั้นจึงได้กู้ซากรถเก๋ง โตโยต้า รุ่นวีออส สีขาว ทะเบียน ษ 2469 กทม. ขึ้นจากคลอง
จากการสอบสวน นายชัยยศ พี่ชายผู้ตายให้การว่า ก่อนเกิดเหตุได้ขับรถเก๋งมารับตนไปประทานอาหารย่านพระยาสุเรนทร์ จากนั้นเวลาประมาณ 23.30 น. หลังรับประทานอาหารตนรู้สึกมีอาการมึนเมา จึงขออาศัยติดรถน้องชายกลับบ้านด้วย ขณะนั้นฝนตกหนักมาก ตนขึ้นรถแล้วเผลอหลับไป
หลังจากนั้นรู้สึกตัวอีกที ได้ยินเสียงรถกระแทกและมีน้ำไหลเข้ามาภายในรถ จนน้ำท่วมถึงหน้าอก ตนจึงพยายามเปิดประตูออกมาและว่ายน้ำขึ้นฝั่งทันที ส่วนน้องชายตนไม่รู้ว่าหายไปไหน จึงขอความช่วยเหลือเจ้าหน้าที่ให้ช่วยค้นหา กระทั่งพบน้องชายจมน้ำเสียชีวิตดังกล่าว
เบื้องต้น คาดว่าผู้ตายคงจะขับรถเลี้ยวตรงจุดกลับรถใต้สะพานผิด เนื่องจากบริเวณดังกล่าวทางกลับรถค่อนข้างซับซ้อนและไม่มีเครื่องกั้นข้างทาง ประกอบกับมีฝนตกหนัก มองไม่เห็นทางทำให้รถวิ่งพุ่งตกลงคลองจมทั้งคัน
อย่างไรก็ตาม ระหว่างนั้นเจ้าหน้าที่กู้ภัยร่มไทร ได้ใช้โทรศัพท์มือถือถ่ายภาพบรรยากาศการทำงานของนักประดาน้ำขณะค้นหาร่างผู้เสียชีวิต โดยพบว่าหนึ่งในรูปที่ถ่ายไว้ปรากฏเงาปริศนาคล้ายคนยืนอยู่บริเวณเสาตอม่อสะพานกลางบึง ใกล้เคียงกับจุดที่พบร่างผู้เสียชีวิต
ซึ่งเจ้าหน้าที่หลายคนมองว่าตำแหน่งไฟสปอตไลท์ และตำแหน่งประชาชนที่มาสังเกตการณ์ ไม่สอดคล้องกับเงาดังกล่าว และเป็นเรื่องที่ยังไม่สามารถหาข้อพิสูจน์ได้
ขอขอบคุณภาพจาก เฟซบุ๊กมูลนิธิกู้ภัยร่มไทร จุดบัวขาว