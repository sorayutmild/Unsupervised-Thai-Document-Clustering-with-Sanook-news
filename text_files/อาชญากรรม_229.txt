"หมู่ต้อม" คนขับรถผู้กำกับโจ้ ร่ำไห้สำนึกผิด แฉนายเป็นคนเจ้าอารมณ์ ทำลงไปเพราะไม่รู้จะขัดคำสั่งนายอย่างไร
(25 ส.ค.64) ความคืบหน้ากรณีการออกหมายจับ พ.ต.อ.ธิติสรรค์ อุทธนผล ผกก.สภ.เมืองนครสวรรค์ พร้อมพวกกรณีใช้ถุงคลุมศีรษะ นายจิระพงศ์ อายุ 24 ปี ผู้ต้องหาคดียาเสพติด เพื่อเรียกรับเงินจนผู้ต้องหาเสียชีวิต จนนำมาสู่การเผยแพร่คลิปและออกหมายจับ 
ผู้สื่อข่าวรายงานว่า ชุดสืบสวนในคดีดังกล่าว เดินทางไปยังบ้านหลังหนึ่ง ซอยรจนา 1 เขตเทศบาลเมืองตาคลี อำเภอตาคลี จังหวัดนครสวรรค์ เพื่อสอบสวน เรืออากาศตรีจักรกฤษ (สงวนนามสกุล) พ่อของผู้ตายอีกครั้งหนึ่งเพื่อสอบเรื่องประเด็นเงินจำนวน 5 ล้านบาท ที่มีการกล่าวอ้างว่ามีการจ่ายสินบนเพื่อปิดคดี นอกจากนี้ยังเป็นการตรวจสอบเส้นทางการเงินและหาพยานหลักฐานบางอย่างในคดีนี้ 
มีรายงานว่า พนักงานสอบสวนมีหลักฐานพร้อมจะแจ้งข้อหาพ่อของนายจิระพงศ์ ในข้อหาให้การอันเป็นเท็จต่อเจ้าหน้าที่ในเร็ววันนี้ด้วย ซึ่งอยู่ระหว่างรวบรวมหลักฐานบางอย่างเท่านั้น 
ผู้สื่อข่าวรายงานว่า ส่วนความเคลื่อนไหวอื่นที่ สภ.เมืองนครสวรรค์ พนักงานสอบสวนได้นำตัวตำรวจทั้ง 4 นาย ที่จับกุมได้จากกองกำกับการสืบสวนสอบสวนตำรวจภูธรนครสวรรค์ เพื่อทำการพิมพ์ลายนิ้วมือและสอบสวนเพิ่มเติม ก่อนที่จะนำตัวทั้งหมดไปส่งฟ้องฝากขังศาลนครสวรรค์ในวันพรุ่งนี้เช้า 
อย่างไรก็ตาม นางบวรรัตน์  มารดาบุญธรรมของ ส.ต.ต.ปวีณ์กร หนึ่งในผู้ต้องหาซึ่งเป็นคนขับรถของ ผกก.โจ้ ร้องเรียนขอความเป็นธรรมให้ลูกชายผ่านสื่อมวลชนด้วย โดยนางบวรรัตน์ กล่าวว่า เรื่องที่เกิดขึ้น ส.ต.ต.ปวีณ์กร  ถูกนายบังคับให้กระทำเพราะไม่สามารถขัดคำสั่งนายได้ และตลอดเวลาที่กระทำลงไปสำนึกผิดมาโดยตลอด ซึ่งพฤติกรรมของผู้กำกับผู้นี้ตำรวจทุกนายทราบดีว่าเป็นคนเจ้าอารมณ์ ชอบลงโทษลูกน้อง ดุด่า และเอาแต่ใจไม่มีใครชอบ
จากนั้นก็เปิดเสียงการสนทนาระหว่างนางบวรรัตน์ และ ส.ต.ต.ปวีณ์กร ผ่านทางโทรศัพท์ให้ผู้สื่อข่าวได้ฟัง ซึ่งข้อความการสนทนาของผู้ต้องหารายนี้สนทนาด้วยน้ำตาว่า กระทำลงไปเพราะว่าผู้กำกับเรียกให้ไปจับกดผู้ต้องหา กระทำลงไปเพราะไม่รู้จะขัดคำสั่งนายอย่างไร ซึ่งไม่เคยกระทำอย่างนี้มาก่อน และแฉพฤติกรรมผู้กำกับว่าเป็นคนอารมณ์ร้อน ชอบลงโทษลูกน้องหากใครไม่ทำตามจะถูกลงโทษ จึงไม่รู้จะขัดคำสั่งอย่างไร สำนึกผิดและขอความเป็นธรรมด้วย 
นอกจากนี้ก็มีบรรดาญาติ ภรรยา ของตำรวจทั้ง 4 นาย เดินทางนำเอายา ข้าวกล่อง น้ำดื่ม มาส่งให้ผู้ต้องหาทั้ง 4 คนในห้องขัง สภ.เมืองนครสวรรค์ท่ามกลางการรักษาความปลอดภัยอย่างเข้มข้น นอกจากนี้ยังมีกระแสโซเซียลส่งพฤติกรรมสุดกร่างของผู้กำกับรายนี้ เป็นที่เอือมระอาของตำรวจปากน้ำโพ ขนาดรองผู้บังคับการยังชี้หน้าด่าในห้องประชุม  
 