เช้าวันนี้หลายคนอาจจะตื่นมาเปิดข่าวดูโซเชียลเน็ตเวิร์ก แล้วอาจจะงง ๆ สงสัยว่าเกิดอะไรขึ้น เมื่อเห็นว่าชาวเน็ตหลายคนรวมถึงเพื่อนเราเอง ต่างพากันไปนั่งกดเว็บไซต์น้องแมวที่ชื่อว่า POPCAT กันหมด แถมยังเล่นกันเป็นจริงเป็นจังระดับโลกเลยอีกต่างหาก!?

อยู่ ๆ ก็เกิดเป็นกระแสขึ้นมา เมื่อมีการพูดถึงเว็บไซต์ POPCAT ซึ่งเป็นเว็บไซต์มีมน้องแมวอ้าปาก ที่ไม่มีอะไรเลยนอกจากการคลิกปุ่มบนหน้าเว็บ PC หรือบนโทรศัพท์มือถือไปเรื่อย ๆ ก็จะเป็นการนับจำนวนสถิติการกดของเราเอาไว้ ซึ่งผู้เล่นสามารถรัวบนปุ่มคีย์บอร์ดหรือจะพักปิดเว็บไป แล้วกลับมากดเล่นต่อทีหลังก็ได้
แต่มันเกิดเป็นประเด็นขึ้นมาเมื่อมี Leaderboard ที่แสดงให้เห็นว่าผู้ใช้งานอินเทอร์เน็ตแต่ละประเทศนั้นได้ร่วมกันคลิกเว็บไซต์ไปแล้วกี่ครั้ง พอเห็นมีการจัดอันดับกันแบบนี้แล้วหลายคนจึงอดไม่ได้ เลือดรักชาติมันลุกโชนอยากเห็นธงประเทศไปโบกสะบัดอยู่อันดับ 1 ของ Leaderboard กับเขาบ้าง จึงได้เกิดกระแสการรวมตัวกันคลิกเว็บไซต์ และเชิญชวนกันต่ออย่างแพร่หลายทันที

ในตอนที่กำลังเขียนข่าวอยู่นี้ ได้มีผู้ทำการคลิกเว็บไซต์ POPCAT ไปแล้วมากกว่า 5 หมื่น 5 พันล้านครั้ง! โดยจากจำนวน 207 ประเทศที่เข้าร่วมการแข่งขัน ประเทศไทยของเราก็อยู่ถึงอันดับที่ 4 จากยอดคลิกมากกว่า 4 พันล้านครั้ง ส่วนอันดับที่ 1 คือประเทศไต้หวันที่นำอยู่ด้วยยอดคลิกสูงสุดมากกว่า 1 หมื่น 4 พันล้านครั้ง แต่ก็มีประเทศเกาหลีเหนือที่ขออยู่อันดับสุดท้าย ด้วยยอดคลิก 1 ครั้งถ้วน ซึ่งเป็นยอดที่มาจากใครนั้นคงต้องลองคิดกันดู
คงต้องบอกว่านี่เป็นการโปรโมทที่สำเร็จได้อย่างง่ายดายมากทีเดียว ใครที่สนใจมีเวลาว่างมานั่งเล่นจริง ๆ หรืออยากร่วมเป็นส่วนหนึ่งในการแข่งขันกันสนุก ๆ ระหว่างชาวเน็ตทั่วโลกนี้ ก็สามารถไปร่วมกระหน่ำปุ่มคลิกกันได้ที่เว็บไซต์ POPCAT เพราะงานนี้เราต้องการพลังจากคุณ!
https://popcat.click
