สาวใหญ่เจ้าของบริษัท เดินตกช่องลิฟท์จากชั้น 4 ถูกบดทับคากำแพง จนท.เร่งช่วยเต็มที่ แต่ทนพิษบาดแผลไม่ไหว เสียชีวิตในที่สุด
(6 มิ.ย.) เมื่อช่วงสายที่ผ่านมา ศูนย์วิทยุพระราม 199 ได้รับแจ้งเหตุคนติดช่องลิฟท์ภายในอาคารแห่งหนึ่ง ซอยเจริญกรุง 45/1 จึงได้แจ้งประสานงานไปยัง เจ้าหน้าที่ตำรวจ สน.บางรัก เจ้าหน้าที่ดับเพลิงบางรัก พร้อมด้วยเจ้าหน้าที่กู้ภัย เดินทางไปที่เกิดเหตุ
จุดเกิดเหตุเป็นอาคารพาณิชย์ 5 ชั้น เป็นที่พักอาศัยและโกดังเก็บสินค้า บริเวณที่ช่องลิฟท์ชั้นล่างของอาคาร พบร่าง นางอรนุช อายุ 62 ปี เป็นเจ้าของบ้านและเจ้าของบริษัทที่เกิดเหตุ อยู่ในสภาพขาทั้ง 2 ข้างและแขนขวาถูกตัวลิฟท์หนีบทับอยู่กับซอกกำแพง
เบื้องต้นเจ้าหน้าที่ทราบว่า หญิงคนดังกล่าวเดินพลัดตกลงมาจากช่องลิฟท์ชั้นที่ 4 ของอาคาร เจ้าหน้าที่ดับเพลิงและกู้ภัยได้นำเอาเครื่องมือตัดถ่างมาช่วยเหลือนำร่างออกมา ก่อนจะช่วยปฐมพยาบาลเบื้องต้น แต่ปรากฏว่า นางอรนุช ทนพิษบาดแผลไม่ไหว เสียชีวิตลงในเวลาต่อมา
จากการตรวจสอบพบว่า ลิฟท์ดังกล่าวมีไว้โดยสารและขนย้ายสินค้าเข้าโกดัง เป็นลิฟท์ประตูบานพับต้องเปิดปิดด้วยตัวเอง คาดว่าช่วงที่เกิดเหตุผู้เสียชีวิตน่าจะกดเรียกลิฟท์จากชั้น 4 แต่ลิฟท์ยังไม่ถึง จึงก้าวเข้าไปในช่องลิฟท์ ทำให้ตัวลิฟท์ที่เคลื่อนมาพอดี จึงทับร่างกับกำแพงดังกล่าว โดยจะมีการตรวจสอบสาเหตุที่แท้จริงต่อไป
ขอบคุณภาพจากทวิตเตอร์ ศูนย์อัมรินทร์ @amarin_bkk