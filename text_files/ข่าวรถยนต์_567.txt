ทุกวันนี้ในสังคมเมืองที่มีความวุ่นวายมากมายหลายแบบแล้วนอกจากโจรขโมยรถ ทุบกระจกฉกทรัพย์สิน แล้ว เรื่องความกวนเมืองของเหล่าวัยรุ่นมือบอนดูเป็นอีกเรื่องที่มาแรงแม้จะไม่มีกระแสข่าวออกมาอย่างชัดเจน แต่ก็อาจจะพาคุณปวดเศียรเวียนเกล้าได้ เมื่อเห็นสภาพรถที่เครอะเปรอะเปื้อน บางทีอาจแถมคำหยาบต่างๆมาเป็นของฝากด้วย 
ความจริงปัญหานี้ไม่ใช่ปัญหาใหญ่ถ้าคุณรู้วิธีแก้ไข และแม้มันน่าจะจับคนพ่นมาตีมือ แต่วันนี้ถ้าคุณบังเอิญเกิดโชคร้ายเจอสีสเปรย์ประทับที่รถ หรือเจอพวกเม็ดสีที่ลอยมากับลมของเพื่อนบ้านงานช่าง วันนี้เราก็มีวิธีขจัดสีสเปรย์ให้รถคุณที่เละเทะกลับมาเงางามมากฝากกัน

1.ยาขัด ... ในขั้นแรกของทุกอย่างนั้นไม่ว่างานเล็กงานใหญ่จำไว้ว่า  Rubbish Compound หรือที่ช่างทั้งหลายเรียกว่า "ยาขัด" นั้นสามารถใช้ได้ผลเสมอ ยาขัดนั้นแบ่งเป็น 2 ประเภท คือ ยาขัดละเอียด ซึ่งเราจะรู้จักจากแบรนด์ชั้นนำตามร้านเครื่องมือช่าง คือ  Cana  และ ยาขัดหยาบ ซึ่งมักจะมีเนื้อครีมเหนียวกว่าทำให้สามารถขจัดคราบต่างๆบนผิวแล็คเกอร์ได้ดีกว่า รวมถึงสีเปรย์ของเหล่านักพ่นมือบอนด้วย ยิ่งได้ใช้เครื่องขัดมียิ่งขจัดง่ายไม่เหนื่อยแรง

2.น้ำยาทำความสะอาดเบรก หลายคนอาจจะสงสัยว่าน้ำยาทำความสะอาดเบรกมาเกี่ยวอะไรกับเรื่องราวของสีรถยนต์ด้วย แต่ทราบไหมครับว่า น้ำยาทำความสะอาดเบรกนั้น เป็นน้ำยาทำละลายเพื่อใช้ทำความสะอาดประเภทหนึ่ง ที่เน้นในการขจัดคราบน้ำมันและจาระบี ซึ่งสีสเปรย์ก็มีคุณสมบัติใกล้เคียงกับที่กล่าวมาสามารถใช้ได้อย่างแน่นอน
3.Acetone ใครที่ปวดหัวไม่หายกับสีสเปรย์แม้จะลอง 2 ข้อที่ผ่านมาแล้วนั้น หากสีสเปรย์เกาะแน่นทนทานต้องลองอะซิโทน ซึ่งสามารถหาซื้อได้จากร้านเครื่องมือช่างเช่นกัน
อะซิโทนนั้นเป็นสารทำละลายที่ใช้ทำความสะอาดพื้นผิวชนิดหนึ่งที่เป็นสารละลายอินทรีย์ สามารถใช้ทำความสะอาดบนพื้นผิวได้ แต่ต้องใช้ด้วยความระมัดระวัง ห้ามนำอะซินโทนราดบนพื้นผิวโดยเด็ดขาด เพราะอาจจะทำให้สีด้านได้ ให้ใช้วิธีชุบแล้วเช็ด เรื่อยๆจนกว่าสีจะออก

4.น้ำมันเบนซิน .. หากคุณเจองานใหญ่ชนิดว่าเล่นซะรถแทบจะเปลี่ยนสีทั้งคันนั้น งานนี้มันต้องเจอน้ำมันเบนซินกันบ้าง น้ำมันเบนซินนั้นไม่ได้มีดีแค่เติมใส่รถให้วิ่งได้ แต่มันยังมีฤทธิ์ในการกัดกร่อนอีกด้วย
การใช้น้ำมันเบนซินนั้นต้องทำด้วยความระมัดระวัง โดยเฉพาะพวกฟืนไฟทั้งหลาย และการใช้เบนซินนั้นกัดชั้นแลคเกอร์อย่างแน่นอน แต่ก็ต้องยอมรับว่าเป็นหนทางที่ดีที่สุดในการขจัดสีสเปรย์

อย่างไรก็ดีเมื่อคุณขจัดสีสเปรย์ได้แล้วอาจจะพบว่า สีรถดูไม่เงางามเหมือนเดิม ก็ไม่ต้องกังวลใจให้นำยาขัดละเอียดหรือ Cana  มาเก็บงานอีกทีหนึ่ง จากนั้นลงเงาหรือ WAX เคลือบผิวเล็คเกอร์เหมือนเดิม แล้วล้างรถตามปกติ และถ้าเป็นไปได้ ให้หาน้ำยาขัดประเภทผสมน้ำมาเช็ดรอบคัน เพียงเท่านี้รับรองว่ารถกลับมาแจ่มเหมือนเดิมอย่างแน่นอน
 ด้วยวิธีง่ายๆ และความรู้เรื่องช่างนิดๆหน่อย เห็นไหมครับว่า การขจัดสีสเปร์ยก็สามารถทำได้เองโดยไม่ต้องง้ออู่ไม่ต้องไปเสียเงินอะไรมากมาย ส่วนใครที่เคยได้ยินว่าทินเนอร์นั้นสามารถช่วยได้นั้นก็เป็นเรื่องจริง แต่ถ้าใช้โดยไม่ชำนาญแล้วอาจจะทำให้สีปูดบวมได้ในภายหลังครับ...ไม่แนะนำ