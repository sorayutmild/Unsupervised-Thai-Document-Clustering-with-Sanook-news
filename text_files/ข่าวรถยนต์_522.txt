     โตโยต้า รีโว่ 2015 ใหม่ ถูกเปิดตัวแล้วอย่างเป็นทางการเมื่อช่วงสัปดาห์ที่ผ่านมา พร้อมๆกับการเผยโฉมชุดแต่งเสริมความหล่อทั้งภายนอก-ภายใน ลองไปดูกันว่าจะเป็นอย่างไร

     โตโยต้า เผยชุดแต่งทั้งรุ่น 2 ประตูสแตนดาร์ดแค็บ, 2 ประตูสมาร์ทแค็บ และ 4 ประตูดับเบิ้ลแค็บให้ได้เลือกติดตั้งกันตามใจชอบ ซึ่งชุดแต่งชองโตโยต้าที่ออกแบบสำหรับรีโว่ 2015 ใหม่นี้ เน้นเสริมความหรูหราด้วยชิ้นส่วนโครเมี่ยมเป็นหลัก พร้อมๆกับอุปกรณ์ภายในห้องโดยสารที่ช่วยให้การขับขี่สะดวกสบายยิ่งขึ้น
     ชุดแต่งภายนอก ด้านหน้าติดตั้งกันชนตกแต่งด้วยสีดำเสริมความสปอร์ต เพิ่มคิ้วไฟหน้าและไฟตัดหมอกแบบโครเมี่ยม ด้านข้างตกแต่งซุ้มล้อด้วยโป่งสีดำตัดกับสีตัวถังรถ คิ้วกันกระแทกประตูสีดำ พร้อมบันไดข้างให้เลือก รวมถึงติดตั้งแผงกันสาดด้านข้าง กรอบที่จับประตูแบบโครเมี่ยม คิ้วตกแต่งฝากระโปรง เป็นต้น
 

     ด้านท้ายติดตั้งคิ้วโครเมี่ยมตกแต่งฝาท้ายกระบะและไฟท้าย ปลายท่อไอเสียสเตนเลส รวมถึงมีพื้นปูกระบะและกล่องเก็บของอเนกประสงค์ให้เลือก 2 แบบ ทั้งขนาดเล็กและขนาดใหญ่ ขณะที่หลังคาสามารถติดตั้งราวหลังคา ที่สามารถเพิ่มอุปกรณ์เสริมอย่างถาดหลังคา, ราวยึดจักรยาน และกล่องใส่สัมภาระจาก Thule ได้
 

     ภายในห้องโดยสารสามารถเลือกตกแต่งแผงคอนโซลแบบสปอร์ตหรือลายไม้ เช่นเดียวกับหัวเกียร์และฐานคันเกียร์ หน้าจอ Head-up Display สำหรับแสดงความเร็วบนกระจก, กระจกมองหลังตัดแสดงอัตโนมัติ, ไฟส่องพื้นรถ, สัญญาณกะระยะขณะเข้าจอด รวมถึงระบบพับกระจกอัตโนมัติเมื่อล็อครถ เป็นต้น
 

     เครื่องเสียงสามารถอัพเกรดเป็นเครื่องเล่นดีวีดีหน้าจอสัมผัสขนาด 6.1 นิ้ว หรือเครื่องเล่นดีวีดีอินโฟเทนเม้นท์พร้อมระบบนำทางหน้าจอขนาด 7 นิ้ว ให้เลือก
     สนนราคาอุปกรณ์ตกแต่ง Toyota Revo 2015 ใหม่ เริ่มตั้งแต่ 193 บาท ไปจนถึง 27,700 บาท
 
 