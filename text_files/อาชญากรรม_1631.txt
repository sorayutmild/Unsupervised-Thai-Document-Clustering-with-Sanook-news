เมื่อเวลา 11:10 น. เจ้าหน้าที่ สภ.เจาะไอร้อง จ.นราธิวาส รับแจ้งเหตุคนร้ายไม่ทราบกลุ่มและจำนวนใช้อาวุธปืนไม่ทราบชนิดและขนาด ยิงเข้าใส่เจ้าหน้าที่ทหารพรานหน่วยเฉพาะกิจทหารพรานที่ 48 ขณะออกลาดตระเวน ในพื้นที่บ้านไอสะเตียร์ ม.8 ต.บูกิต อ.เจาะไอร้อง จ.นราธิวาส โดยกลุ่มคนร้ายมีเป้าหมายทำร้ายเจ้าหน้าที่ของรัฐ โดยเจ้าหน้าที่ทหารพรานหน่วยเฉพาะกิจทหารพรานที่ 48 ได้ทำการยิงตอบโต้ เบื้องต้นกำลังไม่ได้รับบาดเจ็บหรือเสียชีวิตแต่อย่างใด แต่คาดว่าฝ่ายตรงข้ามเสียชีวิต จำนวน 5 ราย ซึ่งล่าสุด กำลังผสมเจาะไอร้อง นำโดย พ.อ.เอกพล เลขนอก ผู้บังคับหน่วยเฉพาะกิจ กรมทหารพรานที่ 48 นำกำลังรุดตรวจสอบที่เกิดเหตุแล้ว
ความคืบหน้า เจ้าหน้าที่หน่วยปฏิบัติการพิเศษร่วมนราธิวาสได้สนธิกำลังร่วม 3 ฝ่ายเข้าบังคับใช้กฏหมายกับกลุ่มคนร้ายและได้ปะทะขึ้นบริเวณเขาตะเว บ.ไอสะเตียร์ ม.8 ต.บูกิต อ.เจาะไอร้อง จ.นราธิวาส เบื้องต้นพบผู้ก่อเหตุรุนแรงเสียชีวิต 5 ราย ที่เหลือหลบหนีไปได้ พร้อมตรวจยึดอาวุธปืนสงคราม จำนวน 6 กระบอก ประกอบด้วย m16 จำนวน 5 กระบอก และ HK จำนวน 1 กระบอก พร้อมสัมภาระจำนวนหนึ่ง ปัจจุบันยังไม่จบภารกิจ