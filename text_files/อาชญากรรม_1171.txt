ผู้สื่อข่าวรายงานว่า (23 มิ.ย.) ที่ห้องประชุม สภ.ห้วยเม็ก จ.กาฬสินธุ์ มีการติดตามความคืบหน้าคดีครูประจำชั้นและสอนวิชาดนตรีของโรงเรียนแห่งหนึ่งใน อ.ห้วยเม็ก จ.กาฬสินธุ์ พรากผู้เยาว์และข่มขืนกระทำชำเราลูกศิษย์ ซึ่งเป็นนักเรียนหญิงชั้น ป.5 อายุ 11 ปี 
สำหรับคดีดังกล่าวเกิดขึ้นเมื่อวันที่ 15 มิ.ย.มีผู้ปกครองเด็กหญิงเอ (นามสมมุติ) อายุ 11 ปี นักเรียนชั้น ม.1 โรงเรียนแห่งหนึ่ง อ.ห้วยเม็ก จ.กาฬสินธุ์เข้าแจ้งความว่าลูกสาวถูกครูประจำชั้นและสอนดนตรีข่มขืนในห้องเรียน พร้อมใช้อาวุธปืนข่มขู่ห้ามนำเรื่องไปบอกใคร
โดยตำรวจได้สอบปากคำผู้เสียหายเบื้องต้นให้การว่า เมื่อวันที่ 20 พ.ค. เวลาประมาณ 20.30 น.ผู้ต้องหาซึ่งครูประจำชั้นของเด็กหญิงเอ และเป็นครูสอนดนตรี ได้นัดให้เด็กหญิงเอ ไปซ้อมดนตรีที่โรงเรียน
โดยขณะที่เด็กหญิงเอ ได้เข้าไปเอาไมค์ในห้องเรียนชั้น ป.5 ผู้ต้องหาได้เดินตามไปในห้องเรียนแล้วใช้กำปั้นชกที่ท้องเด็กหญิงเอ 1 ครั้ง แล้วผู้ต้องหาได้เดินไปล็อคประตู้ห้องเรียนไว้ แล้วใช้กำลังบังคับข่มขื่นกระทำชำเราจนสำเร็จความใคร่ พร้อมข่มขู่ว่าไม่ให้บอกใคร
ต่อมาวันที่ 15 มิ.ย.เวลาหลังเลิกเรียน ผู้ต้องหาได้นัดเด็กหญิงเอไปพบที่โรงเรียนอีกครั้งในเวลา 20.30 น.โดยบอกว่าจะเอาการบ้านมาให้ เด็กหญิงเอหลงเชื่อจึงขี่รถจักรยานยนต์ไปพบครูประจำชั้นที่โรงเรียน จากนั้นผู้ต้องหาได้พาเด็กหญิงเอ เข้าไปในห้องเรียนชั้น ป.5 เพื่อทำอนาจาร แต่ในขณะเดียวกันบิดามารดาเด็กหญิงเอได้ออกตามหาลูกสาวมาถึงโรงเรียน
ซึ่งผู้ต้องหาเกรงว่าจะมีคนมาพบ จึงพาไปหลบซ่อนตัวอยู่ในห้องเรียน พร้อมข่มขู่ห้ามส่งเสียงดัง จากนั้นได้ลากแขนเด็กหญิงเอเข้าไปหลบซ่อนตัวอยู่ในป่ามันสำปะหลังข้างโรงเรียน พร้อมนำอาวุธปืนออกมาขู่ห้ามไม่ให้ส่งเสียงดัง และไม่ให้บอกใคร ซึ่งหากบอกจะต้องฆ่าตัวตาย แต่ถ้าไม่ฆ่าตัวตายจะตามไปฆ่าเอง เด็กหญิงเอจึงไม่กล้าส่งเสียงร้องขอความช่วยเหลือ
จากนั้นจึงจับแขนเด็กและพาเดินลัดเลาะไปตามทุ่งนาและป่าอ้อย และเดินไปตามถนนระหว่างบ้านไชยศรี-บ้านคำใหญ่ ซึ่งระหว่างทางได้มีการโอบกอดและจับข้อมือตลอดเวลา แต่ถ้ามีคนผ่านมาก็จะพาเข้าหลบในกระท่อมเถียงนาข้างทาง กระทั่งมาถึงประตูหลังโรงเรียนคำเจริญวิทยาคม ซึ่งเป็นโรงเรียนที่อยู่หมู่บ้านใกล้เคียง
จากนั้นเด็กหญิงเอได้พยายามดิ้นจนหลุดจากมือผู้ต้องหาแล้ววิ่งเข้าไปหลบในป่ายูคาลิปตัส แต่ผู้ต้องหาก็วิ่งตามจนทัน กระทั่งพาเดินต่อจนมาถึงบ้านชาวบ้านจึงให้ชาวบ้านพาตัวเด็กหญิงเอ ไปส่งหน้าโรงเรียนที่เกิดเหตุ และกลับบ้าน ซึ่งหลังเกิดเหตุเด็กหญิงเอได้ไปเล่าเหตุการณ์ให้ผู้ปกครองฟังจึงเข้าแจ้งความดังกล่าว
ด้าน พ.ต.อ.ชนาวัชร ดีบุญมี ผกก.สภ.ห้วยเม็ก กล่าวว่า หลังผู้ปกครองเข้าแจ้งความ พนักงานสอบสวนได้สอบปากคำผู้เกี่ยวข้อง โดยเฉพาะพยานแวดล้อม และส่งตัวเด็กไปตรวจที่โรงพยาบาล ซึ่งอยู่ระหว่างการรอผลตรวจอย่างเป็นทางการ
จากนั้นผู้ต้องหาได้เข้ามอบตัวกับพนักงานสอบสวนเมื่อวันที่ 21 มิ.ย.ที่ผ่านมา โดยพนักงานสอบสวนได้แจ้งข้อหาพรากผู้เยาว์เด็กฯและข่มขืนกระทำชำเราเด็กหญิงอายุไม่เกิน 13 ปี ซึ่งผู้ต้องหาให้การปฏิเสธ เจ้าหน้าที่จึงนำตัวไปฝากขังยังศาลจังหวัดกาฬสินธุ์เมื่อวันที่ 22 มิ.ย. ที่ผ่านมา