มีแววดับ! แผ่น Blu Ray Disc ใกล้หมดอนาคตแล้ว
Blu-Ray Disc
หลังจากที่หมดยุคการใช้ตลับ Roms เก็บข้อมูลตัวเกม สื่อเก็บข้อมูลแบบแผ่นก็มีบทบาทในวงการเกมส์มากขึ้น ไล่ตั้งแต่แผ่น CD มาเป็นแผ่น DVD และล่าสุดก็คือแผ่น BD หรือ Blu-Ray Disc ซึ่งเป็นแผ่นเก็บข้อมูลโดยใช้เลเซอร์สีฟ้าในการอ่าน ทำให้ความถี่ของคลื่นสั้นกว่าทำให้จุข้อมูลได้มากถึงแผ่นละ 25-50 GB ทำให้สามารถจุภาพยนตร์ความละเอียดสูงแบบ HD ได้นั่นเอง แถมยังเป็นสื่อเก็บข้อมูลเกมส์ในยุค PS3, PS4 และ Xbox One ด้วย
ฟังดูแล้วก็เหมือนแผ่น BD มันก็ยังใช้ประโยชน์ได้เยอะแยะอยู่ แต่จริงๆแล้วตอนนี้มันกำลังย่ำแย่ เพราะจากการแถลงข่าวเรื่องผลประกอบการประจำปีล่าสุดของ Sony แจ้งว่ารายได้จากการขายแผ่น BD นั้นน้อยลงไปมาก ซึ่งน้อยที่สุดในรอบ 8 ปีนับตั้งแต่ทางโซนี่เปิดตัวแผ่น BD สู่ตลาด ทั้งนี้ทางโซนี่ได้ยอมรับว่าคาดการณ์เอาไว้แล้ว ว่าอนาคตสื่อเก็บข้อมูลแบบแผ่นจะเริ่มหมดความนิยมไป แต่ไม่คิดว่าจะเร็วขนาดนี้
โซนี่เผยเพิ่มเติมว่า นับตั้งแต่ที่เริ่มขายแผ่น BD เป็นต้นมา จะมีแค่ช่วง 3 ปีแรกๆ ที่มียอดขายสูงขึ้นประมาณ 35% แต่หลังจากนั้นก็ค่อยๆหดตัวลงเรื่อยๆอย่างรวดเร็ว ซึ่งโซนี่ก็คาดไม่ถึงว่ามันจะหดตัวเร็วขนาดนี้ ทั้งนี้สาเหตุที่ทำให้แผ่น BD เริ่มหมดความนิยมนั้น ทางโซนี่ก็รู้เป็นอย่างดีว่ามาจากสาเหตุใด นั่นคือการที่บริการสื่อบันเทิงต่างๆผ่านทางดาวน์โหลดนั้น กำลังได้รับความนิยมเพิ่มมากขึ้นเรื่อยๆ แถม Hard Disc Drive ก็มีราคาถูกลงเรื่อยๆ ทำให้ผู้คนหันมาใช้บริการดาวน์โหลดเพลง หนัง และเกมส์ ผ่านทางอินเตอร์เน็ต แล้วเก็บไว้ใน HDD มากกว่าการซื้อแผ่น BD ที่มีราคาสูงกว่า อย่างบริการ Netflix ร้านเช่าหนังออนไลน์ที่กำลังได้รับความนิยมมากตอนนี้ เป็นส่วนหนึ่งที่ทำให้ยอดขายแผ่น BD ลดลงอย่างมาก
อย่างไรก็ตามแผ่น BD ก็ยังคงไม่ตายในเร็ววันนี้ เพราะอย่างน้อยตอนนี้ก็เป็นสื่อที่ใช้เก็บข้อมูลสำหรับเครื่องเกม PS3, PS4 และ Xbox One อยู่ อย่างน้อยก็คาดว่าประมาณอีก 6 ปีที่เราจะยังมีแผ่น BD ให้เห็นกันในเครื่องเกมยุคนี้ ส่วนแผ่น BD หนังคาดว่าคงหมดอนาคตในอีกไม่นานนี้ หากคนยังนิยมใช้บริการดาวน์โหลดหนังแบบ Digital Download เพิ่มขึ้นเรื่อยๆ
จากข่าวร้ายของโซนี่ในครั้งนี้ อาจเป็นข่าวดีสำหรับคนที่ใช้แผ่น BD เพราะโซนี่อาจลดราคาไดร์ฟและแผ่น BD เร็วๆนี้ก็เป็นได้