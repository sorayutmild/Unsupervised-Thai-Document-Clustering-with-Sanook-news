มีรายงานข่าวว่านักร้องชื่อดัง เบน ชลาทิศ  ถูกกลุ่มวัย รุ่นจำนวน 5 คน ในพัทยารุมทำร้ายร่างกาย โดยเหตุเกิดที่ริมชายหาด ผู้สื่อข่าวรายงานด้วยว่าเบนมีอาการบาดเจ็บสาหัส และถูกนำส่งรักษาตัวที่รพ.กรุงเทพพัทยาในเวลาต่อมาล่าสุดเจ้าหน้าที่ตำรวจ กำลังเร่งติดตามตัวมาดำเนินคดีตามกฏหมาย สาเหตุเบื้องต้นน่าจะมาจากการถูกชิงทรัพย์
พันตำรวจเอก นันทวุฒิ สุวรรณละออง ผกก.สภ.เมืองพัทยา เปิดเผยว่า ตำรวจ ได้รับแจ้งเหตุว่า มีกลุ่มวัยรุ่น รุมทำร้ายร่างกาย นายชลาทิศ ตันติวุฒิ หรือ เบน ชลาทิศ นักร้องชื่อดัง ที่บริเวณริมชายหาดพัทยา ได้รับบาดเจ็บสาหัส ซึ่งเจ้าหน้าที่ ได้นำตัวส่งไปรักษาที่ ร.พ.กรุงเทพ พัทยา พร้อมกันนี้ ได้ส่งชุดเจ้าหน้าที่สืบสวนสอบสวน ลงตรวจสอบที่เกิดเหตุ พร้อมทั้งมีการตรวจกล้องวงจรปิด เพื่อหาเบาะแส และเร่งติดตามตัวคนร้าย มาดำเนินคดี ซึ่งคงต้องใช้เวลาสักระยะในการติดตามจับกุม
ขณะที่ พันตำรวจโท พงศ์สวัสดิ์ วงศ์วาน พนักงานสอบสวน สภ.เมืองพัทยา เปิดเผยความคืบหน้าของอาการ เบน ชลาทิศ ว่า ล่าสุด นอนพักรักษาอาการบาดเจ็บ อยู่ที่ห้อง ICU ซึ่งแพทย์ระบุว่า ถูกคนร้ายใช้ของแข็งตีเข้าที่ท้ายทอย ซึ่งขณะนี้ยังไม่ สามารถให้ปากคำกับเจ้าหน้าที่ตำรวจได้
อย่างไรก็ตาม จากการสอบสวนในเบื้องต้น คาดว่า สาเหตุการก่อเหตุดังกล่าว น่าจะมาจากการชิงทรัพย์ เนื่องจาก ญาติของ เบน ชลาทิศ บอกว่า กระเป๋าสตางค์ของ เบน ชลาทิศ หายไปหลังเกิดเหตุ
ด้านนางกิ่งกาญ ศรีวานิช หัวหน้าผู้ตรวจการ ร.พ.กรุงเทพ พัทยา ได้กล่าวถึง ความคืบหน้าอาการบาดเจ็บของ เบน ชลาทิศ ตันติวุฒิ นักร้องชื่อดัง หลังถูกรุมซ้อมเมื่อกลางดึกที่ผ่านมา ว่า ล่าสุดอาการพ้นขีดอันตรายแล้ว โดยเบนได้ฟื้นแล้ว แต่ยังจำเหตุการณ์ที่ถูกรุมทำร้ายไม่ได้ และยังไม่สามารถให้การกับเจ้าหน้าที่ตำรวจได้ เนื่องจากยังอ่อนเพลีย ภายหลังเจ้าหน้าที่ตำรวจเข้าสอบปากคำเมื่อช่วงเช้า โดยอาการบาดเจ็บนั้น มีแผลฉีกที่ศีรษะ ลำตัวไม่มีร่องรอยการฟกช้ำ แต่อย่างใด ซึ่งจากการเอกซเรย์สมองเป็นปกติดี คาดว่า ในช่วงสายนี้จะสามารถย้ายออกจากห้องไอซียู ไปห้องพักฟื้นได้ โดยมี มารดา และน้องสาว เฝ้าไข้อย่างใกล้ชิด
 

 
11.25 น. : อาการ "เบน ชลาทิศ" พ้นขีดอันตรายแล้ว
มารดาของนักร้องดัง "เบน ชลาทิศ" เฝ้าอาการลูกชายถูกทำร้ายเจ็บสาหัสริมหาดพัทยา เผยของมีค่าหายไปทั้งเงินสดและนาฬิกาเรือนหมื่น ขณะที่อาการล่าสุดแพทย์รักษาพ้นขีดอันตรายแล้ว
นางรสสุคนธ์ ตันติวุฒิ อายุ 48 ปี มารดาของนายเบน ชลาทิศ อายุ 29 ปี นักร้องชื่อดัง ให้การเบื้องต้นกับเจ้าหน้าที่ตำรวจ สภ.เมืองพัทยา ขณะมาดูแลอาการของลูกชายที่โรงพยาบาลกรุงเทพพัทยา หลังถูกทำร้ายร่างกายเมื่อเวลา 03.30 น.วันนี้ (9 ส.ค.) ว่า ก่อนเกิดเหตุลูกชายมาร่วมงานเลี้ยงสังสรรค์ที่ห้างสรรพสินค้าเซ็นทรัล พัทยา และดื่มเล็กน้อย  ขากลับนั่งวิน จักรยานยนต์รับจ้าง เพื่อเดินทางกลับบ้านพักบนเขาพระตำหนัก พัทยาใต้ เมื่อมาถึงจุดเกิดเหตุบริเวณถนนเลียบชายหาดบริเวณปากซอย 10 ถึงซอย 13 ม.9 ต.หนองปรือ อ.บางละมุง ถูกกลุ่มคนร้ายไม่ทราบจำนวนเข้ามารุมทำร้ายจนหมดสติ ซึ่งไม่ทราบว่ามาจากสาเหตุใด กระทั่งมีพลเมืองดีมาพบและช่วยนำส่งโรงพยาบาล ส่วนทรัพย์ที่สินหายไปเป็นเงินสดกว่า 20,000 บาท โทรศัพท์ไอโฟน 1 เครื่อง  นาฬิกา 1 เรือนกว่า 40,000 บาท
ผู้สื่อข่าวรายงานด้วยว่า ล่าสุดนายเบน นอนรักษาอยู่ในห้องไอซียู ชั้น 2 ซึ่งแพทย์ตรวจร่างกายพบว่าถูกตีด้วยของแข็งบริเวณโหนกแก้มขวาและเย็บบาดแผล 7 เข็ม ส่วนบริเวณลำคอมีรอยฟกช้ำจากถูกตีด้วยของแข็งเช่นกัน ขณะนี้แพทย์รักษาอาการพ้นขีดอันตรายแล้ว
รวบแล้ว! โจ๋รุมซ้อม เบน ชลาทิศ อ่วม
ล่าสุดเมื่อช่วงบ่ายวันนี้ เจ้าหน้าที่ตำรวจพัทยา จับกุมหนุ่มวินมอเตอร์ไซต์ที่ก่อเหตุรุมทำร้ายเบน ชลาทิศ จนได้รับบาดเจ็บสาหัสแล้วโดยเบื้องต้นให้การว่าถูกนักร้องชื่อดังหาเรื่อง ทะเลาะวิวาทก่อน ขณะที่เบนออกจากรพ.แล้วเช่นเดียวกัน
 
 
ข้อมูลเพิ่มเติม : 



 