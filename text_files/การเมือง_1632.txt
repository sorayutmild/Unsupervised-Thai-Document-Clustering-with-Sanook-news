บรรยากาศในห้องเยี่ยมนักโทษ เต็มไปด้วยน้ำตา "พร้อมพงศ์" กำลังใจดี ขณะที่ "เกียรติอุดม" อ่อนเพลียเพราะป่วย เตรียมขอพระราชทานอภัยโทษ
มีรายงานว่า วานนี้ (25 ก.ค.)  ครอบครัวนายพร้อมพงศ์นพฤทธิ์ รักษาการโฆษกพรรคเพื่อไทย (พท.) และนายเกียรติอุดม เมนะสวัสดิ์ อดีตส.ส.อุดรธานี พรรคพท. พร้อมด้วยแกนนำพรรคพท. ได้เข้าเยี่ยมทั้ง 2 คน ที่เรือนจำพิเศษกรุงเทพฯ โดนทางเรือนจำได้เปิดห้องสอบสวนให้เข้าเยี่ยม เนื่องจากมีผู้มาเยี่ยมจำนวนมาก
ทั้งนี้ นายพงศ์เทพ เทพกาญจนา อดีตรองนายกรัฐมนตรี ได้พูดคุยกับทั้ง 2 คน เรื่องข้อกฎหมาย โดยถามทั้ง 2 คน ว่า จะขอพระราชทานอภัยโทษหรือไม่ ซึ่งทั้ง 2 ได้ตกลงว่าจะขอ นายพิชิต ชื่นบาน คณะทำงานฝ่ายกฎหมายพรรคพท. รับว่าจะเป็นผู้ดำเนินการให้
จากนั้น แกนนำได้ผลัดกันพูดคุยกับนายพร้อมพงศ์ และนายเกียรติอุดม ก่อนที่จะให้ญาติเข้าพูดคุย โดยนายพร้อมพงษ์ เมื่อพูดคุยกับภรรยาและลูกๆ ต่างคนก็ต่างร้องไห้ โดนลูกสาวนายพร้อมพงศ์ได้ขอสัญญาจากพ่อว่า ให้พ่อดูแลสุขภาพ และออกกำลังกาย ซึ่งนายพร้อมพงศ์ได้ยกนิ้วก้อยขึ้นให้สัญญาทั้งน้ำตา
ด้านนายเกียรติอุดม เมื่อเจอหน้าภรรยาก็ก็ร้องไห้ โดยภรรยาได้พูดคุยกับนายเกียรติอุดมเป็นภาษาอีสาน ว่าสบายดีหรือไม่ ทั้งนี้ ได้ฝากขอให้แกนนำพรรคพท.ดูแลภรรยาของตนด้วย ขณะที่ภรรยาก็เป็นห่วงนายเกียรติอุดมเนื่องจากป่วย และมีโรคประจำตัวอยู่
จากนั้น ทีมงานพรรคพท.ได้ผลัดกันพูดคุยต่อจากญาติ โดยทีมงานพรรคได้เตรียมหนังสือทั้งหนังสือธรรมมะ และหนังสืออ่านทั่วไปมาฝากทั้ง 2 คนด้วย ขณะที่นายชวลิต วิชยสุทธิ์ รักษาการเลขาธิการพรรคพท. ได้นำหนังสือสวดมนต์มาให้ ก่อนที่จะหมดเวลาเยี่ยม นายพร้อมพงศ์ และนายเกียรติอุดม ได้ขอรองเท้าผ้าใบ และเครื่องใช้ส่วนตัวเพิ่มเติมจากทางครอบครัวด้วย
ทั้งนี้ ผู้สื่อข่าวรายงานว่า นายพร้อมพงศ์ ยังมีกำลังใจดี ขณะที่นายเกียรติอุดมนั้น ดูอ่อนเพลีย เนื่องจากอาการปวดหลัง และโรคประจำตัว แต่ทั้ง 2 คน ก็บอกว่าจะเข้มแข็ง และคนข้างในที่อยู่ด้วยกันต่างก็ดูแลกันเป็นอย่างดี