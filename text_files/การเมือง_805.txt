สิ้นแล้ว "ณรงค์ วงศ์วรรณ" อดีตนักการเมืองชื่อดัง ด้วยวัย 95 ปี ในบ้านพักที่เชียงใหม่ หลังป่วยติดเตียง 8 ปี  
วันนี้ (11ก.ย.63) รายงานจากจังหวัดเชียงใหม่แจ้งว่า นายณรงค์ วงศ์วรรณ อดีตรองนายกรัฐมนตรี อดีตรัฐมนตรีว่าการกระทรวงมหาดไทย, กระทรวงเกษตรและสหกรณ์, หัวหน้าพรรคสามัคคีธรรมได้เสียชีวิตลงอย่างสงบในวัย 95 ปี เมื่อเวลา 23.01 น. คืนวันที่ 10 ก.ย. 63 ที่บ้านพักในตำบลหนองป่าครั่ง อำเภอเมือง จังหวัดเชียงใหม่ ซึ่งอยู่ในพื้นที่เดียวกับบริษัทเทพวงศ์ จำกัด ธุรกิจของตระกูล
ทั้งนี้ทางครอบครัวกำหนดจัดพิธีศพที่บ้าน โดยเริ่มพิธีวันแรกพรุ่งนี้ (12 ก.ย.63) ที่จะมีพิธีพระราชทานน้ำหลวงอาบศพ จากนั้นมีการจัดสวดอภิธรรมทุกวันถึงวันที่ 18ก.ย.63 แล้วบรรจุร่างไว้ทำบุญ 100 วัน และจะมีการขอพระราชทานเพลิงศพต่อไป
นายอนุสรณ์ วงศ์วรรณ อดีตสมาชิกสภาผู้แทนราษฎรจังหวัดลำพูน ผู้เป็นลูกชาย เปิดเผยว่า นายณรงค์ ผู้เป็นพ่อเสียชีวิตลงอย่างสงบในบ้านพักที่เชียงใหม่ เมื่อเวลา 23.01 น. คืนที่ผ่านมา(10 ก.ย.63) โดยก่อนหน้านี้พ่อได้ล้มป่วยด้วยโรคต่างๆ ตามอายุจนเป็นผู้ป่วยติดเตียงมาแล้ว 8 ปี และรักษาตัวเองมาตลอดอย่างต่อเนื่อง จนกระทั่งสิ้นลมอย่างสงบ ท่ามกลางความเศร้าโศกเสียใจของทุกคนในครอบครัว แม้ที่ผ่านมาจะเตรียมตัวเตรียมใจพร้อมมาตลอด ซึ่งการจัดพิธีศพได้รับพระมหากรุณาธิคุณจากพระบาทสมเด็จพระเจ้าอยู่หัวพระราชทานน้ำหลวงอาบศพ และจะมีพิธีในวันพรุ่งนี้เวลา 17.30 น. จากนั้นจะมีการจัดพิธีสวดอภิธรรมที่บ้านจนถึงวันที่ 18 ก.ย.63 แล้วเก็บรักษาร่างไว้ทำบุญ 100 วัน และจะมีการขอพระราชทานเพลิงศพ พร้อมจัดพิธีให้อย่างสมเกียรติต่อไป
สำหรับ นายณรงค์ วงศ์วรรณ หรือ "พ่อเลี้ยงณรงค์" เกิดเมื่อวันที่ 25 ธ.ค.2468 เป็นอดีตนักการเมืองชื่อดัง เคยดำรงตำแหน่งอดีตรองนายกรัฐมนตรีและรัฐมนตรีหลายกระทรวง เป็นผู้กว้างขวางของจังหวัดแพร่ เคยเป็นหัวหน้าพรรคสามัคคีธรรม ซึ่งชนะการเลือกตั้งทั่วไป เมื่อวันที่ 22 มี.ค.2535 ด้วยจำนวนที่นั่ง ส.ส.มากที่สุด 79 ที่นั่ง ก่อนได้รับการเสนอชื่อเป็นนายกรัฐมนตรี แต่ปรากฏข่าวสหรัฐอเมริกาปฏิเสธออกวีซ่าให้เนื่องจากสงสัยว่ามีส่วนพัวพันกับเรื่องยาเสพติด  แม้เจ้าตัวจะยืนกรานปฏิเสธและเชื่อว่าเป็นสร้างข่าวเพื่อสกัดไม่ให้เป็นนายกฯ ทำให้พรรคการเมืองอื่นๆ ที่ร่วมกันจัดตั้งรัฐบาลเสนอชื่อ พลเอกสุจินดา คราประยูร เป็นนายกรัฐมนตรี จนเป็นชนวนเหตุของเหตุการณ์พฤษภาทมิฬ 2535 
