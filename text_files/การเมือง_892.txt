(12 ม.ค.) นายวิทยา สุริยะวงค์ อธิบดีกรมราชทัณฑ์ เปิดเผยว่า เมื่อวันที่ 11 ม.ค.ที่ผ่านมา ตนได้รับรายงานจาก นายไพศาล สุวรรณรักษา ผู้บัญชาการเรือนจำกลางสมุทรปราการ ว่า ได้ส่งตัว นายชนม์สวัสดิ์ อัศวเหม หรือ เอ๋ ชนม์สวัสดิ์ อดีตนายกองค์การบริหารส่วนจังหวัดสมุทรปราการ ผู้ต้องขังในคดีทุจริตเลือกตั้งสมาชิกสภาเทศบาลนครสมุทรปราการ ที่ต้องจำคุก 1 ปี 6 เดือน มารักษาอาการป่วยที่ทัณฑสถานโรงพยาบาลราชทัณฑ์ เนื่องจากผู้ต้องขังแจ้งว่ามีอาการป่วยด้วยโรคหัวใจและเจ็บหน้าอก เจ้าหน้าที่ราชทัณฑ์จึงเร่งนำตัวมารักษาดังกล่าว
ทั้งนี้ คาดว่า ในวันนี้ทางเรือนจำกลางสมุทรปราการ ยังไม่ได้รับตัวนายชนม์สวัสดิ์กลับไปควบคุมตัวที่เรือนจำแต่อย่างใด อย่างไรก็ตาม หากอาการดีขึ้นแล้วก็จะต้องนำตัวกลับไปควบคุมยังเรือนจำกลางสมุทรปราการต่อไป
ล่าสุดมีรายงานว่า นช.ชนม์สวัสดิ์ มีประวัติป่วยด้วยโรคหัวใจ ซึ่งเคยได้รับการผ่าตัดมาแล้ว ในช่วงก่อนหน้านี้ มีอาการเจ็บหน้าอกใจสั่น ชีพจรเต้นผิดปกติ ในวันที่ 11 ม.ค. 59 เรือนจำกลางสมุทรปราการจึงได้ส่งตัวยังโรงพยาบาลราชทัณฑ์ และได้ตรวจดูอาการเบื้องต้น จึงส่งตัวไปยัง โรงพยาบาลตำรวจเพื่อตรวจด้วยวิธีการ Echo หรือการตรวจหัวใจด้วยคลื่นเสียงความถี่สูง โดยขณะนี้ ยังทำการรักษาตัวและเฝ้าติดตามอาการอยู่ที่ รพ.ตำรวจ