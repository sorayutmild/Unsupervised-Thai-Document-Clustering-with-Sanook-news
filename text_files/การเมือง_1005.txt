
(13 ต.ค.) เมื่อเวลา 19.00 น. (ตามเวลาท้องถิ่น) พสกนิกรชาวไทยได้ร่วมถวายอาลัย และน้อมส่งเสด็จสู่สวรรคาลัย พระบาทสมเด็จพระเจ้าอยู่หัวภูมิพลอดุลยเดชฯ ณ จัตุรัสภูมิพลอดุลยเดช (King Bhumibol Adulyadej of Thailand Square) เมืองเคมบริดจ์ รัฐแมสซาชูเซตส์ ประเทศสหรัฐอเมริกา 
ด้าน AFP รายงานว่ามีประชาชนและนักท่องเที่ยวชาวไทย นำดอกไม้มาวางเพื่อถวายอาลัยบริเวณจัตุรัสภูมิพลอดุลยเดช (King Bhumibol Adulyadej Square) เมืองเคมบริดจ์ มลรัฐแมสซาชูเส็ตส์ สหรัฐอเมริกา
ทั้งนี้ จัตุรัสภูมิพลอดุลยเดช (King Bhumibol Adulyadej of Thailand Square) แห่งนี้ก่อตั้งขึ้น เพื่อระลึกถึงพระมหากษัตริย์พระองค์เดียวในโลกที่พระราชสมภพ ณ ประเทศสหรัฐอเมริกา 
โดยคนไทยที่อาศัยอยู่ในบอสตันและเคมบริดจ์ได้จัดตั้งมูลนิธิ King of Thailand Birthplace Foundation และได้รวบรวมเงินทุนเพื่อปรับปรุงจัตุรัสที่เดิมเป็นเพียงป้ายไม้เล็กๆ ให้กว้างขวาง สวยงามสมพระเกียรติ
นายกเทศมนตรีเมืองเคมบริดจ์ขอพระราชทานนามว่า "จัตุรัสภูมิพลอดุลยเดช" (King Bhumibol Adulyadej of Thailand Square) เพื่อเป็นเกียรติแก่เมืองเคมบริดจ์และโรงพยาบาลเมาท์ออเบิร์น อันเป็นสถานที่พระราชสมภพ เมื่อวันที่ 5 ธันวาคม 2470, เคมบริดจ์, รัฐแมสซาชูเซตส์ ประเทศสหรัฐอเมริกา