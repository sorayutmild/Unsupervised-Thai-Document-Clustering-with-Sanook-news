ปัญหา “ท้องผูก” เป็นปัญหากวนใจของสาวๆ หลายคน ถึงแม้บางคนอาจจะเป็นคนธาตุอ่อน ทานอะไรก็ถ่ายคล่องสะดวกสบายตัว แต่หากมีช่วงหนึ่งที่ต้องดำรงชีวิตต่างที่ต่างเวลา ต้องทานอาหารที่ไม่เหมือนที่เคยทานอยู่ทุกวัน อาจทำให้ปัญหา “ท้องผูก” มาเยือนก็เป็นได้ แทนที่จะหายาถ่าย หรือยาระบายมาทาน เราใช้วิธีธรรมชาติ โดยการทานผลไม้เหล่านี้ เพื่อช่วยแก้ท้องผูกกันดีกว่าค่ะ
 
1. มะละกอ
 
นอกจากมะละกอจะช่วยขับปัสสาวะแล้ว ยังช่วยขับถ่ายได้ดีอีกด้วย เพราะมะละกอสุกมีฤทธิ์เป็นยาระบายอ่อนๆ รสชาติหวานฉำ ทานง่าย ย่อยง่าย แถมยังมีวิตามินเอสูง มีไขมัน และคอเลสเตอรอลน้อย แต่อย่าทานมากเกินไป เพราะอาจเสี่ยงต่อโรคกระดูก ข้อต่อ และอาจมีอาการเบื่ออาหาร เซื่องซึม หรือนอนไม่หลับได้
 
2. แอปเปิ้ล
 
แอปเปิ้ลมีสารแพคติน ที่ช่วยเพิ่มกากใยให้กับทางเดินอาหาร จึงช่วยเพิ่มประสิทธิภาพของระบบขับถ่ายให้ทำงานได้ดียิ่งขึ้น นอกจากนี้วิตามินซี ที่ช่วยป้องกันโรคหวัด ป้องกันโรคลักปิดลักเปิด และยังช่วยป้องกันมะเร็งลำไส้ใหญ่ได้อีกด้วย
 
3. กล้วย
 
เขาว่ากันว่าหากมีอุจจาระที่มีความแข็งระดับกล้วย ถึงจะเรียกว่าเป็นอุจจาระที่ดี ไม่เหลว และแข็งจนเกินไป ดังนั้นไม่แปลกที่ทานกล้วยแล้วจะช่วยให้ขับถ่ายได้ง่ายขึ้น กากใย และสารอาหารในกล้วยช่วยลดอาการท้องผูกได้อย่างเห็นผล แล้วยังช่วยปรับสมดุลของระบบขับถ่ายให้เป็นปกติได้อีกด้วย
 
4. มะม่วงสุก
 
มะม่วงสุกมีวิตามินซีสูง และยังมีสารต้านอนุมูลอิสระ วิตามินเอ เบต้าแคโรทีน และยังช่วยทำให้อุจจาระอ่อนนุ่มขึ้นอีกด้วย แต่ข้อควรระวังคือ อย่าทานมะม่วงสุกมากจนเกินไป เพราะมะม่วงสุกมีน้ำตาลมาก ระวังอ้วนได้นะคะ
 
5. ส้ม
 
เรารู้กันดีว่าส้มอุดมไปด้วยวิตามินซี ที่ช่วยทำให้ร่างกายแข็งแรง ปราศจากโรคหวัด หากอยากทานส้ม เพื่อช่วยเรื่องระบบขับถ่าย ควรทานทั้งกากใยส้ม เพราะส่วนที่จะช่วยเรื่องระบบขับถ่ายคือเจ้ากากใยของส้มนี่ล่ะค่ะ เพราะฉะนั้นหากทานเพียงน้ำส้มคั้น อาจจะได้ประสิทธิภาพดีไม่เท่าทานทั้งผลนะคะ (ปลอกเปลือกด้วยล่ะ)
 
6. ลูกพรุน
 
สาวๆ หลายคนรู้จักกิตติศัพท์ของลูกพรุนกันดี ว่าทานปุ๊บ พุ่งปั๊บ เพราะลูกพรุนมีคุณสมบัติเด่นในเรื่องช่วยการขับถ่าย แถมยังอุดมไปด้วยเบต้าแคโรทีน สารต้านอนุมูลอิสระ ชะลอความแก่ บำรุงหัวใจ บำรุงสายตา และยังช่วยเสริมสร้างกระดูก และฟันให้แข็งแรงอีกด้วย
 
7. สัปปะรด
 
อีกหนึ่งผลไม้ที่เนื้อสุกมีรสฉ่ำหวาน (หากเลือกพันธุ์หวานมาทานนะ) ช่วยย่อยอาหารจำพวกโปรตีน (มื้อไหนที่ทานเนื้อสัตว์เยอะๆ เช่น เพิ่งลุยหมูกระทะมา อย่าลืมตบด้วยสัปปะรด) วิตามินซีสูง ลดการอักเสบบวมต่างๆ ในร่างกาย และที่สำคัญ ช่วยเพิ่มประสิทธิภาพในระบบขับถ่ายได้ดีสุดๆ
 
8. ละมุด
 
บางพื้นที่โดยเฉพาะคนในเมืองอาจจะหาทานยากสักหน่อย แต่หากได้ลองลุยตลาด แล้วพบละมุด รีบคว้าไว้ได้เลย เพราะละมุดเป็นผลไม้ที่มีกากใยอาหารมาก (หรือไฟเบอร์นั่นแหละ) จึงช่วยป้องกันโรคท้องผูกได้ดีเยี่ยม แต่ละมุดสุกน้ำตาลแอบสูงอยู่เหมือนกัน อย่าทานบ่อยจนเกินไปนะคะ
 
9. มะเฟือง
 
มาถึงอีกหนึ่งผลไม้ที่ต้องลุยตลาดถึงจะพบ แต่รับรองว่าไม่ได้หายากอย่างที่คิดแน่นอน มะเฟืองนอกจากมีคุณสมบัติเป็นยาระบายอ่อนๆ แล้ว ยังช่วยลดกรดในกระเพาะอาหารได้อีกด้วย
 
10. องุ่น
 
รสชาติหวานอมเปรี้ยวขององุ่น นอกจากจะนำไปมาทำเป็นเครื่องดื่ม เพื่อเพิ่มความสดชื่น ถูกใจสาวๆ หนุ่มๆ หลายคนแล้ว องุ่นยังเป็นมีฤทธิ์เป็นยาระบาย ที่ช่วยแก้ปัญหาท้องผูกได้ดี นอกจากนี้ยังช่วยแก้ปัญหาท้องผูกเรื้อรังได้อีกดีอีกด้วย แต่ก็อีกแหละ องุ่นหวานๆ ทานมากก็ระวังน้ำตาลขึ้นนะจ๊ะ
 
หลักสำคัญของการทานผลไม้เพื่อช่วยการขับถ่าย คือทานในปริมาณที่พอเหมาะ อย่าทานมากจนเกินไป ดื่มน้ำมากๆ เพื่อช่วยให้อุจจาระอ่อนนุ่มลง และที่สำคัญ เชื่อหรือไม่ว่าการออกกำลังกาย ก็ช่วยให้การขับถ่ายเป็นปกติด้วยเช่นเดียวกัน ไม่เชื่อลองลงไปวิ่งตอนเช้าๆ ดูสิ ทำเป็นประจำรับรองว่านอกจากจะหายท้องผูกแล้ว ยังช่วยให้ขับถ่ายตรงเวลาขึ้นอีกด้วยนะ
 
ภาพประกอบจาก istockphoto