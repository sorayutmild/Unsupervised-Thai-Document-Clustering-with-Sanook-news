การห้อยพระเครื่องของคนไทยเรานั้น ไม่มีสูตรสำเร็จขึ้นอยู่กับ ความเชื่อ ความศรัทธา และค่านิยมของแต่ละบุคคล สำหรับหลายท่านที่ต้องการมีพระเครื่องที่ห้อยแล้วสบายใจ อบอุ่นใจ ไม่เกี่ยวกับราคามีติดตัวเพื่อความเป็นสิริมงคล หรือตามชอบใจก็แล้วแต่ขอให้มีไว้แล้วเป็นสุข เห็นเครื่องราง ของขลัง วัตถุมงคลที่ตนติดตัวแล้วเกิดความมั่นใจ การห้อยพระตามโฉลกวันเกิดของตนเอง การห้อยพระถูกโฉลกจะเสริมดวง และเค้นสุดยอดพุทธคุณมหาศาล พลังพุทธคุณแลอำนาจของการเกื้อหนุนชีวิตให้รุ่งเรืองก้าวหน้า

ห้อยพระตรงวันเกิด
พระเครื่องถือเป็นวัตถุมงคลศักดิ์สิทธิ์อันดับที่หนึ่งที่คนไทยนิยมบูชาเพราะเป็นการบูชาเอาพลังพุทธคุณ พระธรรมคุณและพระสังฆคุณ ซึ่งเป็นพลังอำนาจศักดิ์สิทธิ์ที่สูงสุดเพราะเปี่ยมด้วยคุณธรรมและความดียิ่งกว่าวัตถุมงคลหรือเครื่องรางแบบอื่น ๆ ที่มีคุณสมบัติแห่งพลังงานศักดิ์สิทธิ์รองลงไป ซึ่งมีเคล็ดสำคัญ เป็นการแนะนำการแขวนพระตามวันเกิดดังนี้
ผู้ที่เกิดวันอาทิตย์ 
ผู้ที่เกิดในตำแหน่งดาวอาทิตย์เป็นคนมีความมาดมั่น ว่องไว แต่มักฉุนเฉียวง่าย ตัดสินใจขาดความยั้งคิด เป็นคนที่มีความมุ่งมั่นแรงกล้า ทะเยอทะยานสูง แต่เพราะเชื่อมั่นในตนเองสูง จึงต้องระมัดระวังเรื่องการใช้สอยเพราะเป็นคนใจกว้างอย่างนักเลงแม้จะเป็นคนรักเพื่อนฝูงมาก จริงใจประเภทถึงไหนถึงกัน แต่ไม่ค่อยได้ความจริงใจตอบเพราะทำคุณกับใครไม่ขึ้น คนเกิดวันอาทิตย์จึงควรระวังเรื่องความใจร้อน เรื่องความหูเบาเชื่อคนง่าย และเรื่องหน้าใหญ่ใจโต ซึ่งอาจจะสร้างศัตรูโดยไม่รู้ ประกอบดับดวงอาทิตย์เป็นตำแหน่งลักขณาที่มีอำนาจอยู่ในตัว พระเครื่องสำหรับคนเกิดวันอาทิตย์ควรอาราธนาเพื่อความเป็นสิริมงคลนั้น ควรจะเป็นพระพิมพ์ที่ผ่านความร้อนจากไฟ เนื่องจากจะช่วยหนุนธาตุประจำตัว และโดยเฉพาะอย่างยิ่งควรเป็นพระปางมารวิชัย เนื่องจากเป็นพระพิมพ์ที่พระพุทธเจ้าทรงเอาชนะพญามารเนื่องจากเจ้าชะตาผู้เกิดวันอาทิตย์ เป็นผู้ที่มีความมุ่งมั่นตั้งใจประกอบอาชีพจึงมีศัตรูหรืออริค่อนข้างจะมาก บางทีไม่รู้ตัวว่ามีคนหมั่นไส้เสียอีกต่างหาก
พระเครื่องที่เหมาะสำหรับผู้ที่เกิดวันอาทิตย์ก็ควรจะเป็นพระที่มีพุทธคุณทางสร้างความร่มเย็น ปรองดอง สมานฉันท์ เพราะขาดในจุดนี้ ซึ่งน่าจะได้แก่ พระเนื้อดินที่ผ่านความร้อนโดยการเผาพิมพ์ปางมารวิชัย พระรอด ลำพูน , พระคง ลำพูน , พระขุนแผนกรุวัดบ้านกร่างจังหวัดสุพรรณบุรี , พระหลวงพ่อโตกรุบางกระทิง พิมพ์มารวิชัย , พระกริ่งคลองตะเคียน อยุธยา ,พระกรุวัดตะไกร อยุธยา , พระกรุขรัวอีโต้ วัดเลียบ กทม. สำหรับคนที่เกิดวันอาทิตย์ พระคู่กายควรจะเป็น พระนั่งศิลปะแบบนั่งมารวิชัย ถือว่าเป็นดีที่สุดไม่ว่าจะเป็นของครูบาอาจารย์ท่านใด ชอบเด่นทางไหนก็เลือกทางนั้น
ผู้ที่เกิดวันจันทร์
ผู้ที่เกิดวันจันทร์ ส่วนมากมักจะเป็นคนชอบการต่อสู้และแข่งขัน เป็นคนที่มีเสน่ห์ และเป็นที่รักแก่คนทั้งหลาย เป็นคนประเภทโกรธง่ายหายเร็ว อ่อนน้อมช่างวิตกกังวล บางครั้งก็กังวลจนมากเกินไป แต่เวลาทำงานหรือรับปากใครก็จะทำให้แบบถวายหัวได้หรือทำเรื่องที่ไม่คาดคิดให้เห็นบ่อยครั้ง งานที่ทำนั้นมักเป็นงานที่มีระเบียบมาก จนดูเหมือนเป็นคนจู้จี้จุกจิก เป็นคนใจน้อยอ่อนไหว บางคนคนอื่นไม่เข้าใจจึงทำให้ขาดอำนาจวาสนา และบริวารที่จงรักภักดีอย่างจริงใจพระเครื่องที่เหมาะสำหรับผู้ที่เกิดวันจันทร์ควรจะเป็นพระที่มาเสริมในจุดของอำนาจ วาสนา เนื้อพระทำด้วยตะกั่วแก่ ดีบุก ปรอท(ชินเงิน) ตะกั่วเดือน(ตะกั่วสนิมแดง) เช่น ตระกูลพระยอดขุนพล พระในชุดนี้โบราณท่านถือว่า เสริมบารมีในอำนาจยิ่งนัก อาทิเช่น พระร่วงหลังรางปืน จังหวัดสุโขทัย , พระร่วงหลังลายน้ำ จังหวัดลพบุรี , พระเชตุพน จังหวัดสุโขทัย ,พระพิจิตรข้างเม็ดกรุเขาพนมเพลิง , พระกรุวัดราชบูรณะจังหวัดอยุธยา ฯลฯ ท่านที่เกิดวันจันทร์ พระคู่กายจึงควรจะเป็นเนื้อชินหรือเนื้อโลหะต่างๆ ถ้าเป็นพระกรุต่างๆ ได้ยิ่งดีเลิศเสริมชะตาวิชีวิตให้มั่นคงขึ้นไปอีก
ผู้ที่เกิดวันอังคาร
ผู้ที่เกิดวันอังคาร มักเป็นคนมุทะลุดุดันมักเจ้าอารมณ์โมโหง่าย โกรธเคืองขุ่นอันตราย แต่เป็นคนรักจริง เอาจริงเอาจังกับสิ่งที่ทำ ชีวิตมักจะขึ้นๆ ลงๆ เนื่องจากเป็นคนใช้เงินมือเติบ ควรอยู่ไกลถิ่นบ้านเกิดจึงจะก้าวไกลดีอุปนิสัยเป็นคนจิตใจกล้าหาญ ใจนักเลง มีบุคลิกที่ดูเหมือนก้าวร้าวเพราะพูดจาไม่อ่อนหวาน แต่พูดในทางผลประโยชน์ได้ดี พูดจาไม่เกรงใจใคร ทั้งที่จริงใจจึงไม่ค่อยมีเพื่อนแท้ อารมณ์ร้อนมีความอดทนสูงเป็นนักต่อสู้ทั้งใจและกายชอบงานอิสระที่ไม่ต้องใช้ความประณีต ควรระวังเรื่องใจร้อนจะทำให้ไม่ประสบความสำเร็จในชีวิต แม้จะมีความตั้งใจในการทำการงาน ควรมีความยับยั้งชั่งใจในการใช้จ่าย และควรฝึกการวางแผนหรือเรียงลำดับความคิดให้ดี
พระเครื่องประจำตัวผู้ที่เกิดวันอังคารนั้นควรเป็น พระผงพุทธคุณ เนื่องจากเป็นพระที่มิได้ผ่านความร้อน อีกทั้งพุทธนุภาพขององค์พระจะช่วยให้จิตใจเยือกเย็นเป็นสมาธิ สามารถบรรเทาธาตุโทสจริตแห่งฤกษ์ชะตาวันเกิดได้ ดังนั้นพระเครื่องที่เหมาะสมสำหรับผู้ที่เกิดวันอังคารนั้น จึงได้แก่พระเนื้อผงในตระกูลสมเด็จ อาทิเช่น พระสมเด็จวัดระฆัง , พระสมเด็จวัดบางขุนพรหม, พระสมเด็จวัดเกศไชโย รวมถึงพระผงคณาจารย์ต่างๆ เช่น พระปิลันธ์ วัดระฆัง พระวัดสามปลื้ม พระวัดท้ายตลาด พระวัดพลับ พระผงวัดปากน้ำ ภาษีเจริญ ฯลฯ ดังนั้น สำหรับคนที่เกิดวันอังคาร พระคู่กายจึงควรจะเป็นพระเนื้อผงต่างๆ เป็นดีที่สุดไปช่วยความร้อนในจิตใจ

ผู้ที่เกิดวันพุธ
ผู้ที่เกิดวันพุธ นอกจากจะพึ่งพาญาติพี่น้องไม่ได้แล้วมักจะต้องเกื้อหนุนญาติพี่น้องด้วย ชีวิตไม่ได้อยู่ปรนนิบัติพ่อแม่ มักจะได้ดีในต่างถิ่นมักคบหาเพื่อนอายุมากหรือฐานะหน้าที่สูงกว่า เป็นคนฝักใฝ่เรื่องของศาสนา ถ้าบวชจะเด่นดังในวงการศาสนาทำงานอื่นจะรุ่งโรจน์ได้กว่าทางค้าขายอุปนิสัยทั่วไปเป็นคนมีเสน่ห์ มีจิตใจและน้ำใจไมตรีดี พูดจาเปิดเผยตรงไปตรงมา รักและซื่อสัตย์ต่อเพื่อนฝูง ใจกว้าง ชอบเลี้ยงเพื่อนฝูงให้มีความสุข ชอบเรื่องบันเทิงใจไม่เคร่งเครียดกับชีวิต เป็นคนฝีปากกล้า ค้าขายคล่อง เดินทางเก่งและมักได้ลาภเสมอ แต่มักทำคุณคนไม่ขึ้นทำดีสิ่งใดมักไม่มีใครเห็น สำหรับผู้ที่เกิดวันพุธนั้นแยกได้เป็นสองนัยคือ
วันพุธกลางวัน เนื่องจากวันพุธเป็นฤกษ์แห่งการทำกินพระเครื่องที่เหมาะสมนั้น ควรเป็นพระประเภทลีลา หรือปางลีลาเสด็จกลับจากดาวดึงส์ มีความหมายแห่งความก้าวหน้า อาทิเช่นพระกำแพงเพชรลีลา พิมพ์ต่างๆ เช่น ลีลาเม็ดขนุน ลีลพลูจีบ, ลีลากลีบจำปา, ลีลาเมืองสวรรค์ ชัยนาท ลีลายี่สิบห้าพระพุทธศตวรรษ พุทธมณฑล ฯลฯ สำหรับท่านที่เกิด วันพุธกลางวัน พระคู่กายคือพระยืนปางลีลาต่างๆ คนที่เกิดวันพุธกลางคืน พระคู่กายคือ พระที่มีความศักดิ์สิทธิ์สูงและเสริมด้วยพวกเครื่องรางแบบต่างๆ
วันพุธกลางคืน ส่วนมากมักจะเป็นคนดื้อรัน ไม่ฟังใคร ไม่ยอมใครง่ายๆ แต่ถ้าบทจะเชื่อแล้วมักเชื่ออะไรง่ายและเชื่อคนผิดๆ คนไม่จริงใจด้วย แต่กับคนใกล้ชิดที่จริงใจกลับไม่เชื่อฟัง มีความรู้ความสามารถ มีความตั้งใจสูง เหมาะกับการประกอบอาชีพครูสอนศีลธรรม หรือวิชาช่าง วิชาเฉพาะจึงจะดี จะตั้งตัวได้เมื่ออายุมากแล้ว และมักจะทำบุญกับคนไม่ขึ้น ที่สำคัญมักจะมีสัมผัสพิเศษ และมีลางสังหรณ์ มีประสบการณ์ด้านวิญญาณและเรื่องเหนือธรรมชาติสูงมากกว่าวันอื่น ดังนั้นจิตใจฝักใฝ่ในเรื่องพระศาสนา การห้อยพระนั้นนอกจากพระเครื่องที่มีพลังศักดิ์สิทธิ์มากเช่น พระมหาจักรพรรดิเปิดโลกของหลวงปู่ดู่,พระพุทธโสธร,พระหลวงพ่อปานพิมพ์ไก่หางพวง พระสมเด็จของหลวงปู่โต๊ะ วัดประดู่ฉิมพลี พระคำข้าว , พระหางหมาก ของหลวงพ่อฤๅษีลิงดำซึ่งครบในเมตตามหานิยมทุกทาง ได้ทั้งเมตตา แคล้วคลาด โชคลาภ ค้าขาย
ผู้ที่เกิดวันพฤหัส
ผู้ที่เกิดวันพฤหัสนั้นเป็นผู้ที่มีปัญญา มีความรู้กว้างขวาง มีความยุตธรรมเที่ยงตรง ใจเอื้อเฟื้อแต่ไม่ยอมคน มักจะมีรูปร่างสง่างามทั้งชายและหญิง มีสติปัญญาดีฉลาดหลักแหลมเป็นเลิศ มีความละเอียดลึกซึ้งทำงานประณีต สนใจใฝ่หาความรู้สม่ำเสมอ พูดจาฉะฉานมีหลักการ เชื่อในความคิดของตัวเองจนไม่ค่อยยอมรับฟังคนอื่น โกรธง่ายหายเร็ว เมื่อโต้เถียงกับใครอยากเป็นฝ่ายถูกแต่ไม่คิดจะเก็บมาเป็นอารมณ์ เพียงแค่อยากชนะเท่านั้น มีความมุ่งมั่น และตั้งใจสูงตัดสินใจแล้วยากที่จะเปลี่ยนแปลง มีความทะเยอทะทั้งชื่อเสียง เกียรติยศ และฐานะ จะวางแผนอย่างรอบคอบและอดทนรอคอยอย่างใจเย็น ต้องการชะตาชีวิตจะได้ดีมีเกียรติ มีทรัพย์ แต่จะมีทุกข์เรื่องเพื่อนฝูงหรือคู่ครอง เพราะเป็นคนเจ้าชู้ บริวารไม่ค่อยเชื้อฟัง ชะตาชีวิตต้อยคอยค้ำชูผู้อยู่รอบข้างเสมอ
พระพิมพ์ที่จะช่วยเสริมดวงวาสนาให้หาพระในพิมพ์ พระปางเปิดโลกถือว่าเป็นพระแห่งปัญญา เหมาะสำหรับผู้ที่เกิดวันนี้เป็นที่สุด อาทิเช่น กรุเตาเรียง จ.สุโขทัย พระร่วงเปิดโลกพิมพ์เม็ดทองหลาง จ.กำแพงเพชร ฯลฯ สำหรับท่านที่เกิดวันพฤหัสฯ พระคู่กายคือ พระยืนปางเปิดโลกเป็นดีที่สุด
ผู้ที่เกิดวันศุกร์
ผู้ที่เกิดวันศุกร์เป็นคนรักสวยรักงาม ชอบแต่งตัวแต่แต่งไม่ขึ้นนัก มักนิยมของงามของหรูหราโอ่อ่าค่อนข้างจะมีราคะจริตสูง ติดในสิ่งสวยงาม มักมีบุคลิกดี มีปากเป็นเอก คือพูดจาหวาน ช่างยกยอเอาอกเอาใจ ปลอบประโลมคนเก่ง มักเป็นคนขี้น้อยใจ จิตใจดี ใสซื่อ ไม่เคยคิดแค้นใคร ชอบพูดจากอ่อนน้อมถ่อมตน แต่เมื่อโกรธแล้วปากร้ายพูดให้คนเกลียดได้ มีความรู้ความสามารถโดดเด่น รักเพื่อนฝูง มีน้ำใจเมตตากรุณา ทำคุณคนไม่ขึ้น ไม่ทะเยอทะยาน ชอบชะตาชีวิตมักถูกคนรอบข้างเบียดเบียนพึ่งพาอาศัย แต่ตัวเองก็ยินดีช่วย ต้องทำงานที่ใช้พรสวรรค์จะได้ดีกว่าทางที่เล่าเรียนมา จะอาภัพคู่ครอง เป็นคนเจ้าชู้หมกมุ่นในโลกีย์ โดยทั่วไปมักไม่ตกยาก เพราะมีความรู้ดีและมีผู้ใหญ่ให้ความเอ็นดูอยู่เสมอชีวิตสุขสงบ มั่นคง ปลอดภัย ไม่นิยมเสี่ยงโชคให้ระวังเรื่องความใจอ่อน และไม่ควรวางใจใครง่ายๆ
พระเครื่องที่เหมาะสมสำหรับผู้ที่เกิดวันศุกร์จึงควรเป็นพระปิดตาภควัมปติ เพื่อเป็นลักษณะการเตือนใจมิให้ลุ่มหลงในสิ่งต่างๆ และเสริมดวงโชคลาภวาสนาจะไหลมาอย่างที่คาดไม่ถึง เช่น พระภควัมปติ ของหลวงพ่อแก้ว จ.ชลบุรี พระภควัมปติของหลวงปู่เอี่ยม วัดสะพานสูง จ.นนทบุรี พระปิดตาของหลวงปู่โต๊ะ วัดประดู่ฉิมพลี ฯลฯ สำหรับท่านที่เกิดวันศุกร์ พระคู่กาย ควรจะเป็นพระปิดตาในทุกพิมพ์ทุกครูบาอาจารย์ พระมหาอุตม์ แบบต่างๆ เป็นดีที่สุด
ผู้ที่เกิดวันเสาร์
ผู้ที่เกิดวันเสาร์เป็นคนกล้าแกร่งห้าวหาญ ใจนักเลงกล้าได้กล้าเสีย ใจกล้า บ้าบิ่น พูดจานุ่มนวลไม่เป็น พูดเสียงแข็ง ไม่มีหางเสียง หรือพูดน้อย มีครอบครัวใหญ่ มีญาติมากพี่น้องมาก มีความสุขุมรอบคอบ คิดถี่ถ้วนมากจนเป็นคนใจโลเลไม่เด็ดเดี่ยวหนักแน่น มีเพื่อนมากหลากหลายประเภทเพราะเป็นคนถึงไหนถึงกัน มีความอดทนดีแต่ไม่ชอบในจำเจสิ่งซ้ำซาก เป็นคนอยากรู้อยากเห็น ชอบแสวงหาอะไรใหม่ ๆ และเป็นคนดื้อเงียบ ถือทิฐิ มีเล่ห์เหลี่ยมพอสมควร บางครั้งสนใจเรื่องตนเองมากไปจนเหมือนเห็นแก่ตัว ชะตาชีวิตชอบอยู่อย่างเรียบง่าย ชอบงานที่ไม่ต้องเคร่งเครียด มักมีคู่มากแต่ไม่ใช่คู่แท้ ควรระวังเรื่องเพื่อนจะนำความเดือดร้อนมาให้ และหากเชื่อฟังคำเตือนของคนอื่นบ้าง ลดความห้าวหาญลง
พระเครื่องที่เหมาะสมสำหรับผู้ที่เกิดวันเสาร์เนื่องจากคนที่เกิดวันเสาร์เป็นคนจริงจังเคร่งเครียดมาก จนชีวิตอาจจะวุ่นวายได้ พระพิมพ์ที่เสริมดวงสำหรับผู้ที่เกิดวันเสาร์นั้นควรจะเป็นพระที่ทำจากว่าน อันเป็นคุณลักษณะที่เย็นและบริสุทธิ์จากธรรมชาติเป็นหลัก เช่น พระว่านหลวงปู่ทวดวัดช้างไห้ ปัตตานี , พระกำแพงว่านหน้ากอง หน้าเงินพระว่านจำปาศักดิ์ ประเทศลาว , พระมหาว่านขาว มหาว่านดำ สำนักเขาฮ้อ พัทลุง ฯลฯ สำหรับท่านที่เกิดวันเสาร์ พระคู่กายควรเป็น พระเนื้อว่าน เป็นดีที่สุด