วันเวลาเปลี่ยนผ่านจากอดีตสู่ยุคปัจจุบัน มันเหมือนเช่นสายน้ำที่ไม่มีวันไหลย้อนกลับ "คุณค่าของคน" เองก็เช่นกัน อยู่ที่เราเลือกจะทำจริงๆจังๆ กับอะไรบ้างหรือเปล่า?ผมมีเรื่องราวความในใจของผมเอง เกี่ยวกับการมองชายที่ชื่อ "เนวิน ชิดชอบ" อดีตนักการเมืองผู้มาพร้อมกับเสียง "ยี้" ในอดีต
ที่ปัจจุบัน เขาได้กลายมาเป็นคนที่วงการกีฬายอมรับ และนับถือกับสิ่งที่เขากำลังทำแบบเป็นรูปธรรม  เรื่องราวที่หลายคนตั้งข้อสงสัยว่า การเคยผ่านถนนสายการเมืองมาอย่างโชกโชน
การจะหันมาสู่วงการกีฬาคงเป็นแค่เรื่องแก้ขัด หรือไม่ก็ทำเพื่อฆ่าเวลาเท่านั้นละมั้งงงงงงง?
ทุกวันนี้.....เชื่อว่าหลายคนคงได้คำตอบนี้แล้ว! ที่สำคัญไปกว่านั้น "เนวิน ชิดชอบ" ในบทบาทของ "ลุงเน" กำลังทำให้คนทั่วจังหวัดบุรีรัมย์ "เทใจรักเขาแบบสุดหัวใจ" อดีตผู้ยิ่งใหญ่ในเส้นทางของการเมือง คือความ "เจ็บปวด" ที่ยังฝังในก้นบึ้งของหัวใจของชายที่ชื่อ "เนวิน ชิดชอบ"  สมัยเล่นการเมือง พณฯท่าน เนวิน อุดมไปด้วยความรักที่คนอื่นมีต่อตน ซึ่งมันคือ "ความรักที่หวังผลตอบแทน" ทุกอย่างคือผลประโยชน์ล้วนๆ! แต่ปัจุบันเขาทำให้คนรักแบบที่ไม่ใช่หวังผลตอบแทน หรือหากจะตอบแทน ก็คงเป็นผลการแข่งขันของทีม บุรีรัมย์ ยูไนเต็ด ซะมากกว่า ผมในฐานะคนสุรินทร์ จังหวัดที่อยู่ติดกันกับบุรีรัมย์ ได้เฝ้ามองความเป็นไปของจังหวัดนี้ ด้วยใจหวังเห็นความเปลี่ยนแปลงด้วยน้ำมือแห่ง "กีฬา"
ในเวลานั้น เมื่อเกือบ 6 ปีก่อน ผมยังมีความคิดอยู่เลยว่า การจะเปลี่ยนเมืองธรรมดาเมืองหนึ่ง ให้กลายมาเป็นเมืองกีฬาที่สมบูรณ์แบบมันเป็น "เรื่องยาก" เกินกว่าที่คนๆหนึ่งจะทำได้ในเวลาอันรวดเร็ว  เวลาขยับมาถึงปี 2015 ทุกวันนี้ ผมยอมรับจากใจว่า ผมคิดผิด และผมก็ไม่ได้อิจฉาคนบุรีรัมย์ กับสิ่งที่พวกเขาได้รับ ผมกลับยินดีและดีใจมากกว่า
เพราะอย่างน้อย จังหวัดสุรินทร์ของผม ก็ยังได้รับประโยชน์จากสิ่งที่ จ.บุรีรัมย์ เป็นอยู่แบบนี้ในทางอ้อม  (ในอีเวนต์กีฬาที่ บุรีรัมย์ โรงแรมเต็ม ผู้คนก็มาพักที่ จ.สุรินทร์ เพราะห่างกันแค่ 50 กิโลเมตรเอง)มันไม่มีอีกแล้วซินะ...จังหวัดที่เคยเป็นแค่ทางผ่านเพราะเวลานี้ "จ.บุรีรัมย์" คือจังหวัดที่เป็น "จุดหมาย" ของคนที่ชื่นชอบกีฬาอย่างแท้จริง  ฟุตบอล, มอเตอร์สปอร์ตแบบครบวงจร ต่อไปในอนาคตอันใกล้ ยังมี "สปอร์ตแอจเวนเจอร์" อีกด้วย  
ทุกวันนี้ ทุกครั้งที่ผมมีโอกาสเดินทางไปทำข่าว หรือ กลับบ้านเกิดที่ จ. สุรินทร์ ผมเลือกที่จะเดินทางผ่านเข้าไปที่ อ.เมืองบุรีรัมย์ ผมเองก็เชื่อว่า มีคนจังหวัดใกล้เคียงอีกไม่น้อย ที่เลือกจะขับรถเข้าเมืองบุรีรัมย์ เพื่อเข้าไปดูอาณาจักรกีฬาแห่งนี้ และ ซื้อของฝากที่เกี่ยวกับกีฬา ผมย้ำนะครับว่า "ของฝาก"!!! ก่อนหน้านี้ผมนึกไม่ออกเลยว่า นอกเหนือจาก "ข้าวกระยาสารท" , "ปลาจ่อมเมืองประโคนชัย" และ "ขาหมู อ.นางรอง" (555) อะไรคือของฝากของคนบุรีรัมย์กันแน่  ทุกวันนี้ใครไปเมืองนี้ ของฝากนะเหรอ "90 เปอร์เซ็นต์" ต้องเป็นของที่ระลึก ของ "บุรีรัมย์ ยูไนเต็ด" และ "บุรีรัมย์ BRIC" แน่นอน
ความเปลี่ยนแปลงที่เกิดขึ้น "เนวิน ชิดชอบ" คนเดียว ไม่ได้สร้างมันขึ้นมาเองทั้งหมดหรอกครับ  แต่การเลือกใช้คนให้เป็น การเป็นกุนซือที่มองทะลุ ว่าอะไรควรทำ และ อะไรที่ไม่ควรทำ มันคือสิ่งที่เขาตัดสินใจอย่างรอบคอบ "นายเก่งลูกน้องเก่ง" ทุกอย่างมันก็ออกมาแบบนี้ละครับ อันนี้ผมขอ "ซูฮก" เลย ผมกำลังบอกว่า จ.บุรีรัมย์ ก้าวมาถึงวันนี้ ไม่ใช่สิ่งที่ เนวิน สร้างมาทั้งหมด และไม่ใช่ว่าครอบครัว "ชิดชอบ" จะได้ประโยชน์อยู่ฝ่ายเดียว "เนวิน ชิดชอบ" เคยบอกไว้ว่า "ถ้าจะพูดว่าผมทำทุกอย่างนี้เพื่อจังหวัดบุรีรัมย์ โดยที่ครอบครัวผมไม่ได้อะไรเลย มันก็ฟังดูตอแหลเกินไป!"
"เอาเป็นว่า ผมสร้างอาณาจักรกีฬาแบบนี้แล้วครอบครัวของผมได้ 40 เปอร์เซ็นต์ ส่วนที่เหลือ คนในจังหวัดบุรีรัมย์ มาแบ่งไปอีก 60 เปอร์เซ็นต์ แบบนี้จะดีกว่า" รูปธรรมของความสำเร็จ จาก โรงแรม ,รีสอร์ท , ร้านอาหาร ที่ผุดขึ้นราวกับ "ดอกเห็ด" ในเมืองบุรีรัมย์ ส่งผลต่อสภาพเศษฐกิจโดยตรง การมีงานทำที่เพิ่มขึ้นของคนบุรีรัมย์ การไม่ได้พึ่งพาแค่อาชีพเกษตรกรรม คือผลลัพธ์และสิ่งที่เกิดขึ้นจากสิ่งที่เรียกว่า "กีฬา" โดยแท้ ภาพของแฟนบอลเข้าไปชมฟุตบอลในสนามเกิน 2 หมื่นคนเกือบทุกนัด
ภาพของแฟนกีฬาในจังหวัดอื่นๆ ที่เดินทางมาบุรีรัมย์ ต่างแชร์ภาพว่ามาละนะเมืองบุรีรัมย์ อันนี้คือคำตอบที่ชัดเจนว่า "บุรีรัมย์ในวันนี้" คือจุดหมายของคนที่ชอบและรักกีฬาไปแล้ว  คำพูดที่ผมเคยได้ยินมาตั้งแต่เด็กๆว่า "กีฬาสร้างคน คนสร้างชาติ" ผมว่ามันยังมีอยู่จริงครับ อดีตของคนเรา มันกลับไปเปลี่ยนแปลงอะไรไม่ได้ แต่ปัจจุบันต่างหากละที่ "สำคัญ" กว่าเป็นใหนๆ มันสำคัญว่า "เราจะเลือกทำแบบใหน.....ให้ผู้คนได้จดจำไปตราบชั่วลูกชั่วหลาน" มากกว่าครับ   
เรื่องโดย " บ.ส้มซิ่ง" 
<< ประมวลภาพ บุรีรัมย์ กับปัจจุบัน มีอะไรบ้าง >>
 