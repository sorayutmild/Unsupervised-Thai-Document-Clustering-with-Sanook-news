(30 ต.ค.) หลังจากที่ทาง นายวรพันธ์ ตู้วิเชียร หรือ ผู้ใหญ่วอ ผู้ใหญ่บ้านในตำบลเกาะเต่า อ.เกาะพงัน จ.สุราษฎร์ธานี เจ้าของเอซีบาร์ นำ นายวรท ตู้วิเชียร บุตรชาย เข้าพบ พลตำรวจเอกสมยศ พุ่มพันธุ์ม่วง ผบ.ตร. เพื่อแสดงความบริสุทธิ์ใจ และเข้าตรวจพิสูจน์ดีเอ็นเอ
โดยเจ้าหน้าที่ได้เก็บตัวอย่างเนื้อเยื่อในกระพุ้งแก้มและเจาะเลือดของ นายวรท เพื่อไขข้อข้องใจในคดีการเสียชีวิตของนักท่องเที่ยวชาวอังกฤษบนเกาะเต่า หลังเกิดกระแสวิจารณ์ในสังคมออนไลน์ว่านายวรทมีส่วนเกี่ยวข้องกับคดีนี้ จึงได้เชิญแพทย์จาก 4 สถาบันทั้งโรงพยาบาลจุฬาลงกรณ์,ศิริราช,รามาธิบดี และโรงพยาบาลตำรวจ ร่วมตรวจเพื่อความโปร่งใสโดยจะนำผลพิสูจน์ไปเปรียบเทียบกับดีเอ็นเอในวัตถุพยาน คาดว่าทราบผลภายใน 1-2 วันนี้
นายวรท กล่าวตอนหนึ่งว่า รู้สึกเสียใจที่คนไทยเชื่อข้อมูลของบุคคลที่ไม่มีตัวตน และที่ผ่านมาไม่เคยมีใครเข้ามาถามความจริงกับตนเอง
