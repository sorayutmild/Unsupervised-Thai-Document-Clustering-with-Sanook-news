     รถสีขาวถือเป็นสีที่ได้รับความนิยมมากที่สุดในโลกก็ว่าได้ แต่รู้หรือไม่ว่าสียอดนิยมนี้ก็มีความน่าปวดหัวในแง่ของการบำรุงรักษามากกว่าสีอื่นๆ เช่นกัน คุณจึงควรพิจารณาเหตุผลเหล่านี้ควบคู่กันไปด้วย จะได้ไม่ต้องมานั่งเสียใจภายหลัง
     รู้หรือไม่ว่าสีขาวถูกจัดอันดับให้เป็นสีรถยนต์ที่ได้รับความนิยมมากที่สุดในโลก โดยในปี 2020 ที่ผ่านมามีรถยนต์สีขาวถูกส่งมอบถึงมือลูกค้าทั่วโลกกว่า 38 เปอร์เซ็นต์ แม้แต่ตลาดรถยนต์ยักษ์ใหญ่อย่างจีนก็มีสัดส่วนรถสีขาวสูงถึง 57 เปอร์เซ็นต์ ขณะที่สีที่ได้รับความนิยมรองลงมาในตลาดโลก คือ สีดำ (19 เปอร์เซ็นต์) และสีเทา (15 เปอร์เซ็นต์) โดยบริษัทผู้ผลิตสีรถยนต์ Axalta เปิดเผยว่าในปีที่ผ่านมา สียอดนิยมในอดีตอย่าง สีเงิน มีสัดส่วนเพียง 9 เปอร์เซ็นต์เท่านั้น ถึงกระนั้น การเลือกซื้อรถสีขาวก็มีข้อควรพิจารณาก่อนซื้อด้วยเช่นกัน ได้แก่
1.มองเห็นคราบสกปรกได้ง่ายกว่าสีอื่น
     เนื่องจากความสว่างเจิดจ้าของรถสีขาว ส่งผลให้มองเห็นคราบสกปรกได้ง่ายกว่าสีอื่น โดยเฉพาะคราบมูลนก, คราบโคลนกระเซ็น ฯลฯ อีกทั้งยังมองเห็นรอยเฉี่ยวชนได้ง่ายเช่นกัน ส่งผลให้เจ้าของรถสีขาวจำเป็นต้องล้างรถบ่อยกว่าปกติ เพื่อคงความสะอาดของรถไว้อยู่เสมอ
2.สีอาจหมองลงเมื่อใช้ไปนานๆ
     รถสีขาวเมื่อใช้งานไปนานๆ จะเริ่มซีดหมอง (แทบไม่ต่างจากเสื้อผ้าเลย) โดยเฉพาะรถที่ต้องจอดไว้กลางแดดเป็นประจำ ก็จะยิ่งเป็นตัวเร่งให้สีรถหมองเหลืองเร็วกว่าปกติ แถมยังมีโอกาสสูงมากที่สีของชิ้นส่วนต่างๆ จะหมองไม่เท่ากัน ไม่เชื่อลองสังเกตุรอยต่อระหว่างตัวถังและกันชนดูสิ
 
3.เมื่อทำสีอาจผิดเพี้ยนได้
     หากนำรถเข้ารับการทำสีใหม่ มีความเป็นไปได้อย่างสูงว่าชิ้นงานที่ผ่านการทำสีจะมีลักษณะผิดเพี้ยนไปจากส่วนอื่นของตัวรถ เนื่องจากช่างไม่ได้ทำการเทียบกับสีเดิม ส่งผลให้รถของคุณสีมีขาวหลายโทนสีรวมเข้าไว้ด้วยกัน โดยเฉพาะอย่างยิ่งสีขาวมุกที่ถูกจัดว่าทำสียากจนหลายอู่แทบเบือนหน้าหนี
4.มีราคาสูงกว่าสีอื่น
     สีขาวผสมเมทัลลิกหรือสีขาวมุกที่มีให้เลือกในรถหลายรุ่น จำเป็นต้องเพิ่มเงินจากราคาปกติเล็กน้อย (โดยมากจะอยู่ที่ประมาณ 8,000-12,000 บาท ขึ้นอยู่กับแต่ละยี่ห้อ) ซึ่งทำให้ราคารถสูงขึ้นโดยไม่จำเป็น และไม่ใช่ว่ารถทุกรุ่นจะเหมาะกับสีขาวนัก
     เหล่านี้เป็นเพียงองค์ประกอบในการเลือกซื้อรถคันใหม่เท่านั้น ถึงอย่างไรก็ควรเลือกรถที่ตรงใจมากที่สุด จะได้มีความสุขกับรถคันนั้นไปนานๆ ไงล่ะครับ
 