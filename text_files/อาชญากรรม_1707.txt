
ผู้สื่อข่าวรายงานว่า (3 มี.ค.) เมื่อเวลา 20.00 น. สภ.ท่ายาง อ.ท่ายาง จ.เพชรบุรี รับแจ้งมีเหตุยิงกันตายที่บ้านหลังหนึ่ง ซอย 5 หมู่ 9 บ้านหนองแจง ต.ท่ายาง อ.ท่ายาง จ.เพชรบุรี  ที่เกิดอยู่ในชุมชนซอย 5 บ้านหนองแจง  เข้าไปประมาณ 10 เมตร พบบ้านที่เกิดเหตุเป็นบ้านปูนชั้นเดียว
บริเวณประตูทางเข้าบ้านพบศพ นายประเสริฐ อายุ 81ปี  เจ้าของบ้าน ในสภาพนอนคว่ำหน้า เลือดไหลนองเต็มพื้น สวมเสื้อกล้ามสีขาว กางเกงขายาวสีน้ำเงิน  มีบาดแผลถูกยิงด้วยอาวุธปืนขนาด 9 ม.ม. ที่หน้าอก 1 ท้อง 1 แขนทั้ง 2 ข้าง และที่สะโพกซ้าย 1 รวม 5 แผล  ตรวจสอบในที่เกิดเหตุยังพบปลอกกระสุนปืน ขนาด 9 มม. ตกอยู่จำนวน 4 ปลอก จึงตรวจสอบและเก็บไว้เป็นหลักฐาน
จากการสอบสวนของเจ้าหน้าที่ตำรวจเบื้องต้น ทราบว่า นางบุษบา อายุ 31 ปี ภรรยาผู้ก่อเหตุ เล่าว่า ที่บ้านหลังดังกล่าวช่วงเช้าวันนี้เพิ่งได้จัดพิธีแต่งงานให้กับลูกสาวคนโตของนายประเสริฐ ผู้ตาย กับ นางอารีย์ อายุ 74ปี ภรรยา และได้ทำพิธีเสร็จสิ้นไปตั้งแต่ช่วงสายของวัน 
กระทั่งมาช่วงค่ำก่อนเกิดเหตุ นายรัชตะ อายุประมาณ 35 ปี ลูกชาย ซึ่งเป็นผู้ก่อเหตุ ได้มาที่บ้านและเห็นนายประเสริฐ ผู้ตาย ซึ่งเป็นบิดา กำลังทะเลอะและทุบตี นางอารีย์ ผู้เป็นแม่ นายรัชตะจึงโมโหวิ่งไปคว้าอาวุธปืนที่อยู่ภายในห้องนอนของตนเองออกมายิงนายประเสริฐ  พ่อแท้ๆ ของตนเองจำนวน 5 นัดจนเสียชีวิตดังกล่าว จากนั้นได้วิ่งหลบหนีไป 
ทั้งนี้ เจ้าหน้าที่ตำรวจ สภ.ท่ายาง ได้สั่งให้ชุดสืบสวนเร่งติดตามจับกุมนายรัชตะ มือปืนที่ฆ่าบิดาตัวเองมาดำเนินคดีตามกฎหมายต่อไป