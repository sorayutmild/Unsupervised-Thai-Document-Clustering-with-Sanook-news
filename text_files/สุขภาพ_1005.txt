เคยมั้ยที่ต้องรู้สึกอายเพื่อนๆ หรือคนข้างๆ เพราะเราเผลอตดออกไป แต่รู้ไหมว่า ร่างกายของเรานั้น ตดเพราะอะไร? Ged Good Life มีคำตอบมาฝากแล้ว
ตดเพราะอะไร? ทำไมถึงตด?
โดยปกติแล้ว การตด หรือ ผายลม ไม่ใช่เรื่องผิดปกติอะไร เพราะมันเป็นกลไกตามธรรมชาติ ที่ร่างกายต้องขับลมออกมา ตด คือ แก๊สที่เกิดขึ้นระหว่างกระบวนการย่อยอาหาร และสะสมอยู่ในระบบทางเดินอาหาร นอกจากนี้ ขณะที่เรากินอาหาร เราก็ไม่ได้กลืนแค่อาหารลงไปเท่านั้น แต่ยังกลืนอากาศเข้าไปด้วย ทำให้ระบบย่อยอาหารของเรามีแก๊สสะสมอยู่เป็นจำนวนมาก และร่างกายก็ต้องการขับแก๊สเหล่านี้ออกมา
ร่างกายจะขับแก๊สส่วนเกินเหล่านี้ ออกจากร่างกายผ่าน 2 ช่องทาง คือ ขับออกทางปาก หรือเรอ และขับออกทางทวารหนัก หรือ ตด หากแก๊สส่วนเกินเหล่านี้ไม่ถูกขับออกจากร่างกาย จะทำให้เกิดการสะสมในทางเดินอาหาร ทำให้รู้สึกอึดอัด แน่นท้อง ปวดมวนในท้อง และเกิดอาการท้องอืด ท้องเฟ้อ ตามมาได้
ตดบ่อย ตดเหม็น บอกสุขภาพได้นะ
โดยปกติแล้ว การตดถือว่าเป็นข้อดีมากกว่าข้อเสีย เนื่องจากเมื่อเราตด ร่างกายก็จะขับแก๊สส่วนเกิน ซึ่งเป็นของเสียออกจากร่างกายได้ การไม่ตดเลยทั้งวันต่างหาก ที่แสดงว่าเกิดความผิดปกติขึ้นแล้ว โดยเราจะตดเฉลี่ยวันละ 6-20 ครั้ง แต่ถ้าหากการตดของคุณมีกลิ่นเหม็นหรือมีอาการต่อไปนี้ร่วมด้วย ก็แปลว่า คุณอาจกำลังมีปัญหาสุขภาพร้ายแรงอยู่

ปวดท้อง และท้องอืด ต่อเนื่องเป็นเวลานาน
ท้องเสียหรือท้องผูกบ่อยครั้ง เป็นซ้ำๆ
น้ำหนักลดโดยไม่ทราบสาเหตุ
กลั้นอุจจาระไม่อยู่
มีเลือดปนในอุจจาระ
มีอาการบ่งบอกถึงการติดเชื้อ เช่น ไข้สูง หนาวสั่น อาเจียน ปวดกล้ามเนื้อ หรือปวดข้อต่อ

นอกจากนี้ อาการของโรคบางอย่าง ก็มีผลทำให้ตดบ่อยๆ ได้เช่นกัน เช่น ผู้ที่เป็นโรคกระเพาะอาหารอักเสบ อาหารจะไม่ถูกย่อยในกระเพาะอาหาร แต่จะไปย่อยในลำไส้ใหญ่แทน ทำให้เกิดแก๊สมากขึ้น หรือผู้ป่วยโรคนิ่วในถุงน้ำดี เมื่อถุงน้ำดีไม่ทำงาน ทำให้ย่อยสลายไขมันได้ไม่ดี ผู้ป่วยจึงมักมีอาการท้องอืด และผายลมหลังอาหารบ่อยๆ ได้
 ไม่อยากตดเหม็น ตดบ่อย ควรทำยังไงดี?
คุณสามารถหลีกเลี่ยงการตดได้ โดยการพยายามลดการกินอาหารที่มีสารซัลเฟอร์ ซึ่งก่อให้เกิดแก๊สที่มีกลิ่น เช่น ถั่ว หัวหอม กระเทียม หน่อไม้ฝรั่ง ไข่ นม แป้งข้าวโพด ผักกาดหอม ฯลฯ และถ้าหากคุณไม่ต้องการตดบ่อยจนเกินไปแล้วละก็ ก็ควรจะหลีกเลี่ยงปัจจัยต่าง ๆ ที่ทำให้เกิดการสะสมแก๊สจำนวนมากในระบบทางเดินอาหาร ไม่ว่าจะเป็นการเคี้ยวหมากฝรั่ง การกินอาหารเร็วเกินไป หรือการดื่มน้ำอัดลม เป็นต้น