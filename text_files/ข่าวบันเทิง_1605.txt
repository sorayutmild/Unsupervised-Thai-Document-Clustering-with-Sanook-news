อยู่ๆ ก็กลับมาเป็นประเด็นอีกครั้ง "นิทานชายหาปลา" ที่ "บุ้งกี๋ ปิยรัตน์" ภรรยาสาวของ "จา พนม ยีรัมย์" เคยโพสต์เอาไว้ในเฟซบุ๊ก เมื่อ 1-2 เดือนก่อน อาจจะเป็นเพราะกระแสภาพยนตร์ Fast & Furious 7 กำลังมาแรงฉุดไม่อยู่ ทำให้เรื่องเล่ากระตุ้นสติเรื่องนี้กลับมาเป็นที่พูดถึงอีก
ย้อนกลับเมื่อวันที่ 20 กุมภาพันธ์ที่ผ่านมา บุ้งกี๋ ปิยรัตน์ เคยโพสต์ข้อความยาวๆ เอาไว้ในเฟซบุ๊กส่วนตัว Piyarat Chotiwattananon ระบุว่า อยากจะเล่านิทานในฟัง เป็นเรื่องราวเกี่ยวกับชายหาปลา เพื่อมาจุนเจือครอบคร้ว...
"กาลครั้งหนึ่งนานมาแล้วชายคนหนึ่ง มีอาชีพหาปลา เขาจะออกไปหาปลาในทุกๆวัน ปลาที่เขาได้มา จะนำไปขาย และเขาจะนำมาให้คนในครอบครัวทุกๆคนได้กิน ถึงแม้ว่าเขาจะเหนื่อยแสนเหนื่อยสักแค่ไหน แต่เขาก็พยายามจะทำให้ทุกๆคนในครอบครัวมีความสุข เขาชอบที่จะเห็น พี่สาว พี่ชาย น้องสาว และหลานๆทุกคนมีความสุข เงินที่เขาหาได้ก็พยายาม ซื้อข้าวของ ที่ดินทำกินต่างๆให้ทุกคนได้มีความสุข
วันหนึ่ง ชายหาปลา เกิดเหนื่อยล้า หยุดหาปลา หยุดให้ ทุกๆอย่างสิ่งที่ตามมาคือ ทุกคนในครอบครัว เริ่มเดือดร้อน เริ่มโทษชายหาปลา ว่าทำให้ทุกคนต้องทุกข์ใจ และทนทรมานกับความหิวโหยเดือดร้อน ทุกคนต่างพากันขาย ข้าวของ ที่ดินที่ชายหาปลาหามาได้
ที่เป็นแบบนี้ เพราะในครอบครัว ไม่มีใครหาปลาเป็น ไม่มีใครทำอาชีพ ทุกคนคอยแต่เฝ้ารอคอยชายหาปลา หาอาหารมาให้กิน และหยิบยื่นเงินให้
ที่แย่ไปกว่านั้น น้องสาวแสนสวย ไม่ยอมทำอะไร แถมยังโทษชายหาปลาว่าถ้าพี่ไม่หาปลามาเลี้ยงครอบครัวไม่ไปขายปลาอีก สามีของฉันจะทิ้งฉันไป ฉะนั้นถ้าพี่ไม่อยากให้ฉันและสามีต้องเลิกกัน พี่ต้องออกไปหาปลา เพื่อมาเลี้ยงฉัน สามีของฉันและทุกคน เหมือนเดิม
พี่ต้องเข้าใจว่า สามีของฉันทำอะไรไม่เป็น และเขาเริ่มขายสมบัติ ที่พี่หามาได้ไปทีละชิ้น ทีละชิ้น จนจะหมดอยู่แล้ว สามีของฉันเป็นคนที่ขี้เกียจ และยังเห็นแก่ตัวอีก แต่ฉันก็รักเขามาก ถ้าพี่ไม่อยากให้ฉันต้องเสียใจและเสียสามีไป จงกลับไปหาปลามาเลี้ยงทุกๆคนดังเดิม
สุดท้าย ชายหาปลา จึงตระหนักได้ว่าเราเลี้ยงทุกคนมาผิดโดยตลอด ทำให้ทุกคน หาเลี้ยงชีพตัวเองไม่ได้ หาปลาเองไม่เป็นแล้วถ้าวันหนึ่งเกิดเราไม่อยู่ขึ้นมาละ คนเหล่านี้จะอยู่อย่างไร เขาจะหาเลี้ยงชีพได้ไหมเขาจึงลอง หยุดหาปลา และไม่หาเลี้ยงพี่น้องคนใดอีกแล้ว
สิ่งที่เกิดขึ้นคือ ความแตกแยก ความปวดร้าวทุกๆคนเฝ้าโทษชายหาปลา และต่อว่าชายหาปลา และเริ่มนำไปจนถึงความขัดแย้งต่างๆนานา และเที่ยวบอกใครต่อใครว่าชายหาปลา ไม่เคยให้อะไรกับทุกคน ทำให้ทุกคนต้องลำบาก
ตอนจบของเรื่อง ชายหาปลาเลือที่จะเดินจากไปอย่างเงียบๆ ไม่ตอบโต้หรือพูดอะไรทั้งนั้นในใจคิดเพียงว่า เราหาทรัพย์สมบัติให้ทุกคนมากพอแล้ว และถ้าทุกคนอยากได้ อยากขายอะไร เราจะยกให้ทุกๆอย่าง ไม่เรียกร้องอะไรมาเป็นของตนทั้งนั้น จะขอมอบทุกอย่างให้
ชายหาปลารู้เพียงว่า ตนเองเป็นคนผิด จะไม่ขอโทษใครทั้งนั้น เพราะเราเลี้ยงทุกคนให้ช่วยเหลือตนเองไม่เป็น หาอาหารเองไม่เป็น เราผิดเอง ที่ทำร้ายทุกคนทางอ้อม"
อย่างไรก็ตาม บุ้งกี๋ ได้ชี้แจงปิดท้ายเอาไว้ว่า สาเหตุที่โพสต์ลงไปก็เพื่อเป็นอุทาหรณ์เท่านั้น ไม่ได้ว่าร้ายให้กับคนอื่น ล้วนแต่เป็นเรื่องราวดีๆ และเจตนาดีทั้งนั้น
ทั้งนี้ "นิทานชายหาปลา" กลับมาเป็นที่พูดถึงอีกครั้ง มีการวิเคระห์ไปต่างๆ นานาว่าจะเชื่อมเกี่ยวโยงกับประเด็นใด อาจจะเป็นกรณีอื้อฉาวฟ้องร้องของ จา พนม ในเวลานี้หรือไม่ หรือเป็นปัญหาบาดหมางระหว่าง ครอบครัวยีรัมย์ กับ บุ้งกี๋ แต่ไม่ว่ายังไง นิทานก็คือนิทาน เป็นเรื่องราวที่เล่าเพียงเตือนสติและสอนใจเท่านั้นเอง