เมื่อวันที่ 28 กันยายน สำนักงาน ป.ป.ช.ได้เปิดเผยบัญชีทรัพย์สินและหนี้สินของ ส.ส.กรณีเข้ารับตำแหน่ง ที่ยื่นไว้เมื่อวันที่ 2 สิงหาคมที่ผ่านมา จำนวน 498 คน โดยเราได้นำเสนอไปแล้วเมื่อวันก่อน แต่ยังมีบางส่วนที่น่าสนใจคือทรัพย์สินของแกนนำเสื้อแดง ที่ได้รับการเปิดเผยในครั้งนี้ด้วย
นายจตุพร พรหมพันธุ์ ส.ส.แบบบัญชีรายชื่อ และบุตรที่ยังไม่บรรลุนิติภาวะ มีทรัพย์สินมากกว่าหนี้สิน 8,224,825 บาท ทั้งนี้ นายจตุพรไม่ได้แจ้งบัญชีในส่วนคู่สมรส แต่ได้แนบสูจิบัตรของ ด.ญ.พอเพียง พรหมพันธุ์ อายุ 11 ขวบ มี น.ส.อนุกาญจน์ พรหมกระแส เป็นมารดา ด.ช.ปัณณพัฒน์ พรหมพันธุ์ อายุ 1 ขวบ มี น.ส.พรหมภัสสร ณ กาฬสินธุ์ เป็นมารดา และ ด.ญ.ศตายุ พรหมพันธุ์ อายุ 1 เดือน มี น.ส.นารีรัตน์ นันเนิ้ง เป็นมารดา นายณัฐวุฒิ ใสยเกื้อ ส.ส.แบบบัญชีรายชื่อ คู่สมรสและบุตรที่ยังไม่บรรลุนิติภาวะ มีทรัพย์สินมากกว่าหนี้สิน 15,126,415 บาท โดยระบุว่ามีทรัพย์สินอื่น ได้แก่ ปืน 1 กระบอก มูลค่า 100,000 บาท
พ.อ.อภิวันท์ วิริยะชัย อดีตรองประธานสภาคนที่ 1 ในฐานะส.ส.แบบบัญชีรายชื่อ พท.และคู่สมรส มีทรัพย์สินมากกว่าหนี้สิน 23,718,033 บาท
นพ.เหวง โตจิราการ ส.ส.แบบบัญชีรายชื่อ มีทรัพย์สินมากกว่าหนี้สิน 21,280,038 บาท แบ่งเป็นของ นพ.เหวง 13,414,265 บาท ของคู่สมรสได้แก่นางธิดา ถาวรเศรษฐ รักษาการประธาน นปช. 7,865,772 บาท โดยมีหนี้สิน 6,025,719 บาท นายวิภูแถลง พัฒนาภูมิไท ส.ส.แบบบัญชีรายชื่อ มีทรัพย์สิน 160,050 บาท มีหนี้สิน 225,241 บาท มีหนี้สินมากกว่าทรัพย์สิน 65,191 บาท
 นายพายัพ ปั้นเกตุ ส.ส.แบบบัญชีรายชื่อ และบุตรที่ยังไม่บรรลุนิติภาวะ มีทรัพย์สินมากกว่าหนี้สิน 2,445,586 บาท
น.ส.จารุวรรณ กุลดิลก ส.ส.แบบบัญชีรายชื่อ บุตรสาว พล.ต.ท.ชัจจ์ กุลดิลก รมช.คมนาคม มีทรัพย์สินมากกว่าหนี้สิน 199,251,271 บาท นายก่อแก้ว พิกุลทอง ส.ส.แบบบัญชีรายชื่อ มีทรัพย์สินมากกว่าหนี้สิน 74,052,959 บาท โดยนายก่อแก้วมีคอนโดฯหรูย่านสีลมมูลค่า 20 ล้านบาท รวมถึงพระเครื่องและอาวุธปืน
 นางรพิพรรณ พงศ์เรืองรอง ส.ส.แบบบัญชีรายชื่อ คู่สมรสนายอริสมันต์ พงศ์เรืองรอง และบุตรที่ยังไม่บรรลุนิติภาวะ มีทรัพย์สิน 2,007,334 บาท ในจำนวนนั้น ระบุว่าเป็นทรัพย์สินของนายอริสมันต์เพียง 1.06 บาท ได้แก่เงินฝากในบัญชีธนาคารกรุงไทย สาขารัฐสภา  น.ส.ขัตติยา สวัสดิผล ส.ส.แบบบัญชีรายชื่อ บุตรสาว พล.ต.ขัตติยะ สวัสดิผล มีทรัพย์สินมากกว่าหนี้สิน 9,693 บาท ก่อนหน้านี้ เดียร์ ให้สัมภาษณ์ว่า เสธ.แดง ไม่ได้ทิ้งมรดกอะไรไว้ให้เธอ  นอกจากนี้ยังมี นายพิชิฏ ชื่นบาน อดีตที่ปรึกษากฎหมาย พ.ต.ท.ทักษิณ ชินวัตร อดีตนายกรัฐมนตรี ส.ส.แบบบัญชีรายชื่อ และบุตรที่ยังไม่บรรลุนิติภาวะ มีทรัพย์สินมากกว่าหนี้สิน 8,340,800 บาท นายวิเชียร ขาวขำ ส.ส.แบบบัญชีรายชื่อ มีทรัพย์สินมากกว่าหนี้สิน 4,179,350 บาท นายวรชัย เหมะ ส.ส.แบบบัญชีรายชื่อ มีทรัพย์สินมากกว่าหนี้สิน 5,939,092 บาท นายหนูแดง วรรณกางซ้าย ส.ส.บุรีรัมย์ ที่สามารถเจาะ จ.บุรีรัมย์ ฐานที่มั่นของนายเนวิน ชิดชอบ แกนนำพรรคภูมิใจไทย มีทรัพย์สินมากกว่าหนี้สิน 18,882,958 บาท และนางเอมอร สินธุไพร น้องสาวนายนิสิต สินธุไพร แกนนำ นปช. และคู่สมรส มีทรัพย์สินมากกว่าหนี้สิน 5,162,896 บาท  นายพร้อมพงศ์ นพฤทธิ์ ส.ส.แบบบัญชีรายชื่อ โฆษกพรรค มีทรัพย์สินมากกว่าหนี้สิน 5,673,780 บาท นายจิรายุ ห่วงทรัพย์ ส.ส.กทม.และรองโฆษกพรรค มีทรัพย์สินมากกว่าหนี้สิน 14,707,648 บาท น.ส.ชินณิชา วงศ์สวัสดิ์ ส.ส.เชียงใหม่ บุตรสาวนายสมชาย วงศ์สวัสดิ์ อดีตนายกฯ มีทรัพย์สินมากกว่าหนี้สิน 157,096,228 บาท นายโกศล ปัทมะ ส.ส.นครราชสีมา น้องชายนายนพดล ปัทมะ อดีต รมว.ต่างประเทศ มีหนี้สินมากกว่าทรัพย์สิน 417,727.06 บาท นายพิชัย เกียรติวินัยสกุล ส.ส.ลพบุรี มีทรัพย์สินมากกว่าหนี้สิน 894 บาท  นางอรุณลักษณ์ กิจเลิศไพโรจน์ ส.ส.สมุทรปราการ และคู่สมรส นายสงคราม กิจเลิศไพโรจน์ เจ้าของห้างอิมพีเรียลลาดพร้าว ที่ตั้งสถานีโทรทัศน์เสื้อแดง มีทรัพย์สินมากกว่าหนี้สิน 229,736,558 บาท นายศราวุธ เพชรพนมพร ส.ส.อุดรธานี ลูกเขย พล.ต.อ.ประชา พรหมนอก รมว.ยุติธรรม และคู่สมรส มีทรัพย์สินมากกว่าหนี้สิน 345,420,064 บาท นายเสนาะ เทียนทอง ส.ส.แบบบัญชีรายชื่อ และคู่สมรส มีทรัพย์สินมากกว่าหนี้สิน 208,660,415 บาท นายมิ่งขวัญ แสงสุวรรณ์ อดีตรองนายกฯ ในฐานะ ส.ส.แบบบัญชีรายชื่อ มีทรัพย์สินมากกว่าหนี้สิน 144,842,550 บาท นายบัณฑูร สุภัควณิช ส.ส.แบบบัญชีรายชื่อ (ต่อมาลาออกไปเลขาธิการนายกฯ) มีทรัพย์สินมากกว่าหนี้สิน 20,173,990 บาท