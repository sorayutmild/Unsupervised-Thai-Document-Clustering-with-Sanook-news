ความคืบหน้าเหตุสลดลุงแท้ๆ ลงมือใช้ค้อนปอนด์ทุบหลานชาย "น้องเปา" วัย 5 ขวบ เสียชีวิตที่หน้าบ้าน นอกจากนี้ยังมีผู้ที่ได้รับบาดเจ็บจากเหตุการณ์ดังกล่าวอีก 3 คน คือ แม่ของน้องเปา ยายของน้องเปา และแม่ของผู้ก่อเหตุ ซึ่งได้เข้าไปช่วยเหลือน้องเปาจนได้รับบาดเจ็บทั้ง 3 คน เหตุเกิดเมื่อวันที่ 26 กันยายนที่ผ่านมา โดยผู้ก่อเหตุคือ นายโหน่ง อายุ 32 ปี
>> สลดใจ! ลุงเอาค้อนปอนด์ทุบหลานแท้ๆ วัย 5 ขวบ ตายในอ้อมกอดแม่
ทั้งนี้ แม่ของน้องเปา คือ นางสาวจิราภรณ์ หรือ กวาง อายุ 26 ปี อาการสาหัสที่สุด ถูกนายโหน่งทำร้ายจนสลบเป็นแผลฉกรรจ์ทั่วทั้งตัว หลังเกิดเหตุนอนรักษาตัวอยู่ที่โรงพยาบาลขอนแก่นโดยไม่รู้สึกตัว
ล่าสุดมีรายงานว่า นางสาวจิราภรณ์ ได้เสียชีวิตแล้วเมื่อเวลา 20.30 น. วันที่ 28 กันยายน 2561 โดยญาติได้นำศพกลับมาตั้งบำเพ็ญกุศลพร้อมกับน้องเปาลูกชาย ซึ่งเสียชีวิตก่อนหน้านี้ อยู่ที่บ้านเลขที่ 29 บ้านท่าเกษม อำเภอมัญจาคีรี จังหวัดขอนแก่น ท่ามกลางบรรยากาศที่หดหู่ และความโศกเศร้าเสียใจของญาติและเพื่อนบ้าน

นางทอง อายุ 51 ปี ยายน้องเปา กล่าวว่า ขณะนี้ญาติๆ ยังทำใจไม่ได้และยังช็อกกับเหตุการณ์ที่เกิดขึ้น ซึ่งนับเป็นความสูญเสียครั้งยิ่งใหญ่ของคนในครอบครัว และไม่คิดว่าเหตุการณ์ในลักษณะนี้จะมาเกิดกับคนในครอบครัวตนเอง เพราะคนที่ลงมือทำร้ายก็มีศักดิ์เป็นเครือญาติกัน
อย่างไรก็ตามญาติๆ ได้อโหสิกรรมให้กับผู้ที่ลงมือก่อเหตุ ให้เขาได้ชดใช้กรรมในสิ่งที่ทำตามกระบวนการขั้นตอนของกฎหมาย ส่วนศพของน้องกวางและน้องเปา 2 แม่ลูก ญาติจะตั้งบำเพ็ญกุศลอีก 1 คืน และจะมีพิธีฌาปนกิจศพในวันพรุ่งนี้ 