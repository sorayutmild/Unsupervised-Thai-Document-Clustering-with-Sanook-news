ทีมข่าว Sanook! News ได้รายงานสดจากโรงพยาบาลรามาธิบดี ที่หออภิบาลผู้ป่วยวิกฤตโรคหัวใจ ชั้น 9 อาคารสมเด็จพระเทพรัตน์ ในวันที่ 27 พฤศจิกายน 2558 ติดตามอาการป่วย ของพระเอกชื่อดัง "ปอ ทฤษฎี" หลังเข้ารับการรักษาตัวจากอาการไข้เลือดออกแบบวิกฤต และยังต้องได้รับการเฝ้าระวังในห้องซีซียู (CCU) อย่างต่อเนื่อง
10.10 น. อาน้ำอ้อย ได้ออกมาเผยให้สื่อมวลชนทราบว่า "ได้มีโอกาสเข้าไปเยี่ยมปอถึงในห้อง CCU เมื่อคืนวานตอนค่ำ โบว์เข้าไปอยู่เฝ้าดึกมาก เป็นกำลังใจสำคัญของปอ รวมถึงน้องมะลิด้วย ซึ่งปอจะรับรู้ได้ทันที และรู้สึกดีอย่างเห็นได้ชัดเลย ถึงจะหลับตาแต่ก็ยังได้ยิน เป็นสัญญาณตอบรับว่าปอเข้าใจ"
"เมื่อคืนโบว์อยู่ถึงตี 3 เข้าไปเป็นระยะๆ ปออยากให้โบว์อยู่ใกล้ๆ แหละ และมีถามหามะลิ คือเมื่อบอกว่ามะลิกลับไปแล้ว ปอก็จะส่ายหัวช้าๆ ถ้าบอกมะลิมาแล้ว ปอก็จะพยักหน้าช้าๆ เช่นกัน คาดว่ารู้สึกตัวตลอดแต่หลับไปเพราะยามากกว่า รวมถุงสายบางสายได้ถอดออกบ้างแล้ว แต่อาการช่วงเช้านี้ยังไม่ทราบแน่ชัดเพราะคุณหมอบอกให้รอก่อน"
11.00 น. ทีมแพทย์ที่ทำการรักษาได้ออกมาบอกว่าอีกสักครู่จะมีอัพเดทอาการของ ปอ ทฤษฎี เป็นข่าวดีมาก
11.13 น. อาน้ำอ้อย กล่าวว่า "เรื่องเพจของ ปอ ทฤษฎี ออฟฟิซเชียล ขอรับบริจาคเงินเรี่ยไรเงิน เพื่อนำไปสร้างพระ เเละยกบุญนั้นให้กับปอ อยากให้มาพูดคุยกันตรงนี้ดีกว่า เพราะเขาก็เป็นคนนึงที่รักปอ
อยากจะบอกย้อนไปนิดนึง เเฟนคลับที่มาในรูปเเบบที่เราคาดไม่ถึง ที่จะเอาชนะก็ดีหรือพยายามจะบิดเบือนความจริง ว่าเขาเป็นคนในครอบครัวก็ดีหรือเป็นคนพิเศษของปอก็ดี จริงๆ เเล้วคนในครอบครัวเรารู้อยู่เเล้วว่ามีกี่ท่านทุกคนก็ล้วนเเต่รักปอ อาว่าถ้าจะทำอะไรอยากให้มาคุยกับทางครอบครัวเเละอาก่อนจะดีกว่า"
11.16 น. อาปิ่น ณัฏฐนันท์ ผู้จัดละครชื่อดังเดินทางมาเยี่ยมปอ ทฤษฎี และครอบครัว พร้อมถือขนมมาฝากผู้สื่อข่าวที่รออัพเดตอาการของพระเอกหนุ่ม
13.05 น. นายสกล วรรณพงษ์ ผู้ว่าการกีฬาแห่งประเทศไทย เดินทางมาให้กำลังใจครอบครัวสหวงษ์ พร้อมกระเช้าดอกไม้ ซึ่ง โบว์ แวนดา เคยทำงานเป็นประชาสัมพันธ์อยู่ที่กกท.
13.15 น. เจ้าหน้าที่ขอความร่วมมือผู้สื่อข่าวให้ลงไปรอที่ชั้น 1 เนื่องจากจะมีผู้ป่วยที่ต้องย้ายมาชั้นนี้ หากย้ายเสร็จจะแจ้งให้กลับขึ้นมาข้างบนได้ตามปกติ
17.35 น. คุณพ่อสงวน ให้สัมภาษณ์สื่อเผย ปอ ทฤษฎี อาการดีขึ้นกระพริบตารับรู้ น้องมะลิคือกำลังใจสำคัญของพ่อ 
18:35 น. ผู้จัดการส่วนตัวของ ณเดชน์ คูกิมิยะ ได้เป็นตัวแทนนำกระเช้าดอกไม้มาเยี่ยม ปอ ทฤษฎี โดยฝากข้อความไว้ว่า วันนี้ตนติดถ่ายโฆษณาและใกล้ช่วงเข้าอุปสมบท จึงทำให้ไม่มีเวลามาเยี่ยม แต่หากหลังบวชเสร็จจะเข้าเยี่ยมด้วยตัวเองแน่นอน และณเดชน์ยังคอยติดตามข่าวสารอยู่ตลอดเวลา พร้อมยืนยันไม่ได้เกี่ยวกับการถือเคล็ดใดๆ จะบวชห้ามเยี่ยมคนป่วย อีกทั้งแม่แก้วยังได้ฝากตุ๊กตาโตโรโร่มาให้น้องมะลิอีกด้วย