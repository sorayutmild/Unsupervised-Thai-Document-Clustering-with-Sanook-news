เมื่อถึงวันสำคัญทางพระพุทธศาสนา หรือ วันหยุดยาว ที่เหล่าชาวพุทธศาสนิกชน ชาวพุทธอย่างเราๆ คงไม่พลาดที่จะไปเข้าวัด ทำบุญ ให้จิตใจเบิกบานมีสุข สงบ นอกจากที่จะไปทำบุญตักบาตรแล้ว บางท่านก็นิยมไปทำบุญ ทำทานที่วัด ไหว้พระ ปิดทอง ซึ่งชาวพุทธมีความเชื่อมาช้านานว่า การไหว้พระปิดทองนั้น เป็นคติธรรมมุ่งหมายถึงการได้บูรณะต่อองค์พระพุทธปฏิมา เพื่อผลแห่งอานิสงส์ที่มีความเชื่ออีกว่าผู้ที่ได้มีโอกาส ปิดทองพระ ไม่ว่าจะเกิดภพชาติใดจะมีผิวพรรณผ่องใสงดงาม มีสง่าราศี Sanook! Horoscope จึงขอนำความรู้ในเรื่องการปิดทองพระในตำแหน่งต่างๆ ว่าดีอย่างไรบ้าง มาให้ทราบโดยทั่วกัน

ปิดทองบริเวณพระเศียร (ศีรษะ) - มีสติปัญญาแหลมคม มีความจำเป็นเลิศ การเรียนดี ฝ่าฝันอุปสรรคในชีวิตไปได้โดยดี
ปิดทองบริเวณพระพักตร์ (ใบหน้า) - จะทำให้ประสบความสำเร็จในชีวิตก้าวหน้าในเรื่องการงาน เจริญรุ่งเรือง
ปิดทองบริเวณพระอุระ (หน้าอก) - ส่งผลให้เกิดสง่าราศี เชื่อว่าจะมีผู้คนชื่นชอบ เป็นที่รักใคร่ของผู้คน โดดเด่น ต้องตา ต้องใจ
ปิดทองบริเวณพระอุทร (ท้อง) - จะส่งผลให้ร่ำรวย มีกินมีใช้ พรั่งพร้อมไปด้วยทรัพย์สินเงินทอง อุดมสมบรูณ์ทรัพย์
การปิดทองบริเวณพระนาภี (สะดือ) - มีความเชื่อว่าผู้นั้นจะไม่เจอกับความอดอยาก มีเงินมีทองใช้ตลอดชีวิต
ปิดทองบริเวณพระหัตถ์ (มือ) - เป็นการเสริมบารมี จะเป็นที่น่ายกย่อง ผู้คนเคารพยำเกรง
ปิดทองบริเวณพระบาท (เท้า) - ส่งผลให้มีความเป็นอยู่ที่ดี มั่งคั่ง สมบูรณ์ด้วยที่พักอาศัย และยานพาหนะในการเดินทาง

และที่สุดท้าย ปิดทองบริเวณฐานรองพระองค์ - มีความเชื่อกันว่าจะช่วยส่งเสริมเรื่องเกี่ยวกับการมีอาชีพหรือหน้าที่การงานให้มั่นคง