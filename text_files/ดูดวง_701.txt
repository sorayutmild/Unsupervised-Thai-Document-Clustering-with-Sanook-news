ดวงชะตาปี พ.ศ. 2565 ราศีมังกร หรือผู้ที่เกิดระหว่างวันที่ 16 มกราคม – 15 กุมภาพันธ์
ปี 2565 ของขวัญจากพระเจ้า! ที่ชาวราศีมังกรจะได้รับ จากสองผู้ยิ่งใหญ่แห่งจักรวาล ดาวเสาร์ และดาวพฤหัสบดี ที่จะมอบความมั่งคั่ง เจริญรุ่งเรือง กับชาวราศีมังกรที่ยังอดทนยืนหยัดอยู่ได้จนถึงวันนี้ 
มกราคม ช้าๆ แต่หนักแน่น มั่นคง ก็จะทำให้ได้ลาภผลดังที่หวัง แต่หากการสื่อสารไม่ชัดเจน ก็อาจทำให้เข้าใจผิดกันได้ และกลางเดือนไปแล้ว พนักงาน ลูกจ้างก็อาจจะได้โยกย้าย เปลี่ยนงาน ปรับตำแหน่ง เงินเดือนขึ้น ในเรื่องความรัก จนถึงเดือนกุมภาพันธ์ การเดินทางท่องเที่ยว อาจทำให้สัมพันธ์รัก โรแมนติกมากขึ้น คนโสด อาจพบรัก เจอคนที่ทำให้คลั่งไคล้ ที่อาจได้ร่วมสานรัก มีสัมพันธ์กันอย่างรวดเร็ว
กุมภาพันธ์ ตนเป็นที่พึ่งแห่งตน ทุ่มเทอย่างเต็มที่ แต่ก็ควรรับฟังความคิดเห็นของผู้อื่นให้มากขึ้น ถึงจะทำให้สำเร็จ ได้ลาภผลตามที่คิด เพราะหากมั่นใจตัวเองมากเกินไป ก็อาจเป็นอุปสรรค ก่อศัตรูอีกด้วย ในเรื่องความรัก รักที่ซ่อนเร้น ก็ยังอยู่ในเกณฑ์ทำให้หลงใหล คลั่งไคล้ แต่จนถึงเดือนมีนาคม ก็ควรระวัง รักสนุก ทุกข์สาหัส อาจเกิดอันตรายได้จากคู่ครองของคุณ หรือจากคนของเขา/เธอ ก็ได้
มีนาคม โฆษณา ประชาสัมพันธ์ให้ตัวเองอย่างแพร่หลาย ทั้งจากการใช้สื่อออนไลน์ หรือการเข้าสังคม สมาคมกับผู้อื่นให้มากขึ้น ถึงจะอยู่ในเกณฑ์ดีที่จะพบทางที่จะเจริญก้าวหน้า มั่งคั่งร่ำรวย แต่ในเรื่องความรัก แค่ไม่เอาแต่ใจตัวเอง ไม่ยึดถือตัวเองเป็นศูนย์กลางจักรวาล เอาใจเขามาใส่ใจเราให้มากขึ้น แค่นี้ก็จะรักษาสัมพันธ์รักให้ราบรื่น และจะเป็นเสน่ห์สำหรับคนโสดให้เพศตรงข้ามวิ่งเข้ามาหา
เมษายน โอกาสหาเงิน ยังอยู่ในเกณฑ์ดีอย่างต่อเนื่อง แต่ควรระวัง หากมั่นใจตนเองมากเกินไป หรือมองโลกในแง่ดีเกินไป ก็อาจถูกยกยอปอปั้น ถูกหลอกลวง หรือจากรักใคร่เสน่หา จนทำให้สูญเสียเงินจำนวนมากได้ ในเรื่องงาน โอนอ่อนผ่อนตามโดยเฉพาะกับผู้ที่มีอำนาจเหนือกว่า ถึงจะแก้ไขให้ผ่านพ้นปัญหาไปได้ ในเรื่องความรัก ควรระวังหากสปอยล์บุตร-ธิดา ก็อาจทำให้มีปัญหากับคู่ครองได้
พฤษภาคม กลางเดือนไปแล้ว จะลงทุน เริ่มงาน โครงการใหม่ๆ หรือสมัครงาน จะอยู่ในเกณฑ์ดี แต่หากจะต้องเจรจาต่อรอง หรือเซ็นสัญญาลงนามใดๆ ก็อย่าประมาท เพราะอาจจะทำให้เสียรู้ เสียเปรียบได้ และควรรอบคอบหากจะหาเงินด้วยการ “เสี่ยง” เพราะอาจจะได้มาก เสียหมด! ในเรื่องความรัก อยู่ในระยะที่ไม่ควรคาดหวังว่าคนที่รักใคร่ เสน่หา หรือคนในครอบครัว ว่าจะทำตามที่คิด เพราะจะทำให้ผิดหวังได้
มิถุนายน หากจะหาเงิน เสี่ยงโชค เก็งกำไร จะอยู่ในเกณฑ์ดี หรือจะทำธุรกรรมกับธนาคาร กลางเดือนไปแล้ว ก็จะราบรื่น ในเรื่องงาน อาจต้องใช้ความพยายามตามติดให้มากขึ้นในการติดต่อ สัมพันธ์ ถึงจะมีโอกาส แต่หากจะขอความร่วมมือจากผู้ใด ก็จะอยู่ในระยะ “หมูไปไก่มา” ถึงจะได้ ในเรื่องความรัก อาจพบรัก เจอคนที่ทำให้หลงใหล คลั่งไคล้ แต่อาจต้องทุ่มเทเงิน เงิน เงิน ให้มาก ถึงจะมีโอกาส
กรกฎาคม ค้าขาย หรืองาน ที่ต้องเดินทางไปมา จะอยู่ในระยะเจริญรุ่งเรือง เงินทองไหลมาเทมา  แต่หากเป็นงานในสำนักงาน หรือธุรกิจครอบครัว ก็อย่าประมาท เพราะอาจมีเหตุทำให้ “ร้อนที่” จนอยากจะลาออก เปลี่ยนงาน หรือเลิกกิจการไปเลย ในเรื่องความรัก อยู่ในระยะอย่าคิดเยอะ โดยเฉพาะจากคำพูด/เขียนของเขา หรือเธอ ถึงจะทำให้รักราบรื่น คนโสด ถึงจะมีโอกาสได้สละโสด
สิงหาคม ไม่คาดหวังว่าคนรัก คู่ครอง จะเลิศเลอ สมบูรณ์แบบ ยอมรับในสิ่งที่เขา/เป็น ถึงจะอยู่ในเกณฑ์ดีที่จะทำให้รักราบรื่น แต่ในเรื่องงาน เงิน จนถึงสิ้นปีหากจะต้อง “เสี่ยง” ทุ่มเทกับงานใหม่ โครงการใหม่ๆ หรือจะเสี่ยงโชค เก็งกำไรใดๆ ก็ควรพิจารณาให้รอบคอบ เพราะมีเกณฑ์เสี่ยงที่จะสูญเสียสูงมาก และควรหลีกเลี่ยงที่จะวิ่งเต้น ใช้เส้นในทางที่ไม่สุจริต เพราะมีโอกาสจะถูกหลอกลวงสูงมาก
กันยายน อยู่ในเกณฑ์ดีที่จะได้ลาภโดยเสน่หาจากคนรัก คู่ครอง ได้ส่วนแบ่งผลกำไรจากหุ้นส่วน  หรือได้ลาภผลจากการกิจการ งานที่ติดต่อ สัมพันธ์กับต่างประเทศ ท่องเที่ยว การศึกษา หรือจากการเขียนนิยายรักโรแมนติก แต่เรื่องความรัก รักใคร่เสน่หาหากเริ่มต้นเกิดขึ้นในระยะนี้ ควรระวังหากเขา/เธอ คนนั้นมีอายุอ่อนกว่า ก็มีเกณฑ์สูงว่า เงิน เงิน เงิน เท่านั้นที่ต้องการ
ตุลาคม โดดเด่น ดัง มีชื่อเสียง เงินทองมากองอยู่ตรงหน้า โดยเฉพาะงานด้านศิลปะบันเทิงเริงรมย์ แต่ก็ควรระวังอาจทำให้ถูกอิจฉาริษยาจาก “คนเก่า” ในวงการที่จะใส่ร้ายป้ายสี ทำให้เสื่อมเสียชื่อเสียงได้ ในเรื่องความรัก ยอมรับฟังความคิดเห็นของเขา/เธอให้มากขึ้น ก็จะอยู่ในเกณฑ์ดีที่จะทำให้รักราบรื่น หวาน โรแมนติกมากขึ้น แต่หากคนโสดอยากพาคนรักไปพบครอบครัว ก็ควรระวัง... ท่านจะไม่ปลื้ม!
พฤศจิกายน ย้ำเตือน! หากถูกชักชวนให้ร่วมหุ้นลงทุน ทั้งจากสื่อออนไลน์ หรือจากมิตรสหาย ก็อาจจะขาดทุน หมดตัวสูงมาก ในเรื่องงาน จนถึงกลางเดือนธันวาคม งานส่วนตัว หรืองานที่ทำประจำ หากถูกเสนอให้รับผิดชอบงานใหม่ ถึงมีข้อเสนอที่ดีแค่ไหน ก็ควรคิดให้ดีๆ เพราะอาจเจอ “หนัก” จนอยู่ไม่ได้ ในเรื่องความรัก มิตรสหายอาจเป็นสื่อทำให้พบรัก เจอคนที่ถูกใจ แต่ระวัง...เพื่อนสนิทคิดไม่ซื่อ!
ธันวาคม สนุก มีความสุขจากการเข้าสังคม สังสรรค์มิตรสหาย รวมถึง sweet talk คำหวานๆ ยกยอปอปั้น ที่อาจได้รับ โดยเฉพาะที่เป็นคนชาวต่างชาติ ก็ควรเผื่อใจกับความผิดหวังไว้ด้วยว่าโลกนี้ไม่มีอะไรฟรี เพราะอาจต้องแลกด้วยสูญเสียเงินทองจำนวนมากได้ เรื่องความรัก ที่คนโสดอาจพบรัก เจอคนถูกใจ แต่ควรระวังหากขี้อาย ไม่กล้าพูด ไม่กล้าแสดงออก ก็อาจทำให้ผิดหวังได้เช่นกัน
อัญมณี/สี ที่จะส่งเสริมดวงชะตา นิล สีดำ หรือสีเขียวแก่
อัญมณี/สี ที่จะเป็นอริ มรณะ พลอยสีม่วง สีม่วงดอกตะแบก, ทอง พลอยสีส้ม สีส้ม
วันที่ดีที่สุดในสัปดาห์ วันเสาร์ เลขที่ต้องชะตา 7 3 1
ราศีแห่งมิตรที่ต้องชะตา ราศีพฤษภ ราศีกันย์ ราศีมีน และราศีพิจิก