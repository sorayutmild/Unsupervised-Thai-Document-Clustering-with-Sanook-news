ลูก"เฮียปอ ประตูน้ำ"ยัน เตรียมฟ้องร้องกลับแน่ ฝ่ายหญิงโร่พึ่งบิ๊ก"ยธ." ผวาโดนคุกคามไม่เลิก
"ป้อ ประตูน้ำ" เปิดใจ! ยอมรับเคยลงมือทำร้ายร่างกายนางแบบวัยรุ่นจริง แต่แค่ทะเลาะกันตามประสาแฟน ยันไม่เคยกักขังหน่วงเหนี่ยว มีเพื่อนเป็นพยานได้ อ้างอดีตแฟนสาวเคยทำร้ายตัวเองจนต้องขับพาไปส่งโรงพยาบาล อีกทั้งนิสัยเปลี่ยนไปช่วง 3 เดือนหลังก่อนเลิกกัน เพราะไปทำงานอยู่กับรุ่นพี่ที่พาไปร้องมูลนิธิปวีณาฯ ขู่ฟ่อกำลังปรึกษาทนายเพื่อแจ้งความกลับ ด้านนางแบบสาวร้องขอให้กรมคุ้มครองสิทธิและเสรีภาพ ช่วยคุ้มครอง ผวาถูก"ป้อ" คุกคามไม่หยุด
จากกรณี น.ส.พลอย (นามสมมติ) อายุ 21 ปี นางแบบสาวนิตยสารวัยรุ่น เข้าร้องเรียนต่อนางปวีณา หงสกุล ประธานมูลนิธิปวีณา หงสกุลเพื่อเด็กและสตรี เพื่อขอความช่วยเหลือ อ้างว่าถูกนายบุญสิทธิ์ หรือ ป้อ ธรรมโรจน์พินิจ บุตรชายนายไพจิตร ธรรมโรจน์พินิจ หรือ "ปอ ประตูน้ำ" ผู้กว้างขวางย่านประตูน้ำ ที่เคยคบหาเป็นแฟนกันมา 2 ปีเศษติดตามตัวและทำร้ายร่างกายหลังตนขอเลิกและแยกทาง 
ความคืบหน้า เมื่อวันที่ 19 มิ.ย. ผู้สื่อข่าวรายงานว่า พ.ต.ต.วิทยากร สุวรรณเรืองศรี พนักงานสอบสวน สน.พญาไท เจ้าของคดี เปิดเผยว่า เบื้องต้นสอบปากคำ น.ส.พลอย อย่างละเอียด และประสานไปยังโรงพยาบาลพญาไท 1 เพื่อขอประวัติการรักษาตามคำให้การของฝ่ายหญิงว่าเคยโดนทำร้ายร่างกายช่วงปี 2554-2555 และเข้ารักษาตัวหลายครั้ง เพื่อนำมาประกอบสำนวนการสอบสวน 
"วันพรุ่งนี้จะเรียกเพื่อนของนางแบบสาวมาสอบปากคำในฐานะพยาน เนื่องจากทาง ผู้เสียหายอ้างว่าเพื่อนคนดังกล่าวเห็นพฤติกรรมของอดีตแฟนหนุ่มเพื่อจะยืนยันคำให้การ โดยขณะนี้ยังบอกไม่ได้ว่าจะแจ้งข้อหาใดบ้าง คาดว่าสัปดาห์หน้าเมื่อมีความชัดเจนแล้ว จึงจะดำเนินการออกหมายเรียก ผู้ถูกกล่าวหาคนดังกล่าว มาสอบปากคำและแจ้งข้อกล่าวหาต่อไป" พ.ต.ต.วิทยากร กล่าว
ที่กรมคุ้มครองสิทธิและเสรีภาพ กระทรวงยุติธรรม น.ส.พลอย พร้อมด้วยเจ้าหน้าที่มูลนิธิปวีณาฯ เข้าพบ พ.ต.อ.ณรัชต์ เศวตนันทน์ อธิบดีกรมคุ้มครองสิทธิและเสรีภาพ เพื่อขอรับการคุ้มครองพยานภายหลัง
พ.ต.อ.ณรัชต์ กล่าวว่า ผู้เสียหายร้องขอให้กรมคุ้มครองสิทธิฯ พิจารณานำเข้าสู่การคุ้มครองพยาน เนื่องจากเกรงว่าอาจไม่ได้รับความปลอดภัยในชีวิต ส่วนเรื่องคดีความคงไม่สามารถไปก้าวก่ายได้ ต้องปล่อยให้เป็นหน้าที่ตำรวจ และตนจะนำเรื่องนี้เข้าที่ประชุมเพื่อพิจารณาโดยเร็ว
น.ส.พลอย กล่าวว่า หลังร้องเรียนกับตำรวจและมูลนิธิปวีณาฯ แล้วคู่กรณียังมีพฤติกรรมโทรศัพท์ข่มขู่ว่าจะทำให้ตนเสียชื่อเสียงในทุกแบบ ยืนยันจะไม่กลับไปคบหาด้วยอีก เหตุที่มาร้องเรียนเพื่อให้เกิดความมั่นใจในการใช้ชีวิตปกติ เพราะทุกวันนี้หวาดกลัวเมื่อต้องออกไปข้างนอก เพราะคู่กรณีเป็นผู้มีอิทธิพล
เย็นวันเดียวกัน นายบุญสิทธิ์ ธรรมโรจน์พินิจ หรือ ป้อ ประตูน้ำ ให้สัมภาษณ์ "ข่าวสด" ว่า เป็นแฟนกับ น.ส.พลอย จริง คบหากันราว 2 ปีเศษ ที่ผ่านมาเวลาทะเลาะกัน ฝ่ายหญิงชอบหนีออกจากแมนชั่นที่พักอยู่ด้วยกันเป็นอย่างนี้มานับสิบครั้ง แรกๆ เมื่อหายโกรธ จะกลับมาเอง แต่ช่วงหลังตนเป็นฝ่ายไปง้อ ส่วนที่กล่าวหาว่ากักขังนั้น ไม่เป็นความจริง ฝ่ายหญิงมีรถของตัวเอง เดินทางไปเรียนเอง เพื่อนๆ เป็นพยานได้ เป็นตนเสียอีกที่ไปไหนไม่ได้ เพราะฝ่ายหญิงหึงหวง 
นายบุญสิทธิ์กล่าวว่า กรณีที่หาว่าทำร้ายร่างกายยอมรับว่าเคยทำจริง คนอยู่ด้วยกันย่อมกระทบกระทั่งกันเป็นธรรมดา แต่ ประมาณเดือนก.พ.ที่ผ่านมา น.ส.พลอย ใช้มีดคัตเตอร์กรีดข้อมือตัวเอง ตนเป็นคนพาไปโรงพยาบาลด้วยซ้ำ ความสัมพันธ์เริ่ม ระหองระแหงกันรุนแรงช่วง 3 เดือนที่ผ่านมา เพราะฝ่ายหญิงไปทำงานกับรุ่นพี่ที่พาไปร้องมูลนิธิปวีณาฯ หลังจากนั้นนิสัยเปลี่ยนไป จากเดิมที่นิสัยดีมาก จิตใจอ่อนโยน คิดว่า การที่ไปร้องเรียนมูลนิธิปวีณาฯ และแจ้งความกับตำรวจ น.ส.พลอย ไม่ได้ทำเอง แต่มีคนยุให้ทำ
ป้อ ประตูน้ำ เผยอีกว่า ตอนนี้ฝ่ายหญิงหนีไป 3 อาทิตย์แล้ว ซึ่งเป็นเรื่องปกติที่แฟนหายไปก็ต้องตามหา แต่ไม่ได้คิดร้ายอะไร แค่ตั้งใจจะไปตกลงปัญหา ขอคืนดีกัน ก่อนหน้านี้ส่งข้อความทางโทรศัพท์มือถือไปเป็นพันครั้งว่าขอให้ฝ่ายหญิงให้อภัยและมาเริ่มต้นกันใหม่ มีเป็นหลักฐานเก็บไว้ด้วย อย่างไรก็ตามช่วงหลังฝ่ายหญิงเปลี่ยนเบอร์โทรศัพท์ บล็อกวอทส์แอพ บล็อกไลน์ ทำให้ติดต่อไม่ได้อีก 
"คุยกันครั้งสุดท้ายวันที่ 14 มิ.ย. ที่ผ่านมา ถามว่าดีกันได้ไหม เขาบอกไม่ยอมคืนดี จะเอาผมติดคุกให้ได้ โดยไม่ได้บอกว่าโกรธผมเรื่องอะไร ผมเลยคิดว่าเลิกกันและยอมปล่อยก็ได้ ยอมรับว่ารักผู้หญิงคนนี้มากที่สุด ที่ผ่านมาคบกันพ่อแม่รับรู้ตลอด ส่วนที่บอกว่าผมมีแฟนใหม่แล้วไม่ยอมปล่อยนั้นยืนยันว่าผมยังไม่มีแฟนใหม่ ห่างกัน 21 วัน น้ำหนักผมลดไป 6 กิโลฯ ถ้ามีแฟนใหม่คงไม่ปล่อยตัวเองให้เป็นอย่างนี้" นายบุญสิทธิ์กล่าว
ทั้งนี้ นายบุญสิทธิ์ ยอมรับว่าตัวเองเป็นคนเจ้าชู้ เคยคุยกับผู้หญิงอีกคนระหว่างที่คบกับน.ส.พลอย แต่ไม่มีอะไรเกินเลย ไม่ได้แย่อย่างที่มีข่าว ขณะนี้กำลังหารือกับทนาย และอยู่ระหว่างรวบรวมเรื่องร้ายแรงที่น.ส.พลอยเคยทำเช่นกัน โดยจะแถลงข่าวที่โรงแรม พีเจ วอเตอร์เกต ภายในสัปดาห์นี้ และอาจแจ้งความกลับด้วย
ด้านนักร้องสาว "นุ๊ก"สุทธิดา เกษมสันต์ ณ อยุธยา ภรรยาเก่าป้อ ประตูน้ำ ให้สัมภาษณ์ "ข่าวสด" ว่า ช่วงหลังๆ ไม่ค่อยได้ติดต่อกัน ก่อนหน้านี้เวลาติดต่อจะคุยเฉพาะเรื่องลูกเท่านั้น ไม่สนใจเรื่องอื่น แต่ช่วงหลังพอมีผู้หญิงหลายคนเข้ามาเกี่ยวข้อง แล้วผู้หญิงเหล่านั้นเหมือนกับมาหึงหวงตน จึงไม่อยากเข้าไปยุ่ง เพราะบอกตรงๆ ไม่ได้เคยคิดว่าจะกลับไปมีชีวิตแบบเดิมอีก ออกมาแล้วก็ทำมาหากินกันไป ป้อเองก็ไม่ค่อยได้มาเจอลูก แต่ปู่กับย่ายังมาดูแลอยู่ 
ผู้สื่อข่าวถามว่า ช่วงที่อยู่ด้วยกัน อดีตสามีเคยใช้ความรุนแรงหรือไม่ นุ๊กเผยว่า ตนอยู่ในฐานะภรรยาที่ถูกต้องตามกฎหมาย เข้าไปอยู่ในบ้านด้วยการยอมรับของทุกฝ่าย และเรื่องนี้มีกฎหมายรองรับอยู่ เรื่องที่ผ่านมาอาจจะมีอะไรที่ไม่ดีบ้างไม่ตรงกันบ้าง แต่ก็ผ่านมาได้ ไม่อยากรื้อฟื้นเรื่องต่างๆ ที่เกิดขึ้น ทุกวันนี้เหมือนต่างคนต่างอยู่ ตนทำมาหากินเลี้ยงลูกไป และแทบไม่ได้ยินข่าวคราวของสามีเก่า เหตุการณ์ล่าสุดเห็นจากข่าวที่เกิดขึ้น ส่วนข้อเท็จจริงเป็นอย่างไรก็ไม่ทราบ
ขอขอบคุณภาพและข้อมูลจจาก ข่าวสด 