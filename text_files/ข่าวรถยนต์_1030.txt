     มีภาพหลุด Honda Gienia ใหม่ล่าสุดในประเทศจีน ที่ใช้ตัวถังเดียวกับ City ในบ้านเรา แต่ถูกออกแบบด้านท้ายในสไตล์ฟาสท์แบ็คท้ายลาด เผยให้เห็นดีไซน์ดูแปลกตา
     จะว่าไปแล้ว Gienia ถือเป็นพี่น้องร่วมสายพันธุ์กับ Griez ในประเทศจีน ซึ่งมีรูปลักษณ์ภายนอกใกล้เคียงกัน เพียงแต่ใช้ตัวถังเดียวกับ City รุ่นล่าสุดในตลาดเอเชีย โดย Griez จะถูกวางให้เป็นรุ่นซีดาน 4 ประตู ส่วน Gienia จะเป็นแบบ 5 ประตูฟาสท์แบ็ค ที่มีดีไซน์สปอร์ตกว่า
 

     ด้านหน้าของ Honda Gienia ถูกออกแบบกระจังหน้าสีดำขนาดใหญ่ ไฟหน้าที่ดูใกล้เคียงกับรุ่น HR-V ติดตั้งไฟแบบโปรเจคเตอร์ ขณะที่ด้านท้ายถูกออกแบบไฟท้ายให้เป็นรูปตัว C พร้อมแผงทับทิมเชื่อมกันทั้งสองข้างบริเวณด้านบน กันชนท้ายตกแต่งด้วยโครเมี่ยม ดีไซน์สปอร์ต พร้อมสปอยเลอร์หลังบริเวณเหนือกระจกประตูท้าย ขณะที่ดีไซน์ด้านข้างถูกยกมาจาก City เช่นกัน
     Gienia จะมาพร้อมเครื่องยนต์เบนซิน 1.5 ลิตร i-VTEC ให้กำลังสูงสุด 128 แรงม้า (HP) แรงบิดสูงสุด 155 นิวตัน-เมตร ส่งกำลังด้วยเกียร์ธรรมดา 5 สปีด และเกียร์อัตโนมัติ CVT เป็นอ็อพชั่นเสริม
 

Honda Griez
 
     Honda Gienia จะเริ่มวางจำหน่ายภายในปี 2016 นี้ ผ่านเครือข่าย Dongfeng Honda ในประเทศจีน
 
     ที่มาภาพ Autohome.com.cn
 
 