ดวงชะตาปี พ.ศ. 2564 ราศีกรกฎ หรือ ผู้ที่เกิดระหว่างวันที่  16 กรกฎาคม – 15 สิงหาคม
 
สนับสนุน ช่วยเหลือ และ เตะถ่วง  ...งาน เงิน และ ความรัก จากดาวอังคาร ดาวพฤหัสบดี และ ดาวเสาร์ ที่ชาวราศีกรกฎจะมีเกณฑ์ได้พบเจอเต็ม ๆ ในปี 2564 นี้ 
มกราคม  ใส่ใจในการติดต่อ สัมพันธ์ให้มากขึ้น ทั้งกับหุ้นส่วน คนรัก คู่ครอง คู่อริ คู่ศัตรู เพราะอาจเป็นจุดเริ่มต้นของการเปลี่ยนแปลงที่เด่นชัดที่สุด...ประนีประนอม สานต่อ หรือ แตกหักหันหลังให้กัน ในเรื่องงาน  มั่นใจแต่ไม่ดื้อรั้น ไม่ประมาทกับความเสียหายที่อาจเกิดขึ้นได้อย่างไม่คาดฝัน ด้านการเงิน อยู่ในเกณฑ์ทำมาหาได้ให้ผู้อื่นมากกว่า ควรระวังจะถูกหลอกลวง เสียรู้ เสียเปรียบด้วย
กุมภาพันธ์ ยังอยู่ในระยะต่อเนื่องที่จะเสียเงินจากการถูกเอาเปรียบ หรือ หลอกลวงมากกว่าและควรระวังหากคบเพื่อนชั่ว อาจพาตัวพังได้ ที่อาจถูกหักหลัง คดโกง หรือ ชักขวนให้ทำทุจริต ผิดกฎหมาย การติดต่อ สัมพันธ์ หากยังราบรื่น ก็มีโอกาสได้ลาภโดยเสน่หาจากคนรัก คู่ครอง หรือได้รับส่วนแบ่ง ลาภผลกำไรหุ้นส่วน คู่สัญญา ในเรื่องงาน ใส่ใจ กระตือรือร้น แต่ไม่ใช้อารมณ์รุนแรง ไม่รีบร้อน ก็อาจเจอปัญหาบ้าง แต่ก็จะไม่หนักหนาสาหัส
มีนาคม อาจได้ลาภ มีรายได้มากยิ่งขึ้นจากการโฆษณา เขียน พูด ที่จะโน้มน้าวใจให้คนเคลิ้มตาม กลางเดือนไปแล้ว ธุรกิจ งานท่องเที่ยว เดินทาง  เงินทองจะมีโอกาสมากองอยู่ตรงหน้า แต่ควรระวังเงิน งาน อาจทำให้ขัดแย้งจนเป็นศัตรูกับมิตรสหาย เพื่อนร่วมงานได้ เรื่องความรัก เดินทางท่องเที่ยวด้วยกัน ก็อาจทำให้สัมพันธ์รักที่น่าเบื่อ โรแมนติคมากขึ้น คนโสด ก็อาจได้พบรัก เจอเขา/เธอ ที่ทำให้หายเหงาใจ
เมษายน รักในงาน ทำงานอย่างทุ่มเท มีเป้าหมาย โดยเฉพาะงาน โครงการเฉพาะกิจ ระยะสั้น ๆ ก็จะมีผลกำไรมหาศาล แต่ก็ควรระวังอาจถูกเขม่น อิจฉาจากเพื่อนร่วมงาน เพื่อนร่วมอาชีพเดียวกันที่จะกลายเป็นศัตรูมืดได้ เรื่องความรัก หากยังมีปัญหา แล้วก่อรักซ้อน ก็ควรระวังอาจทำให้เสียงาน เสื่อมเสียชื่อเสียง คนโสดอาจพบรัก เจอคนถูกใจ แต่หากอายุอ่อนกว่า ก็อาจนำความเดือดร้อนมาให้
พฤษภาคม หากถึงจุดแตกหัก ทั้ง หุ้นส่วน คู่ครอง คู่ความ ก็มีโอกาสได้รับค่าสินไหมทดแทน ได้รับส่วนแบ่งสินสมรสอย่างสบายๆ  ได้รับเงินชดเชย รวมถึงอยู่ในเกณฑ์ดีที่จะได้ปลดหนี้สินได้ทั้งหมดอีกด้วย ในเรื่องงาน ก็จะมีโอกาสสร้างผลงาน สร้างชื่อเสียงให้ตัวเอง จากสิ่งที่คนอื่นทำไม่ได้ ทำไม่สำเร็จ แต่เรื่องความรัก รัก หลงใหล คลั่งไคล้ ที่เริ่มจากสื่อรักออนไลน์ต่าง ๆ ที่ควรระวังให้มาก เพราะอาจนำเหตุ/ภัยมาให้
มิถุนายน เสน่ห์เร้าใจที่มากล้น ก็มีโอกาสดึงดูดเพศตรงข้ามให้เข้ามาพัวพัน ให้ได้รัก ได้เลือก แต่หากมีคู่ครองอยู่แล้ว ก็ควรระวังอาจทำให้เขา/เธอ หวาดระแวง หึงหวงจนทะเลาะวิวาทกันได้ ในเรื่องงาน อยู่ในเกณฑ์ดีที่จะนำผลงานในอดีตมาปัดฝุ่นเสนอใหม่ ก็จะสำเร็จได้อย่างง่าย ๆ  ในเรื่องเงิน หากยังมีข้อข้อขัดแย้งเรื่องเงินๆ ทองๆ ก็ควรหลีกเลี่ยงที่จะพูดคุย ปรับความเข้าใจใดๆ เพราะอาจแย่ลงกว่าเดิม
กรกฎาคม ยิ่งขยัน ยิ่งได้ จะอยู่ในระยะที่เงินจะทับตัว แต่ควรหลีกเลี่ยงที่จะวิ่งเต้นหาเงิน หางานในทางที่ไม่สุจริต เพราะอาจถูกหักหลัง คดโกงได้ และกลางเดือนไปแล้ว ควรระวังการเขียน พูดที่คุยโม้ โอ้อวด เวิ่นเว้อ เกินจริง ก็อาจทำให้หมดความเชื่อถือ ไม่ไว้วางใจ ทั้งจากหุ้นส่วน คนรัก คู่ครอง หรือ คู่สัญญาก็ตาม เรื่องความรัก ยอมให้กันบ้างถึงจะทำให้รักราบรื่น คนโสด ควรระวังเลือกนักมักได้แร่ ที่ได้ไม่ดี ที่ดีไม่ได้..
สิงหาคม เสน่หาพาร่ำรวย เข้าสังคม สังสรรค์มิตรสหายมากขึ้น ก็อาจนำไปสู่โชคลาภมหาศาล แต่ควรระวังใจกว้าง เปย์ไม่หยุด ก็อาจทำให้หมดไปอย่างรวดเร็ว ในเรื่องงาน ควรหลีกเลี่ยงการแอบวิ่งเต้นใดๆ ระวังบริวาร พนักงานที่สูงวัยกว่าจะทำให้เดือดร้อน ยุ่งยากมากขึ้น ด้านความรัก อดทน อดกลั้น หากคนรัก คู่ครอง อาจเจ้าอารมณ์ ไม่มีเหตุผล ถึงจะไม่มีปัญหา คนโสด อาจเจอคนที่ดีแต่เปลือกนอก ดูให้ดีๆ
กันยายน จากคิดสู่เขียน พูด ในทางสร้างสรรค์ ที่สามารถปฏิบัติให้เห็นได้ โดยเฉพาะจากงานบริการ ตัวแทน นายหน้า ก็จะชักจูง โน้มน้าวใจ ที่จะทำให้เงินทองไหลมาเทมา แต่ควรระวัง “ไม่มีใครเขาอยากเห็นเราเด่นเกิน” เพราะอาจมีศัตรูใส่ร้ายป้ายสี ทำให้เสื่อมเสียชื่อเสียงได้ ในเรื่องความรัก อยู่ในเกณฑ์ดี คนรัก คู่ครองรักใคร่เสน่หา แต่คนโสด หากกำลังคบหากับลูกจ้าง ผู้ใต้บังคับบัญชา ก็ควรดูเบื้องหลังเขา/เธอให้   ดี ๆ ก่อนตัดสินใจ
ตุลาคม จากกิจการ งานที่ทำประจำ ก็จะอยู่ในเกณฑ์ดีที่จะก่อให้เกิดรายได้ แต่หากคิดจะลงทุน เริ่มโครงการใหม่ ๆ หรือ เริ่มงานใหม่ของมนุษย์เงินเดือน ก็ตรวจสอบให้ดีๆ เพราะอยู่ในระยะ “ทรงกับทรุด” ไปอีกเป็นปี เรื่องความรัก คล้อยตามความต้องการของเขา/เธอ ถึงจะทำให้รักราบรื่น คนโสด ควรดูให้ดีๆ เพศตรงข้ามที่คิดว่าใช่ โดยเฉพาะที่อายุอ่อนกว่า ก็อาจทำให้ทุกข์ใจไปอีกนาน
พฤศจิกายน พูดดีเป็นศรีแก่ตัว ที่จะทำให้การหารายได้เพิ่มเติมคล่องตัว ธุรกิจ งานก็จะอยู่ในเกณฑ์ดี สำเร็จดังที่หวัง เจ้าของกิจการ ผู้บริหาร หากรับพนักงานใหม่ ก็จะได้คนดี คนเก่งมาร่วมงาน แต่มนุษย์เงินเดือนที่ไม่มีผลงาน และกำลังถูกเพ่งเล็ง ควรระวังอาจโดนย้ายฟ้าผ่า หรือให้ออกจากงานทันที เรื่องความรัก การเดินทาง เปลี่ยนสถานที่ สร้างบรรยากาศให้โรแมนติค ถึงจะอยู่ในเกณฑ์ดีที่จะช่วยให้รักราบรื่น แต่ควรระวังสำหรับผู้มีรักซ้อนซ่อนรักกับพนักงาน ลูกน้อง อาจทำให้...บ้านแตก
ธันวาคม “ลมปาก” คำมั่นสัญญาว่าจะให้ ที่ไม่ได้ผูกมัดให้แน่นหนา  ทั้งจากหุ้นส่วน คนรัก คู่ครอง  ก็อาจเป็นแค่ลมลวงที่พูดแค่ขอไปทีเท่านั้น ด้านการเงิน อยู่ในเกณฑ์ดีที่จะหาง่าย ใช้คล่องมือ แต่หากจะติดตาม ทวงถามหนี้สินกับมิตรสหาย หรือ เพศตรงข้ามที่กำลังติดต่อสัมพันธ์กัน  ก็ควรคิดให้ดีๆ เพราะนอกจากจะไม่ได้คืนแล้ว ยังอาจทำให้ทะเลาะวิวาทอีกด้วย
 
อัญมณี/สีที่จะเสริมดวงชะตา....เพชร ไข่มุก มุกดา เงิน , สีขาว
อัญมณี/สีที่เป็นอริ มรณะ ...บุษราคัม สีเหลือง , พลอยสีม่วง สีม่วงดอกผักตบชวา
วันที่ดีที่สุดในสัปดาห์... วันจันทร์  เลขที่ต้องชะตา..8 2 3
ราศีแห่งมิตรที่ต้องชะตา ...ราศีพฤษภ กันย์ พิจิก มีน