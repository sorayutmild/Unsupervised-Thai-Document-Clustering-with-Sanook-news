ชาวเน็ตแชร์ กู้เงินออมสิน 100,000 บาท ผ่อนแค่ 700 บาท กับสินเชื่อไทรทอง ล่าสุดธนาคารออมสินตอบแล้วว่าปล่อยสินเชื่อนี้อีกรอบมั้ย
ตามที่มีการเผยแพร่ข้อความเกี่ยวกับประเด็นเรื่องธนาคารออมสิน เปิดตัวสินเชื่อไทรทอง ให้กู้ 1 แสนบาท ผ่อน 700 บาท ทางศูนย์ต่อต้านข่าวปลอมได้ดำเนินการตรวจสอบข้อเท็จจริงกับธนาคารออมสิน กระทรวงการคลังพบว่าประเด็นดังกล่าวนั้น เป็นข้อมูลเท็จ
กรณีมีข้อความโฆษณาชวนเชื่อที่เกี่ยวข้องกับธนาคารออมสิน โดยใช้ข้อความว่า เปิดตัวแล้วสินเชื่อไทรทอง จากธนาคารออมสิน กู้ 1 แสน ผ่อนเพียง 700 บาท สมัครง่าย อนุมัติไว ห้ามพลาดก่อนวงเงินเต็ม พร้อมนำตราสัญลักษณ์ของธนาคารมาแสดงร่วมด้วยนั้น ทางธนาคารออมสิน กระทรวงการคลัง ได้ทำการตรวจสอบข้อมูลดังกล่าวแล้ว ข้อความที่เพจดังกล่าวนำมาเผยแพร่ไม่ใช่ข้อมูลที่เผยแพร่มาจากธนาคารออมสิน และไม่มีข้อมูลรายละเอียดใด ๆ มาสนับสนุนว่าเป็นข้อมูลที่ถูกต้อง เช่น
1. ชื่อผลิตภัณฑ์ สินเชื่อไทรทอง ซึ่งธนาคารออมสินไม่มีผลิตภัณฑ์ในชื่อ สินเชื่อไทรทอง ข้อเท็จจริงคือธนาคารมีสินเชื่อในชื่อ “สินเชื่อไทรทองส่วนบุคคล” 2. วงเงินกู้ 1 แสนบาท ผ่อน 700 บาท สมัครง่าย อนุมัติไว ข้อเท็จจริงของสินเชื่อไทรทองส่วนบุคคล ให้กู้สูงสุดไม่เกินรายละ 10 ล้านบาท ไม่ได้ระบุเพดานวงเงินกู้ 1 แสนบาท และการอนุมัติสินเชื่อเป็นไปตามหลักเกณฑ์ของธนาคาร อนุมัติช้าหรือเร็วขึ้นอยู่กับความพร้อมของข้อมูลของผู้กู้ 3. คำว่า “เปิดตัวแล้ว” เป็นการสื่อความหมายว่าเป็นสินเชื่อใหม่ ซึ่งในข้อเท็จจริง สินเชื่อไทรทองส่วนบุคคล เป็นสินเชื่อปกติที่ธนาคารให้บริการอยู่แล้วไม่ใช่สินเชื่อตัวใหม่แต่ประการใด
ซึ่งการนำเสนอข้อมูลและคำโฆษณาชวนเชื่อข้างต้นธนาคารไม่มีส่วนเกี่ยวข้องกับการเผยแพร่ข้อมูลดังกล่าวใด ๆ ทั้งสิ้น
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่างๆ และเพื่อให้ประชาชนได้รับข้อมูลข่าวสารจากธนาคารออมสิน สามารถติดตามได้ที่เว็บไวบไซต์ www.gsb.or.th เฟซบุ๊ก ธนาคารออมสิน GSB Society หรือ โทร 1115
บทสรุปของเรื่องนี้คือ : ธนาคารออมสินไม่มีสินเชื่อชื่อ สินเชื่อไทรทอง มีแต่สินเชื่อไทรทองส่วนบุคคล ซึ่งเป็นสินเชื่อปกติที่ธนาคารให้บริการอยู่แล้วไม่ใช่สินเชื่อตัวใหม่ และไม่ได้ระบุเพดานวงเงินกู้ 1 แสนบาท
