ศบค. ยกระดับมาตรการคุมเข้มการระบาดระลอกใหม่ของเชื้อไวรัสโควิด ยกระดับพื้นที่สีแดงคุมเข้มใน 18 จังหวัด แต่ยืนยันยังไม่มีประกาศเคอร์ฟิวและล็อกดาวน์
วันนี้ (16 เม.ย.) เวลาประมาณ 15.45 น. พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม แถลงภายหลังเสร็จสิ้นการประชุมคณะกรรมการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 หรือ ศบค. ชุดใหญ่
ซึ่ง พล.อ.ประยุทธ์ เกริ่นนำในช่วงต้นว่า ไม่อยากให้ประชาชนตื่นตระหนกกับสถานการณ์การแพร่ระบาดของเชื้อไวรัสโควิดระลอกใหม่ โดยเน้นย้ำว่าตนเองและรัฐบาลรู้สึกเจ็บปวดทุกครั้งที่ต้องตัดสินใจดำเนินมาตรการควบคุมการแพร่ระบาดที่ส่งผลกระทบต่อประชาชนทุกคน แต่จำเป็นต้องทำเพื่อคุ้มครองไม่ให้เกิดการสูญเสียชีวิตของใครก็ตาม
ทั้งนี้ ในช่วงท้ายของการแถลง นายกรัฐมนตรีประกาศด้วยเสียงดังฟังชัดว่า "ยืนยันได้เลยว่าไม่มีเคอร์ฟิว ไม่มีการล็อกดาวน์"
ในเวลาต่อมา นพ.ทวีศิลป์ วิษณุโยธิน โฆษก ศบค. แถลงผลการประชุมว่า ที่ประชุมมีมติให้ยกระดับมาตรการควบคุมการแพร่ระบาดของเชื้อไวรัสโควิด-19 ออกเป็น 2 ระดับ คือ 

พื้นที่ควบคุมสูงสุด (สีแดง) 18 จังหวัด ได้แก่ กรุงเทพมหานคร ขอนแก่น ชลบุรี เชียงใหม่ ตาก นครปฐม นครราชสีมา นนทบุรี ปทุมธานี ประจวบคีรีขันธ์ ภูเก็ต ระยอง สงขลา สมุทรปราการ สมุทรสาคร สระแก้ว สุพรรณบุรี และ อุดรธานี 
ส่วนพื้นที่ที่เหลืออีก 59 จังหวัด เป็นพื้นที่ควบคุม (สีส้ม)

อ่านรายละเอียดของมาตรการควบคุมโควิดระลอกใหม่ได้ที่นี่: รีบเช็ก! ศบค. ออกมาตรการคุมโควิดโซนสีแดง-ส้ม ปิดโรงเรียน จำกัดเวลาเปิดห้าง-ร้านสะดวกซื้อ