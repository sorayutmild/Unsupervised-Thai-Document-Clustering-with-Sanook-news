ทีมนักกีฬาขี่ม้าทีมชาติไทย ตัดสินใจถอนตัวจากการแข่งขันในกีฬาโอลิมปิกเกมส์ 2020 ที่กรุงโตเกียว, ประเทศญี่ปุ่น อย่างเป็นทางการ โดยให้เหตุผลว่าเพื่อความปลอดภัยของตัวนักกีฬา และม้า เมื่อวันจันทร์ที่ 2 สิงหาคม ทีผ่านมา สืบเนื่องจากการแข่งขันขี่ม้า อีเว้นติ้ง ประเภทครอสคันทรี ในกีฬาโอลิมปิกเกมส์2020 เมื่อวันที่ 1 สิงหาคม ที่ผ่านมา ซึ่งนักกีฬาไทยลงแข่งขัน 3 คน ประกอบด้วย อารีย์ณัฏฐา ชวตานนท์ (ม้า Boleybawn Prince), วีรภัฎ ปิฏกานนท์ (ม้า Carnival March) และ กรธวัช สำราญ (ม้า Bonero K) อย่างไรก็ตามในการแข่งขัน นักกีฬาไทย 2 ราย ประสบอุบัติเหตุ คือ อารีย์ณัฎฐา ชวตานนท์ และ วีรภัฏ ปิฏกานนท์ ที่ตกจากหลังม้า ขณะที่ กรธวัช สำราญ ต้องเจอกับปัญหาม้าปฏิเสธเครื่องอุปกรณ์ในการกระโดด ครบ 3 ครั้ง ทำให้แข่งไม่จบการแข่งขันล่าสุด นารา เกตุสิงห์ ผู้จัดการทีมขี่ม้าไทย ได้ทำหนังสือแจ้งต่อคณะกรรมการโอลิมปิกแห่งประเทศไทยฯ ว่า จากเหตุการณ์ดังกล่าวทำให้ทีมขี่ม้ารวมถึงทีมสัตวแพทย์ตัดสินใจถอนตัวจากการแข่งขันกระโดดข้ามสิ่งกีดขวาง (Jumping) ในวันที่ 2 สิงหาคมนี้ เพื่อสวัสดิภาพที่ดีของม้าในอนาคต และการรักษาสภาพร่างกายม้าให้สมบูรณ์ต่อการแข่งขันในระยะยาวทั้งนี้ ผู้จัดการทีมขี่ม้าไทยยังได้แจ้งว่า ขณะนี้ม้า และนักกีฬาปลอดภัยดี ไม่มีอาการบาดเจ็บรุนแรง รวมถึงได้เดินทางกลับมายังคอกม้าที่สนามหลักของการแข่งขันเป็นที่เรียบร้อยเมื่อช่วงเย็นวันที่ 1 สิงหาคมแล้ว และขอขอบคุณสำหรับทุกกำลังใจที่ส่งมาโดยตลอด
