29 ก.ค. พ.ต.ท.ยอด เกตุสม สว.สภ.โพธิ์กลาง อ.เมืองนครราชสีมา เปิดเผยว่า เมื่อคืนวันที่ 25 ก.ค.ที่ผ่านมา นางณัฎฐ์ชนก รายณะสุข อายุ 52 ปี เป็นครูที่โรงเรียนแห่งหนึ่ง และ นายอธิศักดิ์ รายณะสุข อายุ 42 ปี สามี เข้าแจ้งความดำเนินคดีกับ นางกฤษณา พรรคเจริญ อายุ 57 ปี เป็นครูโรงเรียนแห่งหนึ่ง และเป็นเจ้าของโรงเรียนรับสอนร้องเพลง กับสามีทราบเพียงชื่อเล่นนายเสือ ทั้งคู่เป็นแม่กับพ่อของนักร้องสาวชื่อดัง "เอิร์นเดอะสตาร์" ข้อหาทำร้ายร่างกาย และหมิ่นประมาท เหตุเกิดที่ร้านอาหารบนถนนสืบศิริ ต.โพธิ์กลาง
โดย นางณัฎฐ์ชนก ให้การอ้างว่า วันเกิดเหตุนางกฤษณา กับสามี พาลูกศิษย์นักเรียนหญิงไปกินที่ร้านอาหารเดียวกับตน จากนั้น นางกฤษณา ให้ลูกศิษย์ขึ้นไปร้องเพลงบนเวที ตนกับสามีซึ่งมีอาชีพเป็นนักดนตรีนั่งกินอาหารอยู่ในร้านด้วย เห็นว่าเด็กแต่งชุดนักเรียนไม่เหมาะสมเลยว่ากล่าวตักเตือน แต่ถูกนางกฤษณา พูดจาต่อว่าดูหมิ่นต่อหน้าแขกในร้าน แถมยังอวดอ้างว่าเป็นแม่ของเอิร์นเดอะสตาร์ จากนั้น ให้นายเสือ สามี เข้ามาชกต่อยนายอธิศักดิ์ สามีของตน จนได้รับบาดเจ็บที่ใบหน้ากับลำตัว จากนั้น ทั้งคู่พากันหลบหนีไป นางณัฎฐ์ชนก กล่าวด้วยว่าจะเอาเรื่องให้ถึงที่สุด เพื่อรักษาศักดิ์ศรีของความเป็นครู 
ด้าน นางกฤษณา แม่ของนักร้องดัง ระบุว่า ไม่ได้ทำอะไรตามที่อีกฝ่ายหนึ่งแจ้งความ และฝ่ายนั้นเมาสุรา และเข้ามาหาเรื่องก่อน โดยฝ่ายผู้ชายเข้าไปต่อว่าเด็กนักเรียนลูกศิษย์ของตนที่ขึ้นไปร้องเพลง เรื่องหาว่าใส่ชุดนักเรียน ทั้งที่จริงแล้วไม่ใช่ชุดนักเรียน ตนพยายามอธิบายให้เขาเข้าใจ แต่ฝ่ายนั้นกลับปาแก้วใส่ จนเกิดเหตุทะเลาะวิวาทกันขึ้น ถ้าคู่กรณียืนยันจะเอาเรื่องให้ถึงที่สุด ตนพร้อมจะเข้าสู่กระบวนการตามกฎหมาย และจะแจ้งความกลับด้วยว่า กักขังหน่วงเหนี่ยว แจ้งความเท็จ และทำร้ายร่างกาย
 