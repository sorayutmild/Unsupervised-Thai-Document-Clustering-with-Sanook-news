6 ก.ค. - ดาบตำรวจคล้ายเมาดาบตำรวจในคลิปคล้ายเมาสุราเข้าพบ โฆษก ตร.เพื่อชี้แจงเหตุการณ์ที่เกิดขึ้น พร้อมเตรียมเรียกคนถ่ายคลิปเข้าให้ข้อมูลเพิ่มเติม
พันตำรวจโทภาษิต ไพรัตน์ รองผู้กำกับการสถานีตำรวจนครบาลวังทองหลาง นำ ดาบตำรวจจักรวาล วงศ์ไชย ผบ.หมู่งานจราจร ซึ่งเป็นผู้ใต้บังคับบัญชาเข้าพบ พลตำรวจโทประวุฒิ ถาวรศิริ โฆษกสำนักงานตำรวจแห่งชาติ เพื่อชี้แจงหลังปรากฏคลิปที่มีการแชร์กันในสังคมออนไลน์ว่า ตำรวจนายหนึ่งมีอาการคล้ายเมาสุรา ขณะปฏิบัติหน้าที่และมีการใช้คำพูดที่ไม่เหมาะสม จนเป็นที่วิพากษ์วิจารณ์กันอย่างแพร่หลาย
พลตำรวจโทประวุฒิ เปิดเผยว่า ได้รับรายงานว่าเหตุการณ์ในคลิปเกิดขึ้นเมื่อเวลาประมาณ 15.00 น.ของวันศุกร์ที่ผ่านมา (3 ก.ค.) บนถนนประดิษฐ์มนูธรรม ซอยลาดพร้าว 86 กรณีนี้มีการตั้งกรรมการตรวจสอบข้อเท็จจริงว่า ดาบตำรวจจักรวาล มึนเมาสุราขณะปฏิบัติหน้าที่หรือไม่ แต่จากการสอบถามเพื่อนของดาบตำรวจจักรวาล ทราบว่าลักษณะและน้ำเสียงของดาบจักรวาล จะคล้ายคนเมาสุรา และต้องยอมรับว่าดาบตำรวจจักรวาล มีการใช้คำพูดที่ไม่เหมาะสมกับประชาชนจริง และได้พยายามติดต่อผู้ถ่ายและเผยแพร่คลิปดังกล่าว มาให้ข้อมูลข้อเท็จจริงที่เกิดขึ้น โดยจะสอบถามถึงการพูดคุยขณะขอตรวจค้นว่า มีการใช้คำพูดรุนแรงทั้งสองฝ่ายหรือไม่
เบื้องต้นพบว่าผู้ถ่ายคลิปขับรถแทรกรถคันอื่นที่กำลังรอกลับรถ ดาบตำรวจจักรวาล ซึ่งปฏิบัติหน้าที่อยู่บริเวณดังกล่าวจึงเรียกรถคันดังกล่าวพูดคุยและมีการใช้คำพูดไม่เหมาะสม ส่วนผลการสอบสวน ต้องรอคณะกรรมการที่ตั้งขึ้นมา โดยระหว่างนี้ให้ ด.ต.จักรวาลหยุดปฎิบัติหน้าที่ชั่วคราว จนกว่าจะมีคำสั่งเปลี่ยนแปลง
พลตำรวจโทประวุฒิ กล่าวว่า การถ่ายคลิปวีดีโอต่างๆ ถ้าไม่ทำให้ผู้อื่นเสียหายหรือนำข้อมูลเท็จเข้าสู่ระบบข้อมูลคอมพิวเตอร์สามารถทำได้ - สำนักข่าวไทย