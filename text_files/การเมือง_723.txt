พล.ต.ต. อภิชาติ เพชรประสิทธิ์ ผู้บังคับการตำรวจภูธรจังหวัดอุบลราชธานี เปิดเผยว่า เมื่อเวลาประมาณ 8.00 น.ที่ผ่านมา ได้รับแจ้งเหตุ นายสราวุฒิ ภูธรโยธิน ผู้จัดการห้างหุ้นส่วนจำกัดอุบลกรุงไทยกลการ ยิงตัวตายภายในห้องนอนชั้น 2 ที่บ้านพักที่จ.อุบลราชธานี จึงเดินทางเข้าตรวจสอบ
จากการสอบสวนเบื้องต้นทราบว่า ผู้ตายได้ใช้ปืน.38 ยิงตัวตายภายในห้องนอน ซึ่งล็อกประตูด้านในไว้ โดยญาติเชื่อว่าน่าจะเกิดโรคประจำตัวที่ผู้ตายมีอาการปวดกระดูกต้นคอ ลามมาจนถึงสันหลัง เป็นเวลา 3-4 เดือนมาแล้วและได้กินยาแก้ปวดมาตลอด และวันนี้ญาติพยายามจะพาไปหาหมอ ผู้ตายจึงไปแต่งตัวและก่อเหตุดังกล่าวในที่สุด
เบื้องต้นยืนยันว่าไม่เกี่ยวกับคำสั่งของ คณะรักษาความสงบแห่งชาติ หรือ คสช.ฉบับที่ 44 ที่เรียกตัวนายสราวุฒิ ไปรายงานตัวในวันพรุ่งนี้ โดยมีรายชื่ออยู่ในลำดับที่ 15