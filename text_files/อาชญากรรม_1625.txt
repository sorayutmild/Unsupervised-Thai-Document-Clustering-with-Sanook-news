ลูกชายมีอาการป่วยทางจิต เห็นแม่นั่งสวดมนต์คิดว่าแม่กำลังบ่นด่า ตรงเข้าใช้เท้าเตะใบหน้าจนสลบ เสียชีวิตคาที่นอน
ผู้สื่อข่าวรายงานว่า (17 ก.พ.) เมื่อเวลาประมาณ 06.55 น. เจ้าหน้าที่ตำรวจ สภ.บัวใหญ่ จังหวัดนครราชสีมา ได้รับแจ้งเหตุฆาตกรรม ที่บ้านหนองไผล้อม ตำบลโนนทองหลาง จึงได้ประสานมูลนิธิกู้ภัยบัวใหญ่จีหลักเกาะพร้อมด้วยทีมแพทย์จากโรงพยาบาลบัวใหญ่ ร่วมออกตรวจสอบที่เกิดเหตุ
ในที่เกิดเหตุพบเป็นบ้านไม้ 2 ชั้นครึ่งปูนครึ่งไม้ จากการเข้าตรวจสอบพบศพ นางเอ (นามสมมุติ) อายุ 70 ปี นอนเสียชีวิตอยู่บนชั้นสองของบ้าน ลักษณะนอนหงายบนที่นอน มีเลือดออกเต็มใบหน้า สวมชุดขาวคล้ายผู้ปฏิบัติธรรม
สอบถามญาติผู้ตายและเพื่อนบ้าน ผู้ตายนั้นอาศัยอยู่กับนายบี (นามสมมุติ) อายุ 43 ปี ลูกชายซึ่งมีอาการป่วยทางจิต ก่อนเกิดเหตุเพื่อนบ้านได้ยินเสียงนายบีเอะอะโวยวายกลางดึกแล้วเงียบไป
จนกระทั่งเช้าเพื่อนบ้านเห็นผิดสังเกต เนื่องจากผู้ตายมักจะตื่นแต่เช้า จึงมาช่วยดูพบว่าผู้ตายนอนแน่นิ่งไม่ยอมตื่นตอบสนอง จึงแจ้งเจ้าหน้าที่เข้าตรวจสอบ และพบว่านางเอเสียชีวิตไปแล้ว
ต่อมาได้สอบถามลูกชาย ซึ่งให้การยอมรับว่าเป็นคนทำร้ายร่างกายผู้ตาย โดยได้ยินเสียงแม่ที่กำลังสวดมนต์อยู่ในมุ้ง และคิดว่าเป็นเสียงบ่นว่า จึงได้เตะเข้าที่ใบหน้าจำนวน 2 ครั้ง จนสลบเงียบไปและเสียชีวิตในที่สุด
เบื้องต้น เจ้าหน้าที่ได้ควบคุมตัวผู้ก่อเหตุส่งบำบัดอาการที่โรงพยาบาลจิตเวช ก่อนจะดำเนินตามกฎหมาย ส่วนศพผู้เสียชีวิตญาตินำกลับไปบำเพ็ญกุศลทางศาสนาต่อไป