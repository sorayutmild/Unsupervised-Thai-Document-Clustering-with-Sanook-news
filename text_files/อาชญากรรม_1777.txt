เมื่อเวลา 06.00 น. วันที่ 22 พ.ค. ที่สนามบินสุวรรณภูมิ พล.ต.ท.ประวุฒิ ถาวรศิริ ผู้ช่วย ผบ.ตร. และโฆษกสำนักงานตำรวจแห่งชาติ ได้นำเจ้าหน้าที่ บก.ป. เข้าควบคุมตัว นายกิตติศักดิ์ มัทธุจัด อายุ 30 ปี ผู้ต้องหาตามหมายจับศาลอาญาที่ 2363/2557 ลง 26 ธ.ค. 57 ข้อหาปลอมเอกสารสิทธิและใช้เอกสารสิทธิปลอม, ร่วมกันลักทรัพย์, ร่วมกันฟอกเงิน โดยผู้ต้องหาเดินทางมากับสายการบินไทย เที่ยวบินที่ TG911 จากลอนดอน ประเทศอังกฤษ เครื่องลงเวลาประมาณ 05.40 น. หลังดำเนินการแจ้งข้อกล่าวหาแก่นายกิตติศักดิ์แล้ว จึงได้นำตัวเพื่อไปดำเนินคดีต่อไป
สำหรับนายกิตติศักดิ์ มัทธุจัด เป็น 1 ในผู้ต้องหา และเป็นผู้ต้องหารายสำคัญ ที่เป็นที่ต้องการตัวของเจ้าหน้าที่ตำรวจ ในคดีร่วมกันลักทรัพย์สถาบันเทคโนโลยีพระจอมเกล้าเจ้าคุณทหารลาดกระบัง (สจล.) ไปกว่า 1.6 พันล้านบาทที่ผ่านมา หลบหนีไปอยู่ที่ประเทศอังกฤษ
ทั้งนี้ ในการกลับประเทศครั้งนี้ นายกิตติศักดิ์เป็นผู้ติดต่อขอมอบตัวด้วยตนเองเพื่อมอบตัวและสู้คดี ทาง พล.ต.ท.ประวุฒิ จึงนำกำลังเจ้าหน้าที่ตำรวจกองปราบปรามไปควบคุมตัวที่สนามบินสุวรรณภูมิ ส่วนรายละเอียดอื่น จะแถลงข่าวอีกครั้งที่กองบังคับการปราบปราม ในวลา 10.00 น. วันที่ 22 พ.ค.นี้