ผู้สื่อข่าวรายงานว่า (5 เม.ย.) เมื่อเวลา 03.00 น. สน.บางบอน รับแจ้งเหตุรถชนเสาไฟฟ้า มีผู้เสียชีวิตและได้รับบาดเจ็บ รวม 7 ราย ที่เกิดเหตุบริเวณหน้าปั๊ม ปตท. เอ็นจีวี บนถนนเอกชัย แขวงและเขตบางบอน ตรงข้ามเอกชัยซอย 101
ที่เกิดเหตุพบ รถยนต์นิสสัน อัลเมร่า สีขาว ทะเบียน 2กอ 6346 กรุงเทพฯ อัดก๊อปปิ้กับเสาไฟฟ้า ด้านหน้าพังยับเยิน กันชนหน้าหลุดออก มีผู้ได้รับบาดเจ็บกระเด็นออกมาจากตัวรถทั้งหมด 5 ราย และมีผู้เสียชีวิตจำนวน 2 ราย ทราบชื่อคือ นายเกรียงไกร อายุ 32 ปี คนขับและเจ้าของรถ ประกอบอาชีพสถาปนิก ถูกอัดก๊อปปี้อยู่หลังพวงมาลัยรถเสียชีวิตทันที เจ้าหน้าที่ต้องใช้เครื่องตัดถ่างนำร่างออกมา
ส่วนเบาะหลัง พบร่างผู้เสียชีวิตทราบชื่อต่อมาคือ น.ส.สลิลทิพย์ อายุ 17 ปี เสียชีวิตคาที่ สภาพศพ มีบาดแผลบริเวณศีรษะ ขาผิดรูป เจ้าหน้าที่กู้ชีพนำศพทั้ง 2 คนส่ง รพ.ศิริราช ส่วนผู้บาดเจ็บทั้ง 5 นำส่ง รพ.บางประกอก 8 ทราบชื่อต่อมาคือ นายธีระพงษ์ อายุ 25 ปี นายสุกมล อายุ 27 ปี นายคมกฤช อายุ 25 ปี นายวรรณะ อายุ 29 ปี และ นายโกศล อายุ 30 ปี
จากการสอบสวนทราบว่า ผู้ตายขับรถออกมาจากงานเลี้ยงสังสรรค์ระหว่างศิษย์เก่าและศิษย์ปัจจุบันของวิทยาลัยเทคนิคแห่งหนึ่ง โดยผู้ตายเป็นศิษย์เก่าคณะสถาปัตยกรรมศาสตร์ รุ่น 21 โดยหลังงานเลี้ยงได้มารับเพื่อนและรุ่นน้องไปส่งบ้าน ซึ่งนั่งออกมา 7 คน คาดว่ารถยนต์เกิดเสียหลัก เพราะพบเพียงลอยเบรกเป็นทางยาว ก่อนที่รถจะหมุนและอัดเข้ากับเสาไฟฟ้าจนมีผู้ได้รับบาดเจ็บและเสียชีวิต
เบื้องต้น ทางเจ้าหน้าที่จะไปสอบปากคำผู้ได้รับบาดเจ็บ เพื่อหาสาเหตุที่แท้จริงต่อไป
ขอขอบคุณภาพจาก น้อมเกล้า41 ตลาดพลู021 - หน่วยกู้ภัยป่อเต็กตึ๊ง จุด สน.บางบอน