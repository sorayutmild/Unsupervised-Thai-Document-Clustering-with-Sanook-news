วันนี้ทีมงาน"สนุก!มันนี่" พามารู้จักธุรกิจที่ใครหลายๆคน เรียกว่า"ธุรกิจสีเทา" อะไรคือธุรกิจสีเทา แล้วธุรกิจสีเทามีอะไรบ้าง เราลองไปติดตามกันดูนะครับ

เริ่มจากอันดับแรก "หวยใต้ดิน" เชื่อว่า หวยใต้ดินเป็นอะไรที่เกิดมาคู่กับคนไทยตั้งแต่สมัยโบราณ แม้ว่าทางรัฐเองจะทำให้ธุรกิจดังกล่าวเป็นสีขาว โดยการทำให้ถูกกฏหมาย ซึ่งเท่าที่ทราบเม็ดเงินในการขายหวยของรัฐบาลนั้นมหาศาลมากโขเลยทีเดียว แต่เพราะเม็ดเงินจำนวนมหาศาลนั้นแหละ ที่ทำให้เกิดช่องทางให้เจ้ามือ หรือนายทุน เอาหวยบนดินลงมาทำใต้ดิน โดยเลี่ยงกฏหมาย หรือ ผู้ใช้กฏหมายก็อาจรับรู้ เพราะเม็ดเงินที่มหาศาลคือสิ่งล่อใจ ดังนั้น"หวยใต้ดิน"จึงเป็นอะไรที่อยู่คู่กับคนไทยมาช้านาน ว่ากันว่าเม็ดเงินมหาศาลแต่ละงวดนั้น แทบจะประมาณค่าไม่ได้เลยทีเดียว หรือ จะว่าง่ายๆ หวยใต้ดินนั้น เล่นกันทุกจังหวัดในประเทศไทย จึงถือว่าเป็นอีกหนึ่งธุรกิจสีเทาที่ได้รับความนิยมมากที่สุดเลยทีเดียว

อันดับสอง "โต๊ะพนันบอล" เป็นอีกหนึ่งธุรกิจสีเทาที่มีเม็ดเงินมหาศาลรองๆมาจากหวยใต้ดิน หรือ บางทีอาจมากกว่าด้วยซ้ำ เรียกได้ว่าเป็นธุรกิจที่มาแรงที่ได้รับอิทธิพลมาจากฟุตบอลต่างประเทศ นำมาแพร่ระบาดในไทย ด้วยลงทุนหากินด้วยเศษกระดาษเพียงแผ่นเดียว ว่ากันว่าโต๊ะบอลนั้นมีเงินหมุนเวียนวันละ หลายล้านบาท นี่ขนาดแค่โต๊ะเล็กๆ ไม่ได้โต๊ะใหญ่อะไร แต่ถ้าเป็นในช่วงบอลโลกแต่ละปี แต่ละวันเงินหมุนภายในโต๊ะยังไม่ต่ำกว่า 5-6 ล้านบาท ซึ่งในไทย มีโต๊ะบอลใหญ่ๆ หลายเจ้า รวมถึงเครือข่ายที่โยงใยไปในหลายประเทศในเอเชีย ก็ลองคำนวณเล่นๆ ดู ว่าทั้งหมดจะเป็นตัวเงินเท่าไหร่?

อันดับสาม "ธุรกิจอาบอบนวด" ถือว่าเป็นธุรกิจคนกลางคืนที่โดดเด่น เห็นชัด และถูกกฎหมายซึ่งผู้ชายส่วนใหญ่ (ที่พอมีสตางค์) มักใช้เป็นสถานที่ผ่อนคลายความเครียดคำว่า ธุรกิจถูกกฎหมาย คือการให้บริการอาบอบนวด (แท้ๆ) อย่างเดียว โดยไม่มีการค้าประเวณี มาเกี่ยวข้องแต่ในความเป็นจริง กิจการอาบอบนวด ก็คือธุรกิจค้าประเวณีที่ทุกคนรู้ (รู้ๆ กันอยู่) บวกกับเม็ดเงินในการลงทุนและกำไรที่ได้กลับคืนต้องถือว่าจำนวนมหาศาลเลยทีเดียว น้อยคนนักที่หันมาจับธุรกิจแบบนี้แล้วเจ๊งแทบจะไม่มี ว่ากันว่าค่าบริการแต่ละครั้งแพงหูฉี่เลยทีเดียว แถมแบ่งเป็นเรตราคาให้ ลูกค้าได้เลือก จึงไม่แปลกใจเลยว่าทำธุรกิจอาบอบนวดนี้จึงเป็นธุรกิจสีเทาอย่างไม่ต้องสงสัย

อันดับสี่ "ธุรกิจปล่อยกู้เงินนอกระบบ" ธุรกิจนี้ส่วนใหญ่นายทุนมักจะเป็นกลุ่มบุคคลที่เป็นผู้มีอิทธิพลในท้องถิ่น โดยมีลูกน้องเป็นพวกขาโจ๋คอยทำหน้าที่หาลูกค้า ปล่อยเงินให้กับ บรรดาพวกพ่อค้าแม่ค้าที่หาเช้ากินค่ำ หรือไม่ก็พูดชักจูงต่างๆนานาให้กู้เงินไปใช้ โดยเรียกเก็บดอกเบี้ยในอัตราที่สูงมากเป็นรายวัน รายสัปดาห์ รายเดือน แล้วแต่ข้อตกลง หากมีการผิดนัดจ่ายเงินก็จะถูกติดตามทวงหนี้ที่ในลักษณะขู่กรรโชก ทำร้ายร่างกาย เป็นข่าวขึ้นหน้าหนึ่งมาหลายครั้ง จนมีการปราบปรามจับกุม แต่ใช่ว่าธุรกิจนี้จะเข็ด ก็มีการแอบเปิดแอบทำมาอยู่อย่างต่อเนื่องแล้วแต่ความสมัครใจของทั้งสอง ซึ่งเม็ดเงินหรือกำไรดอกเบี้ยจากดอกจากลูกหนี้นั้น ในแต่ละวันหากคำนวนออกมาถือว่าไม่ธรรมดา ธุรกิจแบบนี้จึงเหมะกับพวกผู้มีอิทธิพลที่คอยนั่งกินนอนกินโดยไม่ต้องจ่ายสักบาท

อันดับห้า "บ่อน" หากไม่มีธุรกิจนี้ อยู่ในหมวดธุรกิจสีเทา ต้องถือว่าผิดอย่างแรง เพราะบ่อน ถือว่าเป็นศูนย์รวมแห่งการพนันผิดกฏหมายสารพัด โดยเฉพาะอย่างยิ่งจำนวนเม็ดเงินในบ่อนนั้นมหาศาลอย่างมาก แต่การจะเปิดบ่อนเล่นได้ต้องมีอิทธิพลและกว้างขวางในวงการถึงจะเปิดได้ ซึ่งสมัยก่อน ว่ากันว่าสามารถเปิดแอบเปิดเล่นกันอย่างสนุก แต่ ณ ปัจจุบันเริ่มค่อยๆหดหายไปบ้าง ถ้าจะมีเปิดบ่อนเล่นก็แอบลอบเล่น ย้ายสถานที่ไปมา เพื่อหลีกเลี่ยงการถูกจับกุม แต่หากนักพนันไม่อยากถูกจับก็หันไปเล่นในบ่อนของเพื่อนบ้านซึ่งเปิดขึ้นมาอย่างถูกกฏหมาย คาดคะเนเม็ดเงินมหาศาลกับธุรกิจบ่อน ทำรายได้ให้เจ้าของรวยถึงขั้นชาตินี้ใช้อย่างไรก็ไม่มีวันหมด