(1 ก.ย.) ผู้สื่อข่าวรายงานว่า ว่าที่ ร.ต.อภินันท์ เผือกผ่อง นายอำเภอบางบัวทอง จ.นนทบุรี ได้รับการร้องเรียนจากชาวบ้าน ว่า บ้านหลังหนึ่งภายในหมู่บ้านศรีประจักษ์ 4 หมู่ 5 ต.บางบัวทอง อ.บางบัวทอง จ.นนทบุรี มีการลักลอบเสพยาบ้า จึงประสาน ร.ต.สันติสุข พิทักษ์คีรี รอง ผบ.ร้อย รส.พัน 7 นำกำลังเจ้าหน้าที่ทหาร และเจ้าหน้าที่อาสารักษาดินแดน(อส.) เข้าทำการตรวจค้นโดยอาศัยกฎอัยการศึก
ที่บ้านหลังดังกล่าว พบชาย 2 คนนั่งอยู่ภายในบ้าน จึงเข้าทำการตรวจค้นพบของกลางยาบ้าจำนวน 3 เม็ด อุปกรณ์การเสพยาบ้า โดยควบคุม ร.ต.ท.อัษฎาวุธ โคตรสมบัติ อายุ 30 ปี เจ้าหน้าที่ตำรวจ สังกัดกองบังคับการปราบปรามการกระทำผิดเกี่ยวกับอาชญากรรมทางเทคโนโลยี ชาว จ.ยโสธร และ นายณรงค์ศักดิ์ แก้วศรีงาม อายุ 29 ปี ชาว จ.ชัยนาท ซึ่งทั้งสองให้การปฏิเสธ
ต่อมา เจ้าหน้าที่ได้นำตัวทั้งสองไปตรวจปัสสาวะ ณ ที่ทำการอำเภอบางบัวทอง โดย ร.ต.ท.อัษฎาวุธ พยายามบ่ายเบี่ยง โดยขณะนำตัว ร.ต.ท.อัษฎาวุธ เข้าห้องน้ำ เจ้าหน้าที่พบถุงซุกในกางเกงใน จึงได้ใช้เท้าถีบเจ้าหน้าที่อาสารักษาดินแดน จนเจ้าหน้าที่ทหารต้องเข้าล็อกตัว ใส่กุญแจมือ พบถุงบรรจุน้ำอยู่ในกางเกงใน เพื่อจะใส่แทนปัสสาวะ อย่างไรก็ตาม จากผลการตรวจสอบ พบสารเสพติดในปัสสาวะ ของ ร.ต.ท.อัษฎาวุธ จึงยอมรับสารภาพในที่สุด จึงนำตัวส่งพนักงานสอบสวนเพื่อดำเนินคดีต่อไป