กระทรวงคลัง เตรียมประกาศปรับรายได้ให้ ขรก. ลูกจ้าง วุฒิ ป.ตรี ขึ้นไป รับเงินเดือนบวกเงินเพิ่ม 15,000 บ./ด. กลุ่มต่ำกว่า ป.ตรี ได้ด้วย เริ่ม 1 ม.ค. 55
นายรังสรรค์ ศรีวรศาสตร์ อธิบดีกรมบัญชีกลาง เปิดเผยว่า นโยบายรัฐบาลเรื่องการปรับรายได้ให้แก่บุคลากรภาครัฐ โดยเฉพาะผู้ที่จบปริญญาตรี เมื่อเข้าทำงานในระบบราชการ ควรมีรายได้ขั้นต่ำอย่างน้อย 15,000 บาทต่อเดือน นั้น ขณะนี้อยู่ในขั้นตอนการนำเสนอร่างระเบียบเกี่ยวกับการเบิกจ่ายเงินเพิ่มการครองชีพชั่วคราวของข้าราชการ และลูกจ้างประจำ ล่าสุด ได้มีการยืนยันร่างระเบียบดังกล่าว ไปยังสำนักงานคณะกรรมการกฤษฎีกาเรียบร้อยแล้ว เมื่อวันที่ 23 ธันวาคม 2554 ซึ่งคาดว่ากระทรวงการคลังจะประกาศให้มีผลบังคับใช้ได้แน่นอน โดยเริ่มตั้งแต่ 1 มกราคม 2555 ถือเป็นการให้ของขวัญปีใหม่จากรัฐบาลนายกรัฐมนตรี น.ส.ยิ่งลักษณ์ ชินวัตร
ทั้งนี้ ผู้ที่จะได้รับการปรับเพิ่มรายได้มี 5 กลุ่ม จำนวนกว่า 649,323 คน ประกอบด้วย
1. ข้าราชการ ได้แก่ ข้าราชการพลเรือน ข้าราชการทหาร ข้าราชการตำรวจ ข้าราชการครู และบุคลากรทางการศึกษา ข้าราชการในสถาบันอุดมศึกษา ข้าราชการรัฐสภาสามัญ
2. ลูกจ้างประจำ
3. ลูกจ้างชั่วคราวที่จ้างจากเงินงบประมาณ
4. ทหารกองประจำการ
5. พนักงานราชการ
โดยเงินที่จ่ายจะเป็นเงินเพิ่มการครองชีพชั่วคราว (พ.ช.ค.) กำหนดเงื่อนไขไว้ 2 ลักษณะ คือ กลุ่มที่บรรจุในตำแหน่งที่ใช้วุฒิระดับปริญญาตรีขึ้นไป ให้รับเงิน พ.ช.ค. เพิ่มจนถึง 15,000 บาท และกลุ่มที่ใช้วุฒิการศึกษาต่ำกว่าปริญญาตรีไม่ถึงเดือนละ 12,285 บาท ให้รับเงินเพิ่มได้แต่รวมกันแล้วต้องไม่เกิน 12,285 บาท หรือถ้ารวมกันแล้วไม่เกิน 9,000 บาท ก็ให้อีกจนถึง 9,000 บาท และทหารกองประจำการที่รับเงินเดือน รวมแล้วต้องไม่เกินเดือนละ 9,000 บาท เช่นกัน
 