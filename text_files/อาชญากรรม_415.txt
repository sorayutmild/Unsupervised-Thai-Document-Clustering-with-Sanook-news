ส.ต.ท. รับสารภาพพยายามปล้ำเด็กหญิงวัย 13 ปี หลังจะมาแจ้งความถูก รปภ.ลวนลาม เบื้องต้นถูกแจ้งข้อหาหนัก สั่งออกราชการ นำตัวฝากขัง-รอดำเนินคดี
จากกรณีที่เด็กหญิงวัย 13 ปี ต้องการแจ้งร้องทุกข์ว่าถูกเจ้าหน้าที่รักษาความปลอดภัยลวนลาม แต่ปรากฏว่าถูกเจ้าหน้าที่ตำรวจพยายามกระทำชำเราเช่นเดียวกัน กลายเป็นข่าวอื้อฉาวในรอบวัน กระทั่งมีคำสั่งให้ ส.ต.ท. ที่ตกเป็นผู้ต้องหาออกจากราชการไว้ก่อน ตามข่าวที่รายงานไปแล้วนั้น
ล่าสุด ส.ต.ท. ที่ถูกกล่าวหาคนดังกล่าว ได้เข้ามอบตัวแล้ว หลังจากที่หลบหนีไป เจ้าหน้าที่จึงได้นำตัวไปตรวจร่างกาย เพื่อเก็บหลักฐานเทียบดีเอ็นเอ เบื้องต้นพบว่าที่ริมฝีปากซ้ายล่าง มีบาดแผลถูกกัด ซึ่งตรงกับคำให้การของเด็กหญิง ที่ระบุว่าได้กัดปากผู้ต้องหา เนื่องจากพยายามประกบปากจูบ เพื่อให้เงียบเสียงลง
ต่อมาเจ้าหน้าที่ได้ทำตัว ส.ต.ท.ไปชี้จุดเกิดเหตุที่แฟลตตำรวจ ระบุว่ายาเม็ดสีเหลืองๆ ที่จะให้เด็กทานนั้นเป็นยาคลายเครียด ไม่ใช่ยาเสพติดแต่อย่างใด เจ้าหน้าที่จึงได้เก็บตัวอย่างยาดังกล่าวไปตรวจสอบ เพื่อค้นหาว่าเป็นยาชนิดใด
ขณะที่อีกด้านหนึ่ง เจ้าหน้าที่ได้ควบคุมตัว เจ้าหน้าที่รักษาความปลอดภัยของโรงพยาบาลแห่งหนึ่ง ที่ตกเป็นผู้ต้องหาในคดีดังกล่าวเช่นเดียวกัน เบื้องต้นได้ให้การยอมรับสารภาพว่าตั้งใจพยายามลวนลามเด็กจริงๆ ต่อมาได้นำตัวไปตรวจสอบปัสสาวะก็พบว่ามีสีม่วง ทำให้ได้แจ้ง 4 ข้อหา ได้แก่ กระทำชำเราเด็กอายุไม่เกิน 13 ปี พรากผู้เยาว์ไปจากบิดามารดา กระทำอนาจารเด็กหญิงอายุไม่เกิน 13 ปี และเสพยาเสพติดให้โทษ
ส่วนด้าน ส.ต.ท. ผู้ต้องหาอีกรายนั้นก็ถูกแจ้ง 3 ข้อหาเช่นเดียวกัน พร้อมกับนำตัวฝากขัง เพื่อรอสอบสวนดำเนินคดีต่อไป
ขอบคุณเนื้อหาข่าวจาก เรื่องเล่าเช้านี้ ทางช่อง 3