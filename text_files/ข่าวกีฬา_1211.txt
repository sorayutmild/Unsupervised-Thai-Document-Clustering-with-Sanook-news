เริ่มต้นชีวิตใหม่ในเมืองที่คุ้นเคยอีกครั้งตั้งแต่ช่วงสุดสัปดาห์ที่ผ่านมา สำหรับ คริสเตียโน โรนัลโด กับแฟนสาว จอร์จินา และลูกๆ 4 คน หลังจากแข้งดังวัย 36 ปีหวนกลับมาซบทีมแมนเชสเตอร์ ยูไนเต็ด เป็นคำรบสองล่าสุด sportbible สื่อกีฬาดังได้เผยแพร่รายละเอียดบ้านหลังใหม่ของกัปตันทีมชาติโปรตุเกส พร้อมภาพบรรยากาศสุดพิเศษให้แฟนคลับได้ยลโฉมเป็นที่เรียบร้อย หลังจากที่แข้งดังได้ลงภาพตนเองและครอบครัวขณะนั่งอาบแดดด้วยกันบริเวณสนามหญ้าพร้อมแคปชั่นว่า "ใครบอกแมนเชสเตอร์ไม่มีแสงแดด?"สำหรับบ้านหลังนี้มีราคา 6 ล้านปอนด์ หรือประมาณ 270 ล้านบาท อยู่ในย่านเชเชียร์ ห่างจากตัวเมืองแมนเชสเตอร์ประมาณ 29 ไมล์ และห่างจากสนามซ้อมแคร์ริงตัน 23 ไมล์ ซึ่งโรนัลโดจะใช้เวลาราวครึ่งชั่วโมงในการขับรถเท่านั้นบ้านสุดหรูแต่ดูเรียบง่ายหลังนี้มีทั้งสิ้น 7 ห้องนอน ไฮไลต์สำคัญคือ โรงภาพยนตร์ส่วนตัว, ฟิตเนสคอมเพล็กซ์สุดไฮเทค พร้อมสระว่ายน้ำและอ่างจากุซซี ซึ่งจะช่วยให้โรนัลโดฟิตร่างกายได้อย่างเต็มที่ตลอดเวลา แถมยังเต็มไปด้วยกล้องวงจรปิดและทีมงานรักษาความปลอดภัยตลอด 24 ชั่วโมงทั้งนี้ โรนัลโดเคยอยู่กับทัพปีศาจแดงช่วงปี 2003-2009 ยิงได้ 118 ประตู จากการลงสนามรวมทุกรายการ 292 นัด และเกมประเดิมสนามของเจ้าตัวในสีเสื้อผีแดงรอบสองนี้คาดว่าจะเกิดขึ้นในนัดที่ แมนฯ ยูไนเต็ด เปิดบ้านพบกับ นิวคาสเซิล ยูไนเต็ด วันเสาร์ที่ 11 กันยายนนี้เลย
