เมื่อวันที่ 10 กันยายน 2560 (วานนี้) นางส่วย ส่วย วิน หรือ เอธิ ที่รู้จักกันดีในชื่อหมอดูอีที หมอดูผู้โด่งดังชาวพม่า ที่รู้จักไปทั่วโลกในเรื่องความสามารถด้านการทำนายทายทักที่แม่นยำโดยเฉพาะในเรื่องการเมือง และตัวเลขบนธนบัตรของผู้ที่ไปให้ตรวจสอบดวงชะตา ที่ว่ากันว่าแม่นยำราวตาเห็น ได้เสียชีวิตแล้วในวัย 58 ปีในบ้านพักในนครย่างกุ้ง จึงถือว่าปิดตำนานหมอดูชื่อดังอย่างน่าใจหาย
ซึ่งก่อนหน้านี้ได้เผยดวงเมืองประเทศไทยในอดีตที่รู้อนาคตราวกับตาเห็นจนกลายเป็นที่รู้จัก ซึ่งนักการเมืองหรือแม้แต่ดาราเซเลบไฮโซชาวไทย ก็เดินทางไปพบเพื่อให้หมอดูอีทีทำนาย ซึ่งมีคำทำนายที่เป็นที่ฮือฮาเกี่ยวกับประเทศไทยดังนี้

เกิดเหตุการณ์รัฐประหาร 19 กันยายน 2549
ที่มีการลือกันว่ามีนักการเมืองระดับใหญ่โตบินไปดูดวงกับหมอดูอีที เพื่อขอคำแนะนำเรื่องการแก้เคล็ด เสริมดวงชะตา ซึ่งหมอดูอีทีระบุว่าดวงชะตาขาด ต้องทำพิธีต่อดวงชะตา โดยสวดมนต์เดินวนรอบเจดีย์ชเวดากอง ซ้าย 3 รอบ ขวา 3 รอบ แล้วต้องทำพิธีสะเดาะเคราะห์ชุดใหญ่ในถิ่นทุรกันดาร
 
ปี 2555 ก่อนเกิดภัยพิบัติ
หมอดูอีที เคยทำนายดวงเมืองประเทศไทยเกี่ยวกับภัยพิบัติ ว่าประเทศไทยจะเกิดแผ่นดินไหวครั้งใหญ่ที่ไม่เคยเกิดขึ้นมาก่อน ช่วงราว ๆ ปี 2556 แต่ไม่สามารถระบุเจาะจงได้ว่าเกิดขึ้นที่ไหนหรือเวลาใด แต่ประเทศไทยจะเผชิญกับภัยพิบัตินี้อย่างแน่นอน ซึ่งในช่วงเย็นวันที่ 5 พฤษภาคม 2557 ประเทศไทยก็เกิดเหตุการณ์แผ่นดินไหว ขนาด 6.3 ในพื้นที่ อ.พาน จ.เชียงราย ที่สร้างความเสียหายเป็นวงกว้างในหลายพื้นที่ทางภาคเหนือ ซึ่งการทำนายครั้งนี้สร้างเสียงวิพากษ์วิจารณ์ทั้งในแง่บวกและแง่ลบ ตามความเชื่อส่วนบุคคล
 
ปี 2556 เกี่ยวกับรัฐบาลไทย
หมอดูอีที เคยทำนายดวงประเทศไทย อ้างว่ารัฐบาลในสมัยนั้นมาถึงจุดต่ำสุด จะมีการต่อสู้กันของคนในประเทศจนเกิดการสูญเสียโดยเฉพาะในเดือนสิงหาคม 2556 เป็นเดือนเริ่มต้นการต่อสู้ และจะเกิดการเปลี่ยนแปลงที่ดีขึ้นในปี 2559 โดยประชาชน

 
คำทำนายก่อนสิ้นใจ "จะเกิดน้ำท่วมใหญ่ และมีสงครามโลก"
และก่อน หมอดูอีที จะสิ้นใจที่บ้านพักของตนเองในย่างกุ้ง เธอได้ฝากข้อความสุดท้ายเอาไว้เตือนทุกคนให้อยู่ที่สูงๆไว้ น้ำกำลังจะท่วมใหญ่ ใครไม่เชื่อตายอย่างเดียว จะมีสงครามโลก ให้เก็บข้าวสารอาหารแห้งไว้เยอะๆ คำทำนายนี้เป็นความเชื่อส่วนบุคคล ซึ่งเป็นเรื่องที่ไม่มีใครอยากให้เกิดขึ้น
อนึ่งย้อนกลับไปเมื่อปี 2555 ชื่อของ "หมอดูอีที" กลายเป็นบุคคลที่สังคมไทยได้รับความสนใจ หลังชื่อเสียงเรื่องการทำนายดวงหรือพยากรณ์ดวงชะตาต่างๆ ที่ หมอดูอีที ได้ทำนายทายทักมักจะเกิดขึ้นจริงและแม่นยำอยู่บ่อยครั้ง และหยั่งรู้ถึงอนาคต จนคนที่เดินทางไปดูต่างบอกเป็นเสียงเดียวกันว่าแม่นราวกับตาเห็น ส่วนราค่าดูดวงประมาณ 30,000 บาท ในเวลา 15 นาที ซึ่งแต่ละเดือนหมอดูอีทีฟันเงินได้กว่า 350 ล้านกว่าบาทเลยทีเดียว