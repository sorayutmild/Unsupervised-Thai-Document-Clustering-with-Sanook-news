รวบ "ยู่ยี่ อลิสา" อดีตนางแบบดัง โดนรวบคาสนามบิน หลังพบโคเคน 5 มก. เจ้าตัวรับสารภาพ นำตัวไปฝากขัง รอลุ้นประกันตัว
ผู้สื่อข่าวรายงานว่า (12 พ.ย.) นางชัชชญา เกวสต้ารามอส หรือ ยู่ยี่ อลิสา อดีตนางแบบชื่อดัง ถูกจับกุมตัวตั้งแต่เมื่อวันที่ 10 พฤศจิกายน ที่ผ่านมา เวลาประมาณ 11.25 น. เจ้าหน้าที่ตำรวจด่านตรวจคนเข้าเมือง สนามบินดอนเมือง รับแจ้งจากเจ้าหน้าที่งานตรวจลงตรา ว่า พบผู้ต้องหามีอาการพิรุธ โดยเข้าไปในห้องน้ำและส่งเสียงดังผิดปกติ จึงแจ้งให้เจ้าหน้าที่ตำรวจ เข้าทำการตรวจค้น พบถุงพลาสติกใส บรรจุโคเคนหนัก 5 มิลลิกรัม ยาเม็ดสีฟ้าอ่อน 8 เม็ด และยาเม็ดแคปซูลสีเขียวเข้มอีก 4 เม็ด ซึ่งจากการสอบถามผู้ต้องหาให้การรับสารภาพว่า โคเคน เป็นยาเสพติดที่เหลือจากการเสพที่ประเทศเวียดนาม เมื่อวันที่ 9 พฤศจิกายน 2555  ส่วนยาเม็ดสีฟ้าอ่อนเป็นยานอนหลับ และแคปซูลเป็นยาบำรุงตับ เจ้าหน้าที่ตำรวจ จึงนำตัวส่งพนักงานสอบสวน สน.ดอนเมือง และแจ้งข้อหามียาเสพติดให้โทษประเภท 1 หรือ โคเคน ไว้ในครอบครองเพื่อเสพ
ทั้งนี้ เจ้าหน้าที่ได้ทำการสอบสวนแต่ยังไม่แล้วเสร็จ จึงขออนุญาตศาลฝากขังไว้ 12 วัน ตั้งแต่วันที่ 12-23 พ.ย.นี้  โดยไม่คัดค้านการประกันตัว ศาลพิจารณาคำร้องและสอบถามผู้ต้องหาแล้ว จึงอนุญาตให้ฝากขังได้
ก่อนหน้านี้เมื่อวันที่  16 ก.ค. เจ้าหน้าที่ บก.ปทส.(กองบังคับการปราบปรามการกระทำความผิดเกี่ยวกับทรัพยากรธรรมชาติ และสิ่งแวดล้อม) เจ้าหน้ากรมอุทยานแห่งชาติสัตว์ป่าและพันธุ์พืช และนายโรเจอร์ โลหะนันท์ ผอ.สมาคมพิทักษ์สัตว์ แห่งประเทศไทย เคยนำหมายค้นศาลจังหวัดมีนบุรี ที่694/2555 และหมายค้นที่ 695/2555 ลงวันที่ 16 ก.ค. เข้าค้นบ้านเลขที่ 59/95 หมู่บ้านโฮมเพลส ซอยรามคำแหง140 และบ้านเลขที่ 21/43 หมู่บ้านเคซี ซอยรามคำแหง142 ถนนสุขาภิบาล3 แขวงและเขตสะพานสูง ซึ่่งบ้านทั้งสองหลังเป็นบ้านพักของ ยู่ยี่ อลิสา ซึ่งได้รับแจ้งว่ามีสัตว์ป่าคุ้มครองและสัตว์ป่าสงวนไว้ในครอบครอง
 