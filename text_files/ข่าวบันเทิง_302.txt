ดูเหมือนเรื่องราวจะไม่จบง่ายๆ หลังจากที่วานนี้ (16 ก.พ.) พ.ต.ท. พญ.อัญชุลี ธีระวงศ์ไพศาล หรือ หมอแอร์ โฆษกโรงพยาบาลตำรวจ เดินทางเข้าแจ้งความที่กองบังคับการปราบปรามการกระทำผิดเกี่ยวกับอาชญากรรมทางเทคโนโลยี (บก.ปอท.) เอาผิดกับผู้ใช้เฟซบุ๊กชื่อ TumLeenutaphong ซึ่งมีการกล่าวให้ร้ายว่า หมอแอร์แย่งแฟนคนอื่น
ขณะที่ในวันเดียวกัน ไฮโซสาว "ตั๋ม วิชชุดา ลีนุตพงษ์" หรือผู้ใช้เฟซบุ๊ก TumLeenutaphong ซึ่งต่อมาได้เปลี่ยนเป็น Vitchuda Leenutaphong ก็โพสต์ข้อความว่า
"ในเมืองไทยมี "หมอแอร์" กี่คนน๊าาา ตกลงเป็นหมอหรือเป็นแอร์ ผู้ชายก็มีประวัติเคยคบมาทั้งสองอาชีพ พวกอยากเป็นข่าวเลยไปแจ้งความ (ก่อนไปเชิญนักข่าวไปทำข่าวด้วย) ระวังจะโดนเอาเรื่องจริงมาเปิดเผยนะคะ
ทำหน้าแอ๊บแบ๊วที่จริงเคยแต่งงานมาแล้ว ทำเหมือนรวยจนผู้ชายหลงเชื่อ ความจริงแล้วติดหนี้ใครอะไรยังไงอยู่ ควรจะเคลียร์เรื่องตัวเองให้สะอาด ก่อนจะออกมาหาเรื่องใส่ตัวนะคะ ด้วยความหวังดี จากประชาชนธรรมดาที่คิดว่าข้าราชการของเมืองไทยไม่ได้ว่างขนาดนี้ "
ล่าสุด (17 ก.พ.) หมอแอร์ ได้โพสต์ข้อความผ่านเฟซบุ๊ก ระบุว่า "หมอแอร์ไม่เคยปิดบังเรื่องที่เคยแต่งงานนะคะ และไม่คิดว่าผู้หญิงที่เคยผ่านการแต่งงาน แล้วต้องเลิกรากันจะเป็นเรื่องเสียหายด้วย เมื่อความรักไปต่อไม่ได้ก็ต้องทำใจค่ะ ไม่โทษใครและไม่เคยออกมาแฉ มีแต่ขอบคุณที่เค้าเคยรักและดูแลเรามา 10 กว่าปีค่ะ
เมื่อถึงวันที่ต้องจากกันก็ขอให้เค้ามีความสุข มีชีวิตที่ดีกับคนที่เค้ารักค่ะ ยังส่งความรักและความปรารถนาดีไปให้เค้าเสมอ ทำบุญก็ส่งบุญไปให้เค้าและครอบครัว
แม้ในวันที่เค้าไม่รักเรา เราก็ยังมีพ่อแม่พี่น้องและเพื่อนๆ ที่รักเราค่ะ แล้วชีวิตก็ดำเนินต่อไป (วันนี้ขอเวิ่นนิดนึง เผื่อจะเป็นประโยชน์กับคนที่ผิดหวัง)"