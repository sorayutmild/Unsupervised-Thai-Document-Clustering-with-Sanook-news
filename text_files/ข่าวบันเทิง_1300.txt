หลังจากที่ดาราอาวุโส "ไพโรจน์ ใจสิงห์" ซึ่งล้มป่วยสารพัดโรคมานานกว่า 3 ปี ทั้งโรคความดันสูง ,เส้นเลือดในสมองตีบ กระทั่งกลายเป็นอัมพฤกษ์ซีกซ้าย หัวใจโต และต่อมลูกหมากโต ตั้งแต่ปี 2555 โดยตอนนี้อาการของนักแสดงรุ่นใหญ่ ยังถือว่าทรงตัวอยู่ แต่ต้องทำกายภาพบำบัดทุกวัน และต้องพบแพทย์ในทุกๆ 3 เดือน
ขณะที่ผู้เป็นภรรยา "นก โชติรส ใจสิงห์" ก็ออกมาเปิดเผยว่า ตอนนี้ครอบครัวกำลังลำบากพอสมควร เพราะค่าใช้จ่าย ทั้งค่าดูแลรักษาอาการป่วยของสามี ค่าเช่าบ้านฯ ตกเดือนละร่วมแสนบาท ส่วนธุรกิจผ้าขนหนูเยื่อไผ่ชุดสังฆภัณฑ์ที่เป็นรายได้หลักของครอบครัวก็ล้มเหลว เพราะไม่มีเงินเช่าหน้าร้าน จึงต้องแบกรับภาระสินค้าค้างสต็อกที่มีกว่า 800 ชุด ซึ่งหากใครจะมีจิตศรัทธาช่วยเหลือก็สามารถที่จะโทรไปสั่งซื้อได้ที่เบอร์ 090-505-3088 ในราคาชุดละ 999 บาทนั้น
หลังจากข่าวดังกล่าวถูกเผยแพร่ออกไป คนบันเทิง ดารานักแสดงชื่อดังหลายคน ต่างก็พากันแชร์ภาพดังกล่าว ผ่านอินสตาแกรมส่วนตัว อาทิ นุ่น วรนุช, วีเจจ๋า ณัฐฐาวีรนุช, โน๊ต เชิญยิ้ม ฯลฯ
ขอบคุณภาพประกอบจากเฟซบุ๊กไพโรจน์ ใจสิงห์ เเละ นางสาว กาลเวลา