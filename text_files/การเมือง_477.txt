(14 พ.ย.) หลังจากที่ ตัน ภาสกรนที ได้ออกมาขอโทษแล้วเรื่องการสื่อสารคลาดเคลื่อนกับประโยคจำนวนกลุ่มม็อบ โดยเจ้าตัวได้โพสต์ไว้บนเฟซบุ๊คส่วนตัวมีใจความว่า "ผมเสียใจ และขอโทษจากใจอีกครั้ง ผมยืนยันว่าผมเป็นอีกหนึ่งคน ที่ไม่เห็นด้วยกับ ร่าง พรบ.ฉบับสุดซอยนี้มาตั้งแต่ต้น ความคลาดเคลื่อนในการสื่อสารเมื่อวานนี้ทำให้หลาย ๆ คนเกิดความรู้สึกที่ไม่ดี ผมขอน้อมรับผิดแต่เพียงผู้เดียวครับ"
ล่าสุด ชูวิทย์ กมลวิศิษฏ์ ได้โพสต์เฟซบุ๊ค "ชูวิทย์ I'm No.5" โดยขอร้องให้ "สุเทพ เทือกสุบรรณ" เห็นใจ "ตัน ภาสกรนที" ที่เป็นพ่อค้า ซึ่งได้เขียนข้อความมีใจความระบุได้ดังนี้
คนทำมาหากิน
"คุณตัน" เป็นพ่อค้า นักธุรกิจใหญ่ ทำมาหากินจนร่ำรวยเป็น "มหาเศรษฐี" แกสร้างสัญลักษณ์ ตัวตน มีมาร์เก็ตติ้งดีเหลือหลาย เช่นเดียวกันกับนักธุรกิจใหญ่อื่น ๆ ไม่ว่า คุณธนินทร์ ซีพี, คุณเจริญ เบียร์ช้าง, คุณอนันต์ แลนด์แอนด์เฮาส์, คุณทองมา พฤกษาเรียลเอสเตท, หรือคุณสุทธิเกียรติ เซ็นทรัล
มหาเศรษฐีเหล่านี้ ย่อมไม่โง่พอที่จะไป "เลือกข้าง" ทางการเมือง เพราะธุรกิจอาจถูกกลั่นแกล้ง ไม่ว่าตรวจสอบภาษีย้อนหลัง สินค้า โรงงาน วัตถุดิบ ระบบราชการมีอำนาจอย่างเต็มที่ในการตรวจสอบ ดังนั้น แม้ว่าจะมี "อุดมการณ์" แต่ต้องเก็บไว้ในใจ ไม่กล้าแสดงออก เพราะกลัวส่งผลกระทบต่อธุรกิจการค้า
ไม่เหมือนคุณสุเทพ เป็นนักการเมือง ไม่ใช่พ่อค้าวานิช จะทะเลาะกับรัฐบาลก็ไม่มีใครกล้าทำอะไร ต้องเกรงใจ เพราะแกขึ้นเวทีออกสื่อฟ้องประชาชนได้
น่าเห็นใจคุณตันเหมือนกัน กว่าจะฟันฝ่า ธุรกิจเติบโตมาถึงตอนนี้ได้ไม่ใช่เรื่องง่ายๆ แกเผลอพูดไปวลีเดียวว่า "ม็อบมีคนน้อย" ต้องออกมาแก้ข่าวจนแทบเอาตัวไม่รอด บอกว่าสื่อตีความหมายผิด
เข้าใจเขาหน่อยเถอะครับ คุณสุเทพ คนต้องทำมาหากิน การที่คุณสุเทพไปป่าวประกาศว่า "ไม่กินชาเขียวยี่ห้อคุณตัน"
โถ.. อย่าไปกลั่นแกล้งคนทำมาค้าขายเลย รอคุณสุเทพมาเป็นรัฐบาล เดี๋ยวเขาก็สนับสนุนเองล่ะครับ
หลังจากที่นายชูวิทย์ ได้โพสต์นั้นได้มีชาวเน็ตเข้ามาแสดงความคิดเห็นเป็นจำนวนมาก 