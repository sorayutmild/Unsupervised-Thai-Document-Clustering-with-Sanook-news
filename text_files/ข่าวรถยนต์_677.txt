     2017 Nissan Micra/March ใหม่ ถูกเปิดตัวอย่างเป็นทางการที่งาน Paris Motor Show 2016 ล่าสุด Sanook! Auto มีภาพจริงส่งตรงจากงานมาให้ชมกันครับ
     Nissan Micra/March เจเนอเรชั่นใหม่ ถูกปรับรูปโฉมให้ดูดุดันและเป็นผู้ใหญ่มากขึ้น ติดตั้งไฟหน้าทรงบูมเมอแรง พร้อมกระจังหน้าสไตล์ V-Motion เอกลักษณ์ของนิสสัน เติมเส้นสายด้านข้างพริ้วไหวจากกระโปรงหน้าต่อเนื่องไปยังด้านท้าย กันชนหน้าออกแบบให้เป็นสปอยเลอร์ในตัว ขณะที่เสา C-Pillar ด้านท้ายตกแต่งด้วยสีดำ ช่วยให้ตัวรถดูใหญ่ยาวขึ้น ประตูท้ายออกแบบให้มีโป่งนูนดูมีมิติ ติดตั้งล้ออัลลอยขนาด 17 นิ้ว

     2017 March ใหม่ ถูกพัฒนาขึ้นบนแพล็ตฟอร์ม CMF-B ที่พัฒนาขึ้นร่วมกันระหว่าง Renault-Nissan ติดตั้งเครื่องยนต์ขนาดเล็กที่มีให้เลือกตั้งแต่เบนซินเทอร์โบ 3 สูบ 0.9 ลิตร ไปจนถึงดีเซลเทอร์โบ 4 สูบ ความจุ 1.5 ลิตร ส่งกำลังด้วยเกียร์ธรรมดาและเกียร์อัตโนมัติแบบ CVT เน้นความประหยัด
     ห้องโดยสารภายในปรับปรุงให้หรูหราน่าใช้งานมากขึ้น ตกแต่งแผงคอนโซลด้วยสีทูโทน พร้อมหน้าจออินโฟเทนเม้นท์แบบสัมผัส ติดตั้งพวงมาลัยมัลติฟังก์ชั่นแบบ 3 ก้านออกแบบให้ดูเรียวเล็ก รวมถึงมาตรวัดความเร็วแบบเรีองแสงและจอ MID แสดงผลแบบสี เช่นเดียวกับที่พบในรุ่นใหญ่

     ตัวถังของ 2017 มาร์ช ใหม่ มีความยาวตลอดคันอยู่ที่ 3,995 มิลลิเมตร ความกว้าง 1,742 มิลลิเมตร ความสูง 1,452 มิลลิเมตร ความยาวฐานล้อ 2,522 มิลลิเมตร
     ใครรักใครชอบก็เก็บเงินรอไว้ได้เลย
 