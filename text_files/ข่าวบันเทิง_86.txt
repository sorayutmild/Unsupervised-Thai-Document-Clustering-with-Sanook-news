
 
กลายเป็นประเด็นดราม่าซะแล้ว สำหรับขบวนพาเหรดงาน "มหกรรมความบันเทิง ครบรอบ 45 ปี ไทยทีวีสีช่อง 3" ภายใต้การเนรมิตของผู้จัดใหญ่เจ้าของฉายาอลังการดาวล้านดวง "ไก่ วรายุฑ มิลินทจินดา" หลังมีกระแสวิพากษ์วิจารณ์ในโลกออนไลน์ว่า เจ้าตัวไม่มีความเป็นธรรมเลือกให้พระนางลูกรักขึ้นโชว์ตัวบนรถแห่ส่วนนักแสดงคนอื่นก็ใช้วิธีเดินเข้าสนามประหนึ่งว่าเป็นตัวประกอบ!!
ซึ่งเรื่องนี้ทำเอาร้อนถึงผู้จัดคนดังต้องรีบออกมาเคลียร์ความเข้าใจผิดแบบด่วนๆ พร้อมออกปากวอนแฟนคลับอย่าเก็บประเด็นดังกล่าวไปคิดมาก เนื่องจากทีมงานและนักแสดงต่างก็ตั้งใจสรรค์สร้างขบวนพาเหรดในวันนั้นให้สมบูรณ์แบบที่สุดแล้ว...
มันมีดราม่าออกมาเรื่องขบวนพาเหรดที่เราจัดให้นักแสดงบางคนอยู่บนรถและบางคนอยู่ข้างล่าง ?"รถมันมี 9 คันค่ะ และทางผู้ใหญ่ของช่อง3 เขาก็จัดในลักษณะที่ลำดับความดังของแต่ละตัวละคร"
ไม่ได้เกี่ยวใช่ไหมว่าเรารักใครหรือแบ่งนักแสดงออกเป็นค่าย ?"ไม่ได้แบ่งค่ายไม่ได้แบ่งใครเลยค่ะ เพราะอย่างลูกสาวพี่ จอย รินลณีก็ยังเดินข้างล่าง น้องแยมเด็กพี่ก็เดินข้างล่าง คือเราไม่ได้แบ่งใครเลยจริงๆ ค่ะ ทุกอย่างมันแบ่งตามความเหมาะสมค่ะ"
เหมือนทางแฟนคลับเขาดราม่าเพราะอย่างบางคนเป็นพระเอกเหมือนกันแต่ทำไมไม่ได้อยู่บนรถด้วย ?"พี่มองว่าเรื่องแบบนี้แฟนใครแฟนมันค่ะ ทุกคนก็อยากให้ดาราของตัวเองอยู่ในจุดที่เขาคิดว่าโอเคที่สุดอยู่แล้ว ดังนั้นพี่ไม่แปลกใจหรอกค่ะจะมีการเข้าข้างดาราที่ชอบ"
พี่ไก่ทราบเรื่องแบบนี้แล้วรู้สึกยังไงบ้าง ?"พี่มองว่าน้องๆ อย่าคิดมากเลยค่ะ เพราะวันนั้นทั้งทีมงานและนักแสดงทุกคนต่างก็ตั้งใจสร้างสรรค์งานให้ออกมาดีสุดที่แล้ว พวกเราเหนื่อยเท่าๆ กันทุกคนค่ะ"
หลายคนก็ยังสงสัยว่าทำไมถึงไม่เลือกให้คู่จิ้นของแต่ละคนยืนคู่กัน ?"ธีมเขาแบ่งเป็นดวงดาวค่ะ ดาว 9 ดวง รถ 9 คน ดังนั้นมันก็จะต้องแยกหญิงแยกชายตามคอนเซ็ปต์ค่ะ"
สำหรับกรณีที่ เจนี่ เทียนโพธิ์สุวรรณ ตกลงมาจากรถ พี่ไก่ทราบรายละเอียดไหม ?"เอ่อ...อันนี้เป็นเพราะตรงส่วนที่มันเป็นที่สำหรับเท้าแขนมันหลุดออกมาค่ะ แต่ก็โชคดีที่กระโปรงเขาเยอะไงเลยช่วยพยุงไว้ได้นิดหน่อย แล้วเท่าที่ทราบคือเจนี่ก็มีอาการมือบวม"
สำหรับขบวนพาเหรดที่ออกมา พี่ไก่ พอใจผลงานมากไหม ?"ไม่พอใจเท่าไหร่ค่ะ เพราะฟ้าฝนไม่เป็นใจ เนื่องจากชุดที่เราตัดให้ดาราแต่ละคนใส่มันต้องใช้แสงอาทิตย์ช่วยไงคะ ถ้าแสงส่องมาเต็มๆ ชุดก็จะสะท้อนเต็มที่ภาพที่ออกมามันก็จะดูสวย ดังนั้นถามว่าพอใจไหมก็ไม่ค่อยพอใจเท่าไหร่หรอกค่ะ"