สาว 26 ปี หลอกซื้อบ้านหรูมูลค่า 55 ล้านบาท ของ "กบ อนุสรา จันทรังษี" นางเอกชื่อดังในยุค 80 มิหนำซ้ำยังหลอกให้ร่วมลงทุนหุ้นทางด่วน
ผู้สื่อข่าวรายงานว่า วันนี้ (12 ก.ย.) เมื่อเวลา 18.00 น. ที่หน้าบ้านหลังหนึ่ง ภายในหมู่บ้านย่าน ต.บ้านกลาง อ.เมืองปทุมธานี จ.ปทุมธานี กบ อนุสรา จันทรังษี นางเอกชื่อดังในยุค 80 พร้อมนายธเนตร วงษา สามีซึ่งเป็นนักธุรกิจชื่อดัง เปิดแถลงข่าวหลังจากถูกผู้ซื้อบ้านฉ้อโกงในการซื้อขายบ้านสุดหรู ราคา 55 ล้านบาท ต่อสื่อมวลชนเพื่อให้หลายๆ คนพึงระวัง เพราะผู้ที่มาเช่าซื้ออ้างประกอบธุรกิจเกี่ยวกับหุ้น แถมยังหลอกสามีสูญเงินอีกหลายล้านบาท
นางอนุสรา จันทรังษี เปิดเผยว่า บ้านหลังนี้ตนเองซื้อมาตอนแรกก็คิดว่าจะมาอยู่ แต่ก็ไม่ได้มาอยู่เพราะอยู่บ้านอีกหลังใน กทม. จึงคิดว่าจะขาย โดยมีคนติดต่อมาขอเช่า ซึ่งตนเองก็บอกไปว่าไม่ให้เช่าต้องการขาย โดยผู้ที่ชื่อเล่น แอม อายุ 26 ปี อ้างว่าตนเองเช่าอยู่บ้านหลังละ 200,000 บาทอยู่แล้ว ซึ่งคุยไปคุยมาตนเองก็จะขอขายเงินผ่อนให้ในราคา 55 ล้านบาท
โดยบ้านหลังดังกล่าว เป็นบ้านสุดหรู 252 ตารางวา 5 ห้องนอน 5 ห้องน้ำ ติดทะเลสาบ 100 ไร่ โดยวางเงินดาวน์ 5 ล้านบาท และผ่อนชำระเดือนละ 300,000 บาท แต่ผู้เช่าซื้อมีไม่พอขอดาวน์เพียง 1 ล้านบาทก่อน ตนเองก็ตอบไปว่าโอเค
โดยผู้เช่าขอให้ได้เงินคืนจากที่จ่ายล่วงหน้าไปจากการเช่าบ้านหลังเก่าก่อน และขอเข้ามาอยู่ที่บ้านก่อน ตนเองก็ตกลง จากนั้นเงินดาวน์ที่ตกลงกัน 1 ล้านบาทก็จ่ายเพียง 300,000 บาท ระหว่างที่อยู่ตั้งแต่เดือนธันวาคม 2563 ก็จ่ายบ้างไม่จ่ายบ้าง จากปกติต้องผ่อนชำระค่าบ้านตามข้อตกลง
นอกจากนี้ ยังไปหลอกคนที่ตนเองรู้จักร่วมลงทุนหุ้นเสียหายอีกเกือบ 10 ล้านบาท โดยผู้ก่อเหตุคือคนเดียวกัน

ด้าน นายธเนตร วงษา เปิดเผยว่า หญิงวัย 26 ปี ที่มาขอซื้อบ้านจากการดูโปรไฟร์ก็เคยอยู่บ้านหลังใหญ่มาคงเก่ง คงมีฝีมือจึงมาทำเรื่องเช่าซื้อกับตนเอง แต่กลับไม่ตรงตามที่คิดไว้ แถมยังมาชวนตนเองเล่นหุ้นทางด่วนอีก 6 ล้านบาท
โดยแอมอ้างว่าได้หุ้นทางด่วนมาล้านหุ้น จะมาแบ่งขายให้หุ้นละ 5 บาท ตนเองจึงร่วมลงทุนหุ้นไป 315,000 หุ้น ซึ่งหุ้นก็มีในตลาด แต่ตนเองไม่ทราบว่าแอม เทรดที่ไหน ตนเองไว้ใจเพราะเขามาซื้อบ้านเรา จากการที่ตนเองไปสืบหาประวัติก็พบว่าไปตีสนิทและหลอกร่วมลงทุนแบบนี้หลายคน
ที่ตนเองมาแถลงข่าววันนี้เพราะอยากให้นักลงทุนระวัง และอยากให้ตนเองเป็นคนถูกหลอกคนสุดท้าย เพราะตนถือว่าเป็นภัยสังคม เพราะอาจจะเอาบ้านของตนเองไปสร้างโปรไฟร์หรูๆ หลอกคนอื่นอีก
ซึ่งปกติตอนมาอยู่แรกๆ มีรถหรูหลายคัน แต่ตอนนี้เหลือเพียงบีเอ็มดับเบิ้ลยู 1 คัน รวมทั้งค่าไฟยังค้างอยู่อีก 69,000 บาท การไฟฟ้าก็มาตัดไฟไปแล้ว ซึ่งตนเองไปแจ้งความไว้แล้วที่ปอท.กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี
นางอนุสรา จันทรังษี กล่าวปิดท้ายว่า บ้านที่ตนเองขายนั้นมีสัญญาจัดซื้อจัดขาย ระบุชัดเจนว่าหากผู้ซื้อผิดสัญญาตามข้อตกลงต้องออกเลย และต้องออกตั้งแต่ 2 กรกฏาคม 2564 แต่ก็เลยมา 2 เดือนก็ยังไม่ออก ซึ่งผิดสัญญาชัดเจน และมีการพูดคุยกันกับแอมตลอดและขอเลื่อนตลอด จากนี้ตนเองจะให้ทนายความดำเนินการให้ถึงที่สุด