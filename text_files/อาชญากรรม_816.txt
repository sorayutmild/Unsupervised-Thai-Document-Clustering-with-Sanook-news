ผบก.สส.บช.น. เผย "โก้" จอมบงการปล้นเงิน 200 ล. เคยทำธุรกิจค้าไม้เถื่อนกับชาวลาว ส่งทีมตามล่า มั่นใจไม่รอด! อีก 3 ยังกบดานในไทย ไม่กดดันคดีคนการเมือง 
พล.ต.ต.รณศิลป์ ภู่สาระ ผู้บังคับการสืบสวนสอบสวนกองบังคับการสืบสวนสวน กองบัญชาการตำรวจนครบาล เปิดเผยกับเกี่ยวกับความคืบหน้าการติดตามคนร้ายก่อเหตุปล้นเงินสด 200 ล้านบาท ที่บ้านพักของนายสุพจน์ ทรัพย์ล้อม ปลัดกระทรวงคมนาคม กลางดึกคืนวันที่ 12 พ.ย. ว่า สำหรับแนวทางการสืบสวนในขณะนี้ถือว่า คดีมีความคืบหน้าไปมาก
โดยเฉพาะในส่วนของ นายวีระศักดิ์ หรือ โก้ เชื่อลี อายุ 36 ปี ซึ่งถือเป็นกุญแจสำคัญในการไขความลับของคดีนี้ทั้งกรณีเงินที่ปล้นไป 200 ล้านบาท และใครคือเจ้านายที่ นายโก้ นำเงินไปให้ 
ล่าสุดชุดสืบสวนได้ประสานไปยังทางการลาว เพื่อให้ช่วยติดตามตัวและส่งทีมลงพื้นที่ไปทุกจุดที่คาดว่า นายโก้ จะไปหลบซ่อนตัว หลังสืบทราบว่า สาเหตุที่ นายโก้ เลือกหลบหนีไปที่ลาวนั้น เนื่องจากเคยทำธุรกิจค้าไม้เถื่อนกับนักธุรกิจชาวลาวมาก่อน ซึ่งเชื่อว่าจะติดตามตัวได้ไม่ยาก ส่วนผู้ต้องหาอีก 3 รายที่ร่วมก่อเหตุคาดว่า ยังกบดานอยู่ในประเทศไทย
อย่างไรก็ตาม ผบก.สส.บช.น. ยังกล่าวยืนยันด้วยว่าเจ้าหน้าที่จะเร่งสืบสวนประเด็นดังกล่าวให้คลี่คลายโดยเร็วที่สุด ยืนยันว่าคดีดังกล่าวแม้จะเป็นคดีที่สำคัญ และเกี่ยวข้องกับคนสำคัญทางการเมือง ก็ไม่รู้สึกกดดัน และจะทำงานด้วยความโปร่งใส ไม่มีการช่วยคนผิดอย่างแน่นอน
 