ผู้สื่อข่าวรายงานว่า (27 พ.คง) เมื่อเวลา 08.30 น. สภ.พระนครศรีอยุธยา ได้รับแจ้งมีเหตุทะเลาะวิวาทใช้อาวุธแทงกันมีผู้ได้รับบาดเจ็บ ภายในหอพัก ต.ประตูชัย อ.พระนครศรีอยุธยา จ.พระนครศรีอยุธยา
ที่บริเวณหน้าห้องพักเลขที่ A3 พบผู้บาดเจ็บทราบชื่อคือ นายดำริ อายุ 37 ปี นอนหายใจรวยริน มีบาดแผลถูกแทงด้วยอาวุธมีดบริเวณหัวไหล่ซ้าย มีเลือดไหลออกมาจำนวนมาก อาการสาหัส
โดยมี น.ส.สุวรา อายุ 34 ปี แฟนสาวของผู้บาดเจ็บ ซึ่งให้การรับสารภาพว่าเป็นผู้ก่อเหตุ นั่งร้องไห้ฟูมฟายกอดร่างของฝ่ายชายเอาไว้ตลอดเวลา เจ้าหน้าที่กู้ภัยทำการปฐมพยาบาลเบื้องต้น ก่อนช่วยเหลือนำส่ง รพ.พระนครศรีอยุธยา
จากการตรวจสอบที่หน้าห้องพัก พบอาวุธมีดปลอกผลไม้ ยาวประมาณ 9 นิ้ว มีคราบเลือดติดอยู่ลึกประมาณ 6 นิ้ว จึงเก็บไว้เป็นหลักฐาน ภายในห้องพักที่เกิดเหตุ พบว่ามีร่องร่อยการต่อสู้ ข้าวของกระจัดกระจาย รอยเลือดหยดเป็นทาง
จากการสอบสวนเบื้องต้นทราบว่า ทั้งสองมักมีปากเสียงกันทุกวัน จนคนในหอพักต่างเอือมระอา และไม่มีใครสนใจ จนมาเมื่อช่วงเช้า ได้ทะเลาะกันรุนแรงถึงขั้นใช้อาวุธมีดแทงกันบาดเจ็บ
ด้าน น.ส.สุวรา กล่าวว่า ตนเองเป็นผู้ลงมือแทงแฟนหนุ่ม เพราะฝ่ายชายเป็นคนเจ้าชู้และจับได้ว่ามีกิ๊กใหม่ จึงเกิดการหึงหวง และทำให้เกิดมีปากเสียงกันอย่างบ่อยเกือบทุกวัน โดยในวันนี้ได้ทะเลาะกันอย่างรุนแรง แฟนหนุ่มได้ทำลายข้าวของภายในห้อง และยังด่าทอถึงบุพการี ตนเองจึงโมโหใช้มีดจ้วงแทงไป 1 ครั้ง บริเวณหัวไหล่ซ้าย เหตุการณ์ครั้งนี้ยอมรับว่าทำเกินไป และคิดว่าจะสั่งสอนแฟนหนุ่มเพียงแค่นั้น
ทั้งนี้ เจ้าหน้าที่จึงได้คุมตัว น.ส.สุวรา ไปดำเนินคดีต่อไป
ขอขอบคุณภาพจาก เฟซบุ๊ก หน่วยกู้ภัยอยุธยารวมใจ