เชื่อว่าทุกคนย่อมมีรายจ่ายกันทั้งนั้น แล้วแต่ว่าจะมากจะน้อยอย่างไร ซึ่งรายจ่ายพวกนี้ไม่มีใครที่อยากมีหรอกใช่ไหมครับ หลายคนถึงพยายามหลีกเลี่ยงกันนัก เพื่อจะได้มีเงินเหลือมากขึ้น แต่รู้ไหมครับว่ารายจ่ายบางอย่างนั้น หลายคนก็ยังไม่ทราบดีและมองเห็นว่ามันเป็นรายจ่ายที่จำเป็น ทำให้ต้องเสียเงินไปโดยใช่เหตุจำนวนมาก ซึ่งน่าเสียดายไม่น้อยเลย
ดังนั้น การดูแลเรื่องการใช้จ่าย และรู้ว่าสิ่งไหนควรตัดได้ก็น่าจะเป็นเรื่องที่ดี เราจึงได้นำเอารายจ่ายที่ควรหลีกเลี่ยงมาฝากกันครับ
1. รถยนต์รถยนต์สำหรับใครหลายคนนั้นยังมองว่าเป็นสิ่งที่จำเป็นอยู่ แต่ทราบไหมครับ ว่ารายจ่ายที่ยากจะเลี่ยงเมื่อคุณซื้อรถมาใช้แล้ว จะเพิ่มขึ้นเป็นทวีคุณเลยล่ะครับ เพราะไหนจะค่าตกแต่ง ค่าบำรุงรักษา ค่าประกันรถยนต์ ค่าที่จอดรถ ค่าน้ำมัน เพราะฉะนั้น หากคุณยังไม่จำเป็นต้องใช้รถ หรือยังสามารถเดินทางด้วยรถสาธารณะอยู่ ก็ควรหลีกเลี่ยงการซื้อรถดีกว่านะครับ
อย่างไรก็ตาม หากคุณจำเป็นต้องใช้ในการเดินไกล เช่น บ้านอยู่ในซอยลึก ไม่มีวินมอเตอร์ไซค์ หรือรถสองแถวผ่านเลย การซื้อรถเพื่อใช้เดินทางให้สะดวกยิ่งขึ้นก็เป็นเรื่องดีครับ แต่ทั้งนี้ทั้งนั้น คุณควรวางแผนค่าใช้จ่ายให้ดี ไม่เช่นนั้นแล้วอาจจะทำให้คุณมีหนี้ตามมาได้ครับ
2. Gadget ต่างๆหลายคนก็คลั่งไคล้พวกอิเล็คทรอนิกส์เหล่านี้ ไม่ว่าจะเป็น โทรศัพท์ tablet นาฬิกา ซึ่งเจ้า Gadget เหล่านี้แหละ ที่ทำให้คุณสูญเสียเงินไปโดยใช่เหตุ ดังนั้น หากคุณไม่จำเป็นต้องใช้มันเท่าไหร่นัก ก็อย่าซื้อดีกว่านะครับ เพราะราคาก็ไม่ใช่ถูกๆ เลย หรือถ้ามันยังใช้งานได้อยู่ก็ใช้ไปก่อนครับ อย่าซื้อเพียงเพราะสิ่งที่มีอยู่มันเก่าหรือตกรุ่นแล้ว คุณจะได้มีเงินเก็บมากขึ้นครับ
3. ผลิตภัณฑ์ธนาคารผลิตภัณฑ์ธนาคารนั้นก็มีหลากหลายนะครับ และเกือบทุกคนก็ต้องใช้บริการธนาคารกันอยู่แล้ว ดังนั้นการที่เราจะเสียค่าบริการต่างๆ ให้กับธนาคารก็เป็นเรื่องที่หลีกเลี่ยงได้ยากครับ ถึงแม้ทางธนาคารจะให้ดอกเบี้ยกับเราก็จริง แต่เขาก็มีวิธีที่จะเอาเงินเราไปได้อีกอยู่ดี เช่น ค่าธรรมเนียม SMS alert ค่าธรรมเนียมการรักษาบัญชี ค่าธรรมเนียมการกดเงินจากตู้ ATM ต่างธนาคาร ฯลฯ ดังนั้น การเรียนรู้เงื่อนไขของผลิตภัณฑ์ธนาคาร และใช้ผลิตภัณฑ์ที่เหมาะสมกับเราจริงๆ ก็จะช่วยประหยัดค่าธรรมเนียมเหล่านี้ได้ครับ
4. สินค้าแบรนด์เนมการซื้อสินค้าแบรนด์เนมก็เป็นสิ่งหนึ่งที่หลายคนยากจะหลีกเลี่ยงนะครับ โดยเฉพาะสาวๆ ดังนั้น หากอยากจะหลีกเลี่ยงอะไรที่ไม่จำเป็น การงดซื้อของแบรนด์เนมนั้นก็เป็นวิธีที่ดีมากๆ เลยครับ หรือหากจะซื้อนานๆ ครั้ง ก็ยังดีกว่าซื้อบ่อยๆ ทุกอาทิตย์อย่างไรก็ตาม หากคุณเป็นคนที่ซื้อเพราะคุณภาพ และนานๆ ซื้อที อันนี้ก็เป็นเรื่องดีครับ แต่ถ้าเป็นคนที่ชอบซื้อเสื้อผ้าบ่อยๆ อาจไม่ใช่ของแบรนด์เนม แต่เป็นตามร้านทั่วไป แบบนี้เป็นการฟุ่มเฟือยยิ่งกว่าซื้อของแบรนด์เนมแบบนานๆ ซื้ออีกนะครับ
5. บ้านหลังใหญ่การมีบ้านหลังใหญ่ไม่ใช่เรื่องที่ผิดครับ หากคุณมีสมาชิกในบ้านเยอะ แต่หากคุณมีสมาชิกในบ้านเพียงแค่ไม่กี่คน แต่มีบ้านและที่ดินกว้างใหญ่ แบบนี้ก็เป็นการสิ้นเปลืองโดยใช่เหตุนะครับ เพราะบ้านหลังใหญ่ก็ต้องตามมาด้วยค่าใช้จ่ายที่มากขึ้นด้วย โดยนอกจากจะต้องเสียภาษีที่ดินและสิ่งปลูกสร้างแล้ว ยังจะต้องมีค่าเฟอร์นิเจอร์ต่างๆ มากมายอีกด้วย ไหนจะต้องผ่อนส่งระยะยาว บ้านหลังใหญ่ราคาก็แพงกว่าบ้านหลังเล็กเป็นธรรมดา ดังนั้น คุณควรจะซื้อบ้านขนาดที่พอเหมาะกับครอบครัว และพอกับงบประมาณของคุณจะดีกว่านะครับ
รู้อย่างนี้แล้ว ก็เช็คกันดูนะครับ ว่ามีรายจ่ายส่วนไหนที่เราควรลดลงไปบ้าง หากลดได้ก็ลดเสียเลยตั้งแต่ตอนนี้นะครับ จะได้มีเงินเก็บเพิ่มขึ้น ส่วนใครที่ยังไม่ต้องเจอกับรายจ่ายที่ฟุ่มเฟือยข้างต้น ก็เก็บความรู้นี้เอาไว้ เผื่ออนาคตข้างหน้าจะได้เอาไปใช้ครับ
ติดตามสาระความรู้ และเคล็ดลับดีๆ เกี่ยวกับผลิตภัณฑ์ทางการเงิน และประกันภัยรถยนต์ได้ที่ MoneyGuru.co.th
ขอขอบคุณข้อมูลจาก: kiatnakin, thesimpledollar, moneysavingexpert