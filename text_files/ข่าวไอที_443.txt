ความฝันในการเข้าตีตลาดสมาร์ทโฟนของ Huawei คงต้องสลายไป เพราะในสัปดาห์นี้ FBI ออกมากล่าวเตือนชาวอเมริกาว่า อย่าใช้ผลิตภัณฑ์จาก Huawei เพราะมีความเกี่ยวข้องกับรัฐบาลจีน หลังจากนั้นจึงตามมาด้วยข่าวที่ AT&T ถอยออกมาจากข้อตกลงเกี่ยวกับการขาย Huawei Mate 10 Pro 
“เรากังวลอย่างมากเกี่ยวกับความเสี่ยงจากการยอมให้บริษัทใดๆ ที่ได้รับการสนับสนุนจากรัฐบาลต่างชาติมาร่วมแบ่งปันและเข้าควบคุมส่วนหนึ่งของเครือข่ายระบบสื่อสาร โดยประเด็นนี้อาจทำให้มีการแอบฝังมัลแวร์เข้ามาขโมยข้อมูลส่วนตัวไปได้” Chris Wray หัวหน้า FBI กล่าว
การให้สัมภาษณ์ของ Wray ถือเป็นข่าวร้ายสำหรับ Huawei ซึ่งกำลังมีปัญหาเกี่ยวกับข่าวการรีวิว Mate 10 Pro อย่างไม่เป็นไปตามความจริง
Huawei มีการตอบกลับผ่าน CNBC อ้างว่า บริษัทจะไม่ทำเรื่องที่ส่งผลต่อความเสี่ยงด้านความปลอดภัยของผู้ใช้
ในปีที่ผ่านๆ มา Huawei กลายเป็นยักษ์ใหญ่ในวงการตลาดสมาร์ทโฟน แต่ก็ยังไม่ได้รับความเชื่อใจจากอเมริกา ทำให้การเข้ามาตีตลาดสมาร์ทโฟนอเมริกาเป็นไปได้ยาก
 