จากกรณีที่ทางเจ้าหน้าที่ตำรวจภูธร จ.นครสวรรค์ และ สภ.บรรพตพิสัย พบซากรถเก๋งยี่ห้อแจ๊ส สีขาว หมายเลขทะเบียน กฉ2386 นครปฐม มีรอยถูกไฟเผาไหม้เสียหายทั้งคันรถ ถูกจอดทิ้งไว้แต่ไม่พบผู้ขับขี่อยู่ในที่เกิดเหตุ
จนกระทั่งในเวลาต่อมา ทางเจ้าหน้าที่ได้สืบสวนจนทราบว่า เจ้าของรถคือ นายรภิณ อายุ 56 ปี อาจารย์สอนอยู่ที่โรงเรียนแห่งหนึ่ง อ.ท่าตะโก จ.นครสวรรค์และเป็นน้องชายแท้ๆ ของ ผบช.ปส.เบื้องต้นคาดว่า นายรภิณ ถูกคนร้ายไม่ทราบจำนวนอุ้มหายไป โดยนำรถไปเผาเพื่ออำพราง
ภายหลังเจ้าหน้าที่ตำรวจสอบพยานแวดล้อมที่เห็นเหตุการณ์หลายปาก ทราบว่าก่อนเกิดเหตุนายรภิณได้ขับรถฮอนด้า แจ๊ส ออกจากแฟลตตำรวจ นครสวรรค์ ซึ่งเป็นห้องพัก โดยบอกกับแฟนสาวคือ นางสาวสุดารัตน์  ว่าจะไปหาพี่ชาย แต่มีพยานพบเห็นว่า ไปนั่งรับประทานอาหารกับหญิงสาวที่ร้านอาหารแห่งหนึ่ง 
ต่อมา เจ้าหน้าที่ได้พบเบาะแสจากพยานอีกรายหนึ่ง เป็นคนในพื้นที่ อ.ขาณุวรลักษบุรี จ.กำแพงเพชร ว่า ในช่วงเวลาประมาณ 14.00 น. ของวันที่ 28 เม.ย. พบเห็นรถเก๋งของนายรภิณมาจอดอยู่ภายในบริเวณวัดเกาะฝ้าย อ.ขาณุวรลักษบุรี โดยในขณะนั้น พบว่านายรภิณ กำลังอาเจียนอยู่ที่ข้างรถและมีหญิงสาวที่มาด้วยกันยืนโทรศัพท์มือถืออยู่ที่ประตูฝั่งคนขับ จากนั้นฝ่ายผู้หญิงจึงได้ขับรถพานายรภิณออกไปทางสี่แยกขาณุวรลักษบุรี
ผู้สื่อข่าวรายงานเพิ่มเติมด้วยว่า ทางเจ้าหน้าที่ชุดสืบสวนสามารถควบคุมตัวหญิงสาวที่อยู่กับนายรภิณเป็นคนสุดท้ายได้แล้ว ทราบชื่อ คือ น.ส.รสรินทร์ โดยสามารถติดตามตัวได้ในพื้นที่ จ.อยุธยา พร้อมกับมารดา คือ นางรจนา และนำตัวมาสอบปากคำ แต่ในเบื้องต้น น.ส.รสรินทร์ ให้การปฏิเสธว่าไม่มีส่วนรู้เห็นกับเหตุการณ์นายรภิณถูกคนร้ายอุ้มตัวหายไปแต่อย่างใด
อย่างไรก็ตาม เจ้าหน้าที่ฝ่ายสืบสวนเค้นสอบอย่างหนักปรากฏว่า นางรจนา แม่ของ น.ส.รสรินทร์ เปิดปากยอมให้การรับสารภาพ ว่า ได้ร่วมลงมือกับบุตรสาววางยาในเครื่องดื่มของนายรภิณในระหว่างที่นั่งดื่มกินกันอยู่ที่ร้านอาหารแห่งหนึ่ง จนนายรภิณเกิดอาการอาเจียนอย่างหนัก ก่อนจะหมดสติในระหว่างที่ น.ส.รสรินทร์ จะขับรถพาออกจากวัดเกาะฝ้าย
หลังจากนั้น จึงได้ใช้มีดเชือดคอนายรภิณจนเสียชีวิตในรถแล้วให้ชายอีก 3 คน ที่ติดตามกันมา ช่วยกันนำศพไปทิ้งไว้ที่บริเวณบ่อขยะ พื้นที่หมู่ 2 บ้านเขากะร่อน ต.ป่าพุธทรา อ.ขาณุวรลักษบุรี จ.กำแพงเพชร พร้อมกับนำรถไปเผาทิ้งก่อนจะแยกย้ายกันหลบหนีไป
ล่าสุด (30 เม.ย.) ทางเจ้าหน้าที่พบศพนายรภิณ ที่บ่อขยะตามที่นางรจนาให้การแล้ว ปรากฏว่า ศพนายรภิณมีบาดแผลถูกฟันด้วยของมีคมทั่วทั้งร่างกายไม่ต่ำกว่า 10 แผล ซึ่งจะมีการสอบสวนขยายผลเพิ่มเติม และติดตามจับกุมชาย 3 คนที่ร่วมทีมอุ้มฆ่ามาดำเนินคดีต่อไป