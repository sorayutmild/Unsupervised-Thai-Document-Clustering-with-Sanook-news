พาไปชมเหตุการณ์สุดประทับใจของโอลิมปิกเกมส์ 2016 ในการแข่งขันกรีฑาที่เกิดขึ้นเมื่อวานนี้กันครับเป็นการแข่งขันวิ่ง 5,000 เมตรหญิง รอบรองชนะเลิศ โดยจุดเริ่มของเรื่องนี้เกิดขึ้นเมื่อ นิกกี้ ฮัมบลิน นักวิ่งสาวนิวซีแลนด์สะดุดนักวิ่งคนอื่นก่อนเสียหลักจนล้มลงไปนอนกับพื้น
ทำให้ แอ็บบี้ ดากอสติโน่ ของสหรัฐอเมริกา ที่จังหวะนี้สะดุดล้มลงไปด้วย พยายามช่วยให้เธอลุกขึ้นมา จนสามารถแข่งต่อได้ทั้งคู่

แต่แข่งต่อไปได้ไม่นาน ดากอสติโน่ ก็เกิดอาการเข่าขวาบิด ทำให้เธอล้มลงไปกับพื้น และเมื่อ ฮัมบลิน เห็นดังนั้น เธอจึงหยุดและหันกลับไปดูอาการของเพื่อนร่วมแข่งขันที่เคยช่วยเธอก่อนหน้านี้บ้าง
ก่อนที่สาวนิวซีแลนด์จะช่วยประคองสาวอเมริกัน วิ่งเข้าเส้นชัยด้วยตำแหน่งสองอันดับสุดท้ายของฮีต พร้อมสวมกอดกันอย่างสุดประทับใจ โดยฮัมบลินทำเวลาไป 16.43 นาที ส่วนดากอสติโน่ ทำเวลา 17.10 นาที ตามหลังผู้ชนะในรอบนี้อย่าง อัลมาซ อยาน่า จากเอธิโอเปีย มากกว่า 2 นาที
ข้อมูลถูกเปิดเผยภายหลังว่า สาเหตุที่ ดากอสติโน่ วัย 24 ปี ล้มลงระหว่างแข่งขันนั้น เป็นเพราะหัวเข่าขวาของเธอเกิดอาการบิด จนทำให้เธอต้องลงไปนั่งกองกับพื้นนั่นเอง

"ผู้หญิงคนนั้นคือสปิริตแห่งโอลิมปิกเลยล่ะ ตอนที่ฉันสะดุดล้มลง ฉันถามตัวเองว่า 'เกิดอะไรขึ้น?' รู้ตัวอีกทีก็มีมือมาจับไหล่ฉัน และเธอก็พูดว่า 'ลุกขึ้นสิ เรามาเข้าเส้นชัยด้วยกันเถอะ นี่โอลิมปิกเกมส์เลยนะ' แล้วเราก็วิ่งมันจนจบด้วยกัน""ฉันไม่เคยเจอหรือรู้จักเธอมาก่อนด้วยซ้ำ นี่มันมหัศจรรย์มาก เธอคือผู้หญิงที่น่าประทับใจจริงๆ"
"ฉันหวังว่าเธอจะโอเคกับอาการบาดเจ็บ เธออายุยังน้อยและมีโอกาสอีกมาก ด้วยการที่เธอเป็นคนดี เธอจะไปได้อีกไกลแน่นอน" ฮัมบลิน พูดถึง ดากอสติโน่ 
ทั้งนี้ แม้สองสาวจะเข้าเส้นชัยเป็นสองคนสุดท้าย แต่ล่าสุดทั้งคู่ก็ได้โควต้าพิเศษในการเข้าไปแข่งขันในรอบชิงชนะเลิศ เนื่องจากพฤติกรรมอันมีน้ำใจนักกีฬาของทั้งคู่นั่นเอง
สุดท้าย ไม่ว่าสองสาวจะได้เหรียญรางวัลกลับบ้านหรือไม่ คงไม่สำคัญ เพราะตอนนี้วีรกรรมของทั้งคู่ "ชนะใจ" คนทั่วโลกไปเรียบร้อยแล้ว
