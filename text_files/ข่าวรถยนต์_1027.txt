Toyota (โตโยต้า) บริษัทผลิตรถยนต์ชื่อดังสัญชาติญี่ปุ่น ได้เผยรายละเอียดเกี่ยวกับ Toyota Tundra 2021 รถกระบะไซส์ยักษ์ที่จะวางขายที่สหรัฐอเมริกา ออกมาให้แฟนๆ ได้รู้กันอย่างเป็นทางการ
โดยจะมีการปรับปรุงเปลี่ยนแปลงอุปกรณ์ด้านการลุยเพื่อสร้างประสิทธิภาพที่มีความแตกต่างจาก Tundra รุ่นที่ผ่านมา พร้อมกันนี้จะมีให้เลือก 2 รุ่นประกอบด้วย Trail Edition และรุ่น Nightshade

Toyota Tundra โฉมใหม่รับปี 2021 จะมีสีตัวถังใหม่อย่าง สีเทา Lunar Rock ที่จะเข้ามาแทนที่สีเขียว Army Green นอกจากนี้ยังมีสี Super White, Magnetic Grey Metallic และ Midnight Black Metallic เป็นตัวเลือกเพิ่ม
สำหรับ Toyota Tundra 2021 รุ่น Tundra Trail Edition จะมีพื้นฐานมาจาก SR5 Crew Max มีกระจังหน้าโครเมียมใหญ่ ล้อเฉพาะรุ่น ภายในห้องโดยสารเบาะจะเป็นสีดำสนิทเดินด้ายสีน้ำตาล และผ้ายางปูพื้นที่ทนทุกสภาพอากาศ

ขณะที่ในรุ่น Tundra Nightshade Edition ถือเป็นรุ่นพิเศษที่มีความหรูหรากว่า ด้วยกระจังหน้าโครเมียมสีดำ, ฝาครอบกระจกมองข้างสีดำ, มือจับประตูสีดำ, ล้ออัลลอยสีดำ และปลายท่อไอเสียรวมถึงเบาะหนังชนิดพิเศษ
ในส่วนของขุมกำลังทุกรุ่นของ Toyota Tundra 2021 จะเป็นเครื่องยนต์ i-Force V8 ขนาด 5.7 ลิตร ที่ให้กำลังสูงสุดที่ 381 แรงม้า แรงบิดสูงสุด 543 นิวตันเมตร จับคู่กับระบบเกียร์อัตโนมัติ 6 สปีด มีให้เลือกทั้งแบบขับเคลื่อนสองล้อ และขับเคลื่อนสี่ล้อ ที่สำคัญมันมีกำลังลากจูงถึง 4,626 กิโลกรัม และสามารถบรรทุกน้ำหนักได้ถึง 785 กิโลกรัม

สำหรับ Toyota Tundra 4 × 2 SR Double Cab เคาะราคาเริ่มต้นที่ 33,675 เหรียญสหรัฐฯ (ประมาณ 1,052,500 บาท) แต่หากเป็นรุ่น Tundra Trail Edition 4×2 Crewmax จะอัพราคาเป็น 41,970 เหรียญสหรัฐฯ (ประมาณ 1,312,000 บาท) ส่วนในรุ่น Nightshade Edition 4×2 Double Cab จะอยู่ที่ 43,390 เหรียญสหรัฐฯ (ประมาณ 1,355,500 บาท)