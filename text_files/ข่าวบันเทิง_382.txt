
ยังคงได้รับความสนใจจากสังคมอย่างต่อเนื่อง สำหรับกรณีเหตุการ์ดทำร้ายร่างกายลูกชายนายพลที่สถานบันเทิงแห่งหนึ่งใน จ.เชียงใหม่ โดยมีการอ้างชื่อดารากลุ่มหนึ่งเข้าไปเกี่ยวข้อง ก่อนที่เมื่อวานนี้ (27 พ.ย.) อุ้ม ลักขณา ดาราสาวที่มีชื่อเกี่ยวกับเหตุครั้งนี้ ได้ออกมาชี้แจงกับสื่อมวลชนอย่างตรงไปตรงมา
จากคำชี้แจง สาวอุ้ม ยืนยันว่าไม่ได้มีส่วนเกี่ยวข้องกับกรณีการรุมทำร้ายร่างกายใดๆ อีกทั้งกลุ่มดาราที่ร่วมไปสังสรรค์ในเวลาไล่เลี่ยกับเหตุการณ์ที่กำลังจะเกิดขึ้นนั้นก็ไม่ได้รู้เห็นใดๆ ด้วยเลย พร้อมกับยืนยันว่าแฟนหนุ่ม "บอล กฤษณะ" ไม่ได้สั่งการให้การ์ดไปทำร้ายผู้อื่น เพราะไม่มีอำนาจใดๆ และไม่ใช่หุ้นส่วนร้านตามที่มีการกล่าวอ้างถึง
เช่นเดียวกับ เจ้าของสถานบันเทิงชื่อดังดังกล่าวที่เป็นจุดเกิดเหตุ ก็ได้ออกมาชี้แจงกับสื่อมวลชนว่า "บอล กฤษณะ" แฟนหนุ่มของอุ้ม ลักขณา ไม่ได้เป็นหุ้นส่วนใดๆ ของทางร้าน พร้อมกัยยินดีจะรับผิดชอบต่อกรณีดังกล่าวที่เกิดขึ้นอย่างเต็มที
ขณะเดียวกับ การแถลงชี้แจงครั้งนี้ยังคงเป็นข้อครหาในสังคมออนไลน์ต่อไป เนื่องจาก "บอล กฤษณะ" ไม่ได้มาปรากฏตัวต่อหน้าสื่อตามที่หลายฝ่ายคาดเอาไว้ ทำให้ในอินสตาแกรมของ สาวอุ้ม และ หนุ่มบอล ยังคงมีผู้เข้ามาแสดงความคิดเห็นต่างๆ นานาเป็นจำนวนมาก และยังคงสงสัยในหลายๆ ประเด็นที่ยังไม่คลี่คลาย
นอกจากนี้ยังพบว่า ในโซเชียลเน็ตเวิร์กได้มีการแคปภาพข้อความในอินสตาแกรม อุ้ม ลักขณา เป็นข้อความตอบคำถามแฟนๆ เมื่อราวๆ 2 เดือนก่อน ที่สอบถามเข้ามา เมื่อมีแฟนคลับคนหนึ่งถามว่า "ทำไมพี่อุ้มชอบไปมาลินสกายจังคะ" โดยที่ สาวอุ้ม ได้กลับมาตอบแฟนคลับคนนั้นว่า "เป็นร้านพี่บอลค่ะ"
ประโยคคำตอบดังกล่าวทำให้สังคมออนไลน์รู้สึกแคลงใจกับคำแถลงชี้แจงของสาวอุ้ม ที่เพิ่งออกมายืนยันว่า แฟนหนุ่มไม่ได้มีส่วนเกี่ยวข้องกับสถานบันเทิง ทั้งที่เคยตอบไปชัดเจนว่า แฟนหนุ่มมีส่วนเกี่ยวข้องกับสถานบันเทิงแห่งนี้จริง...