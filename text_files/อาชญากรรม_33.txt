กลายเป็นข่าวดังในชั่วข้ามคืน สำหรับ"พี ปรเมศวร์ สิงห์โพธิ์" ดาราช่อง 3 วัย 33 ปี หลังทำปืนลั่นใส่เพื่อนสนิท นายนพปฎล อธิบาย หรือ เอ อายุ 44 ปี เป็นหุ้นส่วนร้านมิวส์ ทองหล่อ สถานบันเทิงชื่อดังในย่านทองหล่อ จนได้รับบาดเจ็บสาหัส และเสียชีวิตในเวลาต่อมาที่โรงพยาบาล สืบเนื่องมาจากนายนพปฎล หรือพี่เอปาน ที่เพื่อนๆและน้องดาราในวงการบันเทิงเรียกกัน จะเข้าไปห้ามปราม "พี ปรเมศวร์ สิงห์โพธิ์" ซึ่งมีปากเสียงกับแฟนสาวไม่ให้ทะเลาะกัน ล่าสุด ตำรวจเตรียมแจ้งข้อหาฆ่าคนตายกับ"พี ปรเมศวร์ สิงห์โพธิ์"
ทำเอาหลายคนสงสัยว่า "พี ปรเมศวร์ สิงห์โพธิ์" คือใคร มีประวัติความเป็นมาอย่างไร? 
"พี ปรเมศวร์ สิงห์โพธิ์" คือดาราเด็กปั้นของผู้กำกับชื่อดัง "เปี๊ยก พิศาล อัครเศรณี" จากบริษัทอัครพล โปรดักชั่น โดยผ่านงานแสดงมาแล้ว 3 เรือง คือ "สุดแดนหัวใจ" , "ไฟรักอสูร" และ "สามหัวใจ" ล่าสุด กับละครเรื่อง "หมูแดง" ประกบกับพระเอกของเรื่องอย่าง"พีท ทองเจือ" และนางเอก "ก้อย รัชวิน" 
โดย"พี ปรเมศวร์ สิงห์โพธิ์" เคยให้สัมภาษณ์ เกี่ยวกับการเข้าวงการบันเทิงของตัวเองไว้ว่า 
      “คือมันเป็นเรื่องบังเอิญครับ เดิมทีคือผมก็ไม่คิดด้วยซ้ำว่าผมจะได้มาเป็นนักแสดง ผมไม่เคยนึกเลยเพราะว่าเมื่อก่อนผมก็ทำงานปกติ ชอบอยู่ต่างจังหวัด เมื่อก่อนผมก็อยู่ชะอำชอบเมืองท่องเที่ยวไปเปิดร้านขายอุปกรณ์กอล์ฟทำอะไรเรื่อยเปื่อยไป แล้ววันหนึ่งแม่ผมเขาก็รู้จักกับอาเปี๊ยก เขาก็คิดว่าเฮ้ย ทำไมไม่ลองมาทำงานพวกนี้ดูบ้าง เรื่องของเรื่องคือเขาไปดูหมอดูบอกว่าลูกจะได้ทำงานเกี่ยวกับคนรู้จักเยอะๆนะ แล้ววันหนึ่งแม่ก็เลยพามารู้จักกับอาเปี๊ยก เขาก็บอกถ้ามันสนใจก็ลองให้มันทำดูจะได้ฝึกนิสัยผมด้วย คือผมจะเป็นคนนิสัยทำงานคนเดียวจะเป็นคนไม่ค่อยสนใจอะไรมาก ไม่มีวินัยในเรื่องเวลาและหลายๆอย่าง บางทีแม่ก็คิดว่าให้มาอยู่ตรงนี้จะได้ฝึกด้วย แล้วผมก็ได้ฝึกจริงๆครับผม ทุกวันนี้ก็เลยกลายเป็นคนเข้ากับคนง่ายขึ้น และตรงเวลาขึ้น อารมณ์จะประมาณเหมือนเข้าโรงเรียนประจำครับ”
อย่างไรก็ตาม การเสียชีวิตของ นายนพปฎล เป็นที่น่าสงสัยของกลุ่มเพื่อนสนิท เพราะผู้ตายเสียชีวิตตั้งแต่ช่วงเช้ามืดของเมื่อวานนี้ (18 ม.ค.) แต่เพิ่งมาเป็นข่าวเมื่อช่วงค่ำ เพราะน้องๆซึ่งเป็นดาราดัง อาทิ มาร์กี้ ราศรี,เคน ภูภูมิ หรือผู้จัดละครคนดังอย่างจ๋า ยศสินี ช่วยกันโพสต์เรื่องราวดังกล่าวจนสื่อมวลชนให้ความสนใจ ท่ามกลางกระแสข่าวลือว่ามีการสั่งปิดข่าว ขณะที่กล้องวงจรปิดก็ไม่สามารถบันทึกภาพเหตุการณ์ได้ ทั้งๆที่สถานที่เกิดเหตุเป็นตึกหรูมีระดับย่านทองหล่อและมีซุปเปอร์มาร์เก็ตเปิดตลอด 24 ชั่วโมง
 