     ส่วนประกอบของรถยนต์มีมากมายหลายชิ้นส่วน ซึ่งแต่ละชิ้นต่างมีความสำคัญ และความสัมพันธ์ในระบบเชื่อมโยงกันทั้งนั้น และในระบบเครื่องยนต์ที่มีความซับซ้อน หม้อน้ำ ถือเป็นตัวหลักอีกตัว ที่มีหน้าที่ในการทำงาน.ในเรื่องของการระบายความร้อนให้กับเครื่องยนต์
     การดูแลหม้อน้ำ จึงมีความสำคัญอย่างยิ่งยวด เพราะหากหม้อน้ำชำรุด เสียหาย รั่ว หรือพัง มันจะส่งผลที่ร้ายแรงตามมาถึงเครื่องยนต์ทันที บางครั้งอาจทำให้ต้องรื้อเครื่องมาซ่อมกันยกใหญ่ หรือหากเลวร้ายสุดๆ เครื่องพังจนไม่สามารถซ่อมแซมได้ ก็ต้องเสียเงินเพิ่มเพื่อซื้อ หรือเปลี่ยนเครื่องใหม่นั่นเอง      เพราะฉะนั้นเราจึงควรดูแล และคอยตรวจสอบหม้อน้ำอยู่เสมอ ซึ่งวิธีการต่างๆ มีดังนี้
     - ควรตรวจสอบระดับน้ำ สภาพสีของน้ำอย่างน้อยอาทิตย์ละครั้ง รวมไปถึงการตรวจสอบพัดลมหม้อน้ำ สายพาน ท่อยางต่างๆ ว่ามีสภาพปกติ หรือทำงานดีอยู่หรือไม่ และสังเกตดูใต้ท้องรถให้ดี ว่ามีคราบน้ำยาหล่อเย็น (น้ำยาหม้อน้ำ) หยด หรือมีคราบใต้ท้องรถหรือไม่
     - หากขับๆ อยู่แล้วความร้อนขึ้นสูงผิดปกติ ให้ตรวจสอบระดับน้ำที่หม้อพักน้ำ ว่าลดลง หรือหายไปหมดรึเปล่า แต่ถ้าน้ำไม่ได้ลดลง ให้ตรวจดูในส่วนอื่นๆ เช่น พัดลมไฟฟ้า ว่ายังหมุนทำงานอยู่หรือไม่ ฯลฯ นอกจากนี้อาจเป็นไปได้ว่า หม้อน้ำอาจเกิดการอุดตัน และเทอร์โมสวิตช์ เทอร์โมสตัท ปั๊มน้ำ หรือวาวล์น้ำอาจเสียก็ได้ ซึ่งในส่วนนี้คงต้องพึ่งช่างผู้ชำนาญงานเป็นคนตรวจสอบให้
     - สังเกตอาการหม้อน้ำรั่วตามดด้วยตนเอง สามารถทำได้ง่ายๆ ด้วยการเช็กน้ำในหม้อน้ำ หากน้ำหายไปอย่างรวดเร็ว ต้องเติมน้ำบ่อยกว่าปกติที่เคยเติมประจำ และดูตรงหม้อพักด้วยว่าน้ำในหม้อน้ำ ดันมาเก็บที่หม้อพักหรือไม่ จากนั้นเมื่อขับรถมาจนเครื่องร้อนแล้ว ในขณะที่จอดรถ มีน้ำหยดลงมาบริเวณที่จอดรถด้วยรึเปล่า      หากเกิดอาการผิดปกติขึ้นในระหว่างขับขี่ สิ่งแรกที่ควรทำเลยก็คือ หาที่ปลอดภัยแล้วจอดรถ จากนั้นจึงค่อยลงมาตรวจเช็ก หรือถ้าเกินกำลังจริงๆ ก็โทรขอความช่วยเหลือจากครอบครัว เพื่อน หรืออู่ซ่อม แต่ให้จำไว้เลยว่า ในขณะที่เครื่องยนต์ร้อนอยู่ อย่ารีบเปิดฝาหม้อน้ำเด็ดขาด เพราะอาจได้รับอันตรายจากน้ำเดือดพุ่งออกมาใส่ร่างกายของเราได้
 

 