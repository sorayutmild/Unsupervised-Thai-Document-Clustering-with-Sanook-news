อุบัติเหตุน่าเศร้า พ่อลูกขับรถมาจากเชียงใหม่ เพื่อมุ่งหน้าไปกรุงเทพฯ พาลูกสาวไปสอบชิงทุนรัฐบาล คาดเกิดหลับใน รถพุ่งชนต้นไม้แบบไม่มีรอยเบรก เสียชีวิตคาที่ 2 ศพ
(9 ก.พ.) เมื่อช่วงเช้าที่ผ่านมา ร้อยตำรวจเอกอุดม ตาใจ พนักงานสอบสวน สภ.เถิน จ.ลำปาง พร้อมแพทย์เวรโรงพยาบาลเถินลำปาง เดินทางไปตรวจสอบ หลังได้รับแจ้งเกิดอุบัติเหตุรถยนต์พุ่งชนต้นไม้ เป็นเหตุทำให้มีผู้เสียชีวิตคาที่ 2 ศพ บริเวณถนนพหลโยธินขาล่อง ลำปาง-ตาก บ้านหนองบัวบน ช่วงหลักกิโลเมตรที่ 613-614
โดยที่เกิดเหตุเจ้าหน้าที่พบรถยนต์ฮอนด้า ซีอาร์วี สีบรอนซ์เงิน สภาพหน้ารถพังเสียหาย ระบบถุงแอร์แบคทำงาน ส่วนภายในรถพบร่างผู้เสียชีวิต 2 ราย คือ นายรองเทพ อายุ 58 ปี และ นางสาวลัทธพรรณ อายุ 22 ปี โดยทั้งสองคนเป็นพ่อลูกกัน
จากการตรวจสอบภายในรถ พบเอกสารเตรียมสอบของนางสาวลัทธพรรณ ระบุเป็นนักเรียนทุนของรัฐบาลและสอบ กพ. โดยเป็นนักเรียนเกรียตินิยมและกำลังจะเดินทางไปสอบรับทุนรัฐบาลในกรุงเทพฯ โดยออกเดินทางจาก จ.เชียงใหม่ เมื่อคืนวานนี้ (8 ก.พ.) โดยผู้เป็นพ่อขับรถมาให้
ทั้งนี้ บริเวณถนนตรงจุดเกิดเหตุ ไม่พบร่องรอยการเบรกของรถยนต์แต่อย่างใด สันนิษฐานว่าอาจจะเกิดการหลับใน ทำให้รถเสียหลักพุ่งชนต้นไม้เกาะกลางถนน จนเป็นเหตุทำให้มีผู้เสียชีวิตดังกล่าว อย่างไรก็ตามทางพนักงานสอบสวน สภ.เถิน จะได้ตรวจสอบหาสาเหตุที่แท้จริงต่อไป