งานวิจัยหลายงานวิจัยชี้ว่า การช่วยตัวเอง หรือการสำเร็จความใคร่ด้วยตัวเอง มีประโยชน์ต่อสุขภาพ แต่หนุ่มๆ สาวๆ หลายคนก็ยังคงมีข้อสงสัย หรือมีเรื่องที่เข้าใจผิด เกี่ยวกับการช่วยตัวเองอยู่ดี เรามาแก้ไขความเข้าใจผิดพวกนั้นให้คุณแล้ว
 


ช่วยตัวเองหลายครั้ง ถือว่าผิดปกติ


โลแกน เลฟกอฟ ผู้เชี่ยวชาญด้านเพศศึกษา กล่าวว่า หลายคนมักจะกังวลว่า เราช่วยตัวเองมากไปหรือเปล่า ความจริงแล้วไม่มีเครื่องชี้วัดว่า การช่วยตัวเองหลายครั้งต่อสัปดาห์ หรือหลายครั้งต่อวัน เป็นการช่วยตัวเองที่มากเกินไป แล้วช่วยตัวเองบ่อยแค่ไหนถึงเรียกว่ามากเกินไป คำตอบของคำถามนี้ ขึ้นอยู่กับแต่ละคน ถ้าช่วยตัวเองมากกว่า 1 ครั้งต่อวัน และสุขภาพยังแข็งแรงดีอยู่ ไม่ได้เป็นอะไร ก็ถือว่ายังไม่มีผลกระทบต่อร่างกาย แต่ถ้าการช่วยตัวเองของเรากระทบกับชีวิตประจำวัน หรือส่งผลกระทบต่องาน กระทบต่อความสัมพันธ์ เช่น ไม่อยากมีอะไรกับแฟน ถึงขั้นนี้จะต้องปรึกษาแพทย์แล้วล่ะ


แฟนช่วยตัวเอง แสดงว่าเขาไม่อยากมีอะไรกับเรา


การช่วยตัวเองไม่ได้เกี่ยวกับความสัมพันธ์ โลแกน เลฟคอฟ กล่าวว่า เป็นความเชื่อที่ผิดมาก ที่คิดว่าการที่แฟนหนุ่มช่วยตัวเอง เป็นสัญญาณว่าความสัมพันธ์กำลังมีปัญหา ความจริงแล้ว ผู้ชายส่วนใหญ่มักจะช่วยตัวเอง หนุ่มๆ สามารถช่วยตัวเองได้ในทุกสถานะของชีวิต ไม่ว่าเขาจะโสด จะมีปัญหากับแฟน หรือมีความสุขดี แฮปปี้กับคุณแฟน ผู้ชายก็สามารถช่วยตัวเองได้ ซึ่งส่วนใหญ่ก็ไม่ได้เกี่ยวกับเรื่องความสัมพันธ์เลย หนุ่มๆ บางคนช่วยตัวเองเพื่อบรรเทาความเครียด ทำให้สมองปลอดโปร่งก่อนเริ่มทำงาน หรือเพื่อให้นอนหลับสบาย เท่านั้นเอง


การช่วยตัวเอง เป็นเรื่องไม่ดี


การช่วยตัวเองไม่ได้เป็นเรื่องที่ไม่ดี ไม่ควรทำ หรือเป็นเรื่องที่น่ารังเกียจ การช่วยตัวเองเป็นเรื่องปกติ เพราะเป็นความรู้สึกทางเพศของมนุษย์ คุณไม่จำเป็นต้องรู้สึกผิด หรือรู้สึกอาย เวลาช่วยตัวเอง การรู้สึกผิดเวลาช่วยตัวเอง อาจทำให้เรามองตัวเองในแง่ลบ จนส่งผลต่อสุขภาพจิตได้ ตราบใดที่การช่วยตัวเอง ยังเป็นเรื่องส่วนตัวของเรา ก็ไม่ใช่เรื่องผิดอะไร แถมการช่วยตัวเองยังเป็นเรื่องดีเสียอีก เพราะช่วยทำให้เรารู้จักร่างกายตัวเอง วัยรุ่นชายส่วนใหญ่จะช่วยตัวเอง และเรียนรู้ว่าร่างกายจะถึงจุดสุดยอดตอนไหน ส่วนวัยรุ่นผู้หญิง 75% เรียนรู้ว่า จุดสุดยอดคืออะไร ผ่านการช่วยตัวเอง ซึ่งส่งผลต่อสุขภาพทางเพศ และชีวิตรักในอนาคต


แต่งงานแล้ว ห้ามช่วยตัวเอง


ความเชื่อที่ว่าแต่งงานแล้ว ห้ามช่วยตัวเอง เป็นความเชื่อที่ไม่ถูกต้องเท่าไหร่ เพราะคนส่วนใหญ่ช่วยตัวเองตลอดชีวิต แม้แต่ผู้สูงอายุก็สามารถทำได้ เมื่อเราโตขึ้นเราอาจจะเจอคนที่ใช่ และได้แต่งงานกับคนรัก คนที่มีสามีภรรยาแล้วก็จะเข้าใจความรู้สึกเวลามีเพศสัมพันธ์ แต่หลายครั้งที่เราอาจต้องการเวลาส่วนตัว ซึ่งไม่ได้หมายความว่า ความรักมีปัญหาอะไร บางทีการช่วยตัวเองก็เป็นแค่ การบรรเทาความเครียด หรือแค่ต้องการรู้สึกดีขึ้น แค่นั้น


ช่วยตัวเอง อันตรายต่อร่างกาย


ทางการแพทย์ถือว่า การช่วยตัวเองเป็นเรื่องธรรมชาติ และไม่เป็นอันตราย ทั้งในผู้หญิงและผู้ชาย การช่วยตัวเองไม่ทำให้ร่างกายบาดเจ็บ หรือเป็นอันตรายใดๆ ถือเป็นพฤติกรรมทางเพศที่ปกติของมนุษย์ แต่บางวัฒนธรรมหรือบางศาสนา ถือว่าการช่วยตัวเองเป็นเรื่องที่ผิดบาป ซึ่งอาจทำให้บางคนรู้สึกผิดเวลาช่วยตัวเอง หรือรู้สึกว่าเป็นพฤติกรรมที่น่าอาย การช่วยตัวเองจึงอาจส่งผลต่อสุขภาพจิตของบางคนได้ คือทำให้รู้สึกไม่ดีต่อตนเอง