(12 ก.พ.) เมื่อเวลาประมาณ 17.00 น. ที่ผ่านมา เจ้าหน้าที่ตำรวจ สภ.กระทุ่มแบน จ.สมุทรสาคร ได้รับแจ้งเหตุรถยนต์ชนท้ายรถบรรทุกตู้คอนเทนเนอร์ บนถนนเพชรเกษม ฝั่งขาเข้า จึงได้เดินทางไปตรวจสอบ พร้อมกับเจ้าหน้าที่มูลนิธิร่วมกตัญญู
จุดเกิดเหตุบริเวณหลักกิโลเมตรที่ 24 ถนนเพชรเกษม พบรถยนต์ฮอนด้าแจ๊ส สีบรอนซ์เงิน ทะเบียนป้ายแดง หมายเลข ม-5412 กรุงเทพฯ ชนท้ายรถบรรทุกตู้คอนเทนเนอร์ สภาพหน้ารถพังยับเยิน มีผู้โดยสารติดอยู่ภายใน 5 คน ได้รับบาดเจ็บ และเสียชีวิตในเวลาต่อมา 2 คน ทราบชื่อคือ นายธงชัย แตงโสภา อายุ 21 ปี และ นางภัทรมล สาตรสาร อายุ 42 ปี
นอกจากนี้ เจ้าหน้าที่ยังพบผู้ได้รับบาดเจ็บอีก 3 คน ทั้งหมดเป็นเด็ก ประกอบด้วย เด็กหญิง 1 คน เด็กชาย 1 คน และเด็กทารกเพศชาย วัย 11 เดือน ถูกนำตัวส่งโรงพยาบาลวิชัยเวชอินเตอร์เนชั่นแนลอ้อมน้อย
จากการสอบถามพยานที่พบเห็นเหตุการณ์ เปิดเผยว่า ก่อนเกิดเหตุรถยนต์คันดังกล่าวขับชิดซ้ายมาโดยตลอด ก่อนจะพุ่งชนท้ายรถบรรทุกที่น่าจะจอดอยู่ข้างถนนอยู่แล้ว โดยที่รถเก๋งไม่ได้เหยียบเบรกแต่อย่างใด พลเมืองดีจึงพยายามเข้าไปช่วยคนที่ติดอยู่ในซากรถ แต่ช่วยเหลือแต่แค่เด็ก เพราะสภาพรถด้านหน้า ค่อนข้างเสียหายหนัก
เดิมที นายธงชัย ผู้ขับรถคันดังกล่าวยังไม่เสียชีวิต แต่ได้รับบาดเจ็บสาหัส โดยที่มือพยายามกดศีรษะเด็กเอาไว้กับเบาะ เพื่อป้องกันการกระแทก เป็นเหตุทำให้เด็กได้รับบาดเจ็บไม่มากนัก แต่ปรากฏว่าตัวเองเสียชีวิตในเวลาต่อมา กลายเป็นภาพสุดเวทนาที่พลเมืองดีและกู้ภัยได้พบ
ขณะที่ นายอาทิตย์ บุญมา อายุ 59 ปี คนขับรถบรรทุกตู้คอนเทนเนอร์ ให้การว่า ก่อนเกิดเหตุได้ขับรถออกมาจากซอยวัดเทียนตัด เพื่อนำสินค้าไปส่งที่ท่าเรือคลองเตย แต่ระหว่างทางหม้อน้ำเกิดมีปัญหา จึงจอดรถตรงจุดที่กลุ่มรถบรรทุกจะจอดพักเป็นประจำ เพื่อรอให้ช่างมาซ่อม แต่ปรากฎว่าอยู่ๆ มีรถยนต์พุ่งชนท้ายอย่างแรง จึงเข้าไปดูเหตุการณ์และพยายามช่วยเหลือ
ขอบคุณรูปภาพและเนื้อหาข่าวจาก มติชนออนไลน์