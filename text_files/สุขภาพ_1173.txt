หลายคนคงไม่เชื่อว่าการดื่มน้ำอุ่นธรรมดานั้นสามารถช่วยลดน้ำหนักได้ แต่คนญี่ปุ่นจำนวนไม่น้อยใช้การดื่มน้ำอุ่นเพื่อลดน้ำหนัก มาดูเหตุผลกันว่าทำไมการดื่มน้ำอุ่นจึงช่วยให้น้ำหนักลดได้ และมาดูวิธีการลดน้ำหนักอย่างมีประสิทธิภาพด้วยน้ำอุ่นตามที่คนญี่ปุ่นแนะนำกัน
เหตุผลที่ดื่มน้ำอุ่นแล้วช่วยในการลดน้ำหนัก

การดื่มน้ำอุ่นทำให้การไหลเวียนเลือดดีซึ่งช่วยเสริมการเผาผลาญไขมันในร่างกาย

การดื่มน้ำอุ่นจะทำให้อวัยวะภายใน เช่น ทางเดินอาหารอุ่นขึ้น ส่งผลให้ระบบการไหลเวียนเลือดดีขึ้น เมื่ออุณหภูมิของอวัยวะภายในสูงขึ้น 1 องศาเซลเซียส ระบบการเผาผลาญพลังงานของร่างกายจะทำหน้าที่ได้ดีเพิ่มขึ้น 10-12 เปอร์เซ็นต์ ทำให้การเผาผลาญไขมันมีประสิทธิภาพและส่งผลให้น้ำหนักลดลงได้ง่าย

น้ำอุ่นทำให้อวัยวะภายในทำงานได้ดีขึ้นและทำให้การขับของเสียออกจากร่างกายดีขึ้น

เมื่อดื่มน้ำอุ่นเข้าไป อวัยวะภายในที่อุ่นขึ้นจะทำงานได้ดีและทำให้ระบบย่อยอาหารทำงานได้ดีขึ้น ระบบขับถ่ายของเสียออกจากร่างกายทำงานได้ดีขึ้น ส่งผลให้ตับและไตทำงานได้ดี ซึ่งจะช่วยในการขจัดพิษจากของเสียที่เกิดขึ้นในร่างกายได้ดี

น้ำอุ่นช่วยเพิ่มปริมาณปัสสาวะและขับถ่ายน้ำส่วนเกินออกจากร่างกาย

การดื่มน้ำอุ่นจะทำให้การไหลเวียนเลือดและน้ำเหลืองดี และขับเอาน้ำส่วนเกินออกจากร่างกายทางปัสสาวะ น้ำหนักจะลดลงไปพร้อมกับปัสสาวะที่ถูกขับออกไป นอกจากนี้การดื่มน้ำอุ่นยังมีประสิทธิภาพในการบรรเทาอาการท้องผูกและอาการบวมน้ำของร่างกายด้วย
วิธีการเตรียมน้ำอุ่น

ต้มน้ำด้วยกาต้มน้ำ

การต้มน้ำด้วยกาน้ำเป็นวิธีการเตรียมน้ำอุ่นที่ระบบแพทย์ทางเลือกอายุรเวท (Ayurveda) ที่มีต้นกำเนิดมาจากอินเดีย เชื่อว่าจะทำให้การลดน้ำหนักได้ผลดี วิธีการต้มง่ายๆ เพียงเติมน้ำลงไปในกาต้มน้ำ นำตั้งบนไฟแรง ต้มจนน้ำเดือดแล้วจึงเปลี่ยนเป็นไฟอ่อน เปิดฝากาน้ำ และต้มต่ออีกประมาณ 10-15 นาที การต้มน้ำต่อหลังจากน้ำเดือดเป็นการเพิ่มพลังลมเข้าไปในน้ำตามความเชื่อของอายุรเวท ซึ่งส่งผลให้ได้น้ำอุ่นที่ชำระล้างสิ่งที่ติดอยู่ในระบบทางเดินอาหารได้อย่างสะอาด
เมื่อต้มเสร็จก็รินน้ำร้อนใส่แก้วน้ำทนร้อนประมาณ 100-150 มิลลิลิตร รอจนน้ำมีอุณหภูมิประมาณ 40-50 องศาเซลเซียส แล้วจึงนำมาดื่ม วิธีการกะอุณหภูมินั้นทำได้โดยใช้มือจับแก้วน้ำ ซึ่งรู้สึกว่าร้อนเล็กน้อยแต่ไม่ทำให้ลวกมือ โดยสามารถต้มเพียงครั้งเดียวแล้วเก็บน้ำอุ่นที่เหลือไว้ในกระติกน้ำหรือภาชนะที่เก็บความร้อนได้ดี

ต้มน้ำด้วยใช้ไมโครเวฟ

ในเวลาที่ยุ่งจนไม่มีเวลาต้มน้ำด้วยกา ก็สามารถเตรียมน้ำอุ่นโดยใช้ไมโครเวฟได้ โดยนำน้ำกรองหรือน้ำเกลือแร่ประมาณ 150-200 มิลลิลิตรใส่ในแก้วหรือถ้วยทนร้อน นำเข้าไมโครเวฟที่ 500 วัตต์ เป็นเวลาประมาณ 2 นาที และรอจนอุณหภูมิน้ำประมาณ 50 องศาเซลเซียสแล้วจึงนำมาดื่ม ทั้งนี้ไม่ควรใช้น้ำประปาจากก็อกมาต้ม เพราะความร้อนจากไมโครเวฟไม่เพียงพอที่จะขจัดคลอรีนและสิ่งปนเปื้อนในน้ำประปาได้
วิธีการดื่มน้ำอุ่นเพื่อเพิ่มประสิทธิภาพในการลดน้ำหนัก

เลือกเวลาดื่มที่เหมาะสม

การดื่มน้ำอุ่นในขณะที่ท้องว่างก่อนอาหารเช้าประมาณ 30 นาที จะช่วยกระตุ้นการทำงานของลำไส้ ช่วยเพิ่มการทำงานของระบบเผาผลาญพลังงานในช่วงเริ่มต้นของเช้าวันใหม่ได้ดี ส่วนการดื่มก่อนนอน และดื่มในระหว่างการรับประทานอาหารจะช่วยทำให้อิ่มเร็วและช่วยลดปริมาณอาหารในแต่ละมื้อได้ดี

ปริมาณน้ำอุ่นที่มีประสิทธิภาพในการลดน้ำหนัก

การดื่มน้ำอุ่นวันละ 800 มิลลิลิตร โดยดื่มครั้งละ 150-200 มิลลิลิตร วันละ 4-5 ครั้ง และดื่มอย่างช้าๆ ครั้งละประมาณ 5-10 นาที จะช่วยลดน้ำหนักได้ดี
ข้อควรระวังในการดื่มน้ำอุ่นเพื่อลดความอ้วน
ไม่ควรดื่มในปริมาณที่มากเกินไป เพราะการดื่มน้ำอุ่นมากเกินไปโดยเฉพาะในระหว่างการรับประทานอาหารจะทำให้น้ำไปเจือจางน้ำย่อย ส่งผลให้ระบบย่อยอาหารทำงานได้ไม่ดีเท่าที่ควร อีกทั้งไม่ควรดื่มมากก่อนเข้านอน เพราะอาจจะส่งผลให้ขาและหน้าบวมน้ำในตอนเช้าได้
สำหรับผู้อ่านที่ต้องการลดน้ำหนักหรือควบคุมน้ำหนักก็ลองใช้วิธีการดื่มน้ำอุ่นกันได้ ทั้งนี้ก็ต้องรับประทานอาหารในปริมาณที่สมดุลต่อความต้องการของร่างกาย และหลีกเลี่ยงอาหารที่ไขมันสูงหรือของหวานด้วย ผู้เขียนเองก็ใช้วิธีการควบคุมน้ำหนักด้วยน้ำอุ่นเช่นกัน