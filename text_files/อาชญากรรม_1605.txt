อดีตลูกศิษย์ อ้างมีส่วนราชการหลายแห่งได้รับการสนับสนุนจากเณรคำ พร้อมเผย รถยนต์หรูซื้อมาจากย่านถนนเพชรบุรีตัดใหม่ ขณะที่ ภรรยาเณรคำฟ้องศาลเรียกเงินค่าเลี้ยงลูก 40 ล้านบาท
อดีตลูกศิษย์ของ นายวิรพล สุขผล หรือ อดีตพระเณรคำ เปิดเผยถึงการครอบครองรถยนต์หรูจำนวนมาก ว่า ซื้อมาจากเสี่ยโยเจ้าของบริษัทจำหน่ายรถยนต์นำเข้าแห่งหนึ่งย่านถนนเพชรบุรีตัดใหม่ ทั้งรถยนต์ยี่ห้อมายบัช จำนวน 2 คัน รถเบนซ์ จำนวน 2 คัน รถบีเอ็มดับบลิว รุ่น เอ็กซ์ 6 จำนวน 4 คัน รถยนต์ยี่ห้อเลคซัส จำนวน 1 คัน และรถโรลรอยซ์มือสองอีกจำนวน 1 คัน
ส่วนกรณีที่ เสี่ยกัง เศรษฐีเจ้าของร้านประดับยนต์ชื่อดังของ จ.อุบลราชธานี เปิดเผยว่า นายวิรพล ได้แจกจ่ายรถจำนวน 35 คันให้พระชั้นผู้ใหญ่ และบุคคลสำคัญๆ นั้น เชื่อว่า ยังมีการเปิดเผยข้อมูลไม่หมด นอกจากนี้แล้วอดีตลูกศิษย์ของนายวิรพล ยังอ้างว่ามีส่วนราชการหลายแห่งที่ได้รับการสนับสนุนจากนายวิรพล จึงอยากให้ดีเอสไอเข้าตรวจสอบอย่างละเอียด
ด้าน นายสมชาติ วงศ์ธราธร ทนายความนำตัว น.ส.เอ (นามสมมุติ) พร้อมลูกชายวัย 11 ปี ซึ่งเป็นภรรยาและลูกของนายวิรพลหรืออดีตพระเณรคำ ยื่นฟ้องศาลเพื่อขออำนาจศาลให้มีคำสั่งให้นายวิรพล รับรองบุตรและให้ลูกอยู่ในความปกครองดูแลของมารดาแต่เพียงผู้เดียว นอกจากนี้ น.ส.เอ (นามสมมุติ) ยังฟ้องร้องเรียกค่าเลี้ยงดูบุตรนับตั้งแต่เกิดจนถึงบรรรลุนิติภาวะคืออายุ 20 ปีบริบูรณ์ ปีละ 2 ล้านบาท รวมเป็นเงินทั้งสิ้น 40 ล้านบาท