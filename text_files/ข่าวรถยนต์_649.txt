     หลังจากที่ห่างหายไปนานสำหรับสกู๊ปเทียบสเป็คของ Sanook! Auto วันนี้เลยขออิงกระแสรถคอมแพ็ครุ่นล่าสุดที่กำลังมาแรงนั่นก็คือ 2016 ฮอนด้า ซีวิค ใหม่ เทียบกับรถอ็อพชั่นเพียบราคาคุ้มค่าคันหนึ่งในตลาดอย่าง Mazda3 ที่แม้จะเปิดตัวไปนานพอควรแล้ว แต่ก็ยังมีดีสูสีกันแน่นอน
     โดยทั้ง 2 รุ่นที่เรานำมาเปรียบเทียบในครั้งนี้ได้หยิบเอาตัวท็อปของทั้งคู่มาประชันกัน ซึ่งก็คือ Honda Civic 1.5 TURBO RS ใหม่ล่าสุด และ Mazda3 2.0SP Sports โฉมตัวถังแบบแฮทช์แบ็ค 5 ประตู เนื่องจากโฉมซีดานจะมีรุ่นท็อปสุดเป็นตัว 2.0S ซึ่งอยู่ในระดับต่ำกว่าทั้งระดับราคา และอุปกรณ์มาตรฐานครับ
 
เครื่องยนต์และมิติตัวถัง

     Honda Civic แม้จะมีเครื่องยนต์ขนาดเล็กกว่าคือ 1.5 ลิตร แต่ก็ได้เทคโนโลยี VTEC TURBO เข้ามาช่วย ทำให้มีพละกำลังมากกว่า Mazda3 ทั้งแรงม้าและแรงบิด โดยมีกำลังสูงสุดอยู่ที่ 173 แรงม้า ที่ 5,500 รอบต่อนาที ขณะที่แรงบิดสูงสุดอยู่ที่ 220 นิวตัน-เมตร ที่รอบตั้งแต่ 1,700 รอบต่อนาที ถึง 5,500 รอบต่อนาที แต่ถึงแม้ว่าสมรรนะเครื่องยนต์ 2.0 ลิตรของ Mazda3 จะด้อยกว่า ก็สามารถใช้พลังงานทางเลือก E85 ได้ด้วย
     ระบบส่งกำลังของ Civic เป็นแบบสายพานซีวีทีที่เน้นความต่อเนื่องในการเปลี่ยนเกียร์ ขณะที่ Mazda3 ยังคงเป็นแบบทอร์คคอนเวิร์ตเตอร์ 6 สปีด แต่ก็โดดเด่นที่ความเร็วในการเปลี่ยนเกียร์และการตอบสนองที่ให้ฟีลลิ่งสปอร์ตชัดเจน
     ขณะที่ระบบช่วยประหยัดหยัดน้ำมันใน Mazda3 เป็นระบบดับเครื่องยนต์อัตโนมัติเมื่อหยุดรถ ขณะที่ Civic จะมีระบบ ECO Coaching ที่ช่วยปรับการขับขี่ให้ประหยัดน้ำมันมากขึ้น
 
อุปกรณ์มาตรฐานภายนอก

     จริงๆแล้วอุปกรณ์ภายนอกที่ให้มาของทั้ง Civic และ Mazda3 ไม่มีอะไรต่างกันมากนัก ขึ้นอยู่กับว่าลูกค้าชื่นชอบดีไซน์แบบไหนมากกว่า แต่ระยะหลังๆมานี้ผู้เขียนมองว่าเทรนด์การพัฒนาระบบไฟส่องสว่าง ต่างก็มุ่งเปลี่ยนไปใช้แบบ LED กันมากขึ้นทั้งแบรนด์ยุโรปและญี่ปุ่น ดังนั้นจึงให้คะแนนเทไปทาง Civic ที่เลือกใช้ไฟหน้าและไฟตัดหมอกหน้าแบบ LED ซึ่งให้ความสวยงามและโดดเด่นกว่าอย่างชัดเจนครับ
 
อุปกรณ์มาตรฐานภายใน

     ทั้งคู่เน้นความสปอร์ตด้วยการตกแต่งโทนสีดำ ขณะที่เบาะนั่งคู่หน้าของ Civic สามารถปรับไฟฟ้าได้ มีระบบ Cruise Control มาให้ ขณะที่จุดเด่นอยู่ที่เบรกมือไฟฟ้าพร้อมฟังก์ชั่น Auto Brake Hold และระบบรีโมทสตาร์ทพร้อมเปิดแอร์อัตโนมัติ
     ขณะที่ Mazda3 ยังคงเน้นความสปอร์ตด้วยมาตรวัดความเร็วแบบดิจิตอล และมาตรวัดรอบแบบอนาล็อก มาพร้อมหน้าจอ Active Driving Display มาให้ ขณะที่เบาะนั่งด้านหลังสามารถปรับพับแยก 60:40 ได้ด้วย
 
ระบบอินโฟเทนเม้นท์

     ระบบเครื่องเสียงใน Civic เป็นแบบหน้าจอสัมผัสขนาด 7 นิ้ว ไม่มีช่องใส่แผ่น CD มาให้ แต่ก็ทดแทนด้วยการรองรับฟังก์ชั่น Apple CarPlay สำหรับผู้ใช้ไอโฟนโดยเฉพาะ
     ขณะที่เครื่องเสียงใน Mazda3 เป็นหน้าจอสัมผัสขนาด 7 นิ้วเช่นเดียวกัน แต่สามารถเล่นแผ่น MP3/DVD ได้ พร้อมปุ่ม Center Commander ที่ใช้งานง่าย เหมาะสำหรับการสั่งงานขณะขับรถ รวมถึงฟังก์ชั่นสั่งงานด้วยเสียงที่ทำงานได้ครอบคลุมกว่า ขณะที่ทั้งคู่มีระบบนำทาง Navigator มาให้ทั้งหมด
 
ระบบความปลอดภัย

     Civic และ Mazda3 มีถุงลมนิรภัยคู่หน้าและม่านถุงลมนิรภัยมาให้ ขณะที่ Civic จะมีถุงลมนิรภัยด้านข้างเพิ่มขึ้นมาให้ด้วย ขณะที่ระบบควบคุมเสถียรภาพการทรงตัวก็มีมาให้ทั้งคู่จนเรียกได้ว่าเป็นอุปกรณ์มาตรฐานสำหรับรถยุคนี้ไปแล้ว
     ด้านระบบความปลอดภัยระดับสูงนั้น Mazda3 ติดตั้งระบบป้องกันการชนด้านหน้าที่ความเร็วต่ำและระบบเตือนมุมอับสายตา RVM มาให้ ขณะที่ของ Civic เป็นระบบแสดงภาพมุมอับสายตา Honda LaneWatch
 
     ส่วนราคาค่าตัวของ Honda Civic Turbo RS และ Mazda 3 SP Sports แตกต่างกันอย่างชัดเจนที่ 100,000 บาทพอดิบพอดี ซึ่งราคาของ Mazda3 ตัวท็อปจะเทียบได้กับ Civic 1.5 TURBO ซึ่งเป็นรุ่นรองท็อปครับ

      ราคาจำหน่ายทั้ง 2 รุ่น มีดังนี้

Honda Civic Turbo RS ราคา 1,199,000 บาท
Mazda 3 SP Sports ราคา 1,099,000 บาท

 
 