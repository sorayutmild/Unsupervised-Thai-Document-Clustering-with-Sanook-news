     ใกล้จะเวียนมาถึงอีกครั้งสำหรับงานแสดงรถยนต์ครั้งใหญ่แห่งปี หรือ มอเตอร์โชว์ 2015 นั่นเอง ซึ่งจะจัดขึ้นตั้งแต่วันที่ 25 มีนาคม ไปจนถึง 5 เมษายน 2558 ดังนั้นค่ายรถยนต์หลายค่ายจึงเตรียมเปิดตัวรถยนต์รุ่นใหม่ ทั้งโมเดลเชนจ์และไมเนอร์เชนจ์ ลองไปดูกันว่าจะมีรุ่นใดบ้างที่ใกล้เปิดตัวในเร็ววันนี้

     1.Toyota Vigo
     หลังจากกระบะเจ้าตลาดโฉมปัจจุบันถูกทำตลาดมาอย่างยาวนานร่วม 10 ปี ก็ถึงเวลาเสียทีที่จะได้รับการปรับโมเดลใหม่ ซึ่งหากใครติดตามข่าวสารก็คงพอได้เห็น 'วีโก้' ใหม่ ออกพรางตัววิ่งทดสอบให้เห็นอยู่บ่อยครั้ง แม้ว่าจะยังไม่มีข้อมูลใดๆเกี่ยวกับตัวรถหลุดออกมา แต่เชื่อได้เลยว่าจะต้องเรียกเสียงฮือฮาได้อย่างล้นหลามนับตั้งแต่วันแรกที่เปิดตัวเลยทีเดียว
     ข่าววงในแว่วออกมาว่า 'วีโก้' โฉมใหม่ มีกำหนดเปิดตัวในช่วงเดือนมีนาคมที่จะถึงนี้ ซึ่งก็ใกล้เคียงกับช่วงงานมอเตอร์โชว์ที่จะถึงนี้เช่นเดียวกัน
 

     2.Toyota Camry Minorchange
     คัมรี่ ไมเนอร์เชนจ์ 2015 ถูกเปิดตัวออกสู่สายตาสาธารณชนเป็นที่เรียบร้อย เริ่มต้นจากประเทศรัสเซียเป็นแห่งแรก ตามมาด้วยประเทศต่างๆ ที่ใช้โมเดลเดียวกับเวอร์ชั่นในบ้านเรา นี่จึงเป็นสัญญาณบ่งบอกว่า Camry 2015 ไมเนอร์เชนจ์ ก็จะได้รับการเปิดตัวใหม่ในบ้านเราเช่นกัน ซึ่งจากภาพจะเห็นได้ว่า คัมรี่ ไมเนอร์เชนจ์ ถูกออกแบบใหม่ให้มีความสปอร์ตยิ่งกว่าเดิม ขณะที่ขุมพลังจะยังคงมีให้เลือกทั้งเบนซินและไฮบริด
 

     3.MG3
     แม้ว่าปัจจุบัน MG6 ซึ่งเป็นรถยนต์คอมแพ็ครุ่นเดียวของทางแบรนด์ MG สัญชาติอังกฤษ จะทำตลาดได้แบบเอื่อยๆ แต่ทางค่ายก็เตรียมส่งคอมแพ็คแฮทช์แบ็ค 'MG3' ลงตลาดตามมาในไม่ช้านี้ ซึ่งทางเอ็มจีก็มั่นใจทั้งเรื่องรูปลักษณ์ และสมรรถนะการขับขี่สไตล์ยุโรป จะสามารถกระตุ้นยอดขายของเอ็มจีขึ้นได้ และยังหวังว่าราคาเปิดตัวของ MG3 ใหม่ จะพอสูสีกับคู่แข่งได้ ไม่อย่างนั้นเอ็มจีอาจต้องเหนื่อยอีกแน่นอน
 

     4.Ford Ranger
     Ranger ถือเป็นรถกระบะอีกรุ่นที่น่าจับตามอง เพราะแม้จะไม่ได้เป็นโมเดลเชนจ์ใหม่เหมือนกับคู่แข่งที่กำลังจะเปิดตัว แต่ก็ได้รับการปรับปรุงในเรื่องของหน้าตาให้ดูสมบุกสมบันตามสไตล์มะกัน รวมถึงสมรรถนะที่ไม่เป็นรองใครอยู่แล้ว ทำให้เชื่อได้ว่า Ranger ไมเนอร์เชนจ์ใหม่ จะได้รับความนิยมในตลาดอยู่ไม่น้อยเลยทีเดียว
 

     5.Ford Everest
     แน่นอนว่าหลังจากการเปิดตัวกระบะ Ranger ใหม่นั้น ก็จะตามมาด้วยรถอเนกประสงค์ที่ใช้พื้นฐานร่วมกับ Ranger อย่าง Everest ตามมาในอีกไม่ช้า ซึ่งฟอร์ด เอเวอเรสใหม่ ถูกเผยโฉมอย่างเป็นทางการทั้งในและต่างประเทศมาสักพักใหญ่ๆแล้ว ที่เหลือก็คงจะเป็นเรื่องของอ็อพชั่นความคุ้มค่าและราคา ที่จะช่วยกระตุ้นยอดของฟอร์ดให้ดีขึ้นได้
 
 