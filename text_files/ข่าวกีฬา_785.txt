จากข่าวดังในแวดวงกำปั้นเมื่อปลายปีที่ผ่านมา เกี่ยวกับ ซู ซิหมิง กำปั้นชาวจีน อดีตแชมป์ ฟลายเวท องค์กรมวยโลก (WBO) อาจต้องสูญเสียการมองเห็น หลังประสบปัญหาจากการชกมวยล่าสุด ไชน่า นิวส์ สื่อดังของจีน ได้เผยถึงเรื่องราวดังกล่าวอย่างละเอียดว่า นักชกวัย 36 ปี เริ่มมีปัญหาเรื่องการมองเห็นที่ดวงตาข้างซ้าย ระหว่างนั่งเครื่องบินกลับมาจากการไปร่วมงานลอเรอุส ไชน่า ท็อปเทน สปอร์ตส์ อวอร์ดส์ ที่กรุงปักกิ่ง เมื่อวันที่ 20 ธ.ค.ที่ผ่านมา โดยหลังเครื่องลงถึงพื้น เจ้าตัวก็รีบเข้าพบแพทย์ผู้เชี่ยวชาญด้านสายตา ผลการตรวจปรากฏว่า ที่กระจกตาซ้ายมีรอยแผล นอกจากนี้ในส่วนของม่านตาก็ดูจะมีปัญหาพอสมควร ซึ่งส่งผลต่อการมองเห็นอย่างไรก็ตามจากการที่หลายสื่อนำเสนอว่าเป็นเพราะการได้รับบาดเจ็บหนักจากการที่ขึ้นสังเวียนป้องกันตำแหน่งแชมป์กับ โช คิมูระ นักชกชาวญี่ปุ่น ในไฟต์ล่าสุดนั้น จริงๆแล้วก่อนหน้านี้เจ้าตัวก็เคยมีอาการมาก่อน เพียงแต่ไฟต์ล่าสุดเหมือนเป็นการตอกย้ำความบอบช้ำโดยสื่อแดนมังกรเผยต่อว่า ดวงตาข้างซ้ายของ ซู ซิหมิง นั้นมีปัญหามาตั้งแต่สมัยเจ้าตัวยังเป็นนักมวยสากลสมัครเล่น ย้อนไปในการแข่งขันชกมวย โอลิมปิก เกมส์ 2012 ที่กรุงลอนดอน หลังเป็นฝ่ายชนะคะแนน แก้ว พงษ์ประยูร คว้าเหรียญทองสมัยที่ 2 ได้สำเร็จ เมื่อลงจากเวที เจ้าตัวได้บอกกับโค้ชว่า ดวงตาของเขาเห็นเป็นภาพซ้อน และมันไม่ปกติเหมือนอย่างเคยและกับอีกหนึ่งไฟต์ที่ถือว่าบอบช้ำที่สุดในชีวิตกำปั้น นั่นก็คือการขึ้นชกกับ ขวัญพิชิต 13 เหรียญเอ็กซ์เพรส เมื่อปี 2014 ในการชกครั้งนั้น ซู ซิหมิง โดนหัวของนักชกชาวไทย ชนเข้าที่ตาซ้ายอย่างจัง ถึงขึ้นตาปูดบวม ต้องใช้เวลาพักฟื้นอยู่หลายเดือน ถึงตอนนี้ยังไม่มีใครคาดเดาได้ว่า "ยอดกำปั้นแดนมังกร" จะตัดสินใจหันหลังให้กับวงการกำปั้นทันทีหรือไม่ หลังสูญเสียการมองเห็น แต่ที่แน่ๆตอนนี้แฟนหมัดมวยชาวจีน ต่างพร้อมใจกันภาวนาให้ ขวัญใจเจ้าของเหรียญทองโอลิมปิกเกมส์ 2 สมัย กลับมามองเห็นดังเดิมให้ได้เสียก่อน