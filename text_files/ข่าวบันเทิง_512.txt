หลังจากที่ เปิ้ล นาคร ออกมาโพสต์บอกว่าตัวเองโดนปลดฟ้าผ่าจากรายการ สาระแน ที่ตนเอง วิลลี่ และหอย ร่วมกันสร้างมากว่า 15 ปี นอกจากนี้ยังเขียนอำลาน้อง ๆ ทีมงานและน้อง ๆ ในลักษ์ 666 เหตุการณ์ครั้งนี้เหมือนเป็นการตอกย้ำว่า เปิ้ล นาคร มีปัญหากับ วิลลี่ และ หอย จริง ๆ  เพราะก่อนหน้านี้ เปิ้ล นาคร ได้ออกมาประกาศถอนหุ้นออกจากบริษัทดังกล่าว โดยให้เหตุผลว่าจะไปดูแลครอบครัว ซึ่งแท้จริงแล้วอาจมีปมขัดแย้งซ่อนอยู่ที่ทั้งหมดยังไม่พูดความจริงหรือเปล่า?? 
เรียกว่าช็อก!!ไปตาม ๆ กันแม้แต่คนในวงการก็ช็อกกับข่าวนี้ ล่าสุดเพื่อไม่ให้ประเด็นค้างคาใจนานจนเกินไปวันนี้ (19 ก.ย.) วิลลี่ แมคอินทอช ผู้บริหารบริษัทลักษ์ 666 ตั้งโต๊ะแถลงข่าวถึงสาเหตุทำไมต้องปลด เปิ้ล นาคร ออกจากรายการสาระแน
"เมื่อปีที่แล้วตอนที่พี่เปิ้ลบอกจะถอนหุ้นผมก็เข้าใจ และถ้าพี่เปิ้ลบอกว่าถ้าอยากให้ช่วยทำต่อก็็ได้ไม่มีปัญหา จนถึงเมื่อสองสัปดาห์ที่ผ่านมาผมจึงตัดสินใจบอกพี่เปิ้ลว่าเรารบกวนพี่เปิ้ลพอแล้วครับและขอบคุณพี่ยอมสละเวลา 1 ปีมาช่วยเรา ให้เรายังคงเป็นสาระแนที่แฟน ๆ จำได้ต่อจากนี้ไปให้พี่ลุยงานภาพยนตร์ให้เต็มที่และถ้ามีอะไรให้ช่วยหรืออยากเข้ามาเยี่ยมน้อง ๆ เรายินดีต้อนรับพี่เสมอ"
"ณ ตอนนี้พี่เปิ้ลไม่มีส่วนเกี่ยวข้องกับลักษ์แล้วครับทั้งรายการ สาระแน แล้วก็ นั่งยางโชว์ แล้วรวมถึงรายการอื่นแต่อนาคตอาจมีครับ ต้องรอดู"
"คำว่า "ปลดฟ้าผ่า" ผมขอยอมรับผิดคนเดียวแทนทุก ๆ คน ผมรู้มาตั้งนานแล้วว่าถึงเวลาที่พี่เค้าต้องไปและผมก็ลำบากใจที่จะคุยกับพี่เค้าเรื่องนี้เหมือนกันเพราะว่ามันเป็นเรื่องที่ค่อนข้างซีเรียสพอสมควร แต่พอได้คุยพี่เปิ้ล พี่เค้าก็เข้าใจ เราทุกคนร้องไห้ครับเพราะมันเป็นสิ่งที่เราไม่เคยอยากให้มันเกิดขึ้น แต่เมื่อถึงจุดนึงที่มันเกิดขึ้นแล้วผมและทีมงานก็ต้องทำใจและยอมรับให้ได้ครับ"
"ชีวิตส่วนตัวยังเหมือนเดิม ทั้งผมและพี่เปิ้ลยังเป็นพี่น้อง เป็นครอบครัวกันเหมือนเดิม เราไม่เคยทะเลาะกัน ไม่เคยมีปัญหากัน ผมยังโทรหา ชวนกินข้าว เยี่ยมลูกเหมือนปกติครับ แต่เราจะไม่คุยเรื่องงานกันเท่านั้นเอง"
"ผมไม่คิดว่าเรื่องมันไม่น่าจะใหญ่ขนาดนี้ด้วยซ้ำเพราะถ้าหากผมรู้ว่ามันเป็นอย่างนี้จริง ๆ ผมคงยอมถอยออกมาเองแล้วให้พี่เปิ้ลกับพี่หอยทำรายการต่อแทน"
"เรื่องพูดให้พี่เปิ้ลออกจากรายการเป็นเรื่องที่พูดยากและผมทำใจยากมากครับ ผมทราบมาสองอาทิตย์แล้วว่าพี่เค้าต้องไป แต่ที่ตัดสินใจบอกกระทันหันเพราะผมไม่อยากให้เทปสุดท้ายมันเศร้าเลยมาบอกตอนอัดเสร็จ ซึ่งพี่เค้าก็เข้าใจดีครับ"
"กลัวกระแสว่าคนจะมองว่า ผมกับพี่หอยทิ้งพี่เปิ้ลเหมือนกัน แต่ยังไงผมยังยืนยันว่าเราไม่ได้ทิ้งแน่นอนครับ พี่เปิ้ลเองหน้าที่มีหนังที่พี่เค้าต้องรับผิดชอบเหมือนกันและผมกับหอยก็มีงานในไลน์ของผมเหมือนกัน ผมเลยอยากให้ทุกอย่างชัดเจนและพี่เปิ้ลได้ลุยงานของตัวเองเต็มที่ครับ รายการรูปแบบใหม่ไม่ใช่ไม่เหมาะกับพี่เปิ้ล แค่เราพัฒนาอยากพัฒนารายการ ไม่ใช่อยากแกล้งพี่เปิ้ล หรือ อยากตัดพี่เปิ้ลออกเลย อย่างที่บอกครับเราอยากให้พี่เค้าได้ลุยเต็มที่กับงานบริษัทครับ" 
"ตอนแรกคิดว่ารายการสาระแนจะเปลี่ยนทั้ง 3 คน เลยด้วยซ้ำ แต่พอมาเห็นวันนี้ผมเลยรู้ว่าไม่ควรไปแตะสาระแนอีกเลย" 
"ขอโทษแฟนรายการทุกคนและอยากให้ทุกคนเข้าใจ ที่เราทำแบบนี้เพราะเราไม่อยากจะรบกวนพี่เปิ้ลแล้วเพราะตลอดหนึ่งปีที่ผ่านมาพี่เปิ้ลช่วยเราเต็มที่มากครับ แล้วในอนาคตอาจมีพี่เปิ้ลเข้ามาเป็นแขกรับเชิญในรายการก็ได้ เรายังเป็นเพื่อนสนิทกันครับ"
"สาเหตุที่พี่เปิ้ลถอนหุ้นออกจากบริษัทมันมีส่วนเหมือนกันครับ แต่ไม่ใช่เพราะว่าเรามีความลับในบริษัทเลยต้องตัดพี่เค้าออก แต่เป็นเพราะว่าเมื่อถึงจุดนึงผมอยากให้ชัดเจนในไลน์ ในเส้นทางการทำงานของตัวเองครับ ทั้งบริษัทลักษ์666 และบริษัทใหม่ของพี่เปิ้ล"
ทำไมไม่ควงแขนมาพร้อมกัน
"ผมอยากมากครับอยากให้พี่เค้ามาด้วย แต่ไม่มีโอกาสจริง ๆ เพราะผมเพิ่งทราบเรื่องว่ามีคนสงสัยเยอะมาก เลยตัดสินใจให้พีอาร์แจ้งนักข่าวตอนตี 1 ว่าคงต้องตั้งโต๊ะให้นักข่าวได้คลายความสงสัย ซึ่งถ้าในอนาคตหากมีโอกาสดีจริง ๆ ที่เรามีเวลาตรงกันเราคงจะแถลงคู่กัน ครั้งนี้ไม่เกี่ยวกับการสร้างกระแสแน่นอน เพราะเรื่องนี้ถึงบอกพี่เค้าตอนไหนความรู้สึกความเสียใจยังเท่ากันครับ"
 
เปิ้ล ช็อกโดนสาระแนเลิกจ้าง บอกเหมือนถูกฟ้าผ่ากลางกบาล