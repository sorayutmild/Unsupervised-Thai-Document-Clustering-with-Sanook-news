พล.ต.ต.ภาณุรัตน์ หลักบุญ ผู้บังคับการกองบังคับการสายตรวจและปฏิบัติการพิเศษ หรือ 191 (ผบก.สปพ.) เปิดเผยถึงกรณี น.ส.จิตภัสร์ กฤดากร หรือตั๊น มีรายชื่อเข้ารับการสัมภาษณ์เป็นข้าราชการตำรวจในสังกัดว่า เบื้องต้น ทางกองบัญชาการตำรวจนครบาล (บช.น.) เป็นผู้เปิดรับสมัครบุคคลภายในเข้ามาเป็นเจ้าหน้าที่ตำรวจระดับชั้นสัญญาบัตรในสังกัดบช.น.
และทาง น.ส.จิตภัสร์ ได้สมัครเข้ามาสู่ขั้นตอนการคัดเลือก โดยได้มีการสอบสัมภาษณ์พร้อมทั้งตรวจสอบคุณสมบัติแล้ว มีการเสนอชื่อไปให้สำนักงานตำรวจแห่งชาติ (ตร.) เป็นผู้พิจารณา เมื่ออนุมัติก็ต้องเข้าสู่ขั้นตอนติดยศให้เป็น ส.ต.ต.ก่อน เมื่อผ่านการอบรมตำรวจชั้นสัญญาบัตรประมาณ 4-6 เดือน แล้วจึงจะสามารถเข้าบรรจุในตำแหน่งรองสว.ฝ่ายอำนวยการ บก.สปพ. ได้
พล.ต.ต.ภาณุรัตน์ กล่าวอีกว่า ตนไม่มีอำนาจในการพิจารณาแต่งตั้งตำแหน่งดังกล่าวแต่อย่างใด เนื่องจากต้องเป็นอำนาจของ บช.น.เสนอมาที่ บก.สปพ. โดยได้รับความเห็นชอบจากทาง ตร.อนุมัติ
อย่างไรก็ตาม ยืนยันว่า ถือเป็นเรื่องที่ดีที่ น.ส.จิตภัสร์ เข้ามาสมัครเป็นเจ้าหน้าที่ตำรวจ เพราะทาง ผบก.สปพ. ต้องการเจ้าหน้าที่ตำรวจหญิงที่มีความเชี่ยวชาญด้านภาษาอังกฤษ มาทำงานร่วมกัน เพื่อเตรียมความพร้อม เข้าสู่ประชาคมอาเซียนที่กำลังจะมาถึง
ทั้งนี้ น่าเสียดายที่ทราบข่าวว่า น.ส.จิตภัสร์ จะไปยื่นเรื่องถอนชื่อออกจากการเสนอเข้ารับราชการตำรวจในวันพรุ่งนี้ (21 ก.ย.) ที่ตร.