     All-new Honda Accord 2019 ใหม่ เผยราคาจำหน่ายอย่างเป็นทางการแล้วในไทย เคาะราคาจำหน่าย 1,475,000 - 1,799,000 บาท

     Honda Accord 2019 ใหม่ ถูกพัฒนาต่อเนื่องเป็นเจเนอเรชั่นที่ 10 ถูกวางให้เป็น "รถสปอร์ตพรีเมียมซีดาน" ติดตั้งเครื่องยนต์เบนซินเทอร์โบ 1.5 ลิตร เป็นครั้งแรกในกลุ่ม D-Segment และเครื่องยนต์ไฮบริด Sport Hybrid i-MMD เพิ่มฟีเจอร์ความปลอดภัย Honda SENSING มีให้เลือกทั้งหมด 3 รุ่นย่อย ประกอบด้วย

TURBO EL
HYBRID
HYBRID TECH


     ดีไซน์ของ Honda Accord 2019 ใหม่ เหมือนกับเวอร์ชั่นตลาดโลกที่ทยอยเปิดตัวไปก่อนหน้านี้ ทุกรุ่นติดตั้งไฟหน้าแบบ Full LED พร้อมไฟส่องสว่างเวลากลางวันแบบ LED, ไฟท้ายแบบ LED ดีไซน์รูปทรงตัว C และล้ออัลลอยขนาด 17 นิ้ว ในรุ่นเครื่องยนต์เทอร์โบ ส่วนรุ่น Hybrid ติดตั้งล้ออัลลอยขนาด 18 นิ้ว

     ภายในห้องโดยสารติดตั้งมาตรวัดพร้อมหน้าจอแสดงข้อมูลการขับขี่ TFT ขนาด 7 นิ้ว, ระบบแสดงข้อมูลบนกระจกหน้า (Head-up Display), เครื่องเสียงหน้าจอสัมผัสขนาด 8 นิ้ว แบบ Advanced Touch รองรับ Apple CarPlay และระบบสั่งงานด้วยเสียง SIRI, ระบบชาร์จไฟแบบไร้สาย (Wireless Charger), ระบบสตาร์ทเครื่องยนต์และเครื่องปรับอากาศด้วยรีโมท (Engine Remote Start) เป็นต้น


     ด้านระบบความปลอดภัยถูกติดตั้งระบบ Honda SENSING ทำงานด้วยเรดาร์เซ็นเซอร์และกล้องด้านหน้า ประกอบด้วย 5 ฟีเจอร์ ได้แก่

ระบบเตือนการชนรถและคนเดินถนนพร้อมระบบช่วยเบรก (Collision Mitigation Braking System: CMBS)
ระบบควบคุมความเร็วอัตโนมัติแบบแปรผันพร้อมระบบปรับความเร็วตามรถยนต์คันหน้าที่ความเร็วต่ำ (Adaptive Cruise Control with Low-Speed Follow: ACC with LSF)
ระบบช่วยควบคุมรถให้อยู่ในช่องทางเดินรถ (Lane Keeping Assist System: LKAS)
ระบบเตือนและช่วยควบคุมเมื่อรถออกนอกช่องทางเดินรถ (Road Departure Mitigation System with Lane Departure Warning : RDM with LDW)
ระบบปรับไฟสูงอัตโนมัติ (Auto High-Beam: AHB)

     ด้านระบบความปลอดภัยพื้นฐานอื่นๆ ประกอบด้วย ระบบช่วยจอดอัจฉริยะ พร้อมระบบช่วยเบรก (Honda Smart Parking Assist System) รองรับทั้งการจอดขนานและจอดเข้าซอง, ระบบกล้องมองภาพรอบทิศทาง (Multi-View Camera System: MVCS) สามารถแสดงภาพมุมสูงได้ และระบบเตือนเมื่อมีรถเคลื่อนผ่านขณะถอย (Cross Traffic Monitor: CTM)

     เครื่องยนต์เบนซิน 1.5 ลิตร Di VTEC TURBO ระบบหัวฉีดไดเร็คอินเจคชั่นและเทอร์โบชาร์จเจอร์ ให้กำลังสูงสุด 190 แรงม้า แรงบิดสูงสุด 243 นิวตัน-เมตร ส่งกำลังด้วยเกียร์อัตโนมัติ CVT ที่พัฒนาภายใต้เทคโนโลยี Earth Dream สำหรับทำงานร่วมกับเครื่องยนต์เทอร์โบโดยเฉพาะ มีอัตราสิ้นเปลืองเฉลี่ยอยู่ที่ 16.4 กม./ลิตร ที่ฮอนด้าระบุว่าประหยัดกว่าเครื่องยนต์ 2.0 ลิตรเดิม รองรับเชื้อเพลิงทางเลือก E85 ได้
     เครื่องยนต์ไฮบริด 2.0 ลิตร i-MMD (Sport Hybrid Intelligent Multi Mode Drive) ทำงานร่วมกันระหว่างเครื่องยนต์ Atkinson-cycle i-VTEC 4 สูบ และมอเตอร์ไฟฟ้าจำนวน 2 ตัว ให้กำลังรวมสูงสุด 215 แรงม้า ส่งกำลังด้วยเกียร์อัตโนมัติ E-CVT และติดตั้งแบตเตอรี่แบบลิเธียมไอออน มีอัตราสิ้นเปลืองเฉลี่ยอยู่ที่ 24.4 กม./ลิตร และปล่อยคาร์บอนไดออกไซด์เพียง 97 กรัมต่อกิโลเมตร

     ในรุ่น Hybrid สามารถปรับโหมดการขับขี่ได้ 4 รูปแบบ ได้แก่ โหมดการขับขี่ด้วยไฟฟ้า (EV Drive Mode), โหมดการขับขี่ด้วยระบบไฮบริด (Hybrid Drive Mode) โหมดการขับขี่ด้วยเครื่องยนต์ (Engine Drive Mode) และโหมดการขับขี่แบบสปอร์ต (Sport Drive Mode)

     ฮอนด้า แอคคอร์ด 2019 ใหม่ มีให้เลือกทั้งหมด 4 สี ได้แก่ สีใหม่ สีขาวแพลทินัม (มุก), สีดำคริสตัล (มุก), สีเงินลูนาร์ (เมทัลลิก) และสีเทาโมเดิร์นสตีล (เมทัลลิก) ขณะที่ห้องโดยสารมีทั้งหมด 3 สี ได้แก่ สีไอวอรี่เบจ สีดำ และสีน้ำตาล (เฉพาะรุ่น HYBRID TECH) ขึ้นอยู่กับสีตัวถังภายนอก
ราคาจำหน่าย All-new Honda Accord 2019 ใหม่ มีดังนี้ 

HYBRID TECH ราคา 1,799,000 บาท
HYBRID ราคา 1,639,000 บาท
TURBO EL ราคา 1,475,000 บาท

 