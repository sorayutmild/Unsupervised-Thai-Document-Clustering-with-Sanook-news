โดนจวกเละ! สำหรับนางเอกสาวเจ้าของฉายา นางฟ้าฟรีแลนซ์ สาว "แพนเค้ก เขมนิจ" หลายคนยกให้เธอเป็นนางเอกใจดี งานวัดงานบุญ งานขึ้นเหนือล่องใต้ ไม่มีพัก และที่ล่าสุดเจ้าตัวตั้งใจไปร่วมงานสวดมนต์ข้ามปี ที่ศูนย์วิปัสสนาสากลไร่เชิญตะวัน จ.เชียงราย แต่กลับเป็นกระแสดราม่าไปซะได้
เพราะมีภาพหนึ่งแชร์ออกมา ซึ่งเป็นภาพลักษณะ สาวแพนเค้ก นั่งถ่ายรูปอยู่กลางพรมทางเดินพระสงฆ์ ซึ่งคาดว่าน่าจะเป็นการถ่ายเพื่อให้เห็นบรรยากาศคนที่มาร่วมสวดมนต์ แต่กลับถูกมองไม่เหมาะสมจากชาวโซเชียลทั้งหลาย ที่ออกมาคอมเม้นต์ติติงมากมาย
อาทิ ทางเดินจะมานั่งทำอะไร, ภาพออกมาสวยดีแต่ดูแบ่งชนชั้น หรือบอกว่าเธอเองอยากทำตัวเด่นก็เรียกว่าติติงกันไปต่างๆ นานา ตามความคิดของแต่ละคน
ทั้งนี้ ก็มีคนออกมาไขข้อข้องใจโพสต์แสดงความคิดเห็นกล่าวว่า ตนอยู่ในเหตุการณ์พอดี และนั่งใกล้กับแพนเค้ก ใช่ว่าแพนเค้กมานั่งคนเดียว พิธีกรก็ลงมานั่งเพื่อบันทึกภาพร่วมกันด้วย อย่าคิดกันไปต่าง ๆ นานา
ขอขอบคุณภาพประกอบจาก อินสตาแกรม@khemanito