พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ โปรดเกล้าฯ พระราชทานน้ำหลวงอาบศพและพระราชทานพระพิธีธรรมสวดพระอภิธรรม 3 คืน ขณะที่ญาติและประชาชนที่ชื่นชม "พล.ต.ขัตติยะ" เดินทางมาร่วมรดน้ำศพด้วยบรรยากาศที่เต็มไปด้วยความโศกเศร้า ด้าน "พล.อ.พัลลภ" เผยรู้ตัวมือยิง "พล.ต.ขัตติยะ" แต่ไม่ขอเปิดเผย
ผู้สื่อข่าวรายงานว่า เวลา 16.00 น. ญาติรับศพ พล.ต.ขัตติยะ สวัสดิผล ผู้ทรงคุณวุฒิกองทัพบก จากวชิรพยาบาล เคลื่อนมาตั้งสวดพระอภิธรรม ณ ศาลา 9 วัดโสมนัสราชวรวิหาร ซึ่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ โปรดเกล้าโปรดกระหม่อมพระราชทานน้ำหลวงอาบศพ รับศพไว้ในพระบรมราชานุเคราะห์ และพระราชทานพระพิธีธรรมสวดพระอภิธรรม 3 คืน คือ วันที่ 17-19 พฤษภาคม พร้อมโกศ 8 เหลี่ยม เครื่องประดับเกียรติยศ ฉัตร ปี่ กลอง
จากนั้นญาติและเพื่อนเตรียมทหารจะเป็นเจ้าภาพสวดพระอภิธรรม 4 คืน ตั้งแต่วันที่ 20-23 พฤษภาคม และจะเก็บศพเพื่อเตรียมกำหนดวันพระราชทานเพลิงศพ
บรรยากาศที่วัดโสมนัสฯ มีประชาชนทยอยเดินทางมารอไว้อาลัยและรดน้ำศพ พล.ต.ขัตติยะ ตั้งแต่ช่วงบ่าย ขณะที่สื่อมวลชนทั้งในและต่างประเทศ ให้ความสนใจติดตามทำข่าวเป็นจำนวนมาก และเกิดความวุ่นวายขึ้นเล็กน้อย เมื่อสถานีโทรทัศน์ ASTV ส่งพวงหรีดมา ทำให้ผู้ที่มารอไม่พอใจ ดึงมาทำลาย เมื่อขบวนศพของ พล.ต.ขัตติยะ มาถึง บางคนก็ร่ำไห้ บางส่วนก็ตะโกนว่า "สู้ สู้"
เวลา 17.30 น. พล.อ.พัลลภ ปิ่นมณี อดีตรองผู้อำนวยการ กอ.รมน. เป็นประธานในพิธีพระราชทานน้ำหลวงอาบศพ ซึ่งบรรยากาศเต็มไปด้วยความโศกเศร้า มีกลุ่มมวลชนเสื้อแดงที่ชื่นชอบ พล.ต.ขัตติยะ เดินทางมาร่วมงานจำนวนมากจนแน่นศาลา 9 ทำให้เจ้าหน้าที่ต้องประกาศขอให้เข้าแถวอย่างเป็นระเบียบ ให้รดน้ำศพเฉพาะตรงรูปที่ตั้งอยู่หน้าศาลา
สำหรับบุคคลที่เดินทางมา อาทิ นายพร้อมพงศ์ นพฤทธิ์ โฆษกพรรคเพื่อไทย พวงหรีดของ พ.ต.ท.ทักษิณ ชินวัตร อดีตนายกรัฐมนตรี พรรคไทยรักไทย ส่วนใหญ่พวงหรีดในงานจะเป็นของคนเสื้อแดง และประดับดอกกุหลาบสดสีแดง
พล.อ.พัลลภ ให้สัมภาษณ์ถึงกรณี ศอฉ.ประกาศว่าอยู่ในกลุ่มเครือข่ายผู้ที่เกี่ยวข้องกับการก่อความไม่สงบและมีเงินไหลเวียนถึง 100 ล้านบาท ว่า ตนไม่เคยยุ่งเกี่ยว สามารถพิสูจน์ได้ มีแต่เงินบำนาญ ยินดีให้ ศอฉ.เข้ามาตรวจสอบและไม่คิดฟ้องร้อง พร้อมกล่าวว่า สำหรับกรณี พล.ต.ขัตติยะ ที่ถูกลอบยิง ช่วง 3 วันก่อนเกิดเหตุ พล.ต.ขัตติยะ ได้โทรศัพท์มาพูดคุยกับตน ซึ่งตนได้เตือนให้ออกมาจากพื้นที่ แต่ พล.ต.ขัตติยะ ยืนยันจะต้องการดูแลมวลชนและเอามวลชนออกจากพื้นที่ให้ได้ ส่วนเหตุลอบยิงนั้น พล.อ.พัลลภ กล่าวกับว่า อดีตตนเคยเป็นทีมล่าสังหารของกองทัพ คิดว่ารู้ว่าเป็นใคร แต่ไม่ขอเปิดเผย
 
--> รายงานพิเศษ:เสธ. แดง คือใคร? ทำไมเป็นเป้ายิง 
-- > เบื้องหลังการลอบยิง เสธ.แดง 
--> เส้นทางเดิน เสธ.แดง ก่อนเสียชีวิต 
 
 
ทีมงาน S! News ขอแสดงความเสียใจต่อครอบครัวสวัสดิผล ที่ต้องสูญเสียบุคคลอันเป็นที่รัก 
 
 
 