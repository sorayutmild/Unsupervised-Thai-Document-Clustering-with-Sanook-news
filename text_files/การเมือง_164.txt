ผู้สื่อข่าวรายงานว่า (12 มิ.ย.) ในโลกออนไลน์ได้มีการเผยแพร่ภาพ ซึ่งอ้างว่ามาจากโปรแกรมแชท ของกลุ่มผู้ช่วยนักบินของสายการบินนกแอร์ พูดถึง น.ส.ยิ่งลักษณ์ ชินวัตร อดีตนายกรัฐมนตรี และคณะ
ขณะ น.ส.ยิ่งลักษณ์ เดินทางกลับจาก จ.แพร่ ด้วยเที่ยวบินของสายการบินนกแอร์ เที่ยวบินที่ DD8005 ออกจากท่าอากาศยานแพร่ในเวลา 15.45 น. และกลับถึงท่าอากาศยานดอนเมือง กรุงเทพฯ ในเวลา 17.00 น.

โดยการสนทนาในกลุ่มดังกล่าว ได้โพสต์รูป น.ส.ยิ่งลักษณ์ และคณะระหว่างเดินขึ้นเครื่อง จากนั้น มีข้อความต่อว่า "มีเหยื่อ ออน บอร์ด" และต่อมีบุคคลเข้ามาแสดงความเห็นแนะนำให้ทำ CFIT 
คำดังกล่าวเป็นศัพท์ทางการบิน ย่อมาจากคำว่า Controlled Flight Into Terrain หมายถึง การที่เครื่องบินพุ่งชนพื้นดินหรือภูเขาด้วยการควบคุมของนักบิน โดยมีสาเหตุจากสภาวะทางอากาศไม่ดีหรือนักบินไม่ชินกับสภาพภูมิประเทศ

ต่อมา ทวิตเตอร์ Patee Sarasin ของ นายพาที สารสิน ประธานเจ้าหน้าที่บริหาร บริษัท สายการบินนกแอร์ จำกัด ได้มีการโพสต์ข้อความว่า "ผมเพิ่งทราบเรื่องนะครับ กำลังตรวจสอบ แต่นิสัยแบบนี้รับไม่ได้เหมือนกันนะครับ" และ "เดี๋ยวผมจะโทรไปขอโทษคุณยิ่งลักษณ์เองครับ นกแอร์ไม่มีคำว่าการเมืองครับ ผมรับไม่ได้แน่ๆ"
ขอขอบคุณภาพและข้อมูลจากทวิตเตอร์ @INamKaa และ @Patee122