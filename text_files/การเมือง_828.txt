ศาลรัฐธรรมนูญวินิจฉัยว่า "สิระ เจนจาคะ" พ้นจากตำแหน่ง ส.ส. เนื่องจากขาดคุณสมบัติเพราะเคยถูกพิพากษาให้จำคุกมาก่อน
วันนี้ (22 ธ.ค.) เมื่อเวลา 15.00 น. ที่ผ่านมา ศาลรัฐธรรมนูญออกนั่งพิจารณาเพื่ออ่านคำวินิจฉัย เรื่อง ประธานสภาผู้แทนราษฎร ส่งคำร้องขอให้ศาลรัฐธรรมนูญวินิจฉัยตามรัฐธรรมนูญ มาตรา 82 ว่า สมาชิกภาพสมาชิกสภาผู้แทนราษฎร (ส.ส.) ของนายสิระ เจนจาคะ ส.ส.กทม. พรรคพลังประชารัฐ สิ้นสุดลงตามรัฐธรรมนูญ มาตรา 101 (6) ประกอบมาตรา 98 (10) หรือไม่
ล่าสุด ศาลรัฐธรรมนูญมีคำวินิจฉัยว่า นายสิระ เจนจาคะ พ้นจากตำแหน่ง ส.ส. เนื่องจากขาดคุณสมบัติเพราะเคยถูกพิพากษาให้จำคุกมาก่อน และสั่งให้มีการจัดการเลือกตั้งซ่อมภายใน 45 วัน
ทั้งนี้ คดีดังกล่าว พล.ต.อ.เสรีพิศุทธ์ เตมียเวส ส.ส.บัญชีรายชื่อ หัวหน้าพรรคเสรีรวมไทย ในฐานะประธานคณะกรรมาธิการการป้องกันและปราบปรามการทุจริตประพฤติมิชอบ (กมธ.ป.ป.ช.) สภาผู้แทนราษฎร และคณะ ยื่นร้องต่อประธานสภาผู้แทนราษฎร เพื่อส่งเรื่องให้ศาลรัฐธรรมนูญวินิจฉัยคุณสมบัติการเป็น ส.ส. ของนายสิระที่เคยต้องคำพิพากษาจำคุกมาก่อน จากกรณีเคยต้องคำพิพากษาอันถึงที่สุดของศาลแขวงปทุมวัน ในคดีหมายเลขดำที่ 812/2538 คดีหมายเลขแดงที่ 2218/2538 กระทำความผิดเกี่ยวกับทรัพย์ที่กระทำโดยทุจริตตามประมวลกฎหมายอาญา