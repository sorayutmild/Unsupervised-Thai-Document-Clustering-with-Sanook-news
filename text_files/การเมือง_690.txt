“สิระ” ระบุ พบพิรุธ การออกหมายจับ “ลุงพล” จ่อเชิญ ผบ.ตร. เข้าชี้แจง กมธ.กฎหมาย 16 มิ.ย.นี้
นายสิระ เจนจาคะ ส.ส.กรุงเทพมหานคร พรรคพลังประชารัฐ ในฐานะประธานกรรมาธิการการกฎหมายการยุติธรรมและสิทธิมนุษยชน สภาผู้แทนราษฎร เปิดเผยสำนักข่าว ไอ.เอ็น.เอ็น. ถึงกรณีที่ นายษิทรา เบี้ยบังเกิด ทนายความของ นายไชย์พล วิภา หรือ ลุงพล ผู้ต้องหาในคดีการเสียชีวิต ของน้องชมพู่ จะเข้ายื่นหนังสือกับตนเองเพื่อให้ตรวจสอบการปฏิบัติหน้าที่ของตำรวจ ว่า การทำงานของคณะพนักงานสอบสวน มีเหตุให้ต้องสงสัยว่า ตัวลุงพล อาจไม่ได้รับความเป็นธรรมหรือไม่ ทั้งพยานหลักฐานเรื่องเส้นผมของน้องชมพู่ ที่คดีผ่านมาปีกว่า เพิ่งจะเจอ หรือ มีพยานหลักฐานอื่นเพิ่มเติมหรือไม่
นอกจากนี้ ในการเขียนคำร้องเพื่อขอหมายจับจากศาล โดยอ้างว่าลุงพลมีพฤติกรรมหลบหนีนั้น มองว่าอาจจะเป็นการกลั่นแกล้งหรือไม่ เพราะก่อนหน้านี้ พล.ต.อ.สุวัฒน์ แจ้งยอดสุข ผบ.ตร. พูดมากกว่า 10 วัน ว่าจะมีการออกหมายจับ แต่ไม่ระบุตัวบุคคล ดังนั้นลุงพลก็มีสิทธิ์ที่จะเดินทางไปไหนก็ได้
ทั้งนี้ ปธ.กมธ.กฎหมาย ยังระบุด้วยว่า ตนเองเปิดโอกาสให้ทุกฝ่ายที่เกี่ยวข้อง สามารถเข้ามาร้องเรียนได้ หากไม่ได้รับความเป็นธรรม ทั้งฝ่ายแม่ของน้องชมพู่ หรือ ตำรวจในพื้นที่หากถูกกดดันจากผู้บังคับบัญชาให้เร่งรัดคดีก็สามารถร้องเรียนเข้ามาได้
อย่างไรก็ตาม ได้นัดหมาย ทนายษิทรา ในวันอังคารที่ 8 มิถุนายนนี้ เวลา 10.00 น. จากนั้น จะบรรจุเข้าในวาระการประชุมของ กมธ.กฎหมายฯ แล้วจะเชิญพนักงานสอบสวน โดยเฉพาะผู้บัญชาการตำรวจแห่งชาติเข้ามาชี้แจงในวันที่ 16 มิถุนายน นี้