โรคมะเร็งชนิดแรกๆ ที่ผู้หญิงหลายคนกลัว คงหนีไม่พ้น มะเร็งเต้านม และมะเร็งปากมดลูก ด้วยเหตุเพราะมะเร็งยังคงเป็นโรคที่ไม่ทราบสาเหตุที่เกิดของโรคอย่างแน่ชัด
แต่ถึงจะยังไม่ทราบสาเหตุของโรคอย่างแน่ชัด เราก็ยังลดโอกาสในการเกิดมะเร็งได้ โดยเฉพาะมะเร็งปากมดลูก มีวิธีง่ายๆ ไม่กี่ข้อที่ช่วยทำให้คุณคลายกังวลว่าคุณอาจจะไม่ต้องยุ่งเกี่ยวกับเจ้าโรคนี้
 

หลีกเลี่ยงการมีเพศสัมพันธ์ตั้งแต่อายุยังน้อย

เนื่องจากมะเร็งปากมดลูก มีสาเหตุมาจากการติดเชื้อไวรัส HPV จึงมีความเป็นไปได้ว่าการมีเพศสัมพันธ์โดยไม่ระวัง มีความปลอดภัยต่ำ จะเป็นสาเหตุทำให้ติดเชื้อได้ จึงเป็นที่มาว่าหากยังมีอายุน้อย อาจยังมีความรู้เรื่องการมีเพศสัมพันธ์ด้วยความปลอดภัยน้อยกว่าคนที่โตแล้ว ทั้งเรื่องของความสะอาด การใช้ถุงยางอนามัยอย่างถูกวิธี หรือแม้กระทั่งการเลือกคู่นอน ที่อาจยังขาดสติสัมปชัญญะไป
 

หลีกเลี่ยงการมีเปลี่ยนคู่นอน

ทั้งเด็ก วัยรุ่น หรือผู้ใหญ่ มีโอกาสติดเชื้อไวรัส HPV สาเหตุของโรคมะเร็งปากมดลูกได้จากการเปลี่ยนคู่นอนสูงมาก โดยเฉพาะการใช้บริการทางเพศ และไม่มีการป้องกัน เช่น ไม่สวมถุงยางอนามัย เป็นต้น
 

ลดการสูบบุหรี่ ดื่มแอลกอฮอล์

การสูบบุหรี่ และดื่มแอลกอฮอล์ ทำลายภูมิต้านทานไวรัสในร่างกาย รวมไปถึงทำลายระบบการทำงานของอวัยวะหลายส่วน ทำให้หลอดเลือดไม่แข็งแรง ทำงานไม่ได้ประสิทธิภาพ จนทำให้ไม่สามารถต่อสู้กับไวรัสต่างๆ ที่เข้ามาในร่างกายได้ จึงเป็นการเพิ่มโอกาสในการติดเชื้อไวรัส HPV ได้เช่นกัน
 

ฉีดวัคซีน HPV

ข่าวดีสำหรับคุณผู้หญิง คือ มะเร็งปากมดลูก เป็นหนึ่งในมะเร็งไม่กี่ชนิดที่มีวัคซีนป้องกันโรคที่ให้ผลค่อนข้างดี โดยเป็นการฉีด 3 เข็ม เข็มที่ 2 หลังจากเข็มแรก 1-2 เดือน และเข็มที่ 3 ฉีดหลังเข็มแรก 6 เดือน ผู้รับวัคซีนอาจได้รับผลข้างเคียงเล็กน้อย เช่น มีอาการบวม แดง คันบริเวณที่ฉีด หรืออาจจะปวดศีรษะ คลื่นไส้อาเจียน อ่อนเพลีย หรือมีผื่นขึ้นตามตัว แต่อาการจะไม่หนัก และจะค่อยๆ หายไปเอง
 

ตรวจคัดกรองมะเร็งปากมดลูกอย่างสม่ำเสมอ

แม้ว่าเชื้อไวรัส HPV จะใช้เวลายาวนาน 10-20 ปีกว่าจะกลายเป็นมะเร็ง แต่เพราะระยะเวลาที่ยาวนานจึงอาจทำให้ใครหลายคนละเลย หรือลืมไปแล้วด้วยซ้ำว่าเคยมีความเสี่ยงต่อโรคนี้ ดังนั้นจึงแนะนำให้ไปตรวจคัดกรองมะเร็งปากมดลูกทุกๆ 1-2 ปี หรือ 3-5 ปีสำหรับคนที่มีความเสี่ยงน้อย (มีคู่นอนแค่คนเดียว) นอกจากจะช่วยลดความความเสี่ยงในการเป็นมะเร็งปากมดลูกแล้ว ยังช่วยลดความเสี่ยงในการเป็นมะเร็งในส่วนอื่นๆ ใกล้เคียงอีกด้วย เช่น มะเร็งรังไข่ มะเร็งตับ มะเร็งปอด ฯลฯ
 
ในเมื่อมะเร็งปากมดลูกมีสาเหตุหลักมาจากการติดเชื้อ HPV ซึ่งเราสามารถป้องกันได้ง่ายๆ ดังนั้นหากทำตามเคล็ดลับเหล่านี้แล้ว รับรองว่าโอกาสที่มะเร็งปากมดลูกจะมาทักทายคุณก็เป็นไปได้ต่ำมากเช่นกัน ขอให้สุขภาพแข็งแรง ไร้โรคภัย อยู่กับคุณไปนานๆ นะคะ