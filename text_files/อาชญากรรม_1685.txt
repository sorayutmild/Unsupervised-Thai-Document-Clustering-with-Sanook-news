ชาวเน็ตตื่นตา คลิปปฏิบัติการไล่ล่าคนร้ายสุดท้าย ผลงานตำรวจ สภ.บ้านหมอ สระบุรี สกัดรถต้องสงสัย เหมือนกับฉากหนังแอคชั่น
(26 ก.พ.) ผู้สื่อข่าวรายงานว่า โลกออนไลน์กำลังให้ความสนใจคลิปภาพเหตุการณ์ปฏิบัติการไล่ล่าคนร้ายของเจ้าหน้าที่ตำรวจที่ จ.สระบุรี ที่สามารถจับกุมผู้ต้องหาที่เกี่ยวข้องกับยาเสพติดได้ ภาพดังกล่าวเป็นชุดปฏิบัติการของตำรวจ สภ.บ้านหมอ ที่ถูกเผยแพร่ออกมา จนได้รับเสียงวิจารณ์ว่าคล้ายกับได้ชมภาพยนตร์แอคชั่นไล่ล่า
ตามรายงานระบุว่า เพจเฟซบุ๊ก งานจราจร สภ.บ้านหมอ สระบุรี ได้โพสต์คลิปภาพปฏิบัติการดังกล่าวไว้ในโซเชียลมีเดีย ตั้งแต่เมื่อวานนี้ (25 ก.พ.) ได้รับความสนใจจากผู้คนเป็นอย่างมาก จากรายงานของตำรวจเปิดเผยว่า เหตุเกิดเมื่อเวลา 15.50 น. วันที่ 24 กุมภาพันธ์ที่ผ่านมา ขณะที่เจ้าหน้าที่ตำรวจจราจร สภ.บ้านหมอ และเจ้าหน้าที่ทหาร ร่วมกันตั้งจุดตรวจหน้าวัดสะพานช้าง พบรถเก๋งต้องสงสัยขับผ่านมา มีชาย 3 คนอยู่บนรถ
เจ้าหน้าที่จึงได้โบกให้หยุด เพื่อขอตรวจสอบเอกสารใบขับขี่ แต่ปรากฏว่ารถเก๋งคันดังกล่าวได้เร่งเครื่องหนีเข้าไปในตลาดบ้านหมอ เจ้าหน้าที่ตำรวจจึงได้ไล่ล่าตามไปอย่างกระชั้นชิด ระหว่างทางรถเก๋งคันดังกล่าวได้เฉี่ยวชนรถชาวบ้านเสียหาย เจ้าหน้าที่จึงใช้ยุทธวิธีต่างๆ ตามยิงสกัดล้อรถเก๋ง นำรถตำรวจปิดกั้นเส้นทาง แต่รถเก๋งต้องสงสัยยังขับพุ่งชนและฝ่าหนีไป
กระทั่งสุดท้าย เจ้าหน้าที่จึงวางกำลังสกัดกั้นตามจุดต่างๆ หลอกล่อกดดันในคนร้ายขับรถเก๋งเข้าไปในซอย ก่อนจะจนมุมลงในที่สุด ผลจากการตรวจค้นพบอาวุธปืน 9 มม. จำนวน 1 กระบอก พร้อมกระสุนในแม็กกาซีน รวมทั้งยาไอซ์ซุกซอนอยู่ในกระเป๋ากางเกงของคนขับรถเก๋ง
อย่างไรก็ตาม ผลงานจากการจับกุมของเจ้าหน้าที่ตำรวจ สภ.บ้านหมอ ครั้งนี้ ได้รับเสียงวิจารณ์ในโลกออนไลน์ หลายคนได้เห็นปฏิบัติการไล่ล่าจับกุมคนร้ายของเจ้าหน้าที่อย่างใกล้ชิด บางคนระบุว่าเหมือนได้ชมภาพยนตร์แอคชั่นระทึกขวัญ แม้ว่าจะเป็นเหตุการณ์ที่เกิดขึ้นจริงก็ตาม
