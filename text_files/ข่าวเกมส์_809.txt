 
Need For Speed movie
Need For Speed สุดยอดเกมส์รถแข่งที่ได้รับความนิยมสูงสุดจาก EA กำลังจะมาเป็นภาพยนตร์เรื่องใหม่ของค่าย Dreamworks studios ซึ่งทางค่ายได้ประกาศเปิดตัวโปรเจคภาพยนตร์ Need For Speed movie ไว้ตั้งแต่เมื่อช่วงต้นปี 2012 ที่ผ่านมา แต่ว่าตอนนั้นโปรเจคนี้ยังไม่เป็นชิ้นเป็นอันเท่าไหร่นัก เพราะยังไม่มีทีมงานสร้างครบ และล่าสุดทาง Holly Bario ประธานของ Dreamworks studios ก็ได้ออกมาเปิดตัวผู้กำกับและนักแสดงนำชาย ที่จะแสดงในภาพยนตร์ Need For Speed movie แล้ว
Need For Speed movie
Aaron Paul
Aaron Paul นักแสดงเจ้าบทบาทในภาพยนตร์ TV Series ในช่อง HBO ของอเมริกาเช่น Big Love และ Breaking Bad จะมารับบทเป็นตัวเอกในภาพยนตร์ Need For Speed movie นี้ ซึ่งที่ผ่านมาเขามักจะแสดงเป็นตัวละครหลักในภาพยนตร์ TV Series มากกว่า ไม่ค่อยไปแสดงภาพยนตร์จอเงินเท่าไหร่นัก จะมีก็เพียงบทบาทของดารารับเชิญในบางเรื่อง ฝีมือการแสดงของเขาการันตีได้จากรางวัลนักแสดงสมทบชายยอดเยี่ยม ในการประกาศรางวัล Emmy Awards ถึงสองสมัย
Need For Speed movie
Scott Waugh
ส่วนทางด้านผู้กำกับจะให้ทาง Scott Waugh ที่เป็นทั้งผู้กำกับและสตั้นแมน จากภาพยนตร์เรื่อง Act of Valor หน่วยพิฆาต ระห่ำกู้โลก มาเป็นผู้กำกับ  Need For Speed movie นี้ ซึ่งผลงานที่ผ่านมานั้นเขาเริ่มจากงานเป็นสตั้นแมนในภาพยนตร์ดังหลายเรื่อง ต่อมาเริ่มไต่เต้าผลงานมาเรื่อยๆจนได้เป็นผู้ช่วยผู้กำกับ และในที่สุดก็ได้รับงานเป็นผู้กำกับเต็มตัวใน ภาพยนตร์เรื่อง Act of Valor นั่นเอง เป็นหนังสงครามที่ยอมรับว่าทำได้เยี่ยมมากเรื่องหนึ่งเลยทีเดียว ซึ่งทาง Dreamworks studios เล็งให้ Scott Waugh มากำกับอยู่แล้ว และในที่สุดก็ได้ตัวมา
 
Need For Speed movie จะเป็นภาพยนตร์แนว Drama Action ที่เป็นเรื่องราวเกี่ยวกับการแข่งขันรถแบบผิดกฏหมายตามท้องถนน ซึ่งจะมีเหตุการณ์ขับรถไล่ล่าและหนีการตามล่าของตำรวจด้วย แบบในเกมส์ภาคใหม่ Need for Speed Most Wanted นั่นเอง ซึ่งภาพยนตร์ก็จะทำออกมาให้มีเรื่องราวที่คล้ายๆกับในเกมส์ สำหรับใครที่ชื่นชอบภาพยนตร์เกี่ยวกับความเร็วแนว Fast & Furious แล้วล่ะก็ อย่าพลาดชม Need For Speed movie กำหนดฉาย 7 กุมภาพันธ์ 2014
Need For Speed movie
Need For Speed movie
 
 
ข้อมูลอ้างอิงจาก

http://worthplaying.com/article/2012/10/16/news/87273/
