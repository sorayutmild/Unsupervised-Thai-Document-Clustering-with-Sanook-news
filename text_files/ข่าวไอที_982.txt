iPhone 4S เครื่องหิ้ว มาบุญครอง ราคาเริ่มที่ 36,000 บาทถ้วน 
มาเร็วเคลมเร็วอีกตามเคย สำหรับบรรดาร้านค้าใน มาบุญครองที่ตอนนี้เริ่มมีเครื่อง iPhone 4S รุ่นล่าสุดที่เพิ่งเปิดขายกันไปเมื่อไม่กี่วันที่ผ่านมา ซึ่งในตอนนี้ก็เริ่มมีวางจำหน่ายกันบ้างแล้วในมาบุญครองเมื่อช่วงสุดสัปดาห์ที่ผ่านมา หากใครมีโอกาสไปเดินดูตามร้านที่มาบุญครอง เชื่อว่าน่าจะได้มีโอกาสได้เห็นกันบ้าง และแน่นอนครับว่า เครื่องที่ขายกันในตอนนี้ของ iPhone 4S ก็คือเครื่องหิ้ว หรือเรียกง่ายๆว่าเครื่อง เกรย์นั่นแหละครับ โดยจะเป็นเครื่องแบบไม่ใช่ Unlock ซึ่งจะต้องวุ่นวายยุ่งยากกันนิดหน่อย เวลาที่ใช้งานและมีการอัพเดท Software ต่างๆเพิ่มในอนาคต  สำหรับราคาที่ไปสำรวจมาล่าสุดนั้น ในช่วงวันแรกที่เปิดขาย iPhone 4S ในมาบุญครอง ถามเค้าดูเค้าจะตั้งราคาไว้ที่ประมาณ 39,000 บาท สำหรับรุ่น 32 GB แต่ในช่วงวันอาทิตย์เย็นๆเห็นมีราคาแกว่งกันบ้างเล็กน้อย อย่างกับราคาทอง โดยราคาล่าสุดเท่าที่ทราบมา 32 GB อยู่ที่ 36,000 บาท แล้ว และส่วนรุ่น 64 GB จะตั้งราคากันอยู่ที่ ประมาณ 43,000 บาท ซึ่งราคาเหล่านี้ถ้าเอาจริงก็คงคุยกันหลังไมค์ ได้อีกสักหน่อย

ส่วนทางประเทศเพื่อนบ้านเราอย่างร้านค้าใน ฮ่องกงเองก็เสือปืนไวเช่นเดียวกัน เพราะมีลูกค้าบรรดาอาเสี่ย อาซ้อ พร้อมจ่ายรออยู่แล้ว โดยราคาเครื่องหิ้วใน ฮ่องกง เองนั้นล่าสุดเมื่อช่วงวันจันทร์ลองเช็คราคาดูแล้วครับ iPhone 4S  16GB แบบ Unlocked ราคาอยู่ที่ 10,500 เหรียญ ฮ่องกง ซึ่งราคาดังกล่าวนี้เครื่องในตอนนี้ก็ไม่เพียงพอต่อการขายหน้าร้านแล้ว ซึ่งเครื่องแบบ Unlocked ที่ทาง ฮ่องกง นำมาขายนั้นเค้าบอกว่ามันเป็นเครื่อง iPhone 4S ในเวอร์ชั่นที่วางจำหน่ายใน อังกฤษและประเทศแถบยุโรป

แต่อย่างไรก็ตามทาง Apple เองก็เตรียมจะขาย contract-free iPhone 4S ด้วยเช่นกันในช่วงปลายปีนี้ โดยจะเริ่มขายในอเมริกาก่อนในเดือน พย นี้ และล่าสุดก็มีรายงานแล้วครับว่า ร้าน Apple Store บางแห่งในสหรัฐ มีแอบชิงสุกก่อนห่ามได้เริ่มจำหน่าย contract-free iPhone 4S รุ่นดังกล่าวแล้ว

โดย ราคา iPhone 4S รุ่นปลดล็อค 16GB มีวางจำหน่ายอยู่ที่ 649 ดอลลาร์ (ประมาณ 19,500 บาท) สำหรับรุ่น 32GB ราคาที่ 749 ดอลลาร์ (ประมาณ 22,500 บาท)   และ 829 ดอลลาร์ (ประมาณ 25,000 บาท) สำหรับรุ่น 64GB