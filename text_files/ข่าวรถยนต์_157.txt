     หลายคนคงจะทราบดีอยู่แล้วว่าสิ่งใดไม่ควรทิ้งไว้ในรถยนต์ขณะจอดทิ้งไว้กลางแดด เช่น แบตเตอรี่สำรอง, กระป๋องสเปรย์ที่มีแรงดัน, ไฟแช็ก ฯลฯ แต่รู้หรือไม่ว่า "ยางลบดินสอ" ก็ห้ามเก็บทิ้งไว้ในรถโดยเด็ดขาด เพราะอะไรไปดูกัน
     นั่นเป็นเพราะ ยางลบดินสอ มีสารในกลุ่ม Plasticizers ที่มีคุณสมบัติเป็นตัวทำละลายพลาสติกนั่นเอง ดังนั้น การวางยางลบไว้บริเวณแผงคอนโซล หรือส่วนใดๆ ภายในรถที่เป็นพลาสติก เมื่อต้องเจอกับความร้อนสูงภายในรถที่จอดจากแดดไว้เป็นเวลานาน จะทำให้ชิ้นส่วนพลาสติกเกิดการละลายเยิ้มจนได้รับความเสียหายได้ ซึ่งวิธีแก้ไขก็ทำได้เพียงการเปลี่ยนชิ้นส่วนที่ได้รับความเสียหายทั้งหมด ซึ่งมีค่าใช้จ่ายค่อนข้างสูง

     ดังนั้น คุณจึงไม่ควรเก็บยางลบดินสอทิ้งไว้ในรถโดดเด็ดขาด หรือหากจำเป็นต้องพกเครื่องเขียนไว้ในรถจริงๆ แล้วล่ะก็ ควรนำยางลบใส่กระเป๋าเครื่องเขียนให้เรียบร้อย จะได้ไม่เกิดความเสียหายกับตัวรถนั่นเองครับ
     นอกจากนี้แล้ว ยังมีของใช้อีกหลายอย่างที่ไม่ควรเก็บไว้ในรถ โดยเฉพาะอย่างยิ่งรถยนต์ที่ต้องจอดไว้กลางแดดเป็นประจำ ได้แก่
1.กระป๋องสเปรย์
     กระป๋องสเปรย์ต่างๆ ที่มีแรงดันอยู่ภายในกระป๋อง ไม่ว่าจะเป็นน้ำหอมปรับอากาศ, น้ำยาหล่อลื่น ฯลฯ ไม่ควรเก็บไว้ภายในรถโดยเด็ดขาด เนื่องจากความร้อนจะทำให้แรงดันขยายตัวจนเกิดระเบิดได้ (เคยมีกรณีที่กระป๋องสเปรย์ระเบิดจนกระจกรถแตกแถมสารเคมีภายในกระป๋องกระจายทั่วห้องโดยสารมาแล้ว)

2.ไฟแช็ก
     ไฟแช็กอันเล็กๆ ก็มีแรงดันมหาศาลอยู่ภายในเช่นกัน ดังนั้นหากได้รับความร้อนสูงต่อเนื่องเป็นระยะเวลานานแล้วล่ะก็ อาจเสี่ยงต่อการระเบิดและยังอาจทำให้เกิดเพลิงไหม้ได้อีกด้วย
3.แบตเตอรี่สำรองมือถือ
     ในยุคที่ใครก็ต้องพกพาวเวอร์แบงค์ติดตัวไว้นั้น ควรหลีกเลี่ยงการนำพาวเวอร์แบงค์ทิ้งเอาไว้ในรถ เนื่องจากสารลิเธียมในแบตเตอรี่มีลักษณะเป็นโลหะที่ไวต้องปฏิกิริยาทางเคมี อาจทำให้เกิดการลัดวงจรและมีเพลิงลุกไหม้ได้ เช่นเดียวกับอุปกรณ์ไฟฟ้าที่มีแบตเตอรี่ในตัวอื่นๆ เช่น โทรศัพท์มือถือ, ลำโพงบลูทูธ, อุปกรณ์นำทาง เป็นต้น

4.ขวดน้ำพลาสติก
     แม้ว่าขวดน้ำพลาสติกจะไม่มีแรงดันที่อาจก่อให้เกิดการระเบิด แต่หากวางขวดน้ำไว้ในตำแหน่งที่ถูกแสงอาทิตย์โดยตรงแล้วล่ะก็ เป็นไปได้ว่าแสงอาจหักเหจนเกิดจุดรวมแสงภายในตัวรถ จนสร้างความเสียหายกับชิ้นส่วนภายในรถได้ อีกทั้งยังทำให้น้ำมีกลิ่นพลาสติกจนไม่เหมาะสำหรับดื่มบริโภค
     รู้แบบนี้แล้วก็ควรรีบนำสิ่งของที่กล่าวไว้ข้างต้นออกจากรถก่อนที่จะสายไปด้วยนะครับ
 