
ไม่ค่อยได้เห็นหน้าคร่าตา "น้องวิน ธาดาฤทธิ์ แมคอินทอช" ลูกชายสุดที่รักของคุณพ่อ "วิลลี่ แมคอินทอช" และคุณแม่ "เยลหลี เยอราดีน แมคอินทอช" ผ่านสื่อเสียเท่าไหร่ ซึ่งงานนี้พอมีโอกาสได้พูดคุยกับ "เยลหลี เยอราดีน แมคอินทอช" จึงได้อัพเดตถึงเรื่องของลูกชายบ้าง ซึ่งเจ้าตัวได้เผยให้ฟังว่า ตอนนี้น้องอายุ 5 ขวบแล้ว ชอบเล่นกีฬาและชอบความผจญภัย แต่หากให้เข้ากล้องหรือทำเกี่ยวกับงานในวงการน้องวินจะขอบายทันที เธอจึงไม่บังคับลูกให้ทุกอย่างลูกตัดสินใจเลือกเอง
เห็นบอกว่าน้องวินเพิ่งหายจากไม่สบายเพราะอากาศเปลี่ยนแปลงบ่อยหรือเปล่า?"มีบ้าง และเขาก็ชอบบู้ ชอบว่ายน้ำ น้ำเย็นยังอยากจะว่าย ว่ายน้ำเสร็จก็ไปตีเทนนิส ไปเล่นกับฝน กับเป็นสายลุยเหมือนพ่อเลยค่ะ คุณพ่อเทรนดีมาก แม่ก็บอกไม่เหนื่อยเหรอเนี้ย แม่จะตายอยู่แล้ว (หัวเราะ)"
ดูเหมือนคุณแม่ค่อนข้างห่วงไม่อยากให้น้องลุยบ่อยๆ?"ไม่หรอก ลุยแม่ไม่ว่านะแต่แม่ไม่อยากไปด้วย (หัวเราะ) แต่โดนบังคับว่าต้องไปเพราะเป็นวันครอบครัวพ่ออยู่ คือวิลลี่ทำงานเยอะมาก ถ้าวิลลี่อยู่วินอยากให้ไปด้วยกันพร้อมหน้าพ่อแม่ลูก ซึ่งไปทำแต่ละอย่างแม่ไม่ชอบเลย (หัวเราะ) คือจะตากฝนตากลมหรืออะไรต้องให้เขาโดนบ้าง เด็กจะได้แข็งแรง ให้อยู่ในบ้านยังเดียวไม่ค่อยดี ให้โดนแดดบ้างเพราะน้องตัวขาวมากเลยนะ แต่นี่ก็เข้มขึ้นแล้วนะ น้องหกล้มแผลหลายแผลมาก แต่ไม่เป็นไร ลูกผู้ชายเต็มที่เลย"
สไตล์การเลี้ยงลูกระหว่างพ่อกับแม่จะต่างกันไหม?"ไม่ต่างมากนะ คล้ายๆ อยากให้น้องเล่นกีฬาเยอะๆ เขาก็ชอบนะ ว่ายน้ำเก่งมาก เราก็สนับสนุนอะไรก็ได้ที่เป็นกีฬาขอให้เล่นไปเหอะ"
งานในวงการน้องมีสนใจบ้างไหม?"ยังค่ะ เขาไม่ค่อยชอบนะ ไปถ่ายแบบคู่กับน้องไลลาลูกพอลล่าแค่ชุดสองชุด หลังจากนั้นเขาก็บอกจะกลับบ้าน (หัวเราะ) เวลามีคนติดต่องานมาเราก็จะบอกไปว่าไม่เป็นไรค่ะ คือลูกไม่เอาอ่ะ เราก็ไม่อยากจะทรมานเขาเพราะเราเข้าใจว่าเขาเบื่อ เขาผู้ชายมาก ส่วนวิลลี่เองเขาอยากนะ อยากมีภาพน่ารักๆ เก็บไว้ แต่คุณลูกเขาไม่โอเค แค่เอากล้องมาจะถ่ายรูปเขา เขาก็มองแล้วรีบหลบเลยไม่ชอบมาก ต้องล่อด้วยขนมเพราะมีแฟนๆ มาบ่นในอินสตาแกรมทำไมไม่มีรูปวินเลย ขนาดพ่อแม่ถ่ายให้ยังไม่ยอมเลยนะ"
งานที่ติดต่อน้องมาต้องปฏิเสธไปเยอะไหม?"เยอะมากค่ะ โฆษณานี่ถามก่อนว่าให้น้องทำอะไรบ้าง คือถ้าให้เขาวิ่งเล่นประสาเด็กๆ โอเค แต่ถ้ามีสคลิปให้มองกล้องคงต้องผ่าน น้องแต่ 5 ขวบเองค่ะถ้าเป็นผู้หญิงคงจะถนัดกว่านะ"
เสียดายงานที่ปฏิเสธไปไหม?"ไม่นะ เพราะเยลหลีคิดว่าทั้งพ่อทั้งแม่ยังอยู่ในวงการนี้เขายังมีเวลาอีกเยอะมาก ให้เขาใช้ชีวิตแบบเด็กๆ วิ่งเล่นไปก่อน กล้องยังต้องอยู่กับพ่อไปอีกนานรอไว้โตก่อนค่อยว่ากันอีกทีก็ยังได้"
การเรียนน้องเป็นอย่างไรบ้าง?"โอเค โชคดีมาก น้อง 5 ขวบ ก็อ่านได้บ้างแล้ว แต่ภาษาไทยยังไม่ได้อ่ะ เขายังพูดไม่ชัดเลยทำให้เขาไม่พูดเลย เราก็พยายามสอนให้เขาพูด คือคุณพ่อเขากังวลว่าทำไมลูกเราไม่พูดภาษาไทย อาจจะอยู่กับแม่มากเกินไปเพราะเราเคยตกลงกันว่าเยลหลีจะพูดภาษาอังกฤษเพราะเราเก่งภาษานี้มากกว่าภาษาไทย เวลาอยู่ที่บ้านก็จะให้วิลลี่พูดภาษาไทยกับเขาค่ะ แต่เดี๋ยวน้องก็คงพูดได้ค่ะอายุเท่านี้เอง เรายังพูดได้ตั้ง 4 ภาษา ให้เวลาเขาอีกนิดนึง"
เครดิตภาพ IG: gellymc