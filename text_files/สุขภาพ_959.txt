หนึ่งในอาหารกินคลีนที่ใครๆ ก็นึกถึงคงหนีไม่พ้น “สลัดผัก” แต่เชื่อหรือไม่ว่าแม้กระทั่งผักสลัดที่เราทานกันยังพบอันตรายที่เราอาจมองข้าม อันตรายอย่างไร ป้องกันได้อย่างไร มาดูกันค่ะ
 
อันตรายจากสลัดผักที่คุณอาจไม่เคยรู้

ผักสดในสลัดที่มาจากแหล่งผลิตที่ไม่ได้มาตรฐาน อาจพบสารปนเปื้อน ประเภทสารเคมีจากยาฆ่าแมลงเกินกว่ากำหนด หากเราไม่ได้ล้างผักทานเอง อาจมีโอกาสรับยาฆ่าแมลง ยาปราบศัตรูพืช ยาฆ่าเชื้อรา ปุ๋ยเคมี อาจทำให้มีคลื่นไส้ อาเจียน ท้องเดิน กระสับกระส่าย ชักกระตุก หายใจขัด หรือหมดสติได้ (ในคนที่แพ้สารเคมีชนิดนั้นมากๆ) 


ผักสดที่ใช้ปุ๋ยคอกในการปลูก หรือปลูกในพื้นที่ที่มีการทำปศุสัตว์ อาจเสี่ยงมีเชื้ออีโคไลที่มากับมูลของสัตว์ เช่น วัว ควาย และอาจเป็นสายพันธุ์ที่ทำให้ผู้ที่ได้รับเชื้อมีอาการท้องเสีย อุจจาระร่วงได้ 


สลัดผักที่ถูกบรรจุอยู่ในถุงเป็นเวลานาน จนเกิดน้ำขุ่นๆ ที่ก้นถุง อาจเป็นแหล่งเพาะพันธุ์ของเชื้อซาลโมเนลลา ที่ทำให้เรามีอาการท้องเสีย อุจจาระร่วงได้เช่นกัน

 
ทานสลัดผักอย่างไรให้ปลอดภัย

เลือกซื้อผัก จากแหล่งจำหน่ายที่ไว้ใจได้ในเรื่องของความสะอาด ปลอดภัย และถูกสุขลักษณะ 


ล้างผักให้สะอาดก่อนทาน โดยอาจแช่ในน้ำผสมเกลือ หรือผสมน้ำส้มสายชู 10-15 นาที หรืออาจแช่ในน้ำยาล้างผักสำเร็จรูป 


หรือล้างผักโดยให้น้ำก๊อกไหลผ่าน 2 นาที ล้างหลายๆ ครั้ง หากเป็นผักที่มีก้านใบ หรือมีคราบขาวตามฝัก ตามผิว ให้คลี่ใบออกมา ถูขัดเบาๆ ให้คราบขาวออกไป 


หากสามารถเลี่ยงไปทานผักที่ปรุงสุกได้ ก็จะลดโอกาสเสี่ยงได้มากยิ่งขึ้น
