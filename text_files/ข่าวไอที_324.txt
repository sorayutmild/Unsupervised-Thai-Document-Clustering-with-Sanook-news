      กลายเป็นกระแสดังในโลกออนไลน์เลยก็ว่าได้ หลังจากที่มีข่าวของ Ahmed Mohamed เด็กชายมุสลิมวัย 14 ปี ที่ถูกคุณครูที่โรงเรียนแจ้งตำรวจจับ หลังจากเข้าใจผิดว่า นาฬิกาที่ Ahmed ประกอบขึ้นมาเองนั้น เป็นระเบิด


      ไม่เพียงเท่านั้น กระแสของเรื่องนี้ยังบานปลายอย่างต่อเนื่อง หลังจากมีภาพที่ Ahmed ถูกตำรวจใส่กุญแจมือ ด้วยวัยเพียงแค่ 14 ปี ซึ่งชาวสหรัฐฯ ต่างลงความเห็นว่า เป็นการกระทำที่ไม่เหมาะสม เพียงเพราะหนูน้อยคนนี้ เป็นชาวมุสลิม จนทำให้ถูกโยงไปยังเรื่องของ การเหยียดเชื้อชาติ อีกด้วย ซึ่งโลกออนไลน์ ได้มีการแฮชแท็ก #IStandWithAhmed เพื่อให้กำลังใจ Ahmed กันอย่างมากมาย

นอกจากนี้ คนดังในวงการไอที อย่างเช่น Mark Zuckerberg ยังโพสให้กำลังใจ และระบุอีกด้วยว่า อยากเจอ Ahmed อย่างมาก พร้อมกับเผยว่า ด้วยทักษะและความทะเยอทะยานในการสร้างสรรค์สิ่งใหม่ๆ ควรจะได้รับการยกย่อง ไม่ใช่การถูกจับกุม ซึ่งคนแบบ Ahmed คือคนที่ชาติต้องการ อีกทั้ง ยังได้ชวน Ahmed มาที่ Facebook อีกด้วย

      ประธานาธิบดี บารัก โอบามา ก็ยังโพสให้กำลังใจ และเชิญ Ahmed มาทำเนียบขาว พร้อมกับบอกว่า ให้นำนาฬิกาสุดเจ๋งอันนี้มาด้วยเช่นกัน
      ไม่เพียงเท่านั้น Steve Wozniak อดีตผู้ร่วมก่อตั้ง บริษัท Apple หลังจากที่ได้เห็นข่าวของ Ahmed ก็ได้เผยว่า เหมือนกำลังอ่านเรื่องราวของตัวเองในวัยเด็ก เนื่องจากเจ้าตัวก็เคยประดิษฐ์สิ่งของแบบนี้เหมือนกัน
      โดยป๋าวอซ เผยว่า เรื่องราวของ Ahmed นั้น ทำให้นึกถึงตัวเองสมัยเรียนอยู่ไฮสคูลเมื่อปี 1967 ซึ่งเจ้าตัวได้ประดิษฐ์ Electronic Metronome หรือเครื่องเคาะจังหวะ และนำไปใส่ไว้ในล็อกเกอร์ของเพื่อน โดยตัวเคาะจังหวะ จะเคาะเร็วขึ้น เมื่อล็อกเกอร์ถูกเปิดออก ซึ่งป๋าวอซ ต้องการให้คนอื่นคิดว่า มันคือระเบิด
      ส่วนใครอยากติดตามเรื่องราวของ Ahmed Mohamed สามารถติดตามเพิ่มเติมได้ที่แฮชแท็ก #IStandWithAhmed ครับ

รายละเอียดเพิ่มเติม : businessinsider.com , thenextweb.com , cultofmac.com
สนับสนุนเนื้อหา: www.techmoblog.com   


 
