     Honda BR-V ครอสโอเวอร์รุ่นเล็กเวอร์ชั่นต้นแบบถูกเปิดตัวอย่างเป็นทางการที่งาน Gaikindo International International Auto Show (GIIAS) 2015 ประเทศอินโดนีเซีย เมื่อวันที่ 20 สิงหาคมที่ผ่านมา คราวนี้เรามีรูปจริงส่งตรงจากงานเปิดตัวมาให้ชมกัน

     BR-V เป็นรถยนต์อเนกประสงค์แบบครอสโอเวอร์ (Crossover Utility Vehicle) มาพร้อมเบาะนั่งแบบ 3 แถว รองรับผู้โดยสารได้ 7 ที่นั่ง ติดตั้งเครื่องยนต์เบนซินความจุ 1.5 ลิตร i-VTEC ให้กำลังสูงสุด 120 แรงม้า (HP) แรงบิดสูงสุด 145 นิวตัน-เมตร ที่ 4,600 รอบต่อนาที ส่งกำลังด้วยเกียร์อัตโนมัติ CVT และเกียร์ธรรมดา 6 สปีดให้เลือก
 

     รูปลักษณ์ภายนอกถูกออกแบบเน้นความแข็งแกร่ง บึกบึน ด้วยการตกแต่งซุ้มล้อและชายประตูสีดำ พร้อมล้ออัลลอยขนาดใหญ่ช่วยเพิ่มความสปอร์ต ตัวถังถูกออกแบบให้มีระยะห่างจากพื้น เพื่อรองรับการใช้งานที่สมบุกสมบันมากกว่ารถเก๋งทั่วไป รวมถึงรองรับสภาพถนนทั่วไปของกลุ่มประเทศกำลังพัฒนาในแถบอาเซียน
     ส่วนเวอร์ชั่นจำหน่ายจริงจะมีรูปลักษณ์แบบเดียวกันนี้ แต่อาจแตกต่างกันไปในรายละเอียด เช่น สีตัวถัง, อุปกรณ์ตกแต่ง,  ล้ออัลลอย เป็นต้น
 

     Honda BR-V มีกำหนดเริ่มเดินสายการผลิตที่โรงงาน Karawang ประเทศอินโดนีเซีย ตั้งแต่เดือนมกราคมปีหน้าเป็นต้นไป ซึ่งอินโดนีเซียถือเป็นตลาดใหญ่ที่สุดของรถสไตล์มินิแวน 7 ที่นั่ง
     Honda BR-V กำหนดราคาจำหน่ายในอินโดนีเซียไว้ที่ราว 5.93 - 6.80 แสนบาท
 
 