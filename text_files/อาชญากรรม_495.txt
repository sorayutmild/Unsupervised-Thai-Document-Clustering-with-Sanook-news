ผู้สื่อข่าวรายงานว่า (7 พ.ย.) เมื่อคืนที่ผ่านมา นายชานน มกรมณี หรือ แพทริค อายุ 18 ปี อดีตดาราเด็กชื่อดัง ถูกเจ้าหน้าที่ตำรวจ สน.มักกะสัน ควบคุมตัวไปเสียค่าปรับ ข้อหาเมาสุราแล้วอาละวาด
โดย แพทริค ชานน ได้ดื่มสุราจนมึนเมาไม่ได้สติ ขณะที่เรียกแท็กซี่ให้ไปส่งยังที่หมาย ได้มีเรื่องกับแท็กซี่ถึงขั้นชกต่อย จนแท็กซี่ต้องขับไปที่ด่านตรวจ บริเวณ ถ.รามอินทราอาจณรงค์ ขาออก ก่อนถึงพระราม 9 เพื่อให้เจ้าหน้าที่ตำรวจช่วยล็อกตัว แต่ก็ยังไม่ได้สติและโวยวายอ้างว่าเจ้าหน้าที่ตำรวจจะทำร้ายตนเอง เมื่อไปถึงสถานีตำรวจก็ไม่ยอมลงจากรถ กระทั่งเจ้าหน้าที่ต้องควบคุมตัวเพื่อให้สงบสติอารมณ์ ก่อนที่เจ้าตัวจะสำนึกผิด และกล่าวขอโทษกับโชเฟอร์แท็กซี่ในที่สุด
ทั้งนี้ "แพทริค ชานน" คืออดีตดาราเด็กชื่อดัง ซึ่งมีผลงานสร้างชื่อจากละครเรื่องคุณพ่อรับจ้าง โดยรับบทเป็นหมูหยอง ซึ่งทำให้ใครหลายคนติดปากเรียกว่า "น้องหมูหยอง" แต่ก่อนที่หวนคืนวงการบันเทิง ก็ตกเป็นข่าวมีภาพหลุดสไกป์เซ็กซ์กับแฟนสาว ซึ่งเจ้าตัวก็ออกมายอมรับและขอโทษที่ทำไปจากความคึกคะนอง และรู้เท่าไม่ถึงการณ์