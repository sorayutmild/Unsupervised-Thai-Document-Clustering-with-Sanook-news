23 ส.ค.- "ชูวิทย์" เปิดคลิปบ่อน-ขายยา กลางสภาฯ จี้รัฐจัดการ วอนดูแลราคาสินค้า ขณะที่ ส.ส.ภูมิใจไทยประชด ขอให้รัฐบาลเร่งนำตัว "พ.ต.ท.ทักษิณ" กลับประเทศ 
นายชูวิทย์ กมลวิศิษฏ์ หัวหน้าพรรครักประเทศไทย อภิปรายในการแถลงนโยบายรัฐบาลต่อรัฐสภา วันนี้ มีอุปกรณ์ประกอบการอภิปราย ทั้งแผ่นภาพ และคลิปวิดีโอ ที่อ้างว่าถ่ายมาจากบ่อนการพนันใจกลางกรุงเทพฯ ใกล้สถานีตำรวจ ส. แต่ไม่ใช่ สน.สำเหร่ หรือสำราญราษฎร์ ถ่ายเมื่อวันที่ 19 สิงหาคม เวลาประมาณ 21.00 น. เพื่อสะท้อนให้เห็นว่า ปัญหายาเสพติดมีความเชื่อมโยงกับปัญหาเรื่องการพนัน และคลิปวิดีโอ การซื้อขายยาเสพติดภายในสถานบันเทิง ที่ถ่ายเมื่อวันที่ 22 ส.ค.ที่ผ่านมา เวลาประมาณ 03.50 น. มาเปิดในที่ประชุม
นายชูวิทย์ อ้างว่าคลิปที่นำมาเปิดนี้ เพื่อต้องการให้รัฐบาลให้ความสำคัญในการแก้ปัญหาเรื่องอบายมุขควบคู่กับปัญหายาเสพติด และต้องการให้รัฐบาลมีนโยบายที่ชัดเจนเกี่ยวกับการควบคุมและจัดระเบียบสถานบันเทิง
นอกจากนี้ นายชูวิทย์ ยังขอให้รัฐบาลดูแลปัญหาราคาสินค้าอุปโภคบริโภคที่ปรับตัวสูงขึ้น หลังจากที่รัฐบาลประกาศนโยบายขึ้นค่าแรงเป็น 300 บาทต่อวัน ขณะที่เดียวกัน ต้องการให้รัฐบาลไปดูแลเรื่องการกำหนดราคาสินค้า ที่มีการผูกขาดจากบริษัท ที่มีอักษรย่อ ว่า "ซี" ที่ควบคุมวงจรการผลิต การค้าปลีก เพราะหากสามารถทำได้ จะทำให้ราคาสินค้าถูกลง
ด้าน พล.ต.อ.วิเชียร พจน์โพธิ์ศรี ผู้บัญชาการตำรวจแห่งชาติ (ผบ.ตร.) กล่าวถึงกรณี คลิปของนายชูวิทย์ ซึ่งแสดงให้เห็นภาพบ่อนการพนันออนไลน์ใกล้สถานศึกษาและสถานีตำรวจในพื้นที่ กทม. เบื้องต้นสั่งการให้ พล.ต.ท.จักรทิพย์ ชัยจินดา ผู้บัญชาการตำรวจนครบาล (ผบช.น.) ตรวจสอบและรายงานผลมาก่อนเวลา 12.00 น. พรุ่งนี้ (24 ส.ค.) ซึ่งได้ทำหนังสือสั่งการด่วนที่สุดให้ดำเนินการเรื่องนี้ออกไปแล้ว
ขณะที่ นายสนอง เทพอักษรณรงค์ ส.ส.บุรีรัมย์ พรรคภูมิใจไทย อภิปรายว่า ในส่วนของพรรคภูมิใจไทย ขอแสดงความยินดีกับรัฐบาลใหม่ และต้องการให้นำนโยบายเทิดทูนสถาบัน ที่จะดำเนินการใน 4 ปี มาเป็นนโยบายเร่งด่วน ขณะเดียวกัน ต้องการให้รัฐบาลช่วยนำตัว พ.ต.ท.ทักษิณ ชินวัตร กลับประเทศไทย ตามที่พรรคเพื่อไทยหาเสียงไว้ เพราะเชื่อว่า พ.ต.ท.ทักษิณ มีความสามารถ จะสามารถแก้ปัญหาให้กับประเทศ และจะได้ทำให้บ้านเมืองสงบสุข
ผู้สื่อข่าวรายงานว่า นายสมศักดิ์ เกียรติสุรนนท์ ประธานรัฐสภา ได้เคร่งครัดเรื่องกรอบเวลาในการอภิปรายของสมาชิก และไม่อนุญาตให้สมาชิกใช้สิทธิ์อภิปรายแทนหัวหน้าพรรคการเมือง ซึ่งนายชวรัตน์ ชาญวีรกูล หัวหน้าพรรคภูมิใจไทย และนายชุมพล ศิลปอาชา หัวหน้าพรรคชาติไทยพัฒนา ไม่ได้ใช้สิทธิ์ในการอภิปราย - สำนักข่าวไทย
ขอบคุณคลิปประกอบจากผู้ใช้ชื่อ gun2514 ในเว็บไซต์ยูทูป
