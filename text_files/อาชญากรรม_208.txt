ญาติเฝ้ารอรับศพ น้องเดียร์ นักศึกษา ปวช. ปี 3 เหยื่อที่ถูก จ.ส.อ. กราดยิงโคราชยิงเสียชีวิตในห้องเย็นกลับบำเพ็ญกุศลที่บ้านเกิด ยายเผยหลานเป็นเด็กดีกำลังจะเรียนจบและมีอนาคตที่ดี  
วานนี้ (10 ก.พ.) บรรยากาศที่บ้านเกิดของ นายอธิวัฒน์ พรมสุข หรือ น้องเดียร์ อายุ 18 ปี นักศึกษา ปวช.ปี 3 วิทยาลัยเทคนิคนครราชสีมา หนึ่งในเหยื่อที่ถูก จ.ส.อ. อายุ 32 ปี ใช้อาวุธปืนสงครามกราดยิงเสียชีวิต ขณะหลบอยู่ในห้องเย็นภายในห้างเทอร์มินอล 21 เมื่อช่วงเช้าของวันที่ 9 ก.พ.ที่ผ่านมา โดย นายอธิวัฒน์ หรือ น้องเดียร์ ได้พยายามดันประตูไม่ให้คนร้ายเข้ามา แต่สู้แรงไม่ไหวถูกยิงจนเสียชีวิต แต่สามารถช่วยชีวิตให้อีก 8 คน ที่หลบอยูในห้องเย็นสามารถหลบหนีมาได้
ซึ่งที่บ้านเกิดของนายอธิวัฒน์ ตั้งอยู่หมู่ 6 ต.หนองโดน อ.ลำปลายมาศ จ.บุรีรัมย์ ได้มีการจัดเตรียมสถานที่ไว้รอรับศพนายอธิวัฒน์ กลับมาตั้งบำเพ็ญกุศลที่บ้าน ซึ่งขณะนี้นางอนงค์ สมหวัง ผู้เป็นแม่อยู่ระหว่างรอรับศพอยู่ที่โรงพยาบาลมหาราชนครราชสีมา ยังไม่มีกำหนดว่าจะเดินทางมาถึงวันไหน         
นางทองสุข ล่วงกระโทก อายุ 73 ปี ผู้เป็นยาย บอกว่าน้องอธิวัฒน์ ใช้ชีวิตและเรียนอยู่ที่บ้านหนองโดน อ.ลำปลายมาศ ตั้งแต่เด็กจนจบ ม.3 จากนั้นก็ไปต่อ ปวช.ที่วิทยาลัยเทคนิคนครราชสีมา  โดยผู้เป็นแม่ก็ไปทำงานเป็นแม่บ้านอยู่ที่ห้างเทอร์มินอล 21 โคราช เพื่อหาเงินส่งเสียลูกชายด้วย ปกติหลานชายจะเป็นคนนิสัยดี ไม่ค่อยพูด ใช้ทำอะไรก็ทำไม่เคยบ่น
วันเกิดเหตุตนเองไม่รู้ด้วยซ้ำว่าหลานถูกยิงเสียชีวิต กระทั่งมีเพื่อนบ้านที่ติดตามข่าวจากทีวีเดินมาบอกว่าหลานถูกทหารยิงเสียชีวิตแล้วก็รู้สึกตกใจมาก ไม่เคยคิดว่าหลานจะต้องมาเจอเหตุการณ์เลวร้ายแบบนี้
ที่สำคัญหลานใกล้จะเรียนจบมีงานทำมีอนาคตที่ดี แต่กลับต้องมาจบชีวิตกับการกระทำอันโหดเหี้ยมของคนๆ เดียว ตอนนี้ตนเองไม่อยากจะดูทีวีหรือดูข่าวเลยเพราะรับไม่ได้กับสิ่งที่เกิดขึ้น อยากให้หน่วยงานรัฐเข้ามาช่วยเหลือเยียวยากับสิ่งที่เกิดขึ้นด้วย เพราะหลานเป็นผู้บริสุทธิ์ไม่ได้เกี่ยวข้องอะไรด้วยแต่กลับต้องมาเสียชีวิต    
สำหรับจังหวัดบุรีรัมย์มีผู้เสียชีวิตจากเหตุการณ์ทหารคลั่งกราดยิงเจ้าหน้าที่และประชาชนที่ จ.นครราชสีมา 2 ราย คือ นายวันชัย เวชวรรณ์ อายุ 41 ปี หัวหน้าพนักงานคาร์แคร์ในห้างเทอร์มินอล  และ นายอธิวัฒน์ พรมสุข อายุ 18 นักศึกษา ปวช.ปี 3 วิทยาลัยเทคนิคนครราชสีมา