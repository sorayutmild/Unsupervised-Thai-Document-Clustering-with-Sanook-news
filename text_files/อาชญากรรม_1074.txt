เปิดโปงคำชี้แจง นักศึกษาโพสต์เฟซบุ๊กเล่าเหตุการณ์อีกมุมมองของคดีดัง พ่อค้าโตเกียวแทงนักศึกษาหนุ่ม ม.เอแบค เสียชีวิต
(30 ส.ค.) จากคดีอาชญากรรมที่กลายเป็นข่าวเมื่อวันที่ 28 ส.ค. ที่ผ่านมา กรณีพ่อค้าโตเกียวก่อเหตุใช้อาวุธมีดแทงนักศึกษาชั้นปีที่ 3 มหาวิทยาลัยอัสสัมชัญ (เอแบค) จนเสียชีวิต โดยพ่อค้าผู้ก่อเหตุได้ให้การระบุว่า ผู้เสียชีวิตมีอาการมึนเมาและต่อรองราคาขนมโตเกียว กล่าวหาว่าราคาสูงจนเกินไป จนเกิดความไม่พอใจกัน ตามที่ได้รายงานข่าวไปแล้วเบื้องต้น
ทางทีมข่าว Sanook! News ได้รับข้อความชี้แจงกรณีดังกล่าว ซึ่งระบุว่าเป็นมุมมองจากเพื่อนของผู้เสียชีวิตและเป็นหนึ่งในผู้ที่ร่วมอยู่ในเหตุการณ์ดังกล่าวด้วย โดยผู้ใช้เฟซบุ๊กชื่อ คุณ Sarin Lueprasert ได้โพสต์ลงข้อความยาวชี้แจงและขอความเป็นธรรมเกี่ยวกับประเด็นข่าวพ่อค้าโตเกียวแทงนักศึกษาเสียชีวิตในอีกด้านหนึ่ง มีใจความระบุเอาไว้ว่า
"เรื่องคนขายขนมโตเกียวที่แทงเด็กเอแบค ผมคือเพื่อนของคนที่โดนแทงเสียชีวตอยู่ในเหตุการณ์นั้นผมต้องการจะออกมาบอกความจริงทั้งหมดถึงเรื่องคืนนั้นเพื่อเรียกร้องความเป็นธรรมให้กับเพื่อนของผมขอให้ทุกคนโปรดรับฟังและเข้าใจใน ณ ที่นี้ด้วย
เรื่องเกิดขึ้นเมื่อประมาณตี 1 กว่าๆ ผมหิวข้าวเลยออกไปซื้อหมูปิ้งร้านที่รู้จักกันดีแถวนั้น ขากลับผมเลยบอกเพื่อนอีกคนว่า ผมหิวเลยอยากซื้ออะไรไปกินอีกหน่อยก็เลยขอแวะซื้อขนมโตเกียวกินพอข้ามถนนเพื่อนผมก็ได้ถามไปว่าเปิดไหมครับคนขายตอบว่าเปิดด้วยเสียงที่ไม่ค่อยจะเป็นมิตรซักเท่าไหร่
แต่พวกผมก็ไม่ได้คิดอะไรผมก็สั่งกินตามปกติหลังจากนั้นเรื่องมันเกิดที่ว่าพวกผมถามราคาเท่าไหร่คนขายก็ตอบว่า 20 บาท เพื่อนผมอีกคนกับคนที่ประสบเหตุก็คุยกันแบบไม่มีอะไรว่า 20 เลยหรอแถวบ้านขาย 10 บาทเองเลยไม่มีเจตนาที่จะเหน็บแนมคนขายแต่อย่างได
หลังจากนั้นคนขายก็หันมามองหน้าแล้วบอกว่า "ถ้าไม่อยากซื้อก็ไม่ต้องซื้อ" ด้วยนํ้าเสียงที่ไม่ดีเลย ถ้าเป็นเด็กเอแบคบางคนคงจะรู้กันดี หลังจากนั้นเพื่อนผมก็เริ่มอารมเสียเลยถามกลับไปว่า "แล้วพี่อยากขายรึเปล่าละ" แล้วก็ได้มองหน้ากันซักครู่ผมบอกในที่นี้เลยว่าไม่มีการใช้คำพูดที่ว่า "กูมีตังค์กูจะซื้อ" แต่อย่างใด
หลังจากนั้นผมเห็นถ้าจะไม่ดีก็เลยบอกว่ากลับเหอะ ไม่กินแล้ว เพื่อนผมก็บอกว่า ไม่เป็นไรขอคุยให้รู้เรื่องก่อน จากนั้นคนขายที่ถือมีดอยู่แล้ว ได้เข้ามาแทงเพื่อนผมโดยที่พวกผมไม่ได้มีเจตนาไปทำร้ายเค้าก่อนแต่อย่างใด
อีกเรื่องครับ ตามเนื้อข่าวที่ว่าพวกผมเมา พวกผมไม่ได้เมาแต่อย่างใด พวกผมมีสติกันดี แล้วขอยํ้าว่าพวกผมไม่ได้มีเจตนาจะไปทำร้ายใคร อยู่ปี 3 ปี 4 จวนจะจบอยู่แล้วพวกผมคงไม่หาเรื่องใส่ตัวหรอกครับ ขอให้ทุกคนเข้าใจพวกผมด้วย
อีกเรื่องถึงคนที่ออกความคิดเห็นก็ข่าวตามเว็ปต่างๆ ในด้านที่ทำให้เพื่อนผมเสีย พวกคุณไม่รู้ความจริงอะไรเลยอ่านตามเนื้อข่าวแล้วออกซํ้าเติมคนที่เค้าเสียไปแล้ว พวกคุณคิดอะไรอยู่หรอครับ ถ้าเรื่องมันเกิดกับคนใกล้ตัวคุณบ้างละ พ่อ แม่ พี่ น้องไม่เว้นแต่แฟนของพวกคุณจะรู้สึกยังไงแล้วยิ่งมีคนมาซํ้าเติมอีกทั้งๆ ที่ไม่รู้อะไรเลยพวกคุณยังจะยิ้มแล้วหัวเราะออกไหมครับ พวกผมแค่คนๆ นึงที่อยากใช้ชีวิตเด็กมหาลัยกับเพื่อนๆ โดยไม่คิดที่จะมีปัญหากับใคร"
อย่างไรก็ตาม ทันทีที่ข้อความชี้แจงดังกล่าวถูกเผยแพร่ออกมา ก็มีพูดคนในโลกออนไลน์เข้ามาแสดงความคิดเห็นกันต่างๆ นานา บางส่วนก็รู้สึกหายขัดข้องใจที่ได้รับรู้ข้อมูลอีกฝ่ายอีกมุมมอง ซึ่งดีกว่าที่ได้รับรู้เรื่องแต่มุมเดียว บางส่วนรู้สึกเห็นใจและเสียใจกับการสูญเสีย ในขณะที่คนอีกบางส่วนยังไม่ปักใจเชื่อในบางประเด็น ให้นิยามว่า คนเสียชีวิตยังไงก็พูดไม่ได้และเป็นเงื่อนงำ