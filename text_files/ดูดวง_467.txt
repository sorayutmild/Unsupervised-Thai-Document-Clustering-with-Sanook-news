สำหรับคนที่อยากมีของมงคลเสริมดวงบูชาเอาไว้พกติดตัว อย่างเช่น “พระเครื่อง” เอาไว้เพื่อยึดเหนี่ยวจิตใจ แต่ยังเลือกไม่ถูกว่าจะตัวเองจะบูชาพระเครื่องอะไรดี Sanook! Horoscope มีคำตอบมาให้ กับเรื่องราวของพระเครื่องเสริมดวงประจำราศี
พระเครื่องประจำราศีเกิด
ขอบคุณภาพจาก http://www.tumsrivichai.com/
พระเครื่องประจำราศีเมษ 
ลักษณะราศีหมายถึงการเคลื่อนไหวที่รวดเร็วและมีธาตุดินผสม จึงควรแขวนพระที่มีลักษณะตรงข้าม คือความสงบนิ่ง อันได้แก่ พระปางสมาธิ ปางนาคปรก หรือปางถวายเนตร 
ท่านผู้มีราศีเมษ พึงแขวนพระที่มีพระพุทธคุณทางด้านเมตตาและแคล้วคลาด ควรจะเป็นพระเนื้อผงผสมว่านหรือเนื้อดินเผา หรือดินผสมผง หรือเป็นพระเนื้อผงที่ผสมด้วยดินจากสถานที่ศักดิ์สิทธิ์ต่างๆ
พระเครื่องประจำราศีพฤษภ
ลักษณะประจำราศีพฤษภ เคลื่อนไหวไม่รวดเร็วแต่มีพลังและกล้าแข็ง จึงไม่ควรจะใจเร็วด่วนได้ ทำอะไรต้องคิดก่อนทำเสมอ ด้วยเหตุว่าเป็นคนใจร้อนเป็นทุนเดิม ควรแขวนพระประเภทมีความเย็นจะเป็นพระผง หรือพระที่ทำจากหิน
พระที่ควรจะแขวนควรจะเป็นพระปางนาคปรก หรือพระห้ามสมุทร (ยกพระหัตถ์หรือมือสองข้างขึ้นเสมอพระอุระหน้าอก) สุภาพสตรีในราศีนี้ควรแขวนพระปิดตา (มือสองข้างปิดตา) ไม่ควรแขวนพระมหาอุตม์ จะถูกโฉลกอย่างยิ่ง โฉลกนี้มิใช่โชคลาภแต่เป็นความสุขความร่มเย็น
พระเครื่องประจำราศีเมถุน
ลักษณะราศีเป็นคนอ่อนไหว จึงควรแขวนพระที่ธาตุหนักได้แก่พระเนื้อโลหะเป็นพื้นและต้องเป็นโลหะที่ผ่านการหล่อหลอมจึงจะดี ไม่ควรแขวนพระเนื้อผงหรือเนื้อดิน เนื้อว่าน
พระปางที่เหมาะก็คือ พระพุทธรูป หล่อเป็นพระเครื่ององค์เล็กๆ ไม่ควรใช้แบบครึ่งซีก หรือเป็นเหรียญ ยิ่งเป็นพระพุทธรูปสำคัญยิ่งดีใหญ่ หรือไม่ก็แขวนพระเนื้อชินที่เป็นของพระกรุ ประเภทพระร่วงยืน หรือนั่ง ถ้าหาของเก่าไม่ได้เอาที่เขาสร้างขึ้นใหม่ในแบบของพระร่วงก็ได้จะคุ้มครองป้องกันภัย และเหมาะกับโฉลกดวง
พระเครื่องประจำราศีกรกฎ
พระที่เหมาะกับคนในราศีกรกฎ คือ เหรียญที่มีรูปไข่ทุกชนิดจะเป็นเหรียญพระพุทธ หรือเหรียญพระเกจิอาจารย์ก็ได้ ที่รองลงไปก็คือเหรียญกลม อย่าได้ใช้เหรียญที่เป็นสี่เหลี่ยมหรือมีมุมเป็นเด็ดขาด ไม่เชื่อทดลองดูได้ ถ้าท่านแขวนเหรียญที่เป็นเหลี่ยมเมื่อใดท่านจะต้องพบอุปสรรคไม่มากก็น้อย
สำหรับพระเครื่องนั้นควรเป็นพระเนื้อดิน หรือดินผสมผงหรือเป็นพระที่ทำจากตะกั่วหรือชิน สำหรับปางนั้นให้เป็น ปางมารวิชัย เป็นดีที่สุด
พระเครื่องประจำราศีสิงห์
เนื่องจากคนในราศีสิงห์เป็นคนใจร้อนและเย่อหยิ่งอวดดีหัวรั้น และทำอะไรรวดเร็ว จึงเหมาะที่จะแขวนพระปางสมาธิ หรือพระปิดตาหรือปิดทวาร เพราะแสดงลักษณะของการสงบนิ่ง หรือจะใช้พระนาคปรกก็จะดีเหมือนกัน
เพราะไม่มีความเคลื่อนไหวใดๆ แต่พึงอย่าแขวนพระนาคปรกที่เป็นพระปางมารวิชัย จะทำให้เกิดความขัดข้อง เนื้อพระควรเป็นเนื้อผง หรือเหรียญมากกว่าพระเนื้อโลหะ อย่างอื่น ถ้าเป็นพระกรุให้เลือกปางสมาธิ
พระเครื่องประจำราศีกันย์
พระที่เหมาะกับราศีกันย์ คือพระนางพญา หรือพระที่มีรูปสามเหลี่ยม พระนางพญาจะเป็นของใหม่หรือเก่าไม่สำคัญ หรือไม่ก็แขวนพระเนื้อผงพิมพ์สมเด็จที่มีสามชั้นเท่านั้น ถ้าเป็นเหรียญให้เลือกเหรียญที่เป็นรูปหยดน้ำเป็นเหมาะ
พระเครื่องประจำราศีตุลย์
ชาวราศีตุลย์มักจะชอบทำงานใหญ่เกินตัวชอบแบกรับภาระที่หนักเกินกำลัง กลับถือว่าเป็นการท้าทาย จึงมักจะล้มลุกคลุกคลาน เพราะบกภาระดังกล่าว ด้วยงานหนักนั้นบางครั้งก็ต้องใช้เวลานานกว่าจะรู้ผลแพ้ชนะ
พระเครื่องที่เป็นเนื้อโลหะจะมีผลดีที่สุดในการผจญภัย และถ้าเป็นปางนาคปรก ก็จะเสริมบารมีให้ดีขึ้น
พระเครื่องประจำราศีเกิด
ขอบคุณภาพจาก http://www.tumsrivichai.com/
 
พระเครื่องประจำราศีพิจิก
คนในราศีนี้เป็นคนที่มีคนอุปถัมภ์ไม่ขาดคนเมตตา แม้ว่าจะปากเสียแต่ใจคอองอาจและซื่อตรงยิ่งนัก
พระที่แขวนถูกโฉลกกับชีวิตคือ พระทางเมตตา เช่นพระเนื้อผง พระเนื้อโลหะที่ปลุกเสกด้วยพระที่มีเมตตาธิคุณแบบสายกรรมฐานทางภาคอีสาน หรือหลวงพ่อที่มีเมตตามากๆ
เช่น พระเครื่อง หลวงพ่อแนม กตปุญโญ วัดเขาหน่อ นครสวรรค์ ไม่ควรแขวนพระทางบู๊ หรือคงกระพัน หรือทางอำนาจเพราะจิตใจร้อน โกรธง่าย สำหรับพระทางอำนาจนั้นอำนาจของตัวเองมีแล้วไม่ต้องเสริม ให้หาพระทางเมตตาไว้เป็นยอดที่สุด
พระเครื่องประจำราศีธนู
เป็นผู้มีความเฉลียวฉลาดและปัญญาดีจะเอาตัวรอดได้เพราะปัญญาส่วนหนึ่งเหมือนกัน อาชีพการงานของคนในราศีนี้เหมาะกับการเป็นเซลล์หรือการประมูลทำงานต่างๆ รับราชการปานกลาง ทำงานส่วนตัวค้าขายกพอเอาตัวรอดได้ 
พระเครื่องที่เหมาะกับคนราศีธนู คือ พระเครื่องที่มีมุมแหลม จะเป็นแบบห้าเหลี่ยมซุ้มแหลม หรือสี่เหลี่ยมขนมเปียกปูน แปดเหลี่ยมเป็นอาทิ ยกเว้นรูปสามเหลี่ยมจะไม่เป็นผลดี จะเป็นเนื้อผง เนื้อโลหะหรือเหรียญได้ทั้งสิ้น ส่วนพระนั้นไม่จำกัดปาง
พระเครื่องประจำราศีมังกร
ผู้ที่เกิดในราศีมังกรควรแขวนพระที่มีพระนามของพระมหากษัตริย์ประดิษฐานอยู่ด้านหน้าหรือด้านหลัง หรือไม่ก็เป็นพระที่พระมหากษัตริย์ได้ทรงเสด็จเททองหรือทรงประกอบพิธีจุดเทียนชัยพุทธาภิเษก
ไม่ว่าจะเป็นพระปางใดเนื้อใด ด้วยคนในราศีนี้นั้นจะต้องอาศัยพระนามของพระมหากษัตริย์ที่ประดิษฐานในวัตถุมงคลเป็นศรีแก่ชีวิตและการงาน ทั้งสุภาพบุรุษและสตรีใช้แบบเดียวกันได้
พระเครื่องประจำราศีกุมภ์
เป็นคนอาภัพคนช่วยเหลือ ต้องดิ้นรนด้วยตัวเอง แต่ช่วยเหลือคนอื่นได้หมด มีสติปัญญาดีและรู้รอบ ให้พยายามอดทนและทนอดให้มากที่สุด จะพบกับความสำเร็จ ด้วยคนที่เกิดในราศีนี้จะพลิกฟื้นคืนตัวหรือมีฐานะดีได้ เพียงแต่พลิกฝ่ามือเดียวเมื่อเวลามาถึง
พระที่ควรแขวนคือ พระที่มีส่วนผสมของความเย็น เช่น น้ำ น้ำมนต์ หรือน้ำมันหอมต่างๆ หรือเป็นพระที่ผ่านการแช่น้ำมนต์ หรือพระที่เป็นเนื้อผงที่ไม่ผ่านความร้อนต่างๆ ไม่เหมาะจะแขวนพระเครื่องที่เป็นโลหะหรือเหรียญพระที่ควรแขวนควรเป็นปางสมาธิ ปางนาคปรก หรือพระปางประทานพร
พระเครื่องประจำราศีมีน
พระเจ้าสร้างให้คนราศีมีนเป็นผู้มีสติปัญญาในการพลิกแพลงหากินดี จึงมักจะทำมาหากินด้วยอาชีพต่างๆ หมุนไปเวียนมา เป็นคนเปลี่ยนงานง่ายเหมือนเปลี่ยนเสื้อผ้า สบายใจก็อยู่นาน ไม่สบายใจก็ลาออกเสียงั้นแหละ เป็นคนไม่ยึดติดยศถาบรรดาศักดิ์
พระที่เหมาะสำหรับคนในราศีนี้คือ พระที่เป็นเนื้อโลหะหล่อหลอมด้วยไฟ หรือเหรียญที่ปลุกเสกด้วยอำนาจแห่งเตโชกษิณ พระกรุสมัยลพบุรีหรือพระที่เป็นพระออกศึกสงคราม เช่น พระพุทธชินราช ดีกว่าพระอย่างอื่น จะช่วยเสริมด้านอำนาจที่อ่อนด้อยของตัวเองและเป็นเกราะป้องกันอันตรายให้แขวนพระปางมารวิชัย เพียงปางเดียว
