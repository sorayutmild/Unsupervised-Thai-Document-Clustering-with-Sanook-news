แบรนด์รถยนต์สัญชาติอังกฤษ "เอ็มจี" ประกาศบุกไทย เปิดตัวอย่างเป็นทางการในงาน "มอเตอร์เอ็กซ์โป" ขายถูกกว่าแบรนด์ญี่ปุ่น 10-15% 
โดยในงานมหกรรมยานยนต์ครั้งนี้ บริษัทได้นำรถยนต์เอ็มจี คอนเซ็ปต์คาร์ จำนวน 2 คันมาจัดแสดง เป็นรถครอสโอเวอร์ 1 รุ่น คือ รถเอ็มจี พลังงานไฟฟ้า อีก 1 รุ่นมา รวมทั้งนำรถยนต์เอ็มจี รุ่นคลาสสิกมาจัดแสดงอีก 2 รุ่น เพื่อแสดงให้เห็นถึงประวัติความเป็นมา และความยาวนานของแบรนด์ที่ได้รับการถ่ายทอดดีเอ็นเอความเป็นแบรนด์สัญชาติอังกฤษมากว่า 100 ปี
จากนั้นในช่วงงานบางกอก อินเตอร์เนชั่นแนล มอเตอร์โชว์ ปี 2557 บริษัทจะเปิดตัวรถยนต์นั่งขนาดกลาง พวงมาลัยขวารุ่นแรกที่ผลิตจากโรงงานในประเทศไทย กับเอ็มจี 6 ออกสู่ตลาดประเทศไทยอย่างเป็นทางการ พร้อมเปิดรับจองภายในงาน เบื้องต้นคาดว่าลูกค้าที่จองรถในงานจะสามารถรับรถได้ช่วงกลางปี 2557 เป็นต้นไป เนื่องจากโรงงานผลิตจะเริ่มเดินสายการผลิตได้ราวกลางปีหน้า
สำหรับรถยนต์นั่งเอ็มจี 6 จะเป็นรถยนต์นั่งขนาดกลางรุ่นแรกในการทำตลาดของประเทศไทย โดยเน้นจุดเด่นของความเป็นแบรนด์สัญชาติอังกฤษที่ได้รับการถ่ายทอดด้วยประสบการณ์ที่ยาวนานกว่า 100 ปี โดยคาดว่าในช่วงแรกของการจำหน่ายนั้นจะมีราคาที่ต่ำกว่ารถญี่ปุ่นที่อยู่ในกลุ่มซีคาร์ ประมาณ 10-15% ในช่วงเริ่มต้นของการทำตลาด และในช่วงปี 2557 หรือ 6 เดือนแรกของการขายนั้น เอ็มจี 6 จะมียอดขายอยู่ที่ระดับ 3,000 คัน
อนาคตบริษัทจะมีการส่งออกรถที่ผลิตจากประเทศไทยไปยังประเทศที่ใช้พวงมาลัยขวาอย่างมาเลเซีย,อินโดนีเซีย,ออสเตรเลีย นิวซีแลนด์ ฯลฯ เพื่อรองรับความต้องการของตลาดโลกในอนาคตด้วย และอนาคตก็มีความเป็นไปได้ที่จะส่งรถที่ผลิตจากประเทศไทยเข้าไปจำหน่ายยังประเทศญี่ปุ่นเช่นเดียวกัน
ขอบคุณข้อมูลจากประชาชาติธุรกิจ
 