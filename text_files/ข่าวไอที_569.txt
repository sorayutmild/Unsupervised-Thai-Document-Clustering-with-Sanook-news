FULL REVIEW : Canon PowerShot G12 ฝีมือระดับโปร ย่อไว้ในมือคุณสวัสดีชาว TechXcite กันอีกครั้ง หากตอนนี้ใครกำลังมองหากล้องคอมแพ็คดีๆสักตัว ไว้ถ่ายรูปสวยๆ อยากให้ลองมองเจ้าตัวนี้ไว้ Canon G12 กล้องคอมแพ็คระดับ Hi-End จากค่ายยักษ์ใหญ่ Canon ซึ่งเพิ่มเติมลูกเล่นจากรุ่นก่อนอย่าง G11 จนคนซื้อรุ่นก่อนหน้าแอบงอนCanon G12 เปิดตัวมาพร้อมกับคู่แข่งที่หันไปเอาดีกับเทคโนโลยี Mirrorless อย่างพวก Sony NEX หรือ Samsung NX แต่ Canon ขอท้าชนด้วยกล้องคอมแพ็คไม่ง้อเปลี่ยนเลนส์ให้เกะกะและอาจจะรบกวนตังค์ใน กระเป๋า ด้วยความสามารถที่โดดเด่นเฉกเช่นเดียวกับ DSLR ในราคามิตรภาพ เรามาดูหน้าตาของเจ้า G12 กันก่อนว่าหล่อแค่ไหน

ด้วยลักษณะการออกแบบที่ดูบึกบึนเหนือกว่ากล้องคอมแพ็คง่อยๆทั่วไป ทำให้เจ้านี่ดูดุดัน และน่าถือน่าใช้ ไม่ต้องกลัวว่ามันจะแหลกคามือ แถมด้วย Grip แปะลายหนังเหมือนพวกกล้องตระกูล EOS ทำให้ดูโปรและจับถนัดมือยิ่งขึ้น
มุมมองด้านหน้าของกล้อง แม้ว่าคนถือจะไม่หล่อ แต่กล้อง G12 หล่อมาก ห้อยคอแล้วดูโปรขึ้นทันตา ด้วยวงแหวนควบคุมกล้องด้านหน้าซึ่งรุ่น G11 ไม่มี แค่นี้ก็กินขาดแล้ว พร้อมกับวงแหวนหน้าเลนส์ที่สามารถถอดออกมาไว้ต่ออแดปเตอร์สำหรับใส่ฟิลเตอร์ ต่างๆเพื่อเพิ่มลูกเล่นให้กับกล้องได้

มาดูด้านข้างกันบ้าง ด้านซ้ายของกล้องมีช่องลำโพงดีไซน์ใหม่ นอกนั้นเรียบๆไม่มีอะไรนอกจากรูน็อต

มาดูด้านขวากันบ้างจะเห็นว่ามีฝาปิดช่องสำหรับต่อสาย HDMI , สายลั่นชัตเตอร์ และช่อง AV out / Digital ซึ่งเมื่อเปิดออกมาจะเห็นช่องต่อสายต่างๆ ตามรูปข้างล่างนี้

การควบคุมกล้องนั้นสามารถทำได้โดยกดปุ่มต่างๆ ซึ่งถือว่าทำได้ง่ายพอสมควร ซึ่งหากใครเคยคุ้นชิ้นกับปุ่มต่างๆของกล้อง DSLR แล้ว จะควบคุมกล้อง G12 ได้ง่ายมาก เพราะจะมีปุ่มเมนูต่างๆแยกออกมาชัดเจน

ปุ่มต่างที่อยู่ด้านหลังกล้องจะช่วยให้การควบคุมกล้องง่ายขึ้นไม่ต้องกด หาในเมนูจากหน้าจอ เรียกได้ว่า เป็นการออกแบบที่เหมาะกับผู้ที่ชื่นชอบการปรับตั้งค่าต่างๆ เพราะสะดวกและรวดเร็ว

จุดเด่นอีกอย่างของกล้อง Canon G12 ก็คือหน้าจอบิดพับได้ ซึ่งจะช่วยให้การถ่ายภาพสนุกมากยิ่งขึ้น เพราะเราสามารถบิดหมุนหน้าจอเป็น Live View ถ่ายมุมก้ม มุมเงยได้อย่างง่ายดาย ไม่ต้องทนร้อนนอนกับพื้นเพื่อถ่ายมุมเสยหรือเขย่งขาจนน่องปูดเพื่อถ่ายมุมกด อีกต่อไป แถมยังมีช่องมองภาพพร้อมวงแหวนปรับค่าสายตาไว้ให้ส่องเล่นอีก

หรือหากจะถ่ายภาพตัวเองก็ง่ายนิดเดียวแค่หมุนบิดหน้าจอมาด้านหน้า แค่นี้ก็เห็นหน้าตัวเองอยู่เต็มจอ เห็นกันเต็มตาด้วยขนาดหน้าจอกว้าง 2.8 นิ้ว ความละเอียด 416,000 พิกเซล สีสันสดใส

ส่วนด้านบนของกล้องเต็มไปด้วยแป้นหมุนเยอะแยะ เหมาะสำหรับคนชอบปรับตั้งค่ากล้องแบบสุดๆ ด้านซ้ายมีแป้นหมุนชดเชยแสง ส่วนด้านขวามีแป้นหมุน 2 ชั้น สำหรับปรับค่า ISO และ โหมดการถ่ายภาพที่อัดมาให้เต็มๆ ตั้งแต่โหมดกระจอกสุดจนถึงโหมด M ไว้ปรับค่าวัดแสงกันเองให้เพลิดเพลิน นอกนั้น ก็เป็นปุ่มเปิด/ปิด และปุ่มชัตเตอร์ที่มีกระเดื่องไว้ซูมภาพ พร้อมกับฮอทชูไว้เสียบแฟลชภายนอกอีก

ส่วนด้านล่าง เป็นช่องสำหรับใส่แบตเตอรี่และเมมโมรี่การ์ดชนิด SD , SDHC , SDXC  , MMC และแน่นอนว่าต้องมีรูสำหรับยึดขาตั้งกล้องด้วย

และที่พิเศษสำหรับผู้ที่อ่านภาษาไทยได้นิดหน่อย แต่ภาษาอังกฤษอ่านไม่ออก Canon G12 มีเมนูภาษาไทยมาด้วย หรือหากจะเลือกภาษาอื่นๆ ก็มีให้เลือกทั้งหมด 26 ภาษา เรียกได้ว่าเป็นกล้องอินเตอร์จบนอก แต่อย่าไปเปลี่ยนภาษาเชียว เดี๋ยวหาทางแก้กลับไปเป็นเหมือนเดิมไม่ถูก

ส่วนสเป็คของกล้อง ก็ถือว่าพอเพียงต่อความต้องการ เพราะให้ความละเอียดมา 10 ล้านพิกเซล กับเลนส์ซูมมาตรฐาน 28-140 มม. หรือซูม 5 เท่า หิ้วตัวเดียวเที่ยวทั่วไทยได้แน่นอน เท่านั้นยังไม่พอ ยังมีระบบป้องกันภาพสั่นไหวที่เรียกว่า Hybrid IS ช่วยให้ถ่ายภาพได้คมชัดมากขึ้นไม่สั่นไหว
ส่วนคุณสมบัติเด่นอื่นๆที่ Canon บอกไว้คือ รูรับแสง F2.8 สว่างใส แถมถ่ายมาโครระยะใกล้ได้ถึง 1 เซนติเมตร ปรับตั้งค่า ISO สูงสุด 12800 พร้อมระบบ HDR ปรับค่าความสว่างแสงอัตโนมัติ และ ระบบ HS System ที่ช่วยให้ภาพใสเคลียร์คมชัดทุกรายละเอียด ตามด้วยการถ่ายวีดีโอความละเอียดสูง 720p และอีกมากมายหลายอย่างจนใช้ไม่หมด ไม่รู้จะโปรไปถึงไหน