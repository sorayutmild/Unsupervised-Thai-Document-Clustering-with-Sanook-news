     รถยนต์ที่ผ่านการใช้งานมาแล้วระยะหนึ่ง อาจพบว่าความสว่างของไฟหน้าเริ่มลดลง มองเห็นถนนยามค่ำคืนไม่ชัดเหมือนแต่ก่อน เราจะมีวิธีเพิ่มความสว่างของไฟหน้าได้อย่างไรบ้าง?
1.ขัดล้างโคมไฟหน้า
     ปัญหาไฟหน้าเหลืองหมองเป็นปัญหาที่พบได้บ่อย โดยเฉพาะรถรุ่นใหม่ๆ ในปัจจุบันที่ใช้วัสดุพลาสติกแบบอะคริลิกแทนการใช้เลนส์กระจกแบบรถสมัยก่อน ซึ่งสาเหตุหลักๆ เกิดขึ้นจากความร้อน เช่น การจอดรถกลางแดด หรือการขับรถตอนกลางคืนบ่อยครั้ง ความร้อนจากหลอดไฟก็มีผลทำให้ไฟหน้าเหลืองได้เช่นกัน
     วิธีแก้ปัญหาก็มีหลากหลายรูปแบบ ทั้งการขัดด้วยยาสีฟันหรือแว็กซ์เคลือบสีรถ จะทำให้ไฟหน้ากลับมาใสได้ แต่ก็เพียงชั่วคราวเท่านั้น ส่วนวิธีที่ยั่งยืนกว่าก็ต้องลงทุนลงแรงหน่อย เช่น การใช้กระดาษทรายขัดออก แล้วจึงใช้น้ำยาสำหรับเคลือบไฟหน้าโดยเฉพาะ เพื่อป้องกันไม่ให้กลับมาเหลืองอีก

2.อัปเกรดหลอดไฟหน้า
     สำหรับไฟหน้าแบบฮาโลเจน สามารถอัปเกรดหลอดไฟให้มีประสิทธิภาพมากขึ้นได้ โดยปัจจุบันมียี่ห้อที่ได้รับความนิยม คือ Osram Night Breaker และ Philips X-treme Vision ซึ่งมีกำลังวัตต์เท่าเดิม แต่ให้ความขาวสว่างกว่าหลอดไฟติดรถ แลกกับราคาที่สูงกว่าหลอดไฟปกติ โดยมักเริ่มต้นที่ราว 800 บาท ไปจนถึงไม่เกิน 2 พันบาท (หลอดไฟแบบ H4 ปกติเริ่มต้นไม่ถึง 100 บาท) รวมถึงหลอดไฟประเภทนี้จะมีอายุการใช้งานค่อนข้างสั้น เฉลี่ยประมาณ 2 ปี
     ส่วนการเปลี่ยนจากหลอดฮาโลเจนไปเป็น HID หรือ LED นั้น จำเป็นอย่างยิ่งที่จะต้องเปลี่ยนโคมไฟเพื่อรองรับความสว่างที่เพิ่มขึ้นด้วย เพราะการใส่หลอด HID หรือ LED เข้ากับโคมเดิม (โดยเฉพาะโคมไฟแบบมัลติรีเฟล็กเตอร์) จะทำให้การกระจายแสงไม่สมบูรณ์ เกิดเป็นแสงฟุ้งแยงสายตาผู้ร่วมทาง

3.เปลี่ยนฟิล์มกรองแสงบานหน้า
     ฟิล์มกรองแสงที่เข้มเกินไป จะทำให้ทัศนวิสัยในการขับขี่ยามค่ำคืนลดลงได้ ทางที่ดีควรเลือกฟิล์มที่มีความเข้มประมาณ 40-50% ก็เพียงพอแล้ว หากเป็นฟิล์มที่มีส่วนผสมของปรอท ก็จะช่วยลดความร้อนจากแสงแดดในช่วงเวลากลางวัน และไม่ทำให้การขับขี่ในเวลากลางคืนยากลำบา่กจนเกินไป
     แต่สิ่งสำคัญที่สุด คือ หากพบว่าไฟหน้าหลอดใดหลอดหนึ่งขาด ควรรีบเปลี่ยนใหม่โดยทันที เพราะไม่เพียงแต่จะทำให้ความสว่างลดลง แต่ยังเป็นอันตรายต่อเพื่อนร่วมทางได้อีกต่างหาก เนื่องจากไฟหน้ารถยนต์ที่สว่างเพียงข้างเดียว อาจถูกเข้าใจผิดว่าเป็นรถมอเตอร์ไซค์ได้อีกด้วย
 