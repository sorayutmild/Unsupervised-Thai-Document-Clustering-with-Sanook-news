     การใช้งานรถยนต์ในชีวิตประจำวัน ยิ่งใช้บ่อยก็ยิ่งต้องดูแลให้ดี เพราะการใช้งานเป็นประจำ ย่อมก่อให้เกิดการเสื่อมสภาพ หรือเกิดการสึกหรอตามมา ไม่ว่าจะเป็นชิ้นส่วนใหญ่ๆ หรือชิ้นส่วนเล็กๆ อย่างเช่น เบ้าประตูรถยนต์
     บางคนอาจเห็นเรื่องนี้เป็นเรื่องเล็กน้อย จึงไม่ค่อยให้ความสนใจเท่าใดนัก แต่สำหรับบางคนอาจเห็นแล้วรับไม่ได้ ที่รถคันโปรดจะมีรอยขูดขีดต่างๆ เกิดขึ้น ซึ่งรอยตรงเบ้าประตูรถยนต์ที่ว่านี้ ส่วนใหญ่จะเป็นรอยเล็บของคุณเอง หรือผู้โดยสารคนอื่นๆ นอกจากนี้ยังรวมไปถึงสิ่งของต่างๆ และกุญแจรถ ที่อาจจะไปโดน หรือกระแทกโดยไม่ตั้งใจก็ได้
     ซึ่งวิธีแก้ไขรอยขูดขีดต่างๆ นี้ สามารถทำเองได้ง่ายๆ แถมอุปกรณ์ที่ต้องใช้ก็หาได้ทั่วไปอีกด้วย ดังนี้
     อุปกรณ์ที่ต้องเตรียม
1. ผ้าสะอาด 2 ผืน 2. ยาสีฟันยี่ห้อใดก็ได้ (แบบไม่มีเม็ดบีดส์) 3. สบู่เหลว 4. น้ำเปล่า
     วิธีขัดรอยขูดขีด
1. บีบยาสีฟันไว้ที่ปลายนิ้วพอประมาณ จากนั้นกดสบู่เหลวลงไปผสมกัน 2. นำไปป้าย และละเลงที่เบ้าประตูรถยนต์ให้ทั่ว 3. นำผ้าสะอาดผืนแรกไปถูๆ ขัดๆ ให้ทั่ว (หากพบว่ายังมีรอยอยู่ ให้ลงยาสีฟันกับสบู่เหลวซ้ำอีกครั้ง) 4. หลังจากขัดถูจนแน่ใจว่าสะอาด และไม่มีรอยแล้ว ให้นำน้ำเปล่ามาราด หรือฉีดที่เบ้าประตูรถยนต์ จากนั้นนำผ้าสะอาดอีกผืนมาเช็ดทำความสะอาดให้แห้ง
     เพียงแค่ไม่กี่ขั้นตอน เบ้าประตูรถยนต์ของคุณก็จะกลับมาดูดีเหมือนรถใหม่อีกครั้ง และขอแนะนำอีกหนึ่งวิธีในการปกป้อง แต่มันอาจต้องลงทุนเสียเงินนิดหน่อย เพราะคุณต้องไปหาซื้อฟิล์มกันรอยเบ้าประตูรถยนต์มาติดตั้งลงไปนั่นเอง
 
