ผู้สื่อข่าวรายงานว่า (31 ธ.ค.) เมื่อเวลา 20.45 น. เจ้าหน้าที่รับแจ้งเหตุพบผู้เสียชีวิต จำนวน 5 ราย เป็นหญิง 3 ราย ชาย 2 ราย เหตุเกิดที่บ้านหลังหนึ่ง ในซอยอินทรพิทักษ์ ซอย 1 แยก 2 ท้องที่ สน.บางยี่เรือ กทมที่เกิดเหตุเป็นเช่าสูง 2 ชั้น
จากการตรวจภายในบ้านบริเวณชั้นล่าง พบศพผู้หญิงสูงอายุ ทราบชื่อคือ นางเคี้ยงเซี้ยม อายุ 89 ปี เป็นชาวจีน นอนหงายเหยียดตรง ถูกคลุมตัวผ้านวมสีขาว ข้างกันพบศพลูกสาวของ นางเคี้ยงเซี้ยม ทราบชื่อคือ น.ส.เพชรรัตน์ อายุ 61 ปี สภาพนอนหงายเหยียดยาว ถูกคลุมด้วยผ้าลายสก็อตสีแดง
จากนั้นเจ้าหน้าที่ได้ขึ้นไปตรวจสอบบริเวณชั้นที่ 2 ของตัวบ้านพบศพอีก 3 ราย ถูกผูกคอเรียงกัน บริเวณริมบันได คนแรกเป็นหญิงสาววัยรุ่น ทราบชื่อคือ น.ส.สุวรรณทิพย์ อายุ 16 ปี คนกลางเป็นชายวัยกลางคน ทราบชื่อคือ นายอนันต์ อายุ 64 ปี และคนริมเป็นเด็กผู้ชาย ทราบชื่อคือ ด.ช.อภิสิทธิ์ อายุ 14 ปี โดย ทั้ง 3 คน เป็นพ่อลูกกัน ส่วน นายอนันต์ เป็นลูกชายของ นางเคี้ยงเซี้ยม และเป็นพี่ชายของ น.ส.เพชรรัตน์ ทั้งหมดผูกคอด้วยเชือกไนลอนสีน้ำเงิน
บริเวณปากและมือทั้ง 3 คน มีรอยเขียวคล้ำ บริเวณเท้ามีเก้าอี้ล้มอยู่ 3 ตัว และมีมีดวางอยู่ 4 เล่ม นอกจากนี้บริเวณข้างเก้าอี้มีขวดน้ำอัดลมวางอยู่ 2 ขวด ขวดแรกเป็นขวดเปล่า ส่วนอีกขวดเหลือน้ำอยู่ครึ่งเดียว ซึ่งคาดว่าน่าจะเป็นน้ำอัดลมผสมสารเคมี เจ้าหน้าที่จึงเก็บรายละเอียดที่พบไปตรวจสอบ
จากการสอบถาม นางธนิดา อายุ 66 ปี ซึ่งอยู่บ้านเช่าหลังติดกัน กล่าวว่า ครอบครัวดังกล่าวย้ายเข้ามาอยู่ได้ประมาณ 2 ปีกว่า โดยปกติคนที่บ้านหลังดัวกล่าวจะไม่ค่อยสุงสิงกับคนอื่นเท่าไร ซึ่งลูกสาวของอาม่าและคัวอาม่าเองมีอาการทางประสาท
ส่วน นายอนันต์ จะเป็นก่อนหน้านี้เคยขายของที่ระลึกจากเมืองจีนที่ย่านเยาวราช แต่ขณะนี้ไม่ได้ทำงานอะไร ส่วนลูกชายของ นายอนันต์ เรียนอยู่ชั้น ม.4 ส่วนลูกสาวเรียน กศน.ซึ่งทุกเช้า นายอนันต์ จะซ้อนรถ จยย.ลูกชายออกมาซื้อข้าวกล่อง ประมาณ 10 กล่อง เข้ามาที่บ้าน เนื่องจากต้องคอยเฝ้าน้องสาวและแม่ ที่มีอาการทางประสาท และต้องปิดประตูบ้านไว้
ทั้งนี้ เจ้าหน้าที่ตำรวจคาดว่าเป็นการฆ่าตัวตาย โดยผู้ที่เป็นหัวหน้าครอบครัว เพราะจากการตรวจสอบไม่พบร่องรอยการต่อสู้แต่อย่างใด ประกอบกับพบจดหมายลาตายที่มีเนื้อหา ระบุขออโหสิกรรม และกล่าวถึงความเดือดร้อนจากปัญหาเศรษฐกิจ และการถูกไล่ที่ โดยเจ้าหน้าที่จะทำการตรวจสอบเพื่อหารายละเอียดเพิ่มเติมต่อไป