ต้องยอมรับกันตรงๆ ว่า สำหรับชีวิตคู่แล้ว เพศสัมพันธ์เป็นเรื่องปกติ และเป็นเรื่องสำคัญที่คู่รักทั้งสองคนจะต้องปรับตัวเข้าหากัน มีทัศนคติต่อเรื่องนี้ไปในทางเดียวกัน แต่สำหรับคู่รักที่อยู่ด้วยกันมาหลายปี เมื่ออายุเพิ่มมากขึ้น สมรรถภาพทางเพศอาจลดลงโดยไม่ได้ตั้งใจ และอาจสร้างความกังวลใจให้กับทั้งคู่ได้ จึงเป็นเรื่องที่คุณผู้ชายหลายคนพยายามเพิ่มสมรรถภาพทางเพศของตัวเองด้วยวิธีหลากหลาย เช่น กินวิตามิน อาหารเสริม หรืออาจฉีดยาเข้าอวัยวะเพศ ซึ่งเสี่ยงอันตรายมาก
Harvard Health Publishing เสนอวิธีง่ายๆ ที่ช่วยเพิ่มสมรรถภาพทางเพศให้กับคุณได้โดยไม่ต้องจ่ายค่าอาหารเสริมแพงๆ และไม่ต้องลงทุนเจ็บตัว

เดินให้มากขึ้น จากการศึกษาของฮาร์วาร์ด ระบุว่า เพียงแค่เดินวันละ 30 นาที จะช่วยลดอัตราการเกิดภาวะสมรรถภาพทางเพศเสื่อมได้มากถึง 41% จากผลของงานวิจัยอื่นๆ ยังได้ข้อแนะนำอีกว่าการออกกำลังกายเป็นประจำยังช่วยให้ชายวัยกลางคนที่อยู่ในภาวะอ้วน และมีปัญหาเรื่องสมรรถภาพทางเพศที่ลดลง ให้กลับมามีกำลังวังชา และเสริมสมรรถภาพทางเพศให้ดีขึ้นได้ด้วย
กินให้ถูก จากการศึกษาของ Massachusetts Male Aging พบว่า การรับประทานอาหารที่มีคุณค่าทางอาหารสูงอย่าง ผัก ผลไม้ โฮลเกรน และปลา และลดการรับประทานเนื้อแดง เนื้อสัตว์แปรรูป และธัญพืชขัดสี จะสามารถช่วยลดความเสี่ยงของภาวะสมรรถภาพทางเพศลดลงได้
ดูแลหลอดเลือดให้ดี อย่าปล่อยให้ตัวเองประสบปัญหาความดันโลหิตสูง คอเลสเตอรอล ไตรกลีเซอไรด์ในเลือดสูง รวมถึงระมัดระวังอย่าให้มีปัญหาเกี่ยวกับหลอดเลือดในด้านอื่นๆ ที่อาจเป็นสาเหตุของโรคหัวใจ หลอดเลือดสมอง ซึ่งสุขภาพของหลอดเลือดในร่างกายยังส่งผลไปถึงอวัยวะเพศชายได้ด้วย สังเกตได้ง่ายๆ จากขนาดรอบเอวที่เพิ่มมากขึ้น นั่นหมายถึงคุณอาจกำลังเสี่ยงมีปัญหากับหลอดเลือดได้ (แต่ไม่เสมอไป) ดังนั้นการตรวจสุขภาพกับแพทย์เป็นประจำทุกปีจะช่วยเช็กได้ว่าร่างกายคุณกำลังมีปัญหาที่หลอดเลือด หัวใจ สมอง และอวัยวะเพศ หรือไม่ รักษาส่วนต่างๆ ของร่างกายเหล่านี้ให้อยู่ในสภาพดีอยู่เสมอ หากมีส่วนใดที่มีปัญหาก็ควรรีบทำการรักษาอย่าปล่อยไว้ พร้อมๆ กับการปรับเปลี่ยนวิถีชีวิตให้ดีขึ้นควบคู่ไปด้วย
หุ่นดี มีชัยไปกว่าครึ่ง ไม่ว่าคุณจะบอกว่าหุ่นท้วมอ้วนของคุณจะมีเสน่ห์มัดใจใครมากแค่ไหน แต่หากเป็นเรื่องสมรรถภาพทางเพศแล้ว รูปร่างที่ดี และเหมาะสมจะส่งผลต่อส่วนนั้นดีที่สุด ผู้ชายที่มีรอบเอวเกิน 42 นิ้วมากกว่า มีความเสี่ยงที่จะอยู่ในภาวะสมรรถภาพทางเพศต่ำมากกว่าผู้ชายที่มีรอบเอว 32 นิ้วถึง 50% ดังนั้นการลดน้ำหนัก ลดรอบเอวจะช่วยลดปัญหาอวัยวะเพศไม่แข็งตัวได้ ดังนั้นการรักษารูปร่างให้ดีอยู่เสมอ เป็นทางออกของสุขภาพดี และสมรรถภาพทางเพศดีตามไปด้วย
ขยับกล้ามเนื้อ (ที่ไม่ใช่ต้นแขน) กล้ามเนื้อที่ต้องการความแข็งแรงเพื่อเสริมสมรรถภาพทางเพศ คือกล้ามเนื้ออุ้งเชิงกราน ซึ่งจะช่วยให้การไหลเวียนโลหิตในร่างกายดีขึ้น แนะนำให้ออกกำลังกายบริเวณกล้ามเนื้ออุ้งเชิงกราน 2 ครั้งต่อวัน เป็นเวลา 3 เดือน ควบคู่ไปกับการปรับเปลี่ยนนิสัยบางอย่าง เช่น งดดื่มเหล้าสูบบุหรี่ จะช่วยให้สมรรถภาพทางเพศดีขึ้นได้
