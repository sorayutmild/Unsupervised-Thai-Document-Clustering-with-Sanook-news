(9 ธ.ค.) ศาลอาญายกคำร้อง ขอออกหมายจับ 13 แกนนำม็อบ ต้านรัฐบาลแล้ว โดยมีเนื้อหาระบุว่า
ศาลอาญา ถ.รัชดาภิเษก พนักงานสอบสวนสำนักงานตำรวจแห่งชาติ ได้ยื่นคำร้องขอออกหมายจับ นายสาทิตย์ วงศ์หนองเตย ,นายชุมพล จุลใส ,นายพุทธิพงษ์ ปุณณกันต์ ,นายอิสระ สมชัย ,นายวิทยา แก้วภราดัย ,นายถาวร เสนเนียม ,นายณัฐพล ทีปสุวรรณ ,นายเอกนัฎ พร้อมพันธุ์ ,นางอัญชะลี ไพรีรัก ,นายนิติธร ล้ำเหลือ ,นายอุทัย ยอดมณี ,ร.ต.แซมดิน เลิศบุศย์ ,พล.อ.ปรีชา เอี่ยมสุพรรณ แกนนำกลุ่มผู้ชุมนุมต่อต้านพ.ร.บ.นิรโทษกรรมและรัฐบาล รวม 13 คน ในข้อหา ร่วมกันเป็นกบฏ กระทำให้ปรากฏแก่ประชาชนด้วยวาจา หนังสือ หรือวิธีอื่นใด อันมิใช่เป็นการกระทำภายในความมุ่งหมายแห่งรัฐธรรมนูญ หรือมิใช่เพื่อแสดงความคิดเห็น หรือติชมโดยสุจริต เพื่อให้เกิดความปั่นป่วน หรือเพื่อให้ประชาชนล่วงละเมิดกฎหมายแผ่นดิน และมั่วสุมกันตั้งแต่ 10 คนขึ้นไป ใช้กำลังประทุษร้าย ขู่เข็ญว่าจะใช้กำลังประทุษร้าย หรือกระทำการอย่างใดอย่างหนึ่งให้เกิดความวุ่นวายในบ้านเมือง ตาม ป.อาญา มาตรา 133,116,215 วรรคสาม ,216 ประกอบมาตรา 83
โดยศาลพิเคราะห์แล้วเห็นว่า นายกรัฐมนตรีได้ทูลเกล้าฯ ถวายร่างพระราชกฤษฎีกายุบสภาผู้แทนราษฎรแล้ว ซึ่งเป็นไปตามรัฐธรรมนูญแห่งราชอาณาจักรไทย พ.ศ.2556 มาตรา 108 อันเป็นวิถีทางแห่งประชาธิปไตย จึงเชื่อว่าเหตุการณ์ต่างๆน่าจะลดความรุนแรงลง ชอบที่พนักงานสอบสวนจะดำเนินการสอบสวนแล้วออกหมายเรียกไปยังผู้ต้องหาทั้ง 13 คนเสียก่อน ในชั้นนี้จึงยังไม่มีเหตุสมควรที่จะออกหมายจับ ให้ยกคำร้อง