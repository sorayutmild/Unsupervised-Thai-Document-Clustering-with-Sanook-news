หนึ่งในวิธีคุมกำเนิดที่เป็นที่นิยมไม่แพ้การใช้ถุงยางอนามัยของคุณผู้ชาย คือการทานยาคุมกำเนิดโดยฝ่ายคุณผู้หญิง แต่แม้ว่าจะเป็นการทานยาคุมกำเนิดที่ให้ผลค่อนข้างดี แต่ก็ยังมีโอกาสที่ฝ่ายหญิงจะพลาดแล้วตั้งครรภ์ได้ เพราะเหตุใด แล้วต้องทำอย่างไร เรามีคำตอบจากสำนักงานคณะกรรมการอาหารและยา หรือ อย. มาฝากกันค่ะ
 
____________________
กินยาคุมแล้ว ทำไมยังท้องได้?
สาเหตุหลักที่บางคนรับประทานยาเม็ดคุมกำเนิดแล้ว แต่กลับตั้งครรภ์ เนื่องจาก
1. ลืมรับประทานยาเม็ดคุมกำเนิด ยิ่งหากลืมรับประทานในเม็ดที่มีฮอร์โมนอยู่แล้ว อาจทำให้ระดับฮอร์โมนในร่างกายเหวี่ยงหรือไม่สม่ำเสมอได้

2. รับประทานยาเม็ดคุมกำเนิดไม่ตรงเวลา ปกติให้รับประทานยาเวลาเดียวกันทุกวัน โดยแนะนำให้รับประทานช่วงก่อนนอนเพื่อลดผลข้างเคียง หากทานไม่ตรงเวลาอาจทำให้ระดับฮอร์โมนในร่างกายเหวี่ยงได้เช่นกัน
3. รับประทานยาเม็ดคุมกำเนิดร่วมกับยาปฏิชีวนะ จะไปลดการดูดซึมของยาเม็ดคุมกำเนิด (บางชนิด) หากรับประทานร่วมกัน จะทำให้ประสิทธิภาพของยาคุมกำเนิดลดลงและอาจทำให้ท้องได้
4. รับประทานยาเม็ดคุมกำเนิดร่วมกับยาวัณโรคบางตัว หากรับประทานร่วมกันจะทำให้ประสิทธิภาพในการคุมกำเนิดของยาเม็ดคุมกำเนิดลดลง อาจทำให้ท้องได้
5. ยาเม็ดคุมกำเนิดมีประสิทธิภาพไม่ถึง 100% ดังนั้นหากมีเพศสัมพันธ์และหลั่งใน โอกาสที่พลาดท้องก็มีได้ ถึงมีน้อยก็ใช่ว่าไม่มีเลย
*วิธีที่ปลอดภัยที่สุด คือ รับประทานยาเม็ดคุมกำเนิดพร้อมกับป้องกันด้วยวิธีอื่นร่วมด้วย เช่น ใส่ห่วงอนามัย หรือถุงยางอนามัย เป็นต้น
 
