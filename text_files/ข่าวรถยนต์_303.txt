     คอลัมน์ คาร์ทิปส์     มติชนรายวัน วันที่ 06 พฤษภาคม พ.ศ.2558
     หลายคนคงสงสัยว่าถ้าเราไม่ได้อัดฉีดรถเป็นปี จะมีผลเสียต่อช่วงล่างและเครื่องไหม บางคนปกติล้างรถ ก็ล้างสีอย่างเดียว ไม่ค่อยได้ไปยุ่งกับห้องเครื่อง เพราะกลัวเรื่องปัญหาระบบน้ำกับไฟ แต่เมื่อใช้ไปนานๆ ก็เจอปัญหาฝุ่นเกาะ กลัวว่าจะไม่สวย อยากจะเอาไปอัดฉีด เพื่อล้างห้องเครื่องและใต้ท้องรถทีเดียว
     จึงเกิดคำถามว่า ถ้าไม่ได้ล้างอัดฉีดรถเป็นปี  จะส่งผลกับช่วงล่างใต้ท้องรถ เช่น ดิน โคลนไปเกาะสกปรกแค่นั้น  หรืออาจจะทำให้เกิดสนิมได้หรือไม่

 
     การจะล้างอัด-ฉีดห้องเครื่องหรือใต้ท้องรถ ยังไงก็ได้ ตามแต่ต้องการ แต่ระวังเจอเครื่องฉีดน้ำแบบแรง
     สาระสำคัญคือ อย่าฉีดน้ำล้างห้องเครื่อง เพราะระบบไฟฟ้าอาจจะพังได้ เพราะเมื่อเจอเครื่องฉีดน้ำแรงดันสูงเข้าไป ระบบไฟฟ้าอาจรวนหรือเสียหาย ทางที่ดี ล้างสีดูดฝุ่น ก็น่าจะพอ
 

     แต่หากเห็นว่าทริปไหนต้องลุยโคลนลุยฝุ่นมาก ทำใจไม่ได้ อยาดจะล้างอัดฉีดใต้ทองรถ ซุ้มล้อ ฯลฯ ก็ไม่มีปัญหา แต่อย่างที่บอก อย่าฉีดน้ำล้างห้องเครื่องโดยเด็ดขาด เพราะเสี่ยงมาก
     ร้านล้างรถที่ดีมีคุณภาพจะไม่ล้างห้องเครื่องด้วยเครื่องฉีดน้ำแรงดันสูง แต่จะมีสเปรย์ขจัดคราบในห้องเครื่อง ฉีดแล้วปล่อยทิ้งไว้ จากนั้นก็ใช้แปลงขัดถู จากนั้นจะใช้น้ำจากสายยางแรงดันธรรมดาล้างออก
     การดูแลห้องเครื่องให้สะอาด ยังช่วยให้การตรวจสอบความเสียหายในเครื่องยนต์ เช่น ท่อหรือสายต่างๆ ปริ แตก มีของเหลวรั่วซึมจะสามารถเห็นได้ง่าย แก้ไขได้ทัน ช่วยยืดอายุการใช้งานรถยนต์อีกด้วย
     แต่ใครเอารถไปอัดฉีด ต้องระวังกรณีรถวิ่งจนอุณหภูมิขึ้นถึงระดับปกติแล้วไปล้างอัดฉีด เอาน้ำฉีดใส่ห้องเครื่อง ฉีดใต้ท้องรถ เมื่อเครื่องยนต์อุณหภูมิสูง เจอน้ำเย็น จะเกิดการร้าวหรือไม่ โดยเฉพาะกรณีไปคาร์แคร์แล้วมีคิวล้างรถเลยไม่ต้องรอ
     การล้างห้องเครื่องขณะเครื่องกำลังร้อนๆ ถือว่าอันตราย เคยเกิดกรณีเสื้อสูบร้าวเพราะกรณีนี้มาแล้ว ควรทิ้งให้เย็นสักพักแล้วค่อยล้างห้องเครื่อง หรืออาจจะเปิดฝากระโปรงแล้วเอาพัดลมจ่อสัก 15-30 นาที ก็น่าจะช่วยได้

 