มือโหดยิงหมาเจ้าซื่อบื้อ บริเวณหน้าห้างอิมพีเรียลเวิลด์ ลาดพร้าว เดินทางเข้ามอบตัวแล้ว 
(22 ม.ค.) จากกรณีในโลกออนไลน์ได้แชร์คลิปอันน่าหดหู่และความโหดเหี้ยมของมนุษย์กับภาพเหตุการณ์ใช้อาวุธปืนยิงสุนัขตัวหนึ่งจนเสียชีวิต เพียงแค่สุนัขวิ่งไล่และเห่าใส่รถเก๋ง เหตุเกิดบริเวณหน้าห้างอิมพีเรียลเวิลด์ ลาดพร้าว 
ล่าสุด ที่ สน.โชคชัย เจ้าหน้าที่ตำรวจได้เปิดเผยว่า นายวิชา บุญลือลักษณ์ อายุ 32 ปี ผู้ต้องหาก่อเหตุยิงเจ้าขาวด่างหรือเจ้าซื่อบื้อสุนัขเพศเมียบริเวณหน้าห้างสรรพสินค้าอิมพีเรียล เวิลด์ ลาดพร้าวจนตาย เหตุเกิดเมื่อกลางดึกของวันที่ 13 มกราคมที่ผ่านมา ได้เดินทางเข้ามอบตัวกับพนักงานสอบสวนเมื่อช่วงเช้าวันนี้
เบื้องต้น ผู้ต้องหาให้การปฏิเสธและขอให้การในชั้นศาลเท่านั้น  ทั้งนี้ ตำรวจแจ้งข้อกล่าวหา ผิดตามพ.ร.บ.ป้องกันการทารุณสัตว์ ผิดประมวลกฎหมายอาญาทำให้เสียทรัพย์ และพกพาอาวุธปืนไปในที่สาธารณะ และภายหลังการสอบปากคำตำรวจนำตัวผู้ต้องขออำนาจศาลฝากขัง ที่ศาลอาญาแต่เนื่องจากพยานหลักฐานยังไม่ครบถ้วนจึงควบคุมตัวกลับไปสอบปากคำเพิ่มเติมที่ สน.โชคชัย ก่อน
(ขอบคุณข้อมูลและภาพจากมติชนออนไลน์) 