     ปี 2017 กำลังจะผ่านพ้นไป แวดวงมอเตอร์ริ่งในบ้านเรามีความเคลื่อนไหวอย่างไรบ้าง รถยนต์รุ่นใดเป็นที่นิยมมากที่สุด Tonkit360 รวมรวบมาฝากกันเป็นการส่งท้ายปี

Eco car ซูซูกิ เซียส ได้เบียด โตโยต้า ยาริส
     จ้าวแห่งรถอีโคคาร์คงจะเป็นใครไม่ได้นอกจากค่ายยักษ์ใหญ่อย่างโตโยต้า ที่มี ยาริส อีโคคาร์ เป็นเจ้าของตลาด อย่างไรก็ดีในรอบปีที่ผ่านมา อีโคคาร์ จากค่ายซูซูกิ ในรูปโฉมของรถซีดานอย่าง ซูซูกิ เซียส ก็สามารถสร้างความฮือฮาทำยอดขายชนิดได้เบียดกับยาริสอย่างน่าชมเชย ชนิดที่ นิสสัน มิตซูบิชิ และฮอนด้า ยังต้องชิดซ้าย
 
B-segment มาสด้า 2 ปะทะ ฮอนด้า ซิตี้ และฮอนด้า แจ๊ซ
     ขยับมาที่รถระดับ B-segment ที่มีเครื่องยนต์ในระดับไม่เกิน 1.5 ลิตร ถือว่าไล่กันมาแบบสูสี ทั้งรถในค่ายเดียวกันของฮอนด้า อย่าง แจ๊ซ และซิตี้ อย่างไรก็ดี รถ B-segment ที่ยังทำยอดขายได้ไม่ตกในช่วงปีที่ผ่านมา ยังคงเป็น มาสด้า 2 รถในตระกูลมาสด้าที่ลูกค้าประจำส่วนใหญ่ชื่นชอบโดยเฉพาะช่วงล่างที่แน่นหนึบกว่ารถญี่ปุ่นในระดับเดียวกัน
 
C-segment ฮอนด้า ซีวิค ทิ้งคู่แข่งกระจาย
     ต่อกันที่ รถในกลุ่ม C-segment แน่นอนว่าในขวบปีที่ผ่านมาไม่มีรถรุ่นใดโดดเด่นและได้รับความนิยมไปมากกว่า ฮอนด้า ซีวิคใหม่ ที่มีทั้งแบบ 4 ประตู และแฮทช์แบ็ค ที่ทำยอดขายทิ้งคู่แข่งทั้ง โตโยต้า อัลติส และ มาสด้า 3 ค่อนข้างห่าง ซึ่งส่วนหนึ่งเป็นเพราะโมเดลรูปโฉมใหม่เอี่ยมที่โดดเด่นเหนือคู่แข่งอย่างเห็นได้ชัด
 
D-segment แคมรี่-แอคคอร์ด สวนกันหมัดต่อหมัด
     แม้จะมีข่าวเปิดตัวรถโมเดลใหม่ในฝั่งต่างประเทศกันไปเป็นที่เรียบร้อยแล้ว แต่ความนิยมในหมู่รถซีดานขนาดใหญ่หรือ D-segment ในบ้านเรา ยังไงแล้วก็ยังไม่มีค่ายใด ฝ่าด่าน 2 ค่ายดังของญี่ปุ่น อย่าง โตโยต้า คัมรี่ และฮอนด้า แอคคอร์ด ไปได้ โดยทั้ง 2 รุ่น ยังคงเป็นรถยอดนิยมของคนไทยอยู่ไม่เสื่อมคลาย ชนิดที่ยอดขายวัดกันแบบเดือนต่อเดือนเลยทีเดียว
 
Mini-MPV โตโยต้า เซียนต้า เข้าวิน
     รถระดับเอ็มพีวีขนาดเล็ก กลายเป็นที่นิยมมากขึ้นในบ้านเรา โดยเฉพาะครอบครัวที่ใช้รถรับส่งลูกในเขตเมือง รถระดับนี้ถือว่าตอบโจทย์ และในปีที่ผ่านมา ต้องบอกว่าแม้โตโยต้า จะไม่ได้โปรโมท เซียนต้า มากนัก แต่ด้วยรูปลักษณ์ที่ดูหรูหราเกินโดยเฉพาะประตูรถสไลด์ข้าง แต่เคาะราคาไม่ถึงล้าน ทำให้ โตโยต้า เซียนต้า จึงกลายเป็นที่นิยมและทำยอดขายทิ้งคู่แข่งชนิดไม่เห็นฝุ่น
 
Sub Compact SUV ฮอนด้า เอชอาร์-วี ยังไร้คู่แข่ง
          แม้จะเปิดตัวมานานกว่า 2 ปี สำหรับฮอนด้า เอชอาร์-วี ซึ่งเป็นรถในตระกูล Sub Compact SUV หรือที่บางคนเรียกว่า ครอสโอเวอร์นั้น ยังคงทำยอดขายได้ชนิดที่ไร้คู่ต่อกร อย่างไรก็ดีในงานมอเตอร์เอ็กซ์โปเมื่อช่วงเดือนธันวาคมที่ผ่านมา การที่โตโยต้า นำ ซีเอช-อาร์ มาเปิดตัวแน่นอนว่า บัลลังก์ของ เอชอาร์-วี จะสั่นคลอนแน่นอนในศักราชปี 2018
 
SUV ฮอนด้า ซีอาร์-วี ใหม่ ดวล มาสด้า ซีเอ็กซ์-5
     ขยับขึ้นมาในกลุ่มรถ เอสยูวี ซึ่งในรอบ 10 ปีที่ผ่านมา ไม่มีรถยนต์รุ่นใดตีตลาด ฮอนด้า ซีอาร์-วี ได้เลย อย่างไรก็ดีในช่วงหลังมานั้น นับจากที่มาสด้า เปิดตัว ซีเอ็กซ์-5 ทำให้บัลลังก์ของ ซีอาร์-วี ต้องสั่นสะเทือน และมีบางเดือนของปีนี้เสียแชมป์ยอดขายให้กับฝั่งมาสด้า อย่างไรทั้งคู่ ก็ถือว่าเป็นรถเอสยูวียอดนิยมของคนไทย ณ ชั่วโมงนี้
 
PPV ฟอร์จูนเนอร์ ไร้คู่ต่อกร
          พูดถึงรถระดับ PPV ซึ่งเป็นรถรูปแบบพิเศษและมีพื้นฐานมาจากช่วงล่างรถกระบะและมีการจดทะเบียนเฉพาะในเมืองไทยเท่านั้น คนส่วนใหญ่น่าจะนึกถึง 4 รุ่นหัวแถว ทั้ง โตโยต้า ฟอร์จูนเนอร์ ฟอร์ด เอเวอร์เรสต์ อีซูซุ ดีแม็กซ์ และมิตซูบิชิ ปาเจโร่ สปอร์ต อย่างไรก็ดี ก็ต้องยอมรับว่า ฟอร์จูนเนอร์ ซึ่งเป็นรถโมเดลใหม่ล่าสุด สามารถทำยอดขายได้มากที่สุดตลอดขวบปีที่ผ่านมา
 
Pick-up อีซูซุ ดีแม็กซ์ ตีคู่ โตโยต้า ไฮลักซ์ รีโว่
     ปิดท้ายกันที่ความนิยมในกลุ่มรถปิ๊กอัพ หรือ รถกระบะ คงหนีไม่พ้น 2 ค่ายอย่าง อีซูซุ ดีแม็กซ์ และโตโยต้า ไฮลักซ์ รีโว่ ที่ส่วนหนึ่งทำตลาดด้วยการเป็นรถที่ใช้ในการขนส่งสินค้าและรถยนต์ส่วนตัว ซึ่งการขับเคี่ยวกันของคู่นี้ ไม่ต่างอะไรกับในกลุ่มของแอคคอร์ด และคัมรี่ ที่มีการวัดกันในเรื่องของยอดขายกันแบบเดือนต่อเดือนเลยทีเดียว
 