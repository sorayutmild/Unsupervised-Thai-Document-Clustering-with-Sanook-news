กรมอนามัย กระทรวงสาธารณสุข แนะ ปริมาณ "ไข่" ที่ควรกินในแต่ละช่วงวัย เผย ไข่ไก่เป็นแหล่งโปรตีนที่มีคุณภาพ เหมาะสำหรับทุกวัย แต่คนไทยกินไข่ไก่ต่อปีเฉลี่ยเพียง 223 ฟองต่อคน จับมือกับ 22 หน่วยงาน เพื่อเพิ่มอัตราการบริโภคไข่ไก่ของคนไทยในภาพรวม ตามเป้าหมายปี 2566 ให้ได้ 300 ฟองต่อคนต่อปี
ไข่ไก่ โปรตีนดีมีประโยชน์
นายแพทย์สุวรรณชัย วัฒนายิ่งเจริญชัย อธิบดีกรมอนามัย กล่าวว่า ไข่มีสารอาหารและคุณประโยชน์มากมายสำหรับทุกวัย และมีราคาที่ถูกกว่าเมื่อเปรียบเทียบกับโปรตีนประเภทอื่นๆ 
โดยไข่ไก่ 1 ฟอง มีน้ำหนักเฉลี่ยประมาณ 50 กรัม ให้พลังงาน 80 กิโลแคลอรี่ โปรตีน 7 กรัม ถือได้ว่าเป็นแหล่งโปรตีนคุณภาพดี เพราะมีกรดอะมิโนจำเป็นครบถ้วน และสารอาหารในไข่ไก่มีส่วนช่วยในการเจริญเติบโต บํารุงสมอง เสริมสร้างความจํา บํารุงสายตา สร้างภูมิคุ้มกัน และเพิ่มประสิทธิภาพในการเรียนรู้ให้เด็กและเยาวชนได้อย่างดีเยี่ยม 
ปริมาณ "ไข่" ที่ควรกินในแต่ละช่วงวัย
การกินไข่ให้เหมาะสมในแต่ละวัย สามารถยึดหลักง่ายๆ ตามนี้

เด็กทารกตั้งแต่อายุ 6 เดือน ให้เริ่มที่ไข่แดงต้มสุก 1/2 ฟอง ถึง 1 ฟอง ผสมกับข้าวบด ในครั้งแรกควรให้ปริมาณน้อยๆ แล้วค่อยๆ เพิ่มขึ้น
เด็กอายุ 7-12 เดือน ให้กินไข่ต้มสุกวันละครึ่งหรือ 1 ฟอง 
เด็กวัยก่อนเรียน 1-5 ปี เด็กวัยเรียน หญิงตั้งครรภ์และหญิงให้นมบุตร กลุ่มวัยทำงาน และผู้สูงอายุที่มีสุขภาพดี สามารถกินไข่ได้เฉลี่ยวันละ 1 ฟอง 
ผู้ที่มีภาวะความดันโลหิตสูง เบาหวาน ไขมันในเลือดสูง ไม่ควรกินเกิน 3 ฟองต่อสัปดาห์ หรือกินตามคำแนะนำของแพทย์ 
ผู้ป่วยโรคอื่นๆ สามารถกินไข่ได้วันละ 1 ฟองหรือตามแพทย์สั่ง โดยต้องดูแลการบริโภคอาหารอย่างอื่นร่วมด้วย เลี่ยงอาหารที่มีไขมันอิ่มตัวสูง เช่น เนื้อหมู เนื้อวัวติดมัน เบคอน หนังไก่ ครีม เนย ชีส และที่สำคัญต้องบริโภคอาหารให้หลากหลายถูกสัดส่วนในปริมาณ ที่เหมาะสมด้วย

คนไทยยังกินไข่ไก่ไม่เพียงพอ
แต่จากข้อมูลกลุ่มวิจัยเศรษฐกิจการปศุสัตว์ กรมปศุสัตว์ กระทรวงเกษตรและสหกรณ์ พบว่า ปี 2563 มีอัตราการบริโภคไข่ไก่ของคนไทยเฉลี่ยเพียง 223 ฟองต่อคนต่อปี ซึ่งต่ำกว่าประเทศอื่นอย่างจีนที่มีการบริโภค 399 ฟองต่อคนต่อปี ญี่ปุ่น 345 ฟองต่อคนต่อปี และมาเลเซีย 314 ฟองต่อคนต่อปี
เพื่อส่งเสริมการบริโภคไข่ไก่และพัฒนาโภชนาการให้เหมาะสมในแต่ละช่วงวัย กรมอนามัยจึงได้ดำเนินการโครงการรณรงค์บริโภคไข่ไก่ในวัยเรียน โดยความร่วมมือกัน ดำเนินการอย่างใกล้ชิดระหว่าง 7 หน่วยงานหลัก ได้แก่ หน่วยงานต้นสังกัดของสถานศึกษาทุกแห่ง กรมส่งเสริมการปกครองท้องถิ่น กรมอนามัย สำนักงานปลัดกระทรวงพาณิชย์ กรมการค้าภายใน กรมปศุสัตว์ และคณะทำงานโครงการรณรงค์บริโภคไข่ไก่ 300 ฟอง ภายใต้คณะกรรมการนโยบายพัฒนาไก่ไข่และผลิตภัณฑ์ (Egg Board) และหน่วยงานอื่นๆ ที่เกี่ยวข้อง รวม 22 หน่วยงาน เพื่อส่งเสริมภาวะโภชนาการของเด็กนักเรียน 
โดยการบริโภคไข่ไก่ตามมาตรฐานอาหารกลางวันโรงเรียนไทยผ่านทางโครงการอาหารกลางวันของสถานศึกษา ทุกสังกัดรณรงค์การบริโภคไข่ไก่เพื่อให้เป็นไปตามคำแนะนำของกรมอนามัย โดยการสร้างความตระหนัก และการรับรู้ในกลุ่มเด็กนักเรียนของสถานศึกษาทุกสังกัด ผู้ปกครอง และประชาชนทั่วไป เพื่อเพิ่มอัตราการบริโภค ไข่ไก่ของคนไทยในภาพรวมตามเป้าหมายปี 2566 ให้ได้ 300 ฟองต่อคนต่อปี