ทุกคนทราบดีว่าไม่มีเครื่องดื่มชนิดใดที่ดื่มแล้วให้ประโยชน์ต่อร่างกายได้ดีเท่าน้ำเปล่า แต่เมื่อเป็นน้ำเปล่าใสๆ ไร้รสชาติ บางคนเลยหันไปหาเครื่องดื่มที่มีรสชาติ กระตุ้นให้ร่างกายรู้สึกกระปรี้กระเปร่าได้มากกว่า ถึงกระนั้นเครื่องดื่มน้ำตาลสูงก็เป็นศัตรูกับผู้ที่กำลังดูแลสุขภาพ และรูปร่าง ดังนั้นสาวๆ หนุ่มๆ หลายคนที่อยากได้เครื่องดื่มที่มากกว่าน้ำเปล่า ให้รสชาติสดชื่น แต่ไม่มีน้ำตาล จึงเลือกดื่มน้ำเปล่าผสมน้ำมะนาว หรือน้ำเปล่าแช่มะนาวฝานแทน
 
ประโยชน์ของน้ำเปล่าแช่มะนาวฝาน
น้ำเปล่าผสมมะนาว (มะนาวเหลือง หรือเลมอน) ช่วยเพิ่มรสชาติเปรี้ยวอมหวานนิดๆ ให้กับน้ำเปล่า กลิ่นซีตรัส และรสมะนาวเบาๆ ในน้ำเปล่าทำให้ดื่มแล้วรู้สึกสดชื่นมากขึ้น ทำให้เราอยากดื่มน้ำเปล่ามากขึ้นในแต่ละวัน นอกจากนี้ยังได้รับวิตามินซีจากน้ำมะนาวสดทุกวันอีกด้วย จึงทำให้เป็นที่นิยมของคนที่อยากมีผิวสวยเปล่งปลั่ง ป้องกันหวัด และยังป้องกันโรคเลือดออกตามไรฟันได้อีกด้วย
 
ความเชื่อผิดๆ เกี่ยวกับน้ำเปล่าแช่มะนาวฝาน
คนรักสุขภาพหลายคนเชื่อว่าน้ำเปล่าผสมมะนาวมีสารต้านอนุมูลอิสระ และกากใยอาหารชื่อว่า เพคติน ที่ช่วยลดอัตราการย่อยของอาหาร ลดการดูดซึมน้ำตาล มีผลต่อการลดความอ้วน และช่วยให้ดูแลน้ำหนักได้ดี แต่อันที่จริงแล้วส่วนของมะนาวที่มีสารต้านอนุมูลอิสระ และเพคติน จะอยู่ที่เกล็ดมะนาว เนื้อของมะนาว และเปลือกของมะนาวมากกว่า และต้องทานมากเป็นจำนวนหนึ่ง เพื่อให้ร่างกายได้รับสารต้านอนุมูลอิสระ และเพคติน ที่เพียงพอต่อความต้องการของร่างกาย ดังนั้นแค่น้ำมะนาวผสมน้ำเปล่า อาจจะไม่ได้ช่วยให้ประโยชน์ต่อร่างกายในด้านเหล่านี้
ความเชื่ออีกหนึ่งอย่างที่หลายคนชื่นชอบ นั่นคือ น้ำเปล่าผสมมะนาวที่มีความเป็นกรดจางๆ เมื่อดื่มแล้วจะเข้ากระตุ้นการทำงานของระบบขับถ่าย หลายคนเรียกว่า ช่วยดีท็อกซ์ แต่จริงๆ แล้วก็เป็นการช่วยกระตุ้นการทำงานของระบบขับถ่ายได้เล็กน้อยเท่านั้น และทั้งนี้ขึ้นอยู่กับความไวต่อกรด รวมถึงพฤติกรรมในการทานอาหารของแต่ละคนด้วย
 
อันตรายของน้ำเปล่าแช่มะนาวฝาน
ถึงแม้จะมีประโยชน์ในหลายๆ ด้าน แต่การดื่มน้ำที่มีส่วมผสมเป็นกรดอ่อนๆ ติดต่อกันเป็นประจำ กรดของมะนาวอาจทำลายอีนาเมล หรือชั้นเคลือบฟันด้านนอกของฟันได้ จนอาจทำให้เกิดอาการฟันสึก กร่อน และเป็นสาเหตุที่ทำให้เกิดอาการฟันผุได้ง่ายยิ่งขึ้น นอกจากนี้การฝานมะนาวทั้งเปลือกลงไปแช่ในน้ำ ต้องมั่นใจว่าล้างมะนาวให้สะอาด ปราศจากสิ่งตกค้างจากยาฆ่าแมลง เพราะอาจทำให้น้ำเปล่าปนเปื้อนยาฆ่าแมลงได้เช่นกัน
 
หากให้เราแนะนำ สามารถดื่มน้ำเปล่าผสมมะนาวได้บ้างเป็นบางครั้ง ยังไม่สามารถดื่มได้บ่อยราวกับดื่มน้ำเปล่าเฉยๆ ได้ และดูแลสุขภาพของฟันให้แข็งแรงอยู่เสมอ ด้วยการบ้วนปากด้วยน้ำเปล่าหลังทานอาหารเปรี้ยวจัด หวานจัด (อย่าเพิ่งแปรงฟันทันทีหลังทานอาหาร) และใช้ยาสีฟันที่มีสารฟลูออไรด์เพื่อปกป้องผิวเคลือบฟันให้แข็งแรง ลดความเสี่ยงในการเกิดฟันผุในอนาคตด้วย
>> จริงหรือไม่? แปรงฟันหลังทานข้าว เสี่ยงฟันผุ