พล.ต.พัฒนา มาตร์มงคล ผู้บัญชาการกองกำลังรักษาความสงบเรียบร้อยจังหวัดทหารบกเชียงราย แถลงข่าวกรณีที่ นายสมบัติ บุญงามอนงค์ หรือ บก.ลายจุด ซึ่งเป็นบุคคลที่มีรายชื่อให้ไปรายงานตัวต่อคณะรักษาความสงบแห่งชาติ (คสช.) แต่ยังไม่ได้ไปรายตัว แต่ได้มีการเขียน หรือโพสข้อความว่า ครอบครัวมีความเดือดร้อน ซึ่ง คสช. ได้รับทราบแล้ว โดยเฉพาะทุนการศึกษาของบุตรสาว ดังนั้นทาง คสช. ได้ทราบ และมีความห่วงใยถึงปัญหาของครอบครัว นายสมบัติ ดังกล่าว
ด้าน กกล.รส.จทบ.ชร. จึงให้เจ้าหน้าที่ไปติดต่อกับครอบครัวของ นายสมบัติ เพื่อที่ทาง คสช. จะได้มอบทุนการศึกษาให้กับบุตรของนายสมบัติ ซึ่ง นางเกศสุดา บุญงามอนงค์ มีลูกสาวชื่อ น.ส.ธาราทร บุญงามอนุงค์ อายุ 16 ปี ศึกษาอยู่ชั้น ม.3 โรงเรียนคริสเตียนนานาชาติ ผลการติดต่อปรากฏว่าช่วงแรกทางนางเกศสุดาได้ยอมรับการช่วยเหลือ แต่ต่อมาปฏิเสธที่จะรับการช่วยเหลือ
พล.ต.พัฒนา กล่าวว่า ทางภรรยาของนายสมบัติแจ้งว่า ไม่ขอรับทุนการศึกษา แต่ก็ขอขอบคุณในน้ำใจไมตรีของหัวหน้า คสช. ซึ่งตนก็ได้รายงานให้ผู้บังคับบัญชาได้รับทราบแล้ว และขอแจ้งผ่านไปยังนายสมบัติว่า ขอให้รีบไปรายงานตัว ณ หอประชุมกองทัพบก เทเวศร์