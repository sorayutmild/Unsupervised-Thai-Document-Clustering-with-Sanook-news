หนุ่มน.ศ.หึงโหด ใช้มีดจี้แฟนสาวให้โทรเรียกกิ๊กออกมาเจอ ก่อนหน้ามืดซื่งฮอนด้า ซีอาร์วี ขยี้มารหัวใจดับคาที่ ตร.ตั้งข้อหาหนักเร่งล่าตัวมารับโทษ
(13 พ.ค.) เมื่อเวลา 12.30 น. สภ.บางกรวย จ.นนทบุรี รับแจ้งเหตุรถยนต์พุ่งชนรถจยย.มีผู้เสียชีวิต ภายในซอยโรงแรมฟอร์ยูอิน ถ.กรุงนนท์-จงถนอม ต.บางขุนกอง อ.บางกรวย จ.นนทบุรี จึงรุดไปตรวจสอบที่เกิดเหตุพร้อมเจ้าหน้าที่ผู้เกี่ยวข้อง
ในที่เกิดเหตุพบรถยนต์ยี่ห้อฮอนด้า รุ่นซีอาร์วี สีบรอนซ์เงิน ตกอยู่ข้างทางสภาพพุ่งชนติดอยู่กับต้นไม้ บริเวณใต้ท้องรถยนต์พบรถจยย. ยี่ห้อฮอนด้า รุ่นคลิก สีดำน้ำเงิน สภาพเสียหายทั้งคัน ใกล้กันพบศพนายพรเทพ ประเสริฐศักดิ์ อายุ 22 ปี นักศึกษาชั้นปีที่ 4 คณะนิติศาสตร์ วิทยาลัยราชพฤกษ์ ร่างถูกอัดก๊อบปี้ติดอยู่กับรถจยย.สภาพศพกะโหลกศีรษะยุบ ซี่โครงหัก เสียชีวิตคาที่ สอบสวน น.ส.ฟ้า อายุ19 ปี (นามสมมติ)  ซึ่งอยู่ในเหตุการณ์ให้การว่า ก่อนเกิดเหตุ ตนมีปากเสียงทะเลาะกับนายนรา จันทร์ประสิทธิ์ อดีตแฟนหนุ่มที่เรียนอยู่สถาบันเดียวกันเนื่องจากนายนรา เข้าใจว่านายพรเทพ ผู้ตายที่ตนเพิ่งรู้จักได้แค่ 2 เดือนเข้ามาเป็นมือที่สามจนทำให้เลิกรากัน ต่อมานายนราได้ชักมีดขู่บังคับให้ตนขึ้นรถยนต์ และบังคับให้ตนโทรศัพท์ เรียกผู้ตายออกมาตกลงปัญหาที่จุดเกิดเหตุ
น.ส.ฟ้า กล่าวต่อว่า เมื่อมาถึงที่นัดหมาย นายนราซึ่งเห็นนายพรเทพกำลังนั่งคร่อมรถจยย.อยู่ จึงได้ตัดสินใจเหยียบคันขับรถพุ่งชนนายพรเทพอย่างจัง จนรถทั้งสองคันตกลงไปอัดก๊อปปี้กับต้นไม้ข้างทางอย่างแรง หลังเกิดเหตุนายนรา ได้เปิดประตูรถวิ่งหนีไปขึ้นรถจยย.รับจ้างหลบหนีไป ส่วนตนเองได้รับบาดเจ็บเล็กน้อย จึงรีบเปิดประตูรถลงไปขอความช่วยเหลือที่ร้านค้าขายของชำซึ่งอยู่ตรงข้าม และโทรศัพท์แจ้งเจ้าหน้าที่ตำรวจ
เบื้องต้นทางเจ้าหน้าที่ตำรวจสันนิษฐานว่า สาเหตุการก่อเหตุครั้งนี้น่าจะมาจากเรื่องชู้สาว จึงได้ตั้งข้อหาเจตนาฆ่าผู้อื่นจนถึงแก่ความตายกับนายนรา พร้อมทั้งส่งชุดสืบสวนเร่งตามจับนายนราเพื่อนำตัวมาดำเนินคดีตามกฎหมายต่อไป
