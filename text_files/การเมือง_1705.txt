อติชาญ เชิงชวโน หรือ อู๋ spin9 ยูทูบเบอร์ชื่อดัง ได้โพสต์เฟซบุ๊ก Aticharn Cherngchavano ภาพที่ท่าอากาศยานนานาชาติสุวรรณภูมิ ซึ่งมีผู้โดยสารทั้งไทยและต่างชาติมาใช้บริการจำนวนมาก พร้อมบอกเล่าความวุ่นวายของการจัดการผู้โดยสาร Test&Go ที่ไม่เป็นระบบระเบียบ จนผู้โดยสาร นักท่องเที่ยว รวมถึงเจ้าหน้าที่เองก็ส่ายหน้า โดยข้อความระบุว่า
"ผลงาน การจัดการผู้โดยสาร Test&Go ของสนามบินสุวรรณภูมิ ไม่มีใครได้ไปไหนเลย ยืนกองรวมกัน จนท.โรงแรมก็ตะโกนชื่อโรงแรมตัวเองจนเสียงแหบ มีจังหวะส่ายหัวบอกว่าไม่ไหวแล้วเหมือนกัน มีผดส.โวย จนท.โรงแรมก็บอกให้ไปโวยการท่าฯ
เหมือนเล่นเกมหาโลโก้โรงแรมตัวเองอะ เรียงแบบ random ทุกอย่าง ไม่เรียงตัวอักษร ไม่มี directory บอก เคาน์เตอร์นึงยัดไปกี่โรงแรมก็ได้ ป้ายล้นลงมาข้างล่าง หาเจอก็ไปกระจุกรวมอีก เพราะ จนท.คนเดียวรับผิดชอบหลายโรงแรม ถือเป็นด่านแรกก่อนเข้ามาเจอโจทย์ยากกว่านี้ในเมือง
ต่างชาติเจองี้ เค้าคงจะอยากกลับมาอีกแหละเนอะ ประเทศนี้"

ทั้งนี้ มติ ศบค. ล่าสุด มีการปรับมาตรการป้องกันโรคสำหรับผู้ที่เดินทางเข้ามาในประเทศไทย ประเภท Test & Go , Sandbox และ Alternative Quarantine นั้น ให้ยกเลิกการตรวจ RT-PCR 72 ชั่วโมง ก่อนเดินทางเข้าประเทศทั้งสามกลุ่ม ลดระยะเวลาของการเดินทาง เข้าไทยในรูปแบบ Sandbox เหลือ 5 วัน พร้อมปรับรูปแบบการตรวจหาเชื้อเมื่อมาถึงประเทศไทยและระหว่างพำนักในประเทศ
กรณี Test & Go, Sandbox ต้องได้รับการตรวจ RT-PCR ในวันแรกเมื่อเดินทางมาถึงประเทศไทย และจากนั้นทำการตรวจ Self-ATK อีกครั้งในวันที่ 5 ในกรณี Quarantine ต้องตรวจ RT-PCR ในวันแรก และตรวจ RT-PCR ในวันที่ 4-5 ก่อนออกจากสถานที่กักตัว รวมทั้งการปรับลดการกักตัวเหลือ 5 วัน จากเดิม 7 วัน
 