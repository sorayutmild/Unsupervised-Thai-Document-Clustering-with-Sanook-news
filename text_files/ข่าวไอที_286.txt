ใจแป้วเลย กาแล็คซี่ เอส 7 จะมาแล้ว!!
คอลัมน์ ไซเบอร์ทีน  โดย พี่ศรีหนุ่ย  มติชน ฉบับวันที่ 25 ต.ค. 2558
       อะ อะ! ใครที่เพิ่งจะไปถอยซัมซุง กาแล็คซี่ เอส 6 หรือเอส 6 เอดจ์ หรือจะเป็น เอส 6 เอดจ์พลัส จากค่ายซัมซุงกันมา บอกเลยว่าอย่าอ่านข่าวนี้ เพราะเดี๋ยวจะรู้สึกแย่ อันเนื่องมาจากมีข่าวลือออกมาว่าซัมซุงเตรียมเปิดตัวสมาร์ทโฟนเรือธงรุ่นใหม่ล่าสุด กาแล็คซี่ เอส 7 ในเดือนมกราคมนี้แล้ว

ที่มาของภาพประกอบ: newgadget.xyz       
      ข่าวลือที่ว่านี้ สื่อนอกรายงานกันอย่างครึกโครม เหตุเพราะสมาร์ทโฟนเรือธงของบรรดาค่ายผู้ผลิตสมาร์ทโฟนรายใหญ่มักจะมีข่าวลือปล่อยออกมาเสมอ และกาแล็คซี่ เอส ของซัมซุงก็เป็นหนึ่งในสมาร์ทโฟนที่ได้รับการจับตามองมากที่สุดแบรนด์หนึ่งเช่นกัน       โดยข่าวที่เล็ดลอดออกมามีการเปิดเผยรายละเอียดของกาแล็คซี่เอส 7 ออกมาประปราย เริ่มจากรายงานของโฟนอารีนา ที่ระบุว่า จุดเด่นของ เอส 7 จะอยู่ที่ "กล้องคู่" หมายถึงการที่ข้างหลังเครื่องแทนที่จะมีกล้องเพียงตัวเดียว ก็มี 2 ตัว ทั้งนี้ ก็เพื่อช่วยทำให้ได้ภาพที่มีความชัดตื้น รวมถึงความสว่างและสีสันที่ใกล้เคียงกับความเป็นจริง โดยความละเอียดของกล้องคู่นี้น่าจะอยู่ที่ 20 ล้านพิกเซล ซึ่งคาดว่าจะเปิดตัวกันในครึ่งปีแรกของปี 2559 นี้       ขณะที่รายงานของกาแล็คซี่ คลับ เอ็นแอล ระบุว่า ซัมซุงได้เปิดตัวเซ็นเซอร์ 20 ล้านพิกเซลไปแล้ว และคาดว่ากาแล็คซี่ เอส 7 จะเป็นสมาร์ทโฟนตัวแรกที่ได้ใช้เซ็นเซอร์ตัวนี้       มาถึงเรื่องของวัสดุกันบ้าง คราวนี้เป็นรายงานของ "จีฟอร์เกมส์" ที่อ้างรายงานจากเวยป๋อ ไมโครบล็อกของจีน ที่มีข่าวเล็ดลอดออกมาว่า กาแล็คซี่ เอส 7 จะใช้วัสดุภายนอกเป็นแม็กเนเซียม อัลลอย กับกระจก เปรียบเทียบกับ กาแล็คซี่ เอส 6 ปัจจุบันที่ใช้อะลูมิเนียม โดยแม็กเนเซียม อัลลอยนี้ เชื่อว่าจะมีความยืดหยุ่นที่ดีกว่าอะลูมิเนียมที่ใช้อยู่ในปัจจุบัน       นอกจากนี้ ก็ยังมีเรื่องของหน้าจอ ที่ลือกันว่าจะมีขนาดใหญ่ขึ้นเป็น 5.7 นิ้ว รวมไปถึงมีหน้าจอที่ใช้เทคโนโลยี "ฟอร์ซทัช" ที่สามารถแยกแยะระดับของแรงกดได้ ส่วนชิปเซ็ตน่าจะใช้ Qualcomm Snapdragon 820 chipset หรือไม่ก็ Samsung?s own Exynos M1 SoC       โดยข่าวลือชิ้นหลังนี่บอกเลยว่า กาแล็คซี่ เอส 7 น่าจะเปิดตัวกันในเดือนมกราคม 2559 !!       อย่างไรก็ตาม ปกติแล้วซัมซุงมักจะเปิดตัวสมาร์ทโฟนเรือธงประจำปี ในงานโมบาย เวิลด์ คองเกรส ที่จะมีขึ้นทุกปีที่นครบาร์เซโลนา ประเทศสเปน ช่วงเดือนกุมภาพันธ์ แต่ถ้าเป็นไปตามข่าวลือที่ว่า จะเปิดตัวกันในเดือนมกราคม ก็อาจจะเป็นการเปิดตัวกันในงาน "ซีอีเอส" ซึ่งจัดขึ้นที่นครลาสเวกัส ประเทศสหรัฐอเมริกา ที่จะมีขึ้นในช่วงเดือนมกราคมของทุกปี       คือไม่ว่าจะเปิดตัวเดือนมกราคม หรือจะเดือนกุมภาพันธ์ พี่บอกเลยว่า พี่รอได้ เพราะ "กาแล็คซี่ เอส 3" ในมือพี่นี่มันสั่นไปหมดแล้วน้องเอ๋ย