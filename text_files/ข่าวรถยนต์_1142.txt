     หลายคนทราบดีอยู่แล้วว่ารถยนต์เกียร์อัตโนมัติทุกคัน จะมีเฉพาะแป้นคันเร่งและแป้นเบรกเท่านั้น ไม่มีแป้นคลัทช์เหมือนกับรถเกียร์ธรรมดา แล้วเราควรเหยียบแป้นทั้งสองด้วยเท้าข้างเดียว หรือทั้งสองข้างกันแน่?

     ในรถยนต์เกียร์ธรรมดา ผู้ขับขี่จำเป็นต้องใช้เท้าทั้งสองข้างในการควบคุมแป้นคันเร่ง, แป้นเบรก และแป้นคลัทช์ โดยเท้าขวาจะใช้สำหรับเหยียบแป้นคันเร่ง และแป้นเบรก ส่วนเท้าซ้ายจะใช้สำหรับเหยียบแป้นคลัทช์เท่านั้น ซึ่งกรณีรถเกียร์ธรรมดา ผู้ขับขี่แทบไม่สามารถสลับเท้ามาเหยียบแป้นอีกด้านหนึ่งได้ เพราะมันไม่สะดวกเอาเสียเลย
     แต่สำหรับรถเกียร์อัตโนมัติ หลายคนมีพฤติกรรมใช้เท้าซ้ายสำหรับการควบคุมแป้นเบรก ซึ่งถือว่าอันตรายเป็นอย่างยิ่ง! เนื่องจากการใช้เท้าทั้งสองข้างเหยียบแป้นคันเร่งและแป้นเบรกพร้อมๆ กัน ถือเป็นพฤติกรรมเสี่ยงอันตรายต่อรถรอบข้าง รวมถึงอาจทำให้ระบบเบรกเสื่อมสภาพเร็วกว่าปกติด้วย ซึ่งสาเหตุหลักๆ ที่ไม่ควรใช้เท้าทั้งสองข้างในการขับรถเกียร์ออโต้ ประกอบด้วย
     1.แม้ว่าคุณจะใช้น้ำหนักเท้าซ้ายกดลงไปที่แป้นเบรกเพียงนิดเดียว ก็อาจทำให้ไฟเบรกด้านท้ายสว่างค้าง สร้างความเข้าใจผิดให้กับรถคันหลังได้ เมื่อจำเป็นต้องชะลอความเร็วจริงๆ รถคันหลังอาจไม่ทราบว่าคุณกำลังชะลอความเร็ว จนก่อให้เกิดอุบัติเหตุ
     2.ในกรณีฉุกเฉิน หรือกำลังอยู่ในสถานการณ์คับขัน แทนที่คุณจะเหยียบเบรก คุณอาจเผลอไปเหยียบคันเร่งแทนได้ และบางกรณีที่คุณต้องเหยียบคันเร่ง คุณก็อาจเผลอกดเบรกได้โดยไม่รู้ตัวเช่นกัน
     3.หากคุณเผลอเหยียบเบรกค้างไว้ในขณะขับขี่ปกติ จะส่งผลให้ผ้าเบรกแตะกับจานเบรกเสียดสีกันจนเกิดความร้อนสูง ผ้าเบรกหมดไวกว่าปกติ แถมรถยังเร่งไม่ขึ้นอีกด้วย

     ดังนั้น หากคุณเป็นคนหนึ่งที่ขับรถเกียร์อัตโนมัติ คุณควรเหยียบคันเร่งและเบรกด้วยเท้าข้างขวาเพียงข้างเดียวเท่านั้นครับ
 