(10 ม.ค.) เมื่อเวลาประมาณ 06.30 น. มีรายงานว่า เกิดเหตุเพลิงไหม้บริเวณ ห้างสรรพสินค้าเดอะซีน ทาวน์อินทาวน์ ถนนศรีวรา เจ้าหน้าที่ดับเพลิงได้นำกำลังเข้าฉีดน้ำดับเพลิงแล้ว เบื้องต้นพบว่ามีเพลิงไหม้บริเวณชั้นที่ 2 ของห้าง
ล่าสุดเมื่อเวลาประมาณ 07.00 น. เจ้าหน้าที่ดับเพลิงสามารถควบคุมเพลิงในวงจำกัดได้แล้ว อย่างไรก็ตามเหตุเพลิงไหม้ดังกล่าว ทำให้การจราจรบริเวณถนนประดิษฐ์มนูธรรม และถนนเกษตรนวมินทร์ ฝั่งขาเข้าเมือง มีรถติดสะสมจำนวนหนึ่ง เจ้าหน้าที่จึงได้เร่งระบายการจราจรแล้ว
ความคืบหน้าล่าสุด พ.ต.อ.สรรค์หกิจ บำรุงสุขสวัสดิ์ ผู้กำกับการ สน.วังทองหลาง ได้เดินทางเข้าตรวจสอบที่เกิดเหตุ พบว่าเพลิงได้ลุกไหม้เสียหาย จำนวน 2 คูหา โดยต้นเพลิงอยู่ภายในร้านอาหารญี่ปุ่น ชาบูคิง ของคู่รักดาราชื่อดัง บอย อนุวัฒน์-เจี๊ยบ พิจิตรา และร้านอาหารเกาหลี วาโจ รวมทั้งร้านคลินิกเวชกรรม ที่อยู่บริเวณด้านข้างของร้าน ได้รับความเสียหายด้วย ซึ่งเจ้าหน้าที่ได้กันพื้นที่ห้ามไม่ให้บุคคลที่ไม่เกี่ยวข้องเข้าไปภายใน เนื่องจากเกรงว่าจะได้รับอันตราย
ขอบคุณภาพจากทวิตเตอร์ @Ksiz_Sweety, @PHATsps, @Jaahjaws