EA เจ๋ง วางยา The Sims 4 ให้เล่นก็อปไม่ได้
The Sims 4
ต้องยอมรับว่าค่ายที่ทำเกมเดี๋ยวนี้อยู่ยากขึ้นทุกวัน โดยเฉพาะค่ายที่ทำเกมแบบออฟไลน์หรือพวกเกมกล่อง ที่ไม่ใช่เกมออนไลน์ MMO เพราะรายได้หลักของพวกเขามาจากการขาย 'แผ่นเกม' เป็นหลัก ไม่ใช่มาจากการขายไอเท็มในเกมเหมือนอย่างเกมออนไลน์ ซึ่งปัญหามันก็คือมีพวกโจรสลัดไม่ลงทุนซื้อแผ่นเกมเล่น แต่โหลดเล่นฟรีเอาจากอินเตอร์เน็ต ตามเว็บไซต์ต่างๆ โดยเฉพาะการโหลดผ่านบิททอร์เร้นท์ ทำให้ค่ายเกมขาดทุนและต้องล้มละลายออกจากวงการไปหลายค่ายแล้ว บางค่ายก็หันมาทำเกมออนไลน์ เน้นการขายไอเทมในเกมแทน จะได้ไม่ขาดทุนก็มีอยู่เยอะ
อย่างไรซะก็ยังมีหลายค่ายที่ยังคงขายเกมกล่องต่อไป ก็พยายามดิ้นรนเอาตัวรอดกันอยู่ พร้อมกับหาทางป้องกันพวกโจรสลัดโหลดเกมฟรีไปเรื่อยๆ อย่างล่าสุดนี้ EA มีโชว์ความสามารถในการวางยาพวกโจรสลัดให้เราเห็น โดยหลังจากที่ตัวเกม The Sims 4 ออกมาให้เล่นกันเมื่อวันที่ 2 กันยายน 2014 เหล่าโจรสลัดก็ต่างพากันพยายามทำ Crack เพื่อให้เล่นเถื่อนได้ จนกระทั่งทำได้สำเร็จ แต่ก็ต้องเงิบไปตามๆกัน เมื่อเปิดเล่นมาภาพเกมเบลอไปหมด เหมือนตอนฉากเซนเซอร์เวลาที่ตัวละครซิมส์อาบน้ำเลย จากการสอบถามของเหล่าโจรสลัดพบว่า คนที่ลง Crack เกมเถื่อน The Sims 4 ล้วนเจอแบบนี้เหมือนกันหมด
The Sims 4
ต่อมาก็โตนสลัดทำ Crack ใหม่ออกมาอีกเพื่อแก้บั๊กภาพเซนเซอร์ของเกม แต่ผลที่ได้ก็คือ ยังไม่สามารถเล่นได้ เพราะยังคงมีบั๊กแสดงผลภาพเพี้ยนหรือ glitch โผล่ออกมาเป็นระยะๆเหมือนกันทุกคน ทำให้ตอนนี้ก็ยังไม่มีโจรสลัดคนไหนสามารถเล่นเกม The Sims 4 เถื่อนได้อย่างสมบูรณ์ ต้องชมเชยทาง EA ที่วางยามาค่อนข้างดีในการรับมือกับพวกโจรสลัด ซึ่งทาง EA ออกมาให้สัมภาษณ์กับเว็บไซต์ Joystiq เกี่ยวกับเรื่องนี้ว่า EA จะไม่มีมาตรการประนีประนอมกับพวกโจรสลัดเด็ดขาด อยากเล่นตัวเกมที่สมบูรณ์ ก็ให้ไปเสียเงินซิ้อเกมแผ่นแท้เท่านั้น หรือไม่ก็ซื้อผ่าน Digital Download ในเว็บ Origin





แต่ถึงแม้จะเจอบั๊กเซนเซอร์ เหล่าโจรสลัดก็ยังไม่ยอมแพ้ และพยายามที่จะทำ Crack ให้สมบูรณ์เพื่อเล่นให้ได้ต่อไป แต่ทาง EA ก็เตรียมดักทางไว้แล้ว เพราะเกม The Sims 4 ต้องมีลงทะเบียนไอดี Origin ด้วย ซึ่งพวกโจรสลัดมักใช้วิธีสร้าง Account Origin ใหม่มาเพื่อเล่นก็อปโดยเฉพาะ ทำให้ทาง EA สังเกตเห็นได้ง่าย ก็ดูกันต่อไปว่าฝ่ายไหนจะชนะ