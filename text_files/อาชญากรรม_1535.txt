ผู้ช่วยพยาบาลสาววัย 24 หนีตายเข้าแจ้งตำรวจหลังถูกหนุ่มใหญ่ที่พึ่งรู้จักกันผ่านโปรแกรมแชท ทางโลกอินเตอร์เน็ตลวงไปขืนใจที่กระท่อมปลายนา
เมื่อวันที่ 3 มกราคม 2556 เจ้าหน้าที่ตำรวจสถานีตำรวจภูธรสมเด็จ คุมตัวนายสิทธิชัย เจริญเขต อายุ 34 ปี ชาวอ.สมเด็จ จ.กาฬสินธุ์ ไปทำแผนประกอบคำรับสารภาพหลังสามารถจับกุมตัวมาได้โดยสืบเนื่องมาจากที่ทางเจ้าหน้าที่ตำรวจได้รับแจ้ง น.ส.นุช(นามสมมุติ) อายุ 24 ปี อาชีพผู้ช่วยพยาบาล โรงพยาบาลแห่งหนึ่งในกรุงเทพฯ ว่าถูกผู้ต้องหาหลอกลวงไปพยายามข่มขืนกระทำชำเราที่กระท่อมกลางทุ่งนา หลังโรงเรียนแห่งหนึ่งใน อ.สมเด็จ จ.กาฬสินธุ์ โดยทำทีว่าจะพาดูที่นา เมื่อผู้เสียหายหลงเชื่อจึงทำตีสนิท ก่อนใช้กำลัง ขู่บังคับหวังจะข่มขืน แต่ผู้เสียหาย ฉวยโอกาสขณะ ผู้ต้องหาเผลอไปหยิบโทรศัพท์เพื่อหวังจะนำมาถ่ายคลิปไว้แบล็คเมล์หลบหนีได้ทัน
ต่อมาตำรวจนำกำลังไปควบคุมตัวนายสิทธิชัย มาสอบปากคำและให้การสารภาพว่า ตนได้ รู้จักกับ น.ส.นุชผ่านทางเฟซบุ๊คพูดคุยกันจนสนิทสนม กระทั่งทราบว่าน.ส.นุช จะกลับมาเยี่ยมบ้านช่วงปีใหม่จึงได้นัดพบ น.ส.นุช  ที่หน้าธนาคารแห่งหนึ่งในเขตอำเภอสมเด็จ  โดยขี่รถจักรยานยนต์ไปรับโดยอ้างว่าจะพาไปนั่งเล่นที่บ้านญาติ  ระหว่างทางได้ออกอุบายลวงเหยื่อหวังจะลวนลามทางเพศว่าจะไปดูที่นาของตนเองที่มีอยู่นับร้อยไร่ซึ่งอยู่บริเวณ หลังโรงเรียนแห่งหนึ่งใน อ.สมเด็จ ซึ่งน.ส.นุช ก็หลงเชื่อจากนั้นเมื่อไปถึงยังกระท่อมจุดเกิดเหตุ นายสิทธิชัย จึงสวมวิญญาณโจรหื่นใช้กำลังบังคับข่มขู่ อีกทั้งยังขู่จะฆ่าหากน.ส.นุช คิดขัดขืน โดยได้ใช้กำลังบังคับถอดเสื้อผ้าของ น.ส.นุช ออกจนเหลือเพียง ชุดชั้นในเพียงตัวเดียว ระหว่างนั้นนายสิทธิชัย คาดว่าเหยื่อคงจะไม่คิดขัดขืนแล้วจึงย่ามใจ เดินไปหยิบโทรศัพท์มือถือ เพื่อนำมาถ่ายคลิปไว้แบล็คเมล์ในภายหลัง โดย น.ส.นุช จึงได้ใช้ช่วงจังหวะดังกล่าววิ่งหลบหนีออกมาได้ กระทั่งไปพบพลเมืองดีพาไปแจ้งความดังกล่าว 
ด้านพนักงานสอบสวนเจ้าของคดีเผยว่า ผู้ต้องหาเคยก่อเหตุในลักษณะเดียวกันมาแล้ว ซึ่งคดียังอยู่ในระหว่างชั้นศาลเบื้องต้นได้ดำเนินการ ตามกระบวนการทางกฎหมาย โดยแจ้งข้อหากับนายสิทธิชัยเพื่อดำเนินการตามขั้นตอนของกฎหมายต่อไป