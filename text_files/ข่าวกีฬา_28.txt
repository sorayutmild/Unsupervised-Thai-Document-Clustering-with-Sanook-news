ไม่มีความผิดใดๆจะเล็ดลอดไปได้จาก VAR ตาวิเศษประจำสนามฟุตบอล ที่คอยตรวจสอบความผิดในกฏกติกาต่างๆที่เกิดขึ้นในสนาม ซึ่งเรื่องนี้ไม่ทราบว่า จีน เฟร์นานเดซ ผู้รักษาประตูทีม เซร์โร่ ปอร์เตโญ่ ในลีกปารากวัยน่าจะไม่ทันได้ระวังว่า VAR นั้นจับพฤติกรรมทุกย่างก้าวของนักเตะตั้งแต่ลงสนามแล้วในแมตช์ฟุตบอลถ้วยปารากวัย ซูเปอร์ คัพ เมื่อวันที่ 13 ธันวาคมที่ผ่านมา ระหว่าง โอลิมเปีย ทีมแชมป์ฟุตบอลถ้วยปารากวัย 2021 พบกับ เซร์โร่ ปอร์เตโญ่ ทีมแชมป์ลีกปารากวัย 2021 ในจังหวะที่นักเตะเดินลงสนาม พร้อมคิกออฟ ผู้ตัดสินก็ได้สัญญาณจากห้อง VAR ให้ไปเช็ก ก่อนเป่านกหวีดเสียงดังแล้วกลับมาแจกใบแดงให้กับ จีน เฟร์นานเดซ ผู้รักษาประตูชาวบราซิลของทีม เซร์โร่ ปอร์เตโญ่ ตั้งแต่เกมยังไม่เริ่มด้วยซ้ำเนื่องจากผู้ตัดสินห้อง VAR พบว่า ขณะที่ จีน เฟร์นานเดซ กำลังเดินไปที่เสาประตู เขาได้ทำท่าคล้ายกับข่มขวัญใส่แฟนบอลทีม โอลิมเปีย ก่อนเริ่มเกม ทำให้ผู้ตัดสินห้อง VAR กับผู้ตัดสินในสนามได้หารือกันก่อนแจกใบแดงให้เขาตั้งแต่บอลยังไม่เขี่ยอย่างไรก็ดี ทีม เซร์โร่ ปอร์เตโญ่ ได้อนุญาตให้เปลี่ยนตัวผู้รักษาประตูมือสองลงมาแทนที่ได้โดยไม่เสียโควต้าเปลี่ยนตัวผู้เล่น เนื่องจากเกมยังไม่ได้เริ่มเล่น ในส่วนของ จีน เฟร์นานเดซ ก็รีบออกมาเผยความจริงถึงจังหวะดังกล่าวหลังเกมว่า "ตอนผมเดินไปวางเครื่องรางข้างเสาประตู บรรดาแฟนบอลของคู่แข่งก็เริ่มขว้างปาหลายสิ่งใส่ผมรวมถึงประทัดด้วย""จากนั้นผมก็แสดงปฏิกิริยาโดยทำท่านั้นตอบกลับไปซึ่งในบราซิลเป็นเรื่องปกติ ท่านี้เรียกว่า 'วาโป้' ผมไม่รู้ว่ากรรมการคิดอย่างไร แต่เขาลงเอยด้วยการให้ใบแดงแก่ผม มันเป็นความเข้าใจผิด"ส่วนทางต้นสังกัดของเขาอย่าง เซร์โร่ ปอร์เตโญ่ ไม่ได้ติดข้องอะไรกับจังหวะนี้ ส่วนเกมจบลงด้วยชัยชนะของ โอลิมเปีย ด้วยสกอร์ 3-1 คว้าแชมป์ซูเปอร์คัพ ไปในที่สุด
