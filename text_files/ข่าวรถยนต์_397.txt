     ปัญหาเกี่ยวกับรถยนต์ทุกวันนี้ มีให้เห็นมากมาย ซึ่งไม่ว่าจะเป็นปัญหาเล็ก หรือใหญ่ เช่น เครื่องกระตุก ยางเสื่อม แบตเตอรี่หมดสภาพ ฯลฯ มันส่งผลกระทบถึงกันทั้งนั้น และอีกปัญหาที่มองข้ามไม่ได้เลยก็คือ ควัน ที่ออกมาจากท่อไอเสียที่มีมากเกินกว่าปกติ
     และสาเหตุที่เกิดขึ้น อาจเกิดจากการที่มีน้ำมันเครื่องหลุดเล็ดลอดเข้าไปในห้องเผาไหม้ของเครื่องยนต์ แล้วถูกเผาไหม้ผสมไปกับเชื้อเพลิง (น้ำมัน หรือแก๊ส) และออกมาเป็นควันขาวที่ปลายท่อไอเสีย ซึ่งคุณสามารถตรวจสอบได้ง่ายๆ ในขณะที่ติดเครื่องยนต์อยู่ จากนั้นเร่งเครื่องให้สุดคันเร่งประมาณ 2-4 วินาที สังเกตดูปริมาณควันที่ออกมาจากท่อไอเสีย ถ้ามีควันมากเกินปกติ ก็แน่นอนว่าเครื่องยนต์มีปัญหาแน่นอน (ควรตรวจสอบอย่างน้อย 2 ครั้ง)
 
     สำหรับสาเหตุที่น้ำมันเครื่องเข้าห้องเผาไหม้ มีดังนี้
     1. เสื้อสูบ ลูกสูบ เสื่อมสภาพ หรือหลวม ทำให้เกิดช่องว่างระหว่างลูกสูบกับกระบอกสูบ แหวนกวาดน้ำมันไม่สามารถกวาดน้ำมันกลับไปที่อ่างน้ำมันเครื่องได้ทั้งหมด ทำให้มีน้ำมันเครื่องหลุดลอดเข้าไปในห้องเผาไหม้
     2. ตัวแหวนลูกสูบ ชำรุด เสียหาย เสื่อมสภาพ แตกหัก แข็งขาดความยืดหยุ่น เนื่องจากเกิดความร้อนจัด หรือหมดอายุการใช้งาน
     3. ปล่อยให้เครื่องยนต์ร้อนจัดบ่อยๆ ทั้งจากการที่ปล่อยให้น้ำในหม้อน้ำขาด หรือปล่อยให้น้ำมันเครื่องขาดบ่อยๆ จนฝาสูบกับเสื้อสูบโก่งตัว ซีลฝาสูบไม่สามารถกั้น หรือทนต่อแรงอัดน้ำมันเครื่องได้ จนน้ำมันเครื่องหลุดเข้าไปในห้องเผาไหม้
     4. น้ำมันเครื่องอาจรั่วมาจากด้านบน คือน้ำมันเครื่องที่อยู่ในฝาครอบวาล์ว รั่วลงมาผ่านก้านวาล์ว ซีลก้านวาวล์ไอดี สึกหลวม รั่วลงผ่านวาล์วไอดี จากวาล์วยัน วาล์วกับบ่าวาล์วปิดไม่สนิท หรือการเปิดปิด วาล์ว ไอดี/ไอเสีย ผิดพลาด จากการผิดเพี้ยนของจังหวะจุดระเบิด ตำแหน่งของสายพานไทม์มิ่งที่ผิดเพี้ยนไป
 
     หากพบว่ารถยนต์ของคุณมีอาการควันขาวออกมาจากท่อไอเสียมากเกินปกติ ควรรีบไปตรวจเช็กที่อู่ หรือศูนย์ซ่อมทันที เพราะมันอาจส่งผลเสียที่ร้ายแรงมากกว่าเดิม จากที่จะต้องเสียค่าซ่อมแค่ในส่วนนั้น อาจกลายเป็นว่าต้องเสียเงินซ่อมมากกว่าเดิม หรือหนักสุดคงได้ยกเครื่องใหม่แน่ๆ
 
 

 