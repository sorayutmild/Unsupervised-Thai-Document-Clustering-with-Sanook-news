วันที่ 26 ธันวาคม ที่โรงพยาบาลสงฆ์ นพ.ณรงค์ สหเมธาพัฒน์ ปลัดกระทรวงสาธารณสุข (สธ.) ให้สัมภาษณ์ภายหลังประชุมศูนย์ปฏิบัติการป้องกันและแก้ไขปัญหาสาธารณภัยด้านการแพทย์และสาธารณสุข กรณีชุมนุมทางการเมือง กระทรวงสาธารณสุข (ส่วนหน้า) ว่า ขณะนี้ สธ.ได้ทำงานร่วมกับศูนย์เอราวัณ กรุงเทพมหานคร ได้จัดส่งทีมกู้ชีพชั้นสูงเข้าไปดูแลที่บริเวณสนามกีฬาไทย-ญี่ปุ่น ดินแดงแล้ว โดยเป็นของ สธ. 4 ทีม วางกำลังไว้ 2 ส่วน คือ พื้นที่ด้านเหนือบริเวณสวนป่า มีทีมจากโรงพยาบาล (รพ.) รามาธิบดี และ รพ.เลิดสิน และพื้นที่ด้านใต้ บริเวณมัสยิด เป็นทีมจาก รพ.ราชวิถี และบริเวณกองช่าง เป็นทีมจาก กทม.
นพ.สุพรรณ ศรีธรรมมา อธิบดีกรมการแพทย์ กล่าวว่า ตั้งแต่เวลา 07.30-11.00 น. วันที่ 26 ธันวาคม มีการรับส่งตัวผู้ป่วยผ่านเครือข่ายสายด่วนฉุกเฉิน โทร.1669 จำนวน 32 ราย แบ่งเป็นนำส่ง รพ.ราชวิถี 25 ราย รพ.รามาธิบดี 5 ราย รพ.พระมงกุฎเกล้า 1 ราย และ รพ.พญาไท 1 ราย ส่วนใหญ่ได้รับบาดเจ็บจากแก๊สน้ำตาและกระสุนยาง จำนวนนี้มีอาการสาหัส 1 ราย เป็นการ์ดถูกกระสุนปืนจริงยิงเข้าที่บริเวณศีรษะ นำส่งตัว รพ.ราชวิถี ขณะนี้ได้ทำทีซีสแกนและเตรียมการผ่าตัดช่วยเหลือ แต่ขณะนี้ยังไม่ทราบรายละเอียดใด ๆ เพิ่มเติม