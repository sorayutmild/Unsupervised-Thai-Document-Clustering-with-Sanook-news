(15 พ.ค.63) พล.ต.ต.อรรคพงศ์ พิมลศิริ ผู้บังคับการตำรวจภูธรจังหวัดมุกดาหาร เปิดเผยกับสำนักข่าว ไอ.เอ็น.เอ็น. ถึงความคืบหน้า การเสียชีวิตของ น้องชมพู่ อายุ 3 ปี ที่หายตัวไปจากบ้าน ตั้งแต่วันที่ 11 พ.ค. ที่ผ่านมา กระทั่งถูกพบว่าเสียชีวิตในสภาพเปลือย ในป่าเทือกเขาภูพานน้อย เขตอุทยานแห่งชาติภูผายล จ.มุกดาหาร ว่า ขณะนี้ ได้รับรายงานผลการตรวจชันสูตรแล้ว
โดยทีมแพทย์นิติเวช รพ.สรรพสิทธิประสงค์ ระบุว่า ผลการชันสูตร ไม่พบร่องรอยการถูกล่วงละเมิดทางเพศ ไม่พบสารคัดหลั่งของบุคคลอื่นในร่างกาย กระดูกปกติ ไม่มีบาดแผลตามร่างกาย สมองไม่ได้รับการกระทบกระเทือน
ส่วนสาเหตุการเสียชีวิต แพทย์สันนิษฐานว่ามาจากการขาดน้ำ และพบว่าผู้ตายได้เสียชีวิตมาแล้ว 1-2 วัน ก่อนที่จะถูกพบเป็นศพ
ทางด้าน พล.ต.ท.เจริญวิทย์ ศรีวนิชย์ ผู้บัญชาการตำรวจภูธรภาค 4 เปิดเผยว่า หลังเกิดคดี ได้สั่งการให้ตำรวจชุดสืบสวนในพื้นที่ รวมถึง ตำรวจภูธรภาค 444 ลงพื้นที่ เก็บหลักฐาน สืบสวนหาพยานหลักฐานเพิ่มเติมทุกจุด เพื่อประกอบการดำเนินคดี ติดตามคนร้าย สันนิษฐานเบื้องต้น ผู้ตายไม่ได้พลัดหลงป่าหรือเข้าไปในป่าเพียงคนเดียว มั่นใจว่าจะมีคนนำพาตัวไปที่จุดเกิดเหตุ
ด้าน นางสมควร อายุ 64 ปี    ยายของผู้ตาย  ออกมายืนยันว่า ในครอบครัวผู้ตาย ไม่มีปัญหากับคนในหมู่บ้าน ไม่เคยขัดแย้งกับใคร เพราะที่ผ่านมา ทำอาชีพการเกษตร อยู่ตามประสาชาวบ้าน และในหมู่บ้านไม่เคยมีเหตุการณ์รุนแรงแบบนี้ ซึ่งตนไม่เชื่อว่า จะมีปัญหากับครอบครัวจนเป็นต้นเหตุมาทำร้ายหลาน แต่เชื่อว่าเป็นกลุ่มคนที่ไม่หวังดีกับหลาน และคิดกระทำไม่ดีมากกกว่า อยากให้ตำรวจติดตามจับกุมมาดำเนินคดีให้ถึงที่สุด

เด็กหญิง 3 ขวบ หายตัวปริศนา ปูพรมค้นหาป่าหลังบ้าน ร่างทรงบอกยังมีชีวิตอยู่
สลดสภาพศพ "น้องชมพู่" เด็กหญิง 3 ขวบ นอนเปลือยกลางป่า ตาถลน-น้ำลายฟูมปาก
