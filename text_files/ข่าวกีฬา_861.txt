ความคืบหน้ากรณี "น้องก้อย" รุ่งระวี ขุระสะ นักเทควันโดสาวทีมชาติไทย รุ่นประชาชน อายุ 23 ปี เจ้าของเหรียญทองแดงศึกชิงแชมป์เอเชีย 2014 ที่อุซเบกิสถาน ออกมาเผยในโลกสังคมออนไลน์ว่าถูก "โค้ชเช" เช ยอง ซ็อก เฮดโค้ชเทควันโดทีมชาติไทยชาวเกาหลีใต้ ลงโทษเกินกว่าเหตุ ด้วยการทำร้ายร่างกาย กรณีไม่มีความพร้อมในการเตรียมอุปกรณ์ป้องกันตัว ลืมบัตรไอดีการ์ดนักกีฬาและถุงมือ จนเป็นเหตุให้พ่ายแพ้นักเทควันโดเกาหลีใต้ ตกรอบแรก ในการแข่งขันเทควันโด "โคเรีย โอเพ่น 2014" ที่ประเทศเกาหลีใต้ เมื่อวันที่ 11 กรกฎาคมที่ผ่านมา โดยเมื่อวันที่ 21 กรกฎาคม ได้ออกมาเปิดเผยผ่านสื่อครั้งแรกหลังจากกลับมาเมืองไทยนั้นล่าสุดผู้สื่อข่าวได้พยายามติดต่อไปยังรุ่งระวี หลังจากที่ไม่สามารถติดต่อได้ทั้งทางโทรศัพท์ และโซเชียลเน็ตเวิร์ค นับตั้งแต่ที่น้องก้อยได้ออกรายการโทรทัศน์ครั้งสุดท้ายเมื่อวันที่ 18 กรกฎาคม จนกระทั่งล่าสุดสามารถติดต่อได้สำเร็จ โดยรุ่งระวีกล่าวว่าสภาพจิตใจของตนเองตอนนี้ดีขึ้นมาก ส่วนเรื่องกับโค้ชเชนั้นตนก็ไม่ได้มีปัญหาอะไรคาใจอีกแล้ว ซึ่งหลังจากนี้ก็จะกลับเข้าสมาคมเพื่อไปพูดคุยกับทางผู้ใหญ่อีกครั้ง แต่คงไม่ใช่เป็นการสอบสวนเรื่องราวแล้ว น่าจะเป็นการเข้าไปพูดคุยกันถึงอนาคตมากกว่า ที่ผ่านมาหายหน้าไปเป็นเพราะว่าตนไม่สบายจึงไม่ได้ติดต่อใครรุ่งระวีกล่าวอีกว่า เรื่องที่จะกลับเข้ามาติดทีมชาติอีกครั้งหรือไม่นั้น จริงๆแล้วยังรู้สึกรักและผูกพันกับกีฬาชนิดนี้อยู่ และอยากจะสร้างผลงาน ชื่อเสียงให้กับประเทศชาติ อย่างไรก็ดียังคงต้องปรึกษากับพ่อ-แม่ ญาติผู้ใหญ่ รวมไปถึงโค้ชที่รู้จักอีกครั้งก่อน เรื่องของความรู้สึกที่มีต่อโค้ชเชนั้น คงต้องรอให้ได้กลับเข้ามาอยู่ในทีมก่อน จึงจะทราบได้ว่าความรู้สึกจะเหมือนเดิมหรือไม่ ส่วนการติดทีมชาติไปลุยเอเชี่ยนเกมส์ นั้นคิดว่าโค้ชคงมีผู้เล่นอยู่ในใจแล้ว ตนไม่ขอพูดเรื่องนี้ดีกว่าขณะที่นายปรีชา ต่อตระกูล อุปนายกสมาคมเทควันโดแห่งประเทศไทยฯ กล่าวว่า เป็นเรื่องดีที่สามารถติดต่อรุ่งระวีได้แล้ว อยากจะให้เข้ามาคุยกัน เชิญพ่อ-แม่เข้ามาคุยกัน เพื่อหาที่ยืนให้กับเด็กในสังคม เนื่องจากได้ข่าวมาว่าเรื่องราวบานปลายถึงขั้นมหาวิทยาลัยจะถอนทุนการศึกษาของรุ่งระวี ทำให้น่าจะลำบาก เรื่องที่ผ่านมานั้นตนไม่ได้มีความโกรธอะไร อยากให้ผ่านมาแล้วก็ผ่านไปมากกว่า ตอนนี้ก็อยากให้เรื่องจบลง ซึ่งคาดว่าถ้าหากได้มากินข้าว นั่งคุยพร้อมๆ กัน ทั้งโค้ชเชและรุ่งระวี เรื่องราวทั้งหมดก็น่าจะจบลงด้วยดี นอกจากนั้นตนได้รับการติดต่อจากก้อยและคาสซานดร้า ฮาลเลอร์ นักเทควันโดทีมชาติอีกคนที่ถูกระบุว่าแชทคุยกับโค้ชก้อยให้ร้ายสมาคมซึ่งทั้งคู่จะนำดอกไม้ธูปเทียนเข้ามาขอขมาโค้ชเชและผู้ใหญ่สมาคมเทควันโดฯในวันที่ 23 กรกฎาคม