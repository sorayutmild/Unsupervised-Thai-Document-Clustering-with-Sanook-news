เกิดอุบัติเหตุรถตู้โรงเรียนปัญจนะวิทย์ตกจากทางด่วนพิเศษดาว คะนอง-แจ้งวัฒนะ ลงมาหน้าโรงเรียนสามเสนวิทยาลัย เป็นเหตุให้มีผู้เสียชีวิต 8 คน บาดเจ็บอีก 5 ถูกนำตัวส่งโรงพยาบาลใกล้เคียง
เมื่อเวลาประมาณ 17.00 น. ที่ผ่านมา เกิดเหตุรถตู้ยี่ห้อโตโยต้า ทะเบียน ออ 3153 กรุงเทพมหานคร ของโรงเรียนปัญจนะวิทย์ ย่านสมุทรปราการ ตกจากทางด่วนพิเศษดาวคะนอง-แจ้งวัฒนะ บริเวณถนนพระราม 6 หน้าโรงเรียนสามเสนวิทยาลัย และเกิดไฟลุกท่วมและมีกลิ่นแก๊สรั่วไหลออกมา เบื้องต้นพบผู้เสียชีวิต 8 คนเป็นชาย 3 หญิง 5 ในจำนวนนี้เป็นเด็กชายอายุ 13-14 ปี เด็กหญิงอายุ 8-9 ขวบ ส่วนผู้บาดเจ็บ 5 คน ถูกนำตัวส่งโรงพยาบาลรามาธิบดี 2 คนเป็นคนขับและเด็กผู้ชาย โรงพยาบาลพระมงกุฎฯ 2 คนยังไม่ทราบแน่ชัด ส่วนโรงพยาบาลราชวิถี 1 คนเป็นผู้หญิงอายุประมาณ 40 ปี เบื้องต้นคาดว่ารถตู้คันดังกล่าววิ่งมาจากทางด่วนยมราชพอมาถึงทางด่วนพระราม 6 ซึ่งเป็นทางแยกก้ามปูน่าจะเสียหลักพลิกคว่ำและตกลงมาก่อนเกิดไฟลุกท่วม ทำให้มีผู้เสียชีวิตและบาดเจ็บดังกล่าว
นายวิทยา ร่มเย็น ผู้เห็นเหตุการณ์เล่าว่าขณะมารอรับหลานซึ่งมาเรียนพิเศษในโรงเรียนสามเสน วิทยาลัย เห็นรถตู้คันดังกล่าวตกลงมา โดยก่อนที่จะกระแทกพื้น เห็นคนขับกระเด็นออกมานอกตัวรถ จากนั้นก็เห็นไฟลุกท่วม ตนวิ่งเข้าไปช่วยเด็ก 2 คน อายุประมาณ 4-5 ขวบ หญิงสูงอายุ 1 คน และผู้ชายอีก 2 คนรวมคนขับรถตู้
จากนั้นเจ้าหน้าที่ลำเลียงผู้เสียชีวิตทั้ง 8 ศพออกมาจากซากรถตู้ โดยพบว่าแต่ละศพมีแผลถูกไฟคลอก และบาดแผลฉกรรจ์จากถูกแรงกระแทก อุบัติเหตุครั้งนี้ทำให้เจ้าหน้าที่ต้องปิดการจราจรในเส้นทางดังกล่าว
ล่าสุดทราบชื่อผู้เสียชีวิต 2 คน คือ ดญ.จันจิรา (ไม่ทราบนามสกุล) ซึ่งมีบัตรนักเรียนติดอยู่ อีกศพเป็นชายชื่อ นายสุเทพ เทือกไทย อายุ 34 ปี และ น.ส.ลำดวน เมาเพชรกาจ ส่วนเหลือที่ต้องพิสูจน์เอกลักษณ์หลักฐาน