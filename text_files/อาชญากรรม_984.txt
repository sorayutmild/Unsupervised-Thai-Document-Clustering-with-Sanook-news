มือมีดโหดชักมีดแทงสาวใหญ่คาเก๋งวีออส รถเสียหลักกลางถนนเลียบทางด่วนฯ ก่อนวิ่งหนีขึ้นรถส่งน้ำแข็ง ตามจับได้แล้ว
(14 ต.ค.) เมื่อเวลาประมาณ 09.00 น. ที่ผ่านมา เจ้าหน้าที่ตำรวจ สน.โชคชัย ได้รับแจ้งเหตุหญิงสาวถูกทำร้ายร่างกายได้รับบาดเจ็บอยู่ริมถนนประดิษฐ์มนูธรรม (เลียบทางด่วนรามอินทรา) ฝั่งขาออก จึงรีบเดินทางไปตรวจสอบ
ในที่เกิดเหตุ เจ้าหน้าที่พบรถยนต์โตโยต้า วีออส สีขาว จอดขวางถนนอยู่ในสภาพเสียหลัก รถปีนเสยขึ้นไปบนฟุตบาทข้างทาง พบร่างผู้หญิงวัยกลาง ทราบชื่อในเวลาต่อมาคือ นางพงษ์ประกา สุรวานิช อายุ 58 ปี ได้รับบาดเจ็บถูกทำร้ายด้วยอาวุธมีดแทงเข้าที่หน้าท้องรวม 13 แผล นอนหมดสติอยู่ข้างทาง เจ้าหน้าที่พยายามปั๊มหัวใจช่วยเหลือชีวิต แต่หญิงคนดังกล่าวเสียชีวิตในเวลาต่อมา
จากการสอบสวนเบื้องต้นทราบว่า ผู้ก่อเหตุเป็นคนขับรถยนต์คันที่เกิดเหตุ ก่อเหตุใช้อาวุธมีดแทงผู้หญิงที่นั่งโดยสารมาด้วย หลังจากก่อเหตุได้วิ่งหลบหนีลงจากรถ ก่อนจะขึ้นรถกระบะบรรทุกน้ำแข็งหลบหนีไป ล่าสุดมีรายงานว่า เจ้าหน้าที่ตำรวจสามารถสกัดจับตัวผู้ต้องสงสัยได้แล้ว ซึ่งได้หลบหนีไปในพื้นที่ จ.ฉะเชิงเทรา ขณะอยู่ในระหว่างการสอบสวนที่ สภ.บางน้ำเปรี้ยว
จากการสอบปากคำ นายเรวัฒน์ งามบุญปลอด อายุ 32 ปี ผู้ก่อเหตุ ให้การอ้างว่า ทำงานเป็นคนขับรถให้ผู้เสียชีวิตมาปีเศษ ที่ผ่านมามักทะเลาะขัดใจขัดแย้งกันมาโดยตลอด ก่อนเกิดเหตุได้ขับรถคันเกิดเหตุออกมากับผู้เสียชีวิต โดยผู้เสียชีวิตนั่งอยู่ที่เบาะหลัง เกิดมีปากเสียงกันอย่างรุนแรง จนมาถึงจุดเกิดเหตุรถเกิดเสียหลัก ชนกับฟุตบาทริมทาง ผู้เสียชีวิตได้วิ่งหนีลงจากรถ นายเรวัฒน์ จึงตามลงมาก่อเหตุแทงเข้าที่หน้าท้องจนเสียชีวิต และใช้อาวุธจี้รถบรรทุกน้ำแข็งหลบหนีไป
ขอบคุณภาพและเนื้อหาข่าวจาก สวพ.91