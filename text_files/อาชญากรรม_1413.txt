รวบหนุ่มใหญ่หึงโหด ฆ่าสาวแบงค์นักศึกษาป.โท กดน้ำในโรงแรมม่านรูด อ้างแฟนสาวบอกเลิกเพราะตนแก่และจน จึงบันดาลโทสะ
ผู้สื่อข่าวรายงานว่า พล.ต.ท.วินัย ทองสอง ผู้บัญชาการตำรวจนครบาล แถลงผลการจับกุมนายธีระภาคย์ หรือ ธนพงศ์ เกียรติพงสา อายุ 38 ปี ชาว อ.บางกรวย จ.นนทบุรี ผู้ต้องหาตามหมายจับ ศาลจังหวัดตลิ่งชัน ที่ 74/55 ลงวันที่ 3 ก.พ. 2555 ในข้อหาฆ่าผู้อื่น โดยผู้ต้องหาได้ก่อเหตุฆ่า น.ส.ชุติกาญจน์ ลิ้มนิรมล อายุ 26 ปี แฟนสาว เป็นพนักงานธนาคารและนักศึกษาปริญญาโท เสียชีวิตภายในโรงแรม บริเวณซอยจรัญสนิทวงศ์ 6 เมื่อวันที่ 3 ก.พ. 2555 ก่อนจะหลบหนีไป โดยทาง เจ้าหน้าที่ตำรวจกองบังคับการสืบสวนสอบสวน กองบัญชาการตำรวจนครบาล จับกุมได้ที่บ้านเช่าไม่มีเลขที่ ม.13 ต.ต้นชัย อ.เมือง จ.ลำปาง
จากการสอบสวนผู้ต้องหาให้การรับสารภาพว่า ลักลอบคบกับ น.ส.ชุติกาญจน์ แบบลึกซึ้งมากว่า 5 ปี เนื่องจากทางผู้ตายไม่ต้องการให้ครอบครัวรู้ เหตุที่ตัดสินใจฆ่าผู้ตายเนื่องจากผู้ตายได้ตีตัวออกห่าง โดยวันเกิดเหตุนัดผู้ตายที่โรงแรมดังกล่าวเพื่อมีเพศสัมพันธ์ หลังจากนั้นได้มีปากเสียงกันเนื่องจากผู้ตายได้ขอเลิก เพราะตนเองแก่และจน จึงบันดาลโทสะขึ้นค่อมผู้ตาย จากนั้นใช้มือบีบคอเหยื่อก่อนกดน้ำจนเสียชีวิตและได้ทำการหลบหนีไป จนมาถูกเจ้าหน้าที่จับกุมได้ดังกล่าว 
เบื้องต้น เจ้าหน้าที่ ตำรวจดำเนินคดีในข้อหาฆ่าผู้อื่นจนถึงแก่ความตาย และจากการตรวจสอบประวัติ นายธีระภาคย์เคยถูกแจ้งความในข้อหาทำร้ายร่างกายนางสาวชุติกาญจน์มาแล้วครั้งหนึ่ง ที่สถานีตำรวจนครบาลทองหล่อ