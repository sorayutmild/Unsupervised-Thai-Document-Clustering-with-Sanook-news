เป็นข่าวที่สร้างความโศกเศร้าและอาลัยให้กับทุกคน สำหรับการจากไปของพระเอกหนุ่มนิสัยดี ปอ ทฤษฎี สหวงษ์ โดยในวันนี้ (19 ม.ค.) ครอบครัวจะได้ทำการเคลื่อนย้ายศพไปประกอบพิธีทางศาสนาที่วัดกลางพระอารามหลวง จ.บุรีรัมย์
ทั้งนี้ เมื่อเวลา 04.45 น. ที่ผ่านมา ดาราสาวรุ่นพี่ "จิ๊ก เนาวรัตน์" ได้เดินทางมาถึงโรงพยาบาลรามาธิบดี ก่อนที่จะเข้าไปแต่งหน้าศพให้ ปอ ทฤษฎี ในห้องสุดท้าย หรือห้องดับจิต รพ.รามาธิบดี
หลังจากที่แต่งหน้าศพให้พระเอกหนุ่ม ปอ ทฤษฎี เสร็จเรียบร้อย จิ๊ก เนาวรัตน์ ได้ออกมาเผยกับสื่อมวลชนว่า...
"พอทราบข่าวก็ติดต่อทางครอบครัวขอมาทำ และมี ท็อป ดารณีนุช มาช่วยด้วย ปอมีสีหน้าที่ดี พี่ทำสุดความสามารถและสุดหัวใจจริงๆ ไม่ได้มั่นใจว่าปอจะไปวันนี้ แต่ต้องน้อมรับว่าเป็นสัจธรรมชีวิต แต่เขาไปแล้วก็ต้องส่งให้เขาขึ้นสวรรค์ เชื่อว่าปอจะอยู่ในความทรงจำของทุกคนไม่มีวันลืม ตอนตัดผมพี่ไม่เคยตัดให้ใครเลย ต้องพยายามค่อยๆ ซอย ทำให้ดีที่สุดเท่าที่ทำได้
พี่คุยกับปอว่าชาติหน้าขอให้เกิดเป็นพระเอกใหม่นะ อย่าเจ็บป่วย ให้อยู่สุขสบาย ขอให้โด่งดังกว่านี้ ไปทุกภพที่อยากไป ไม่ต้องห่วงที่นี่ ทุกคนรักปอ ไม่ใช่เฉพาะพี่ และนี่เป็นหน้าที่ของพี่ เป็นโอกาสได้สัมผัสปอเป็นครั้งสุดท้าย เพราะขณะที่เขาป่วยไม่ได้มีโอกาสเข้าไปดู เข้าไปคุยใกล้ชิดหรือเห็นหน้าเขาเลย"