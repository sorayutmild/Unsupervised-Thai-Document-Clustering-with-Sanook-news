แก๊งโจรบุกขึ้นบ้าน 2 ตายาย ทุบตีทำร้ายร่างกายจนน่วม ขโมยพระเครื่องเก่า 4 องค์ หนีลอยนวล ตร.คาดเป็นพวกขี้ยา
ผู้สื่อข่าวรายงานว่า (7 มิ.ย.) สภ.ผักไห่ จ.พระนครศรีอยุธยา รับแจ้งเหตุมีคนทำร้าย 2 ตายายที่บ้านเลขที่ 14 ม.9 ต.อมฤต อ.ผักไห่ จ.พระนครศรีอยุธยา ทราบชื่อนายสมคิด พวงอ้อ อายุ 71 ปี และนางระเบียบ พวงอ้อ อายุ 76 ปี ซึ่งเป็นพี่สาวนายสมคิด ทั้งสองคนมีร่องรอยถูกทำร้ายตามร่างกาย และใบหน้า 
สอบสวนนายสมคิด กล่าวว่า ตนกับพี่สาวอยู่ด้วยกันตามลำพังสองคนพี่น้อง ในบ้านไม่มีสมบัติอะไรมากนอกจากพระเครื่องและพระบูชา วันเกิดเหตุเวลาประมาณ 20.00 น.ของวันที่ 2 มิ.ย.มีคนร้ายประมาณ 5 คน ขึ้นมาบนบ้านจับตนมัดเอาไว้กับเสาบ้าน และทำร้ายทุบตีพี่สาวเพื่อให้บอกที่ซ่อนทรัพย์สิน แต่นางระเบียบบอกว่าไม่มี คนร้ายก็รื้อค้นเอาพระเครื่องไป จำนวน 4 องค์ โทรศัพท์มือถือ 1 เครื่อง 
เบื้องต้น ตำรวจเชื่อว่าคนร้ายเป็นพวกติดยาหรือเล่นการพนัน เห็นว่าสองตายายอยู่ตามลำพัง จึงบุกเข้ามาก่อเหตุ โดยจะติดตามจับกุมเพื่อนำตัวมาดำเนินคดีต่อไป