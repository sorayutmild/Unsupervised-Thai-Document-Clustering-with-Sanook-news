โรคที่เกิดขึ้นกับอวัยวะภายในร่างกายของเรา เราอาจจะมองไม่เห็น จึงต้องอาศัยการสังเกต หรือรับรู้ความรู้สึกที่เกิดขึ้นให้ดีแทน เพราะสัญญาณเหล่านี้อาจเป็นอาการเริ่มต้นที่อันตรายต่อร่างกาย โดยเฉพาะอย่างยิ่งโรคที่เกิดขึ้นกับอวัยวะสำคัญอย่าง “หัวใจ”
โรคหัวใจ เป็นชื่อโรคที่ครอบคลุมถึง 4 อาการผิดปกติหลักๆ ในบางส่วนของหัวใจ ได้แก่

กล้ามเนื้อหัวใจ
หลอดเลือดหัวใจ
ลิ้นหัวใจ
เยื่อหุ้มหัวใจ

แต่ไม่ว่าจะเป็นส่วนใดของหัวใจ เราสามารถเรียกรวมๆ ได้ว่าเป็นโรคหัวใจ ซึ่งเป็นอันตรายต่อชีวิต เพราะหัวใจเป็นอวัยวะที่ช่วยสูบฉีดเลือดไปเลี้ยงส่วนต่างๆ ของร่างกาย หากหัวใจไม่สามารถทำงานได้อย่างมีประสิทธิภาพ หลายๆ ส่วนในร่างกายก็จะค่อยๆ ขาดเลือด และหยุดการทำงานลงในที่สุด
 
อาการที่ไม่ใช่โรคหัวใจ
มีหลายอาการที่เกี่ยวข้องกับหน้าอก แต่ไม่ใช่โรคหัวใจ เช่น

หายใจเข้าลึกๆ แล้วเจ็บหน้าอก อาจเป็นกล้ามเนื้อทรวงอก กล้ามเนื้อซี่โครงผิดปกติ หรือเยื่อหุ้มปอดผิดปกติ
เหงื่อออกปลายมือปลายเท้า อาจแค่ความผิดปกติอื่นๆ เช่น โรคเหงื่อออกมากผิดปกติ หรือ Hyperhidrosis

 
กลุ่มเสี่ยงโรคหัวใจ

มีโรคประจำตัวบางอย่างที่เป็นปัจจัยเสี่ยงของโรคหัวใจ เช่น โรคเบาหวาน โรคความดันโลหิตสูง ไขมันในเลือดสูง โรคอ้วน การสูบบุหรี่
ปัจจัยเสี่ยงทางพันธุกรรมทางครอบครัว เคยมีคนในครอบครัวเป็นโรคหัวใจ หรือหัวใจทำงานผิดปกติมาก่อน

 
7 สัญญาณอันตรายโรค “หัวใจ”

แน่นหน้าอก รู้สึกเหมือนมีคนมานั่งทับหน้าอก หรือมาเหยียบหน้าอก
รู้สึกร้าวขึ้นกรามด้านซ้าย ร้าวไปถึงท้องแขนด้านซ้าย หรือร้าวลงมาบริเวณท้อง
หน้ามืด เป็นลมหมดสติ มีอาการวูบไม่รู้สึกตัวกะทันหัน
เหงื่อแตก ใจสั่น ใจเต้นเร็ว และรัวกะทันหัน
เหนื่อยง่าย ไม่สามารถนอนราบได้ นอนกลางคืนแล้วต้องตื่นมานั่งหอบ เดินใกล้ๆ ก็รู้สึกเหนื่อย จะเป็นมากขึ้นเรื่อยๆ ซึ่งต้องระวังอาจจะเป็นภาวะหัวใจล้มเหลว
ขาบวม บริเวณหน้าแข้งหรือบริเวณปลายเท้าทั้ง 2 ข้าง หากใช้นิ้วมือกดลงไปจะพบว่าเนื้อบุ๋มลงไป และเมื่อยกนิ้วขึ้นมาเนื้อก็ยังไม่คืนตัวร่วมกับมีอาการเหนื่อย
นอนราบไม่ได้ มีอาการแน่นท้องมากขึ้น

ถ้ามีอาการดังกล่าวควรมาพบแพทย์ที่โรงพยาบาลโดยด่วน
 
วิธีป้องกันโรคหัวใจ
แม้ว่าจะเป็นโรคอันตราย แต่สามารถป้องกันได้ด้วยการเลือกทานอาหารที่ดี มีประโยชน์ต่อร่างกาย ลดการทานคารืโบไฮเดรตแบบไม่ขัดสี เช่น แป้ง น้ำตาล ข้าวขาว เบเกอรี่ต่างๆ เน้นโปรตีนไขมันต่ำ ผักผลไม้ และธัญพืช รวมถึงการออกกำลังกายเป็นประจำ พักผ่อนให้เพียงพอ และที่สำคัญคือการตรวจสุขภาพประจำปี เท่านี้ก็ช่วยลดความเสี่ยงในการเป็นโรคหัวใจได้แล้ว