     'รถหาย' ถือเป็นภัยใกล้ตัวของเจ้าของรถมากกว่าที่คิด  ซึ่งการจะได้ครอบครองรถยนต์สักหนึ่งคัน  ต้องแลกกับหยาดเหงื่อแรงกายอย่างหนัก ไหนจะต้องเสียค่าน้ำมัน  ค่าบำรุงรักษาสารพัด  แต่กลับต้องมาถูกขโมยหายไปในเพียงพริบตาเพราะมิจฉาชีพที่แฝงตัวอยู่ในสังคม  พร้อมสารพัดวิธีในการโจรกรรม
     วันนี้ Sanook!Auto มี 5 อันดับรถยนต์ที่เสี่ยงต่อการโจรกรรมมากที่สุดมาฝากกัน
 

      ก่อนอื่นเรามาดูกันถึงสถิติที่สำคัญเกี่ยวกับการขโมยรถยนต์ ในรอบ 1  ปีที่ผ่านมาล่าสุด นับตั้งแต่เดือน เม.ย.56 จนถึง เม.ย.57 พบว่า

มี ผู้เสียหายที่ถูกโจรกรรมเข้าแจ้งความกับเจ้าหน้าที่ตำรวจเป็นจำนวนสูงถึง  2,952 คดี ซึ่งตัวเลขดังกล่าวแบ่งออกเป็นรถยนต์ 369 คดี  และรถจักรยานยนต์ 2,583 คดี


จากตัวเลขทั้งหมด มีคดีที่สามารถจับกุมตัวผู้โจรกรรมได้เพียง 298 คดี ซึ่งไม่ถึงร้อยละ 10 ของคดีทั้งหมดด้วยซ้ำ


ช่วงเวลาที่รถหายมากที่สุด คือ ตั้งแต่ 18.00 น. ไปจนถึง 24.00 น.

      ซึ่งช่วงเวลาดังกล่าวนับรวมทั้งสถิติของรถยนต์และรถจักรยานยนต์รวมกัน  เนื่องจากมอเตอร์โชค์จะมีความเสี่ยงถูกโจรกรรมช่วงที่เจ้าของไปจอดไว้ตาม ห้างสรรพสินค้า หรือสถานที่ต่างๆหลังจากเลิกงาน หรือระหว่างทางกลับบ้าน  ขณะที่รถยนต์จะมีความเสี่ยงมากที่สุดตั้งแต่ช่วงหลังเที่ยงคืนเป็นต้นไป  เนื่องจากการขโมยรถยนต์มักใช้เวลานานกว่า และเทคนิคที่ซับซ้อนกว่า  ทำให้ผู้ร้ายเลือกใช้เวลาที่เจ้าของรถนอนหลับไปแล้ว  เพื่อความสะดวกในการลงมือนั่นเอง
 

     5 อันดับรถยนต์ที่ถูกขโมยมากที่สุด
     1. Toyota Altis     2. Toyota Vios     3. Toyota Fortuner     4. Toyota Vigo     5. Isuzu D-Max     จะเห็นได้ว่าทั้งหมดเป็นรถยอดนิยมในตลาดบ้านเราทั้งสิ้น โดย 'โตโยต้า อัลติส' นำมาเป็นอันดับ 1 เนื่องจากอัลติส  เป็นรุ่นยอดนิยมโดยเฉพาะการนำมาเป็นรถแท็กซี่  จึงมีโอกาสสูญหายเนื่องจากถูกนำมาถอดชิ้นส่วนแยกเป็นอะไหล่ขายเพิ่มขึ้น  นอกเหนือจากนำไปขายแบบทั้งคัน
     ขณะที่รถกระบะทั้ง 'โตโยต้า วีโก้' และ 'อีซูซุ ดีแมกซ์' มีอัตราการหายใกล้เคียงกัน แต่วีโก้อาจมีโอกาสเสี่ยงมากกว่าเล็กน้อย      เห็นแบบนี้แล้ว ใครกำลังใช้รถยอดฮืตติดอันดับดังกล่าว ก็คงมีหวั่นๆกันบ้าง  แต่สำหรับใครที่ไม่ได้ใช้รถยี่ห้อที่ว่ามา ก็ประมาทไม่ได้เช่นกัน  เนื่องจากรถทุกคันมีโอกาสเสี่ยงต่อการโจรกรรมทั้งนั้น  เพียงแต่ขโมยอาจนำไปขายได้ราคาต่ำกว่ารถตลาดยอดนิยมเท่านั้นเอง
 
     ขอบคุณข้อมูลจาก ศูนย์ปราบปรามการโจรกรรมรถยนต์
 