"มารี" รับ โดนถอนละคร 2 เรื่อง เหตุไม่ตั้งใจแสดง ไม่ซีเรียส "แววมุยรา" ไม่เปี้ยง เปรย พร้อมปรับตัว วอน ดูที่ผลงาน
ดูเหมือนว่ากระแสของสาวน้อย "มารี เบิร์นเนอร์" จะตกลงซะแล้ว เพราะเจ้าตัวโดนถอดออกจากละครถึงสองเรื่อง เหตุผู้ใหญ่ไม่ปลื้มกับเรตติ้ง ซึ่งในงาน THE MALL PROPERTY FAIR สาวมารีก็ออกชี้แจงถึงเรื่องนี้อย่างมั่นใจว่า
"คือหนูรู้สึกว่า คนยังไงเค้าก็แยกเแยะระหว่างคนสองคนว่า นางเอกเล่นเป็นยังไง พระเอกเล่นยังไง พี่บอยไปเล่นคนใหม่อาจจะเรตติ้งดีตาม หนูว่ามันเป็นเรื่องที่เราทำงานด้วยกัน คนดูอาจจะไม่อิน อาจจะติดภาพคนอื่นมาก่อน แต่เราต้องยอมรับมันอยู่แล้ว เราเลือกที่จะแบ่งดีกว่าว่าอันไหนมีเหตุผล เราผิดตรงไหนแล้วเอาไปปรับปรุง ดีกว่าเก็บทุกอย่างไปคิด"
ส่วนเรื่องถอนออกจากละครนั้น มันเป็นเรื่องของฟีดแบคอยู่แล้ว เพราะเรื่องนี้ก็เป็นเรื่องสำคัญ ถ้าฟีดแบคของพระนางคู่นี้ออกมาไม่ดี ผู้จัดจะมาเสี่ยงทำไม ถูกของเค้าที่ถอดออก จะปรับตัวกับละครใหม่ ไม่เสียใจ เพราะรู้สึกว่าเป็นการตัดสินใจของผู้ใหญ่ หนูเชื่อใจพี่ตู่อยู่แล้ว ว่าถ้าเกิดพี่ตู่ถอดตัวหนูออกมา พี่ตู่คงเชื่อว่าการที่หนูได้เล่น 'พรพรหม' มันจะไม่ทำให้อะไรดีขึ้น มันแค่จะทำให้กระแสแย่ลง คือหนูรู้ตัวมาตลอด อย่างเรื่อง 'ท่านชาย' คือ จริงๆ มันเป็นเรื่องของคิวไม่ตรงกัน เรื่องนี้ยังไม่ได้เปิดกล้อง เค้าต้องการคิวเรียนแอคติ้งล่วงหน้า ซึ่งเราเรียนไปด้วย แล้ว 'แววมยุรา' เพิ่งปิดไป ต่อด้วย 'รักคุณเท่าฟ้า' เลย บางทีขอคิวที่ตรงกับวันเรียนเรา เราก็ให้เค้าไม่ได้ หนูไม่คิดมากเลยที่โดนถอดสองเรื่อง หนูมองว่าเป็นเรื่องดีด้วยซ้ำ คิดว่าถ้าละครเรื่องไหนไม่เหมาะกับเรา หรือเวลามันไม่ตรง คือเราฝืนไป ผลงานมันคงออกมาไม่ดีค่ะ"
นอกจากนี้ สาวมารียังออกมาชี้แจงข่าวที่ตนไม่มีวินัยในการท่องบท จนเป็นสาเหตุของการถอดออกจากละครด้วย "หนูยอมรับนะคะว่ามีช่วงหนึ่งที่เหมือนกับว่า เราอาจจะสบายในกองถ่ายมากเกินไปหน่อย จนรู้สึกว่ามันคือการไปสนุกกับเพื่อน ๆ เพราะเรารู้สึกสบายใจ เหมือนทุกคนเป็นครอบครัวเดียวไปแล้ว แต่ว่าพอเรารู้ตัว มีคนมาพูดค่อนข้างแรงด้วยว่าเราไม่ตั้งใจ เราเป็นเด็กไม่ดี ไม่น่ารัก แต่หลังจากนั้นเราปรับทันทีเลยค่ะ แล้วปรับดีขึ้นด้วย ผู้ใหญ่ยังพูดเลยค่ะว่า รู้สึกว่าน้องปรับได้เร็วมาก แต่ว่าข่าวมันเป็นเรื่องปกติ ถ้าแก้ไขแล้วมันคงไม่มีใครปล่อยออกมาว่าแก้ไขแล้ว ดีขึ้นแล้ว ต้องขอให้ดูจากผลงานต่อๆ ไปละกันค่ะ เพราะเราตั้งใจแล้ว"