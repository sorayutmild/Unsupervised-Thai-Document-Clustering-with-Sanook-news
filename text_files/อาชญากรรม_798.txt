(ขอบคุณภาพจากทวิตเตอร์ @thapanee3miti)
(19 ธ.ค.) ปฏิบัติการนำกำลังเจ้าหน้าที่ตำรวจลงพื้นที่ค้นหาเบาะแสและร่องรอยของ น้องแม็กซ์ อายุ 7 ปี หนึ่งในเหยื่อฆ่าข่มขืนโดย นายหนุ่ย หรือ ติ๊งต่าง ไม่มีนามสกุล ที่มีการขยายผลการสืบสวน จนพบว่ายังมีเหยื่ออีกจำนวนหลายราย รวมทั้ง น้องหญิง อายุ 4 ปี ที่หายตัวไปที่งานดอกฝ้ายเมืองเลย ซึ่งล่าสุดค้นพบชิ้นส่วนศพแล้ว ขณะที่ น้องแม็กซ์ ยังไม่พบร่องรอย
พล.ต.ต.ศักดา วงศ์ศิริยานนท์ ผู้บังคับการตำรวจภูธรจังหวัดเลย ได้นำกำลังเจ้าหน้าที่ตำรวจจาก 2 อำเภอ กว่า 100 นาย ลงพื้นที่ค้นหา น้องแม็กซ์ ที่หายตัวไปที่งานกฐิน วัดศรีอุดมวงศ์ โดยเจ้าหน้าที่ได้บุกค้นที่บ้านหลังหนึ่งใน อ.วังสะพุง ซึ่งเป็นบ้านพักที่ นายหนุ่ย มาพักเป็นคนงานรับจ้าง ตอนมาทำงานที่ จ.เลย และย้ายออกไปหลังจากที่ น้องแม็กซ์ ได้หายตัวไป
จุดแรก เจ้าหน้าที่ได้เริ่มค้นหาที่บ้านพักคนงาน หจก.เกรียงวิจิตร ก่อสร้าง ก่อนจะค้นหาต่อภายในบ้านและพื้นที่โดยรอบที่เป็นป่าสาบเสือ แต่ไม่พบสิ้งต้องสงสัยอะไร ก่อนจะย้ายกำลังไปค้นหาบริเวณวัดศรีอุดมวงศ์ จุดที่ น้องแม็กซ์ หายตัวไป ค้นหาตามป่าริมแม่น้ำเลย แต่ก็ไม่พบอะไรเพิ่มเติม
ส่วนความคืบหน้านี้ในส่วนรูปคดีของ นายหนุ่ย ศาลชั้นต้นไม่อนุญาตให้ออกมาชี้จุดที่ก่อเหตุฆาตกรรมชำเราเหยื่อเด็กที่ จ.เลย และ จ.ปราจีนบุรี ทำให้ นายหนุ่ย ยังคงถูกควบคุมตัวอยู่ภายในเรือนจำพิเศษกรุงเทพต่อไป นายสรสิทธิ์ จงเจริญ ผบ.เรือนจำพิเศษกรุงเทพ ได้เปิดเผยว่า นักจิตวิทยาได้เข้าไปสอบถามข้อมูลกับ นายหนุุ่ย เพื่อจำแนกผู้ต้องหาตามระเบียบเรือนจำ
จากการสอบถามข้อมูลได้พบเบาะแสใหม่ที่ นายหนุ่ย อ้างว่า เคยถูกล่วงละเมิดทางเพศอย่างต่อเนื่อง ตั้งแต่อายุ 6 ปี เริ่มก่อเหตุล่วงละเมิดเด็กชายและเด็กหญิงที่อายุน้อยกว่า ตอนอายุ 15 ปี เพราะความฝังใจในอดีต ก่อเหตุเช่นนี้เรื่อยมา เหยื่อที่ไม่เสียชีวิตจะนำกลับมาส่งที่บ้าน
ทั้งนี้ นายสิรสิทธิ์ ยังเปิดเผยว่า จากการสอบถามข้อมูลยังพบว่า นายหนุ่ย มีปฏิกิริยาตอบสนองในการตอบคำถามค่อนข้างช้ากว่าปกติ และมีพฤติกรรมแตกต่างจากนักโทษคนอื่นๆ ขณะนี้ยังไม่อนุญาตให้อาบน้ำรวมกับผู้ต้องขังรายอื่น เกรงว่าจะถูกทำร้ายร่างกาย แต่ยังคงให้นอนรวมกับผู้อื่น เพื่อความปลอดภัยและไม่เป็นจุดเด่น