คลัง เผย www.คนละครึ่ง.com เปิดลงทะเบียนกลางเดือน ต.ค. นี้ รัฐแจกเงิน 3,000 บาท ให้กับผู้มีสิทธิ์ 15 ล้านคนใช้จ่ายซื้อสินค้าได้ 50%
นายลวรณ แสงสนิท ผู้อำนวยการสำนักงานเศรษฐกิจการคลัง (สศค.) กล่าวถึงมาตรการกระตุ้นการบริโภคด้วยการแจกเงิน 3,000 บาท ให้กับประชาชนจำนวน 15 ล้านคน โดยจะเปิดลงทะเบียนรับสิทธิ์ผ่านเว็บไซต์ www.คนละครึ่ง.com ในกลางเดือน ต.ค. นี้ พร้อมยืนยันว่าโดยมาตรการดังกล่าวจะต้องร่วมใช้จ่ายการซื้อสินค้าอุปโภคด้วยครึ่งหนึ่งระหว่างผู้ได้สิทธิ์กับรัฐบาล
โดยเงื่อนไขของโครงการจะต้องคนสัญชาติไทย อายุ 18 ปีขึ้นไปลงทะเบียนได้ เพราะต้องการกระตุ้นให้เกิดการใช้จ่ายจริงในร้านค้าที่เข้าร่วมโครงการ โดยจะนำร้านค้าจากโครงการชิมช้อปใช้กว่า 50,000 ร้านค้า รวมถึงลงพื้นที่เพื่อให้ร้านค้าหาบเร่แผงลอยมาเข้าร่วมโครงการด้วย 
ส่วนจะเปิดให้ร้านสะดวกซื้อต่าง ๆ และห้างสรรพสินค้าเข้าร่วมโครงการนี้ด้วยหรือไม่นั้น นายลวรณ กล่าวว่า ยังอยู่ระหว่างการพิจารณาว่ามีความเหมาะสมหรือไม่ ซึ่งเป้าหมาย คือต้องการให้เกิดการใช้จ่ายและกระตุ้นการบริโภคภายในประเทศให้มากที่สุด
“โครงการนี้กำหนดไว้ 15 ล้านคน ซึ่งเป็นการร่วมจ่ายการซื้อสินค้าอุปโภคบริโภคคนละครึ่ง ระหว่างผู้ได้สิทธิกับรัฐบาล จึงอยากให้ผู้ได้สิทธิเป็นผู้มีกำลังและต้องการซื้อสินค้าจริง หากมีคนลงทะเบียนเกินจำนวนมาก ก็สามารถเสนอให้รัฐบาลขยายได้ เพราะถือว่าเป็นประโยชน์ในการฟื้นฟูเศรษฐกิจ” นายลวรณ กล่าว
อย่างไรก็ตาม ทาง สศค. อยู่ระหว่างการสรุปจัดทำรายละเอียดโครงการทั้งหมด เพื่อเสนอให้ ศบศ. พิจารณาอีกครั้งภายใน 2 สัปดาห์ข้างหน้า ก่อนนำเสนอเข้าสู่ที่ประชุม ครม. เพื่อดำเนินการเตรียมความพร้อมระบบการลงทะเบียน รวมถึงเรื่องเงินที่จะนำมาใช้ในโครงการให้ทันกลางเดือน ต.ค. นี้
ทั้งนี้ โครงการดังกล่าว คาดว่าใช้งบประมาณจาก พ.ร.ก. เงินกู้ 1 ล้านล้านบาท จำนวน 4.5 หมื่นล้านบาท หากมีจำนวนผู้ใช้สิทธิ์เต็ม 15 ล้านคน และใช้เงินหมด 3,000 บาท คาดว่าจะเกิดเม็ดเงินหมุนเวียนในระบบเศรษฐกิจเพิ่มขึ้นกว่า 90,000 ล้านบาท

แจกอีกแล้ว! ศบศ. ไฟเขียวแจกเงิน 3,000 บาท ผ่านแอปฯ "เป๋าตัง" เริ่มเดือน ต.ค. 63
แจกเงิน 3,000 บาท ผ่านแอปฯ เป๋าตัง กับเงื่อนไขเบื้องต้นที่ควรรู้ก่อนขอรับสิทธิ์
