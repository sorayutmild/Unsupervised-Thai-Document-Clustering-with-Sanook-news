เหล็กเส้นหล่นจากชั้น 26 ของคอนโดหรูย่านพระราม 9 ทับคนงานหญิง ร่างแหลกจนต้องเก็บใส่ถุงดำ
ผู้สื่อข่าวรายงานว่า (21 ส.ค.) เมื่อเวลา 09.00 น. เกิดเหตุม้วนเหล็กเส้นหลุดจากเครนหล่นทับคนงาน เสียชีวิต 1 คน ทราบชื่อ นางจันทร์ จีกระโทก อายุ 45 ปี บริเวณไซต์คนงานก่อสร้างคอนโดมิเนียมสูง 26 ชั้น บริเวณริมถนนพระราม 9 แขวงห้วยขวาง เขตห้วยขวาง กทม. โดยขณะที่เครนยกม้วนเหล็กเส้นม้วนใหญ่ ขึ้นไปบนชั้น 26 สลิงบริเวณหูเกี่ยวยึดเหล็กเส้นเกิดขาด ม้วนเหล็กเส้นขนาดใหญ่ร่วงลงมาทับร่างนางจันทร์จนแหลกละเอียด ต่อหน้าเพื่อนคนงาน
จากการสอบสวนทราบว่าเหตุดังกล่าวเกิดขึ้นเมื่อเวลา 07.00-08.00 น. แต่ผู้ควบคุมงานภายในไซค์ก่อสร้างคอนโดฯ ไม่แจ้งเหตุการณ์ดังกล่าวในทันที จนกระทั่งเก็บชิ้นส่วนอวัยวะของผู้เสียชีวิตบรรจุใส่ถุงดำ และทำความสะอาดพื้นที่เกิดเหตุเรียบร้อยจึงแจ้งเจ้าหน้าที่ให้ไปรับศพ
ทั้งนี้ เจ้าหน้าที่นำตัวผู้ควบคุมเครน พร้อมหัวหน้าคนงานก่อสร้างไปสอบสวนต่อไป
ขอขอบคุณภาพจาก fm91bkk