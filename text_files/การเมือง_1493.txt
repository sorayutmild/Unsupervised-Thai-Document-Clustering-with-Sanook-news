ช่างภาพเนชั่นหวิดดับกลางสภาฯ หลังล้มลงระหว่างงานแถลงข่าว แต่เจ้าหน้าที่พยาบาลประจำสภาฯไม่นำส่งรถพยาบาล อ้างกลัวผู้ใหญ่ต่อว่า
ผู้สื่อข่าวรายงานว่า (10 ธ.ค.)  เมื่อเวลาประมาณ 13.00 น.ที่บริเวณห้องโถงอาคาร 1 รัฐสภา ในระหว่างที่นายสมศักดิ์ เกียรติสุรนนท์ ประธานสภาผู้แทนราษฎร แถลงข่าวเตรียมความพร้อมเรื่องงานวันเด็ก 2556 ในวันเสาร์ที่ 12 ม.ค.56 ระหว่างการแถลงข่าว นายสกล สนธิรัตน์ ช่างภาพสำนักข่าวเนชั่น เกิดอาการผิดปกติล้มลงจนเพื่อนร่วมงานต้องประคองไว้ ประกอบกับนายสกลมีโรคประจำตัวเป็นโรคความดันโลหิตสูง จึงรีบไปตามเจ้าหน้าที่โรงพยาบาลพระมงกุฎ ซึ่งอยู่ประจำห้องพยาบาลสภาฯมาดูอาการ โดยนายสกลบอกเพื่อนร่วมงานว่า"ไม่ไหวแล้ว" เมื่อเจ้าหน้าที่พยาบาลมาถึงก็เข้ามาตรวจอาการ วัดความดัน และถามไถ่อาการนานกว่า 10 นาทีแต่ไม่ยอมนำส่งรถพยาบาล โดยชี้แจงว่า "มันเคยมีกรณีอย่างนี้เกิดขึ้น ไปส่งคนไข้ แต่ก็มีเหตุการณ์เกิดขึ้นซ้อนขึ้นมา หากนำรถออกไปก็กลัวผู้ใหญ่ต่อว่า ต้องรอให้รถอีกคันมาก่อน" ซึ่งในเวลาต่อมารถกู้ชีพของศูนย์นเรนทรจากภายนอกมารับนายสกลไปส่งที่โรงพยาบาลกลาง เนื่องจากมีบัตรประกันสังคมโรงพยาบาลดังกล่าวอยู่
ด้านนางนุฎฎษีห์ ชัยสุวรรณ ผู้บังคับบัญชากลุ่มงานสื่อมวลชนสภาผู้แทนราษฎร กล่าวว่า ได้ประสานไปยังนายสมศักดิ์ เกียรติสุรนนท์ ประธานสถาผู้แทนราษฎร เพื่อหารือเรื่องดังกล่าวแล้ว ประธานสภายืนยันว่า สภาฯไม่มีนโยบายที่ว่าไม่ให้รถพยาบาลออกไปจากรัฐสภา ซึ่งสามารถนำรถออกไปได้และนำรถคันใหม่เข้ามาแทน และเนื่องจากกรณีนี้ต่อไปหากเกิดเหตุฉุกเฉินไม่ว่าจะเป็นใครในสภาฯก็สามารถนำรถออกไปได้ทันที โดยประธานสภาฯเมื่อทราบเองก็ตกใจและเป็นห่วงมาก พร้อมกับมอบหมายให้คณะทำงานนำกระเช้าไปเยี่ยมอาการทันที
 
 
 