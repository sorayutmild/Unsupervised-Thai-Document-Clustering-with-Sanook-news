วันที่ 4 กันยายน 2557 ที่ทำเนียบรัฐบาล นายสิงห์ทอง บัวชุม อดีต สส.พรรคเพื่อไทย เดินทางมายื่นหนังสือ ต่อ พล.อ.ประยุทธ์ จันทร์โอชา เพื่อให้พิจารณาเอาผิด นายอภิสิทธิ์ เวชชาชีวะ และพิจารณาสั่งการห้ามมิให้มีการจำหน่ายและเผยแพร่หนังสือ ชำแหละจำนำข้าว ของนายเเพทย์วรงค์ เดชกิจวิกรม ที่ได้ทำการเปิดตัวไปเมื่อวาน โดยรายละเอียดในหนังสือเป็นการกล่าวหาข้อมูลเท็จเกี่ยวกับการดำเนินการโครงการจำนำข้าว จึงถือว่ากิจกรรมดังกล่าวมีวาระซ่อนเร้นในการให้ร้ายทางการเมือง ทั้งที่โครงการรับจำนำข้าวมีการฟ้องร้องกล่าวหาโดย นพ.วรงค์ เดชกิจวิกรม และนายอภิสิทธิ์ เวชขาชีวะ ซึ่งคดีอยู่ในอำนาจการสอบสวนของ ป.ป.ช.อยู่แล้ว
ขณะเดียวกัน นายสิงห์ทอง ยืนยันว่า น.ส.ยิ่งลักษณ์ ชินวัตร อดีตนายกรัฐมนตรี จะไม่หนีการพิจารณาคดีโครงการรับจำนำข้าวไปต่างประเทศอย่างแน่นนอน แต่ยอมรับว่า ด.ช.ศุภเสกข์ อมรฉัตร หรือ น้องไปป์ บุตรชายของอดีตนายกรัฐมนตรี ได้ลาออกจากโรงเรียนในประเทศไทย และ เดินทางไปเรียนต่อต่างประเทศแล้ว