ลุงวัย 60 ข่มขืนหลานสาวอายุ 16 และ 13 ความแตกเพราะยายเห็นภาพเปลือยในมือถือ คนโตเผยโดนกระทำมานาน 4 ปี
(15 เม.ย.65) เมื่อเวลา 16.30 น. ที่ สภ.พระประแดง สมุทรปราการ นางสม (นามสมมุติ) อายุ 51 ปี ได้เดินทางมาพร้อมกับ น.ส.พร (นามสมมุติ) อายุ 16 ปี เข้าแจ้งความร้องทุกข์กับ ร.ต.อ.ชาย พลศรี รอง สว.สอบสวน สภ.พระประแดง ว่านายไพบูลย์ (สงวนนามสกุล) อายุ 60 ปี ซึ่งเป็นลุงของ น.ส.พร ก่อเหตุข่มขืนหลานสาว 2 คน คือ น.ส.พร และ ด.ญ.ด้าย (นามสมมุติ) อายุ 13 ปี ที่บ้านพักภายในซอยเพชรหึงษ์ 25 ต.บางยอ อ.พระประแดง สมุทรปราการ  
นางสม ซึ่งเป็นยายของเด็กทั้ง 2 คน เล่าว่า เมื่อวานนี้หลานสาวคนโตกำลังเล่นโทรศัพท์อยู่ แล้วหลานสาวคนเล็กก็มาเปิดคลิปภาพเปลือยของหลานสาวคนโต ตนก็มองเห็นจึงได้รู้สึกตกใจและสงสัยว่าใครเป็นคนทำ จึงได้ถามหลานสาวคนโตดู จึงรู้ว่าคนที่ทำเป็นลุง หลังจากนั้นตนก็ได้มีปากเสียงกับลุงคนก่อเหตุ หลังจากทะเลาะกันไปสักพัก ลุงก็ได้โยนโทรศัพท์ของหลานทิ้งลงน้ำข้างบ้าน หลังจากนั้นเรื่องที่ลุงข่มขืนหลานสาวก็แดงขึ้นมา ก่อนหน้านั้นตนไม่ทราบ แต่เพิ่งจะมารู้ก็เมื่อวาน ตนจึงได้ไปคุยกับหลานสาวคนโตถามถึงเหตุการณ์ต่างๆ ที่เกิดขึ้น หลานสาวคนโต บอกกับตนว่า โดนลุงข่มขืนมาตั้งแต่ ป.6 จนปัจจุบัน และเพิ่งจะโดนลุงข่มขืนไปล่าสุดก็วันที่ 13 เมษายน ที่ผ่านมา ซึ่งหลานสาวอีกคนก็เคยโดนลุงข่มขืนเหมือนกัน พอได้ฟังที่หลานสาวเล่าให้ฟังทำให้ตนรู้สึกใจสลายมาก ไม่คิดว่าคนที่อยู่ใกล้ตัวจะทำแบบนี้ และจะขอเอาเรื่องกับลุงให้ถึงที่สุด แม่ของหลานสาวทั้ง 2 คนก็เสียไปนานแล้ว ส่วนพ่อก็แยกทางกันตั้งแต่แม่ของน้องเสีย
นางสาวเอ (นามสมมุติ) ซึ่งเป็นอาของเด็กทั้ง 2 คน เล่าว่า เมื่อเช้ายายได้โทรมาหา บอกว่าลุงข่มขืนหลานสาวทั้ง 2 คน ตนรู้สึกตกใจมาก ไม่คิดว่าลุงจะทำแบบนี้ ซึ่งลุงกับหลานก็ไม่ได้อยู่บ้านเดียวกัน ลุงทำงานอยู่เรือโป๊ะ พอเวลามาที่บ้านก็จะชอบพาหลานสาวคนโตไปนอนที่โป๊ะเรือด้วย จากการถามหลานสาวคนเล็ก ก็บอกว่า เคยโดนลุงข่มขืน 2 ครั้ง และจากการถามหลานสาวคนโตก็มารู้ว่าหลานสาวคนโตโดนข่มขืนมาตั้งแต่ ป.6 จนถึงปัจจุบัน รวมระยะเวลา 4 ปี ซึ่งแรก ๆ ตนก็ไม่ได้เอะใจอะไร จนมาช่วงหลังๆ เห็นว่าลุงมักจะชอบโทรมาหาหลานสาวตอนตี 1 ตี 2 ตนก็ฟังจากน้ำเสียงในสายลุงก็เหมือนจะงอนที่หลานสาวไม่ค่อยคุยด้วย คล้ายผู้หญิงผู้ชายจีบกัน บางทีลุงก็จะเอาเงินมาล่อหลานสาว ตนก็ไม่ได้คิดอะไรมาก คิดว่าลุงน่าจะรักหลานซื้อของให้ ส่วนคลิปที่มีภาพเปลือยของหลานตนก็ยังไม่เห็น เพราะลุงได้โยนโทรศัพท์ของหลานที่มีรูปนั้นอยู่ทิ้งลงคูน้ำข้างบ้าน
หลังรับแจ้งเจ้าหน้าที่ตำรวจ พร้อมด้วยเจ้าหน้าที่ชุดสืบสวน ร่วมกับเจ้าหน้าที่บ้านพักเด็กและครอบครัวจังหวัดสมุทรปราการ ฝ่ายปกครอง เดินทางไปควบคุมตัวนายไพบูลย์ (สงวนนามสกุล) ที่บ้านญาติ ภายในซอยเพชรหึงษ์ 25 ต.บางยอ อ.พระประแดง สมุทรปราการ เบื้องต้นนายไพบูลย์ ให้การรับสารภาพว่าได้ก่อเหตุจริงและเดินออกมามอบตัวกับทางเจ้าหน้าที่ตำรวจ ก่อนที่เจ้าหน้าที่จะนำตัวไปบ้านหลังที่เกิดเหตุ เพื่อชี้จุดก่อเหตุ ซึ่งอยู่ห่างจากบ้านที่ไปควบคุมตัวนายไพบูลย์ประมาณ 50 เมตร ก่อนจะนำตัวนายไพบูลย์ไปสอบสวนเพิ่มเติมที่ สภ.พระประแดง 
นายไพบูลย์ ผู้ก่อเหตุ ได้ให้การรับสารภาพว่า ตนกับหลานสาวอยู่กันในบ้านนี้มานานแล้ว ก่อนก่อเหตุตนได้ดื่มเหล้าจนเมา และมีอารมณ์ทางเพศด้วย จึงได้ลงมือก่อเหตุข่มขืนหลานสาวคนโตก่อน หลังจากนั้นก็ทำมาเรื่อย ๆ จนนับครั้งไม่ได้ ส่วนหลานสาวคนเล็กประมาณ 5-6 ครั้ง
เบื้องต้นเจ้าหน้าที่ ได้แจ้งข้อกล่าวหานายไพบูลย์ “ข่มขืนกระทำชำเราผู้อื่น โดยการข่มขืนด้วยประการใดๆ โดยใช้กำลังประทุษร้าย โดยผู้อื่นนั้นอยู่ในภาวะที่ไม่สามารถขัดขืนได้ กระทำชำเราเด็กอายุไม่เกิน 15 ปี ซึ่งไม่ใช่ภริยาหรือสามีตน โดยเด็กนั้นจะยินยอมหรือไม่ก็ตาม กระทำอนาจารแก่เด็กอายุไม่เกิน 13 ปี” ส่วนเด็กทั้ง 2 คน ที่ถูกกระทำ เจ้าหน้าที่บ้านพักเด็กและครอบครัวจังหวัดสมุทรปราการ ได้เข้ามา ช่วยเหลือเยียวยาจิตใจ ก่อนจะส่งตัวเด็กทั้ง 2 คน ไปตรวจร่างกายที่โรงพยาบาล เพื่อรวบรวมพยานหลักฐาน และนัดมาสอบปากคำเด็กทั้ง 2 คน ต่อหน้าสหวิชีพอีกครั้งเพื่อดำเนินการตามกฎหมายต่อไป
 
 