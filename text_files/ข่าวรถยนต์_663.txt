     2016 Honda Civic โมเดลเชนจ์ใหม่ ถูกเปิดตัวอย่างเป็นทางการเมื่อวานนี้ (11 มี.ค.) คราวนี้ Sanook! Auto เลยจะพาคุณผู้อ่านไปรู้จักฟีเจอร์เด็ดๆ ที่อยู่ในฮอนด้า ซีวิคโฉมใหม่กันบ้าง ว่านอกจากหน้าตาที่ถูกใจใครหลายคนแล้ว จะมีทีเด็ดอะไรชวนให้ควักกระเป๋าจ่ายเงินจองกันอีก

1.ไฟหน้าแบบ Full-LED (ในรุ่น 1.5 Turbo RS)
     ฮอนด้า ซีวิค ในรุ่น 1.5 Turbo RS ติดตั้งไฟหน้าแบบ Full LED ทั้งไฟต่ำ-ไฟสูง และไฟเลี้ยว รวมถึงไฟตัดหมอก เมื่อรวมเข้ากับบอดี้ที่ออกแบบได้อย่างดุดัน ทำให้รูปลักษณ์ด้านหน้าของเวอร์ชั่น RS ดูหรูหราเกินราคาราวกับรถยุโรปเลยทีเดียว
 

2.ฟังก์ชั่น Engine Remote Start
     ระบบสตาร์ทเครื่องยนต์ด้วยรีโมท Engine Remote Start ถูกติดตั้งมาให้ทุกรุ่นย่อย ซึ่งผู้ขับขี่สามารถสตาร์ทเครื่องยนต์โดยไม่ต้องขึ้นไปนั่งบนรถ และเครื่องปรับอากาศจะเริ่มทำงานทันที โดยที่ประตูทั้ง 4 บานยังคงล็อคไว้ ช่างเป็นอ็อพชั่นที่เหมาะกับอากาศร้อนๆ ของบ้านเราเสียจริง
 

3.เบรกมือไฟฟ้า พร้อมฟังก์ชั่น Auto Brake Hold
     ลำพังฟังก์ชั่นเบรกมือไฟฟ้าเพียงอย่างเดียว ไม่ถือว่าเป็นของใหม่เท่าไหร่สำหรับรถปี 2016 แต่ ฮอนด้า ซีวิค ยังมีฟังก์ชั่น Auto Brake Hold ที่จะช่วยใส่เบรกมือค้างไว้อัตโนมัติกรณีหยุดรถตามสภาพจราจร ทำให้ไม่ต้องเหยียบเบรกค้างไว้ขณะรถติด ถ้าจะขับต่อไป ก็เหยียบคันเร่งออกไปได้เลย
 

4.เครื่องเสียงรองรับ Apple CarPlay
     ฮอนด้า ซีวิค ใหม่ ติดตั้งเครื่องเสียงหน้าจอสัมผัสขนาด 7 นิ้ว รวมถึงยังรองรับระบบ Apple CarPlay (ตั้งแต่รุ่น 1.8 EL ขึ้นไป) ทำให้สามารถใช้ฟังก์ชั่นร่วมกับโทรศัพท์ระบบ iOS ได้อย่างเต็มรูปแบบ ซึ่งต่อไปก็จะมีแอพพลิเคชั่นที่รองรับ Apple CarPlay ได้หลากหลายมากขึ้น
 

5.Honda LaneWatch
     Honda LaneWatch เป็นระบบป้องกันอุบัติเหตุที่เกิดขึ้นจากมุมอับสายตา ซึ่งสามารถแสดงภาพด้านข้างตัวรถบนหน้าจอได้เลย ต่างจากระบบเตือนมุมอับสายตาทั่วไปที่มักจะมีเพียงสัญลักษณ์เล็กๆปรากฏขึ้นเท่านั้น
 

6.มาตรวัดหน้าจอดิจิตอล
     หน้าปัดของ ฮอนด้า ซีวิค ใหม่ เป็นระบบดิจิตอลที่รวมเอามาตรวัดความเร็วและมาตรวัดรอบไว้ในกรอบเดียว แสดงผลอ่านง่าย ชัดเจน รวมถึงสามารถแสดงรายละเอียดระบบอินโฟเทนเม้นท์ได้จากหน้าจอนี้ด้วย
 

7.เครื่องยนต์ 1.5 ลิตร VTEC TURBO
     ไฮไลท์เด็ดของ ฮอนด้า ซีวิค ใหม่ อยู่ที่การเปลี่ยนไปใช้เครื่องยนต์ที่มีขนาดเล็กลง แล้วพ่วงระบบเทอร์โบเข้าไปแทน ซึ่งเป็นเทรนด์ของรถยนต์รุ่นใหม่ๆ โดยเฉพาะในฝั่งยุโรป ที่ช่วยรีดแรงม้ามากขึ้น แต่ประหยัดมากขึ้นกว่าเดิมเช่นกัน
     เครื่องยนต์ 1.5 ลิตร VTEC TURBO ใน ฮอนด้า ซีวิค ใหม่นี้ ให้กำลังสูงสุด 173 แรงม้า (PS) ที่ 5,500 รอบต่อนาที แรงบิดสูงสุด 220 นิวตัน-เมตร ที่ 1,700 - 5,500 รอบต่อนาที พร้อมเกียร์อัตโนมัติ CVT ที่พัฒนาภายใต้เทคโนโลยีเอิร์ธดรีมทั้งคู่
 

8.ความกว้างขวางในห้องโดยสาร
     ตัวถังของ ฮอนด้า ซีวิค ใหม่ มีความกว้างถึง 1,799 มิลลิเมตร ซึ่งเทียบเท่ารถยนต์ระดับ D-Segment ในยุคก่อนๆ ทำให้ห้องโดยสารภายในกว้างขวาง เบาะนั่งด้านหลังสามารถนั่ง 3 คนได้อย่างสบายๆ
 
     เป็นไงบ้างครับสำหรับฟีเจอร์ไฮไลท์ของ 2016 Honda Civic ใหม่ ที่เรียกได้ว่าฮอนด้ากลับไปทำการบ้านรถยนต์รุ่นนี้มาเป็นอย่างดี น่าจะถูกใจใครหลายคนไม่น้อยเลยทีเดียว
>>>ข้อมูลและราคาจากงานเปิดตัว 2016 Honda Civic ใหม่ คลิกที่นี่<<<
 
 