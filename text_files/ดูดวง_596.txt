ดวงชะตาปี พ.ศ. 2565 ราศีพฤษภ หรือผู้ที่เกิดระหว่างวันที่ 14  พฤษภาคม – 14 มิถุนายน
ปี พ.ศ. 2565 ของชาวพฤษภ จากเรื่องงาน สู่เงิน ด้วยอำนาจจากดาวพฤหัสบดี ก็จะทำให้เจริญ รุ่งเรือง ร่ำรวย แต่ก็ระวัง..ยิ่งสูงจะยิ่งหนาว ซึ่งหากละเลย ไม่ใส่ใจ ก็อาจทำให้คนรัก คู่ครอง มิตรสหาย ห่างหายจากไป หรืออาจกลายเป็นศัตรูร้ายหมายปองแทน!
มกราคม ยืดเยื้อ ถูกเลื่อน หรือไม่เป็นไปตามข้อตกลง ทั้งงาน ทั้งเงิน โดยเฉพาะที่เกี่ยวกับต่างประเทศ การศึกษา กฎหมาย ซึ่งหากจะเซ็นสัญญา หรือจะประนีประนอม ก็ควรรอบคอบให้มากขึ้น และหากกำลังจะแต่งงาน ก็ควรระวังเงินทองของบาดใจ ที่อาจทำให้แตกหักกันได้ แต่สำหรับคนที่มีความรักฟุ่มเฟือย ก็อย่าประมาท นอกจากโรคภัยจะตามมา ยังมีเกณฑ์สูงว่าจะถูกหลอกให้สูญเสียเงินทองของมีค่ามหาศาล
กุมภาพันธ์ งาน เงิน อยู่ในระยะดีขึ้น โอกาสใดผ่านเข้ามาก็ควรรีบคว้าไว้ แต่กิจการ งานที่ติดต่อ สัมพันธ์กับต่างประเทศ ศรัทธาความเชื่อ หรือการศึกษา ก็อย่าประมาท การติดตามอย่างสม่ำเสมอ ถึงจะมีผลดี ในเรื่องความรัก ใส่ใจในเรื่องเพศสัมพันธ์ให้มากขึ้น ถึงจะทำให้รักราบรื่น โรแมนติก แต่คนโสด หากกำลังติดต่อ สัมพันธ์กับชาวต่างชาติก็อย่าคาดหวังนัก และควรระวังว่าอาจนำเชื้อโรคมาให้
มีนาคม โดดเด่นที่สุดในรอบปี งานมา เงินมี ความรักปัง ที่อาจทำให้ได้โชค มีลาภผลได้ดังที่หวัง ลงทุน เสี่ยงโชค ก็อยู่ในเกณฑ์ดี แต่ถ้าเป็นกิจการค้าที่ติดต่อ สัมพันธ์กับต่างประเทศ หรือกำลังมีคดีความ ก็อาจต้องพยายามให้มากขึ้นถึงจะสำเร็จ และหากเดินทางไปต่างประเทศ หรือเข้าร่วมกิจกรรมตามความเชื่อ ศรัทธา ก็จะเป็นโอกาสให้คนโสดได้พบรัก เจอเนื้อคู่ คนมีคู่อยู่แล้วก็จะหวาน โรแมนติกมากขึ้น
เมษายน เงินทับตัว! ทั้งจากงาน หรือได้โชค มีลาภ ที่มีโอกาสมากขึ้น การงาน ถ้าไม่ประมาท ก็ยังอยู่ในระยะ “ขาขึ้น” ที่จะเจริญก้าวหน้า แต่ควรหลีกเลี่ยงที่จะวิ่งเต้นหาเงินในทางที่ไม่สุจริต เพราะนอกจากจะไม่สำเร็จแล้ว ยังอาจนำเหตุ/ภัยมาให้ ในเรื่องความรัก ระวังอารมณ์ติดเพื่อน เชื่อเพื่อนมากเกินไป ก็อาจเป็นต้นเหตุทำให้รักร้าว เรื่องสุขภาพ ควรระวังการเสพสุรา สารเสพติดใดๆ จะอันตรายมากกว่าที่คิด
พฤษภาคม ลงทุน ร่วมหุ้นทั้งกับคนรัก คู่ครอง หรือมิตรสหายจะอยู่ในเกณฑ์ดี ที่จะทำให้เงินทองไหลมาเทมา แต่หากจะต้องเซ็นสัญญา ลงนามใดๆ ก็อย่ารีบร้อน เพราะหากเผลอ ผิดพลาด ก็อาจทำให้เสียรู้ เสียเปรียบได้ ซึ่งหลังวันที่ 20 ไปแล้ว ควรระวังให้มากๆ คนโสด ความรักกำลังไล่ล่า ไม่ต้องไปวิ่งตามหา แต่หากกำลังตกหลุมรัก รักอย่างหลงใหล ก็ควรยั้งใจไว้ก่อน เพราะรักนี้ไม่จีรัง
มิถุนายน เข้าสังคม ร่วมกลุ่มสังสรรค์ เสวนาวิชาการให้มากๆ รวมถึงการใช้สื่อออนไลน์แสดงตัวตนให้แพร่หลาย ก็จะอยู่ในเกณฑ์ดีที่จะทำให้กิจการ งานเจริญรุ่งเรือง เงินทองไหลมาเทมา แต่ก็ควรระวังคบคนผิด หาเงินในทางที่ไม่สุจริต ก็อาจทำให้เสื่อมเสียชื่อเสียง และยังมีศัตรูมุ่งร้ายอีกด้วย ในเรื่องความรัก เสน่ห์จากการพูด เขียน ก็อยู่ในเกณฑ์ดี ที่จะทำให้มีเพศตรงข้ามเข้ามาพัวพัน ให้ได้รัก ได้เลือกจนพอใจ
กรกฎาคม ตนเป็นที่พึ่งแห่งตน ที่จะทำให้เงินทองไหลมาเทมา รวมถึงอาจได้โชคมีลาภอีกด้วย แต่ควรระวังสภาวะ “ไม่เบี้ยว ไม่หนี แต่ยังไม่มีจ่าย!” โดยเฉพาะเมื่อจะให้สินเชื่อ เครดิตลูกค้า โดยเฉพาะที่เป็น VIP ก็ควรพิจารณาให้รอบคอบ ในเรื่องงาน อยู่ในระยะที่ทำให้ใจหายใจคว่ำแล้ว อย่าประมาท! ในเรื่องความรัก เผื่อใจไว้กับเพศตรงข้ามที่เข้ามาพัวพัน อย่าเพิ่งไว้ใจ เพราะอาจทำให้เดือดร้อน ยุ่งยากได้
สิงหาคม เรื่องเล็กๆ ไม่ เรื่องใหญ่ๆ ทำ ด้วยการคิดแล้วสั่ง ชี้นิ้วให้คนอื่นทำ โดยเฉพาะที่เกี่ยวกับการซื้อ-ขายที่ดิน สิ่งปลูกสร้าง ถึงจะทำให้งานสำเร็จ เงินทองมากองอยู่ตรงหน้า หรือคนที่กำลังหางาน ก็จะมีโอกาสมากขึ้น เรื่องความรัก ให้ความสำคัญกับเขา/เธอ ของคุณมากกว่า ญาติสนิทมิตรสหาย ถึงจะช่วยทำให้รักรื่นรมย์ และคนโสด หากจะเดินทางเพื่อไขว่คว้าหารัก ก็อาจเจออุปสรรคที่ทำให้ไม่ได้ดังที่หวัง
กันยายน จากงานเสริมพิเศษ ค้าขายออนไลน์ ก็อาจทำให้เงินทองไหลมาเทมา แต่ก็ควรระวังหากจะตกลง ทำสัญญาใด ก็ควรให้ชัดเจนทั้งคำพูด เอกสารสัญญา โดยเฉพาะกับหุ้นส่วน คู่ค้า คู่สัญญา ถึงจะไม่ทำให้ทะเลาะวิวาท และหากมีสัมพันธ์รักที่ราบรื่น หากมีเพศสัมพันธ์กันก็อาจได้บุตร-ธิดามาให้เป็นที่รักจนหลง! คนโสดก็มีโอกาสได้พบรัก เจอคนถูกใจ ที่อาจสานรัก สานสัมพันธ์จนได้ครองคู่
ตุลาคม อาจได้โชคมีลาภลอยมาเอง หรืองาน ธุรกิจที่มีหุ้นส่วน ร่วมกันคิด ร่วมกันทำ ก็อยู่ในเกณฑ์ดีกว่าที่จะหารายได้ ในเรื่องงาน ถึงจะราบรื่น ก็ควรระวังพนักงาน ลูกจ้าง คนใกล้ชิด อาจก่อเรื่องทำให้เดือดร้อน เสียหาย เรื่องความรัก ระวังเรื่องรัก ใคร่ เสน่หา อย่างลุ่มหลง มัวเมา โดยเฉพาะที่เป็นกิ๊กกับพนักงาน ลูกจ้างของตนเอง เพราะนอกจากจะถูกดูดเงินมหาศาลแล้ว ยังอาจทำให้เกิดภัย/อันตราย
พฤศจิกายน ไม่วางอำนาจ หรือแสดงความหวาดระแวง ไม่ไว้ใจ ทั้งกับหุ้นส่วน คู่ค้า คู่สัญญา ถึงจะทำให้กิจการ งานที่ทำด้วยกันราบรื่น สำเร็จได้ง่ายขึ้น การหารายได้ที่ขึ้นอยู่กับการติดต่อ สัมพันธ์ ก็จะมีโอกาสมากขึ้น เรื่องความรัก หากไม่แย่งชิง ยอมให้อีกคนใหญ่กว่า ก็จะทำให้รักหวาน และโรแมนติกมากขึ้น คนโสด จะมีโอกาสพบรัก เจอเนื้อคู่ เรื่องสุขภาพ ควรระวังหากมีเพศสัมพันธ์ที่ฟุ่มเฟือย ไม่ป้องกันให้ดีพอ โรคร้ายเรื้อรังจะถามหา!
ธันวาคม แข็งนักก็หักกลาง! ยอมเสียเปรียบ ยอมโง่กว่าบ้างในการติดต่อ สัมพันธ์ใดๆ ถึงจะช่วยให้การหาเงินได้ง่ายขึ้น หรือกิจการ งานที่ทำ ก็จะสำเร็จตามที่หวัง และเรื่องความรัก หากเป็นฝ่าย “ให้” ยอมให้เขา/เธอ ใช้จ่ายตามสบาย โดยไม่บ่น ไม่ว่า ถึงจะช่วยให้สัมพันธ์รักให้ราบรื่น สำหรับคนโสด การเดินทางไกล ก็อาจทำให้พบรัก เจอคนถูกใจ แต่หากเจอคนที่สูงวัยกว่ามาก ก็ควรคิดให้ดีๆ เพราะเขา/เธอคนนั้น มีเกณฑ์ทำให้ทุกข์ทั้งกาย และใจ
อัญมณี/สีที่จะเสริมสิริมงคล สีเขียวอ่อน พลอยเขียวส่อง
อัญมณี/สีที่เป็นอริ มรณะ สีน้ำเงิน สีฟ้า พลอยไพลิน, สีเหลือง บุษราคัม
วันที่ดีที่สุดในสัปดาห์ วันศุกร์ เลขที่ต้องชะตา 1 9 0
ราศีแห่งมิตรที่ต้องชะตา ราศีกรกฎ, ราศีกันย์, ราศีมังกร และราศีมีน