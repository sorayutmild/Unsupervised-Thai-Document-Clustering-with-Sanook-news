"หมอพาย" ฉายา หมอเจ็บ นพ.นิติเวช รพ.ตร. ขึ้นโรงพักดอยสะเก็ด แจ้งจับ "เป๊ก สัญชัย" สามีธัญญ่า พยายามฆ่า หลังวิวาท สบถคำหยาบตบหน้า หมออ้างเป๊กและลูกน้องหยิบปืนขู่
เมื่อวันที่ 11 ตุลาคม ที่สำนักงานตำรวจแห่งชาติ มีรายงานว่า เมื่อวันที่ 10 ตุลาคม ที่ผ่านมา พ.ต.ท.นพ.ปิยพงษ์ สุดสาครเย็น อายุ 40 ปี นายแพทย์ (สบ3) กลุ่มงานตรวจพิสูจน์หลักฐานเกี่ยวกับบุคคล สถาบันนิติเวชวิทยาโรงพยาบาลตำรวจ หรือ หมอพาย ผู้เขียนหนังสือ "หมอเจ็บ" เข้าร้องทุกข์ต่อ พ.ต.ท.เทิดสยาม บุญยะเสนา พนักงานสอบสวนผู้ชำนาญการพิเศษ สภ.ดอยสะเก็ด จ.เชียงใหม่ ให้ดำเนินคดี กับ ร.ท.สัญชัย เฮงตระกูล หรือ เป๊ก สามีของดาราสาว ธัญญาเรศ เฮงตระกูล นักแสดงชื่อดัง ในข้อหาทำร้ายร่างกายและพยายามฆ่า
พ.ต.ท.นพ.ปิยพงษ์ ให้การว่า เมื่อวันที่ 10 ตุลาคม ตนมาร่วมงานวันแต่งงานของ ปุ๊ วอร์มอัพ ที่สวนทวีชล เลขที่ 200 หมู่ที่ 7 ต.เชิงดอย อ.ดอยสะเก็ด จ.เชียงใหม่ กระทั่งเวลา 22.00 น.ได้นั่งสนทนา กับ ร.ท.สัญชัย ที่มาร่วมงานด้วย แต่ไม่เคยรู้จักกันมาก่อน ระหว่างนั้น ร.ท.สัญชัย กล่าวคำว่า อวัยวะเพศชาย โดยไม่สุภาพหลายครั้ง จนตนรู้สึกอับอายต่อหน้าคนอื่น จึงบอกกับ ร.ท.สัญชัย ไปว่า อวัยวะเพศชายมีไว้ให้คนเกิด ร.ท.สัญชัย กลับพูดว่า "มึงรู้ไหมนายกูเป็นใคร" ตนจึงว่า "นายพี่ก็นายผมเหมือนกัน ทำงานร่วมกันอยู่" นายสัญชัยตรงเข้าตบหน้าตน 1 ครั้ง โดยไม่ได้ตอบโต้
ร.ท.สัญชัย พยายามเข้าหาตนอีกครั้ง แต่มีคนห้ามฝั่ง ร.ท.สัญชัย ไว้ ก่อน ร.ท.สัญชัย จะพูดว่า "มึงมาหากูเดี๋ยวนี้เลย" ตนยืนเฉยก่อนรุ่นพี่คนหนึ่งบอกให้ตนออกไปข้างนอก ตนจึงไปรอด้านนอก ระหว่างนั้นเห็น ร.ท.สัญชัย พร้อมลูกน้องทำมือไพล่หลัง ตนจึงร้องทักไปว่า "เล่นปืนเลยเหรอครับพี่" ต่อมามีบุคคล 3-4 คน เข้าห้ามปรามกันอาวุธออกไป ตนจึงพยายามเจรจาให้เรื่องจบ ร.ท.สัญชัย จึงได้แจ้งว่า "มึงไม่รู้จักหรือว่ากูเป็นใคร" และต่อมาได้พูดคุยกันด้านนอกให้เรื่องจบ
"แต่การกระทำของ ร.ท.สัญชัย ยังไม่รู้สึกในการกระทำความผิด และระหว่างถ่ายรูปเขาชูนิ้วกลางใส่หน้าผม ไม่รู้สึกถึงความถูกต้อง เป็นเหตุให้ผมได้รับความเสียหายจึงมาร้องทุกข์ให้ดำเนินคดีตามกฎหมาย ทั้งนี้ผมได้รับบาดเจ็บที่ใบหน้าข้างซ้าย" พ.ต.ท.นพ.ปิยพงษ์ให้การ
ด้าน พ.ต.ท.เทิดสยาม กล่าวว่า คดีนี้ยังอยู่ระหว่างการรอผลตรวจร่างกาย พ.ต.ท.ปิยพงษ์ จากแพทย์โรงพยาบาลดอยสะเก็ด จึงยังไม่มีการเรียกคู่กรณีมาดำเนินการสอบสวนใดๆ จนกว่าจะได้รับเอกสารทางการแพทย์ยืนยันร่องรอยบาดแผลที่อ้างว่ามีการทำร้ายร่างกายกันเสียก่อน โดยในวันที่ 12 ตุลาคม ตนจะติดตามผลตรวจอีกครั้ง ในส่วนของ ร.ท.สัญชัย ก็ยังไม่มีการดำเนินการหรือติดต่อกันแต่อย่างใด