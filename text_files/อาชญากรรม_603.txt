นายภานุวัฒน์ หรือกั๊ก ผู้ต้องหาที่ก่อเหตุเดินเข้าไปใช้กำปั้นชกแพทย์หญิงภายในห้องฉุกเฉินของโรงพยาบาลวิภารามชัยปราการ จนล้มกองกับพื้น ให้การยอมรับว่า  ตนเป็นผู้ก่อเหตุจริงเนื่องมาจากความโมโหที่ทราบว่าเพื่อนที่ชื่อนายคิว เสียชีวิตแล้ว โดยทันทีที่ได้ยินก็เดินเข้าไปสอบถามว่าใครเป็นคนบอกว่าเพื่อนของตนเองเสียชีวิต จนมีคุณหมอหญิงพูดขึ้นมาว่าหมอเอง จึงเกิดความโมโหเข้าไปชกเข้าที่ใบหน้าด้านข้างขวาของคุณหมอจนล้มลง
จากนั้นเจ้าหน้าที่บุรุษพยาบาลชายที่อยู่ใกล้กับคุณหมอหญิงได้พยายามเข้าชกต่อยตน ทำให้นายนิพล หรือมิน ซึ่งเป็นน้องชาย ได้เข้ามาช่วยและชกบุรุษพยาบาล ก่อนที่ญาติของนายคิว จะเข้าห้ามและขอร้องไม่ให้มีเรื่อง จึงพากันเดินออกจากห้องฉุกเฉินมา ขณะที่ นายมิน ก็ยอมรับว่า ตนเองเป็นคนต่อยบุรุษพยาบาลจริง เพราะเห็นว่าเข้าช่วยหมอและพยายามจะต่อยพี่ชาย จึงพุ่งเข้าชกอย่างจังก่อนจะถูกห้ามและแยกย้ายออกมา
ด้าน นายอรรถพล หรือแฮ็ก ตัวต้นเรื่องของเหตุการณ์ได้เปิดเผยว่า ตนเองเข้าไปทำธุระภายในซอยโรงเหล็กและจำเป็นต้องเดินผ่านหน้าบ้านของกลุ่มผู้บาดเจ็บ แต่ปรากฏว่าฝ่ายตรงข้ามไม่ยอมให้เดินผ่านจนมีการโต้เถียงกันและตนถูกฝ่ายตรงข้ามจำนวน 2 คนเข้ามารุมชกต่อยก่อนจนกองกับพื้น ตนจึงขี่รถกลับออกมาและโทรหาเพื่อนภายในซอยวัดมหาวงษ์ เพื่อบอกกับเพื่อนว่าตนถูกทำร้ายขอให้มาช่วยหน่อย
เพื่อนจึงนัดรวมตัวกันภายในซอยวัดมหาวงษ์ก่อนจะพากันตามไปเอาคืน จังหวะที่ชุลมุนกันปรากฏว่านายคิว ซึ่งเป็นเพื่อนของเพื่อนตนที่ตามมาช่วย ถูกฝ่ายตรงข้ามใช้เหล็กขูดชาร์ป แทงเข้าที่ไหปลาร้าจนล้มลงก่อนจะพากันแยกย้ายหลบหนี ตนจึงช่วยกันพานายคิว ขึ้นรถจักรยานยนต์ขี่มาส่งโรงพยาบาล จนกระทั่งเกิดเหตุบานปลายขึ้นตามที่ปรากฏเป็นข่าว

 