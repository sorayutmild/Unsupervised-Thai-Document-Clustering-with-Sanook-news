หอมกลิ่น iPhone 5...Apple จ่อลดการผลิต iPhone รุ่นเก่าร้อยละ 25! iPhone 5 - อัพเดทข่าวล่าสุดกับ ป๋าเอก TechXcite เรียกได้ว่าความเป็นไปได้ของ iPhone 5 ว่าที่สมาร์ตโฟนรุ่นต่อไปจาก Apple ที่หลายฝ่ายคาดการณ์กันว่าจะเปิดตัวกันในช่วงไตรมาสที่ 3 ของปีนี้เริ่มมีเค้าลางความเป็นไปได้เพิ่มมากขึ้นเรื่อยๆ หลังจากมีการเปิดเผยข้อมูลวงในออกมาแล้วว่า Apple เตรียมที่จะลดปริมาณการผลิตของ iPhone รุ่นก่อนๆหน้านี้ในไตรมาสที่กำลังจะมาถึงนี้ลงถึง 20-25% เพื่อเป็นการแผ้วทางให้ iPhone 5 ที่หลายคนรอคอยได้โชว์ออฟกันอย่างเต็มที่นั่นเอง

โดยก่อนหน้านี้ Apple เองก็เคยลดกระบวนการผลิต iPhone 4 ลงในลักษณะดังกล่าวมาแล้วเมื่อครั้งที่พวกเขาเตรียมตัวที่จะเปิดตัว iPhone 4S ในอีกไม่กี่เดือนต่อมา และหาก Apple เริ่มลดกระบวนการผลิต iPhone ในไตรมาสที่ 2 ลงจริง นั่นก็น่าจะหมายความว่า iPhone 5 น่าจะได้รับการเปิดตัวอย่างเป็นทางการในราวเดือนกันยายน-ตุลาคมของปีนี้ด้วยจำนวนสินค้าที่พร้อมวางจำหน่ายราว 26-28 ล้านเครื่องทั่วโลกซึ่งก็ต้องมารอติดตามดูกันครับว่า Apple จะเลือกเดินรอยตามสเต็ปเดิมกับ iPhone 5 กันหรือไม่ครับ ที่มา: cnet


ขอบคุณเนื้อหา และภาพประกอบบทความโดย: ป๋าเอก TechXcite
 