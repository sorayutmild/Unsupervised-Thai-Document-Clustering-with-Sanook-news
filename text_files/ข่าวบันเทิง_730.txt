มีกระแสข่าวเกี่ยวกับพฤติกรรมการทำงานที่ไม่น่ารักมาเป็นระลอก สำหรับนักแสดงสาวชาวเกาหลี "ซอ จียอน" ทั้งเรื่องถูกปลดจากภาพยนตร์ร่วมทุนไทย-เกาหลี เนื่องจากมีพฤติกรรมเรื่องมาก ไปจนถึงกรณีที่ถูกโยงว่าเป็นตลกสาวที่ผู้กำกับฝีปากกล้า "พจน์ อานนท์" ออกมาโพสต์ข้อความเหน็บว่าเรื่องเยอะ ดูถูกอาชีพตัวเอง มิหน้ำซ้ำมีข้อมูลหลุดลอดออกมาว่าเจ้าตัวเรื่องเยอะ จนปฏิเสธร่วมงานกับ กอล์ฟ เบญจพล จนกลายเป็นว่าที่เกาเหลาชามใหม่ของวงการ
นอกจากนี้ยังมีกระแสข่าวลือมาว่า จียอน ถูกปลดจากรายการ ก่อนบ่ายคลายเครียด เนื่องจากไม่มีวินัยในการทำงานและดูถูกอาชีพตลก ซึ่งเพื่อนสนิทอย่าง ชมพู่ ก่อนบ่ายฯ ออกมาเปิดเผยว่าจียอนเครียดจนชักต้องหามส่งรพ.เลยทีเดียว แต่ตัวเองเป็นคนกลางพูดอะไรมากไม่ได้
ล่าสุด เป็ด เชิญยิ้ม ได้ออกมาเปิดเผยแล้วว่าได้ทำการปลด จียอน ออกจากรายการจริง เหตุผลมาจากพฤติกรรมของดาราสาวเอง
ถามถึงเรื่องปลดจียอนออกจากรายการ ?“ก็เป็นอย่างที่ข่าวที่เป็นเลยครับ คือผมต้องบอกก่อนเลยว่าเราเองก็ไม่ได้อยากที่จะเป็นผู้ใหญ่รังแกเด็ก หรือว่าเด็กจะไปบอกว่าพ่อแม่รังแกฉัน คือเราก็อายุเยอะแล้วอะนะ และเราก็สร้างคนมาเยอะมากแล้วด้วย รายการก่อนบ่ายสร้างคนมาเยอะมาก ซึ่งก้าวแรกที่จียอนเข้ามาหาเราก็ไม่ได้คิดอะไร เพราะเราเองก็รู้สึกว่าเขาเป็นเด็กที่น่ารักมาก แต่ในส่วนของการกำกับการแสดงอะไรพวกนี้ผมไม่ได้เข้าไปกำกับเองหรอก เนื่องจากมันก็มีน้องๆ ทีมงานที่เขาดูแลอยู่ จนกระทั่งได้ยินเรื่องของ คุณพจน์ อานนทท์ เข้ามาในหู รวมถึงเรื่องของ คุณกอล์ฟ เบญจพล ก็เลยรู้สึกว่ามันใช่หรือไม่ใช่จริงหรือไม่จริง เพราะเราเองก็ไม่อยากจะไปโทษเด็กหรือรังแกเด็ก แต่เราก็ไปหาข้อมูลนะโดยการสอบถามจากทางทีมงานในบริษัท ซึ่งก็ได้ทราบมาบ้างว่าช่วงหลังๆ ค่อนข้างมีปัญหานิดหน่อยในส่วนของเรื่องคิวและเรื่องการแสดง”
“จริงๆ รายการก่อนบ่ายอยู่มา 20 ปีแล้วนะครับ และเราก็มีแค่ 2 รายการ คือรายการก่อนบ่าย และก็รายการยุทธการสะท้านตับ ซึ่งก่อนบ่ายมีวันพุธ และยุทธการสะท้านตับก็ใช้วันพุธ แต่ตอนหลังเขาก็มายื่นข้อเสนอว่าวันพุธอาจจะให้คิวได้ไม่เต็มแล้วนะเพราะต้องมีที่อื่นนู่นนั่นนี่ ผมก็เลยอ้าว…วันอื่นก็มีตั้งเยอะแยะทำไมมีแต่วันพุธที่ต้องเอาไป หรือว่าเขาไม่สะดวกที่จะทำหรือเปล่า บวกกับการที่เราได้ยินกระแสข่าวนู่นนั่นนี่มาด้วยอีก ก็เลยคิดดูว่าอาก็รักเธอนะจียอน เดี๋ยวอาจะถือไม้เรียวเฆี่ยนเธอแล้วนะ เธอจะเกเรไม่ได้นะ เธอจะต้องฟังบ้างแล้วนะเพราะว่าสังคมบันเทิงมันก็ไม่ได้ใหญ่ไม่ได้กว้างขวางที่ไหน และสำหรับตัวผมเองผมก็ยินดีให้โอกาสเขา ผมไม่เคยโกรธเขาเลย ไม่คิดจะโกรธเลยด้วย แต่ก็มีบางมุมเหมือนกันที่รู้สึกน้อยใจกับบางกระแสที่มีคนออกมาบอกว่าไม่อยากเล่นกับนู่นนั่นนี่หรือว่ามันไม่ถูกกับคาเรคเตอร์”
“คือวันพุธที่เราขอคิวมันมีอยู่แค่ 4 วันเองใน 1 เดือน และทำไมเมื่อก่อนอยู่ได้ตั้ง 2 ปี หรือวันนี้พอดังขึ้นมาเหลือไม่ถึงแล้วเหรอ วันจันทร์ อังคาร วันพฤหัส ศุกร์ ทำไมไม่ไปเอา ทำไมมาเอาตรงนี้ อ๋อ…ที่อื่นมันอุดมสมบูรณ์กว่า มันใหญ่กว่า อะไรก็แล้วแต่ กินน้ำพริกบ้านเขา น้ำพริกถ้วยนี้อาจจะไม่อร่อย แต่เมื่อก่อนคุณบอกว่าน้ำพริกถ้วยนี้อร่อยมากเลย แต่วันนี้พอคุณมีเงินเดินเข้าห้างกินอาหารดีๆ คุณกลับบอกว่าน้ำพริกไม่ได้เรื่อง ไม่กินแล้วต่อไปนี้น้ำพริก ไม่ได้นะครับ”
อย่างกระแสที่มีการกล่าวอ้างว่าเขาพูดไม่อยากแสดงตลกเรารู้สึกยังไงบ้าง ?“อันนี้ผมไม่รู้นะครับ แต่ก็มีหลายคนพูดมาอย่างนั้น แต่ถามว่ามันมีส่วนในการตัดสินใจปลดไหม จริงๆ ตรงนั้นก็รู้สึกไม่ดีครับ ซึ่งก็บอกแล้วว่าถ้าไม่ดีก็จะตี เพราะคนที่ทำให้เขามีวันนี้ก็คือ ครูนุ้ย ครูตี๋ ครูโย่ง ครูเด๋อ หรือสมมุติว่าเขาพูดประโยคนั้นจริงๆ เขาก็หนีวงการตลกไม่ได้หรอกครับ เพราะว่าวงการทีวีไทยมันมีตลกค่าเฟ่อยู่ทั้งนั้นเลย”
เราได้มีโอกาสเจอกับน้องบ้างหรือยัง ?“ยังไม่เคยเจอเขาเลย แต่ที่ทราบมาเหมือนเขาก็บอกว่าเขาไม่ได้พูด ซึ่งไม่ได้พูดก็ไม่เป็นไรเราไม่ได้โกรธ แต่ว่าเรื่องระบบการทำงานนั้นมากกว่าที่สำคัญ คือมันมีหลายเรื่องมากที่เราได้ยินมา”
ตอนนี้ทางจียอนทราบหรือยังว่าไม่ได้เล่น 2 รายการที่อาพูดถึงแล้ว ?“ก็บอกแล้วไง ถ้าไปแล้วก็ไม่ต้องเอาเลย แต่ผมไม่ได้คุยเองนะผมให้ทีมงานไปคุย ถ้าไม่ได้ก็ปลดเลย 2 รายการ จบเลย ไม่ต้องมีเลย เพราะเรามีอยู่แค่วันพุธ และวันพุธมันก็มีแค่ 4 วันเท่านั้น คุณยังจะมาหนีวันพุธของเราไปอีก อาทิตย์หนึ่งมีตั้ง 7 วัน ไป”
เท่าที่ฟังดูเหมือนอาค่อนข้างน้อยใจ ?“ก็อย่างที่บอกครับถ้ามีไม้เรียวก็จะตีเด็กคนนี้ เพราะว่าเรารักเขา ถ้าไม่รักจะไม่ถ่ายทอดให้เยอะขนาดนี้ ถามว่าโกรธเขาไหม ไม่โกรธเลยครับ ไปบอกเขาได้เลยว่าไม่โกรธ เจอหน้าก็ยินดีคุย แต่จะสอนแต่จะตี และก็จะบอกเขาด้วยว่าหนูอย่าทำแบบนี้อีกนะเพราะถ้าหนูทำแบบนี้หนูจะอยู่ในสังคมนี้ไม่ได้”
ถ้าน้องเขาอยากคุยกับอาหรืออยากเข้ามาคุยอาพร้อมไหม ?“คุยสิครับ ผมไม่ได้ปิด แต่อย่างที่บอกผมเป็นผู้ใหญ่ผมก็จะอบรมคุณผมจะสอนคุณ แต่ถ้าจะให้ผมด่าคุณผมคงใช้วิธีแบบนั้นไม่ได้เพราะว่าผมเป็นผู้ใหญ่ ผมไม่อยากรังแกเด็กวิธีแบบนั้นผมไม่ชอบ”
เห็นว่าตอนนี้ให้ ชมพู่ ก่อนบ่าย กลับมาทำหน้าที่แทนจียอนจริงไหม ?“อ้าว ก็ถ้าไม่เอาเขาเราก็เอาคนของเราไม่ดีกว่าเหรอ เอาคนในดีกว่า ก็คือเปลี่ยนวันนั้นเลยครับ”
ถ้าหากน้องเข้ามาขอโทษอายินดีเปลี่ยนแปลงกลับไปเป็นเหมือนเดิมไหม ?“ต้องคุยกันใหม่ครับ ต้องมานั่งคุยกันใหม่ มาอบรมกันใหม่ พูดคุยกันให้เป็นเรื่องเป็นราวเพราะผมยินดีคุยเสมอ ผมไม่รังแกใคร”
ตอนนี้เห็นว่าน้องเขาเองก็เครียดหนักถึงขนาดต้องเข้าโรงพยาบาล ?“ไม่ทราบเลยครับ แต่ทุกคนก็เครียดเหมือนกันหมด คืออย่างที่บอกเลยครับอะไรที่ผิดอะไรที่ถูกทั้งหมดแล้ว “ดีชั่วอยู่ที่ตัวทำ สูงต่ำอยู่ที่ทำตัว” แค่นั้นเองครับ เราไม่ได้โกรธเขาเรายังดูแลเขาได้ ถ้าหากเขากลับมาคุยกับเราเราก็ยินดีให้โอกาส เพราะเขาเองก็เหมือนกับลูกหลานเราคนหนึ่ง แต่ในเมื่อลูกผิดเราก็ต้องลงโทษครับ”