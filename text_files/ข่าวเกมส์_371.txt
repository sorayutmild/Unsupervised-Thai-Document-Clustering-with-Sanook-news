อดใจรอกันอีกประมาณสองเดือน แฟนการ์ตูนดาบพิฆาตอสูรก็จะได้เล่นเกม Kimetsu no Yaiba - Demon Slayer: The Hinokami Chronicles ที่รอคอยกันแล้ว และล่าสุดก็ยังได้มีการปล่อยภาพสกรีนช็อตใหม่ รวมถึงตัวอย่างใหม่โชว์ระบบต่อสู้สุดเดือดมาให้ชมกันอย่างเต็มอิ่มกันไปเลย!
ในตัวอย่างใหม่ล่าสุดนี้ได้เป็นการจัดเต็มโชว์ระบบต่อสู้ใน Versus Mode ที่เป็นการเลือกจับคู่แท็กทีมต่อสู้กันแบบ 2 vs 2 จากตัวละครที่มีให้เลือกเล่นในตอนนี้ 18 คน และมีด่านให้เลือกเล่นได้ 10 ด่าน ซึ่งระบบการต่อสู้นั้นสามารถเล่นได้ง่ายทั้งผู้ที่ไม่เก่งเกมแอ็กชั่นและผู้ที่มีความเชี่ยวชาญในการเล่นสูง ซึ่งตัวละครทุกคนสามารถใช้กระบวนท่าโจมตีเฉพาะตัวได้อย่างต่อเนื่องสวยงาม พร้อมกับสามารถเรียกเพื่อนในทีมออกมาช่วยโจมตีได้พร้อมกัน ก่อนที่จะปิดฉากด้วยการใช้ปราณประจำตัวเป็นท่าไม้ตายสุดอลังการ

นอกจากตัวอย่างใหม่แล้ว ตัวเกมก็ยังได้มีการปล่อยภาพใหม่ออกมาให้ได้ชมกัน โดยเป็นภาพรวมตัวละครที่นำโดย เร็นโกคุ เคียวจูโร่, ชิโนบุ โคโจ, อุโรโกะดากิ ซาคอนจิ, ซาบิโตะ, มาโคโมะ, มูราตะ และยังมีภาพสกรีนช็อตใหม่ในโหมดเนื้อเรื่องของ ทันจิโร่ และเซนอิทสึ กับอิโนสึเกะ ที่ต้องต่อสู้กับอสูรภายในคฤหาสน์กลองสึซึมิ พร้อมกับเผชิญหน้ากับอสูรกลองเคียวไกที่เก่งกาจเพื่อช่วยเหลือเด็ก ๆ ในหมู่บ้านที่ถูกจับตัวไป
Kimetsu no Yaiba - Demon Slayer: The Hinokami Chronicles มีกำหนดวางจำหน่ายวันที่ 15 ตุลาคม 2021 บนเครื่อง PlayStation 4, PlayStation 5, Xbox Series X/S, Xbox One, และ PC (Steam)