หลังจากที่ทีมงาน Sanook! Hitech ได้ไปลองของกับ Samsung Galaxy J7+ ที่ช่างชุ้ยมา แล้วมีการแปะโป้งหลายรายการว่าให้รอดูรีวิวนั้น ตอนนี้สิ้นสุดการรอคอยแล้วครับ ขอเชิญพบกับรีวิว Samsung Galaxy J7 Plus ณ บัดนี้
รายละเอียดของ Samsung Galaxy J7+ (Plus)
- ขนาดตัวเครื่อง 152.4 x 74.7 x 7.9 มิลลิเมตร
- สีตัวเครื่อง ดำ, ทอง, ชมพู
- น้ำหนัก 180 กรัม
- CPU MediaTEK Heilo P25 Octa-core 2.4 GHz Cortex-A53
- GPU Mali T880
- RAM 4GB
- ความจุในตัว 32GB
- เพิ่มความจำได้ด้วย Micro SD 256GB
- การเชื่อมต่อเครือข่ายมือถือ : 2G/3G/4G Cat 6 300/50 Mbps
- WiFi 802.11 b/g/n/ac Dual Band, Bluetooth V4.2
- หน้าจอ 5.5 นิ้ว SuperAMOLED  ความละเอียด 1920x1080
- กล้องหน้า 13 + 5 ล้านพิกเซล เลนส์คู่ (ตัวแรกสี F1.7 และ ตัวที่ 2 ขาวดำ F1.9 ) + LED Flash + Auto Focus
- กล้องหลัง 16 ล้านพิกเซล F1.9 พร้อมกับระบบ Auto Focus + LED Flash
- แบตเตอรี่ 3000 mAh
- ระบบปฏิบัติการ Android 7.1.1 Nougat
รูปร่างของ Samsung Galaxy J7 Plus
ด้านหน้าของ Samsung Galaxy J7 Plus มีหน้าจอที่ชิดมาก พร้อมกับหน้าจอขนาด 5.5 นิ้วแบบ SuperAMOLED พร้อมกับความละเอียด 1920x1080 พร้อมกับรองรับ มัลติทัช กดพร้อมกันทั้งหน้าจอ 5 จุด การสู้แสงทำได้ดีมากเพราะหน้าจอแบบนี้สว่างและแสดงกำลังดี
 
ส่วนบน เซนเซอร์, หูฟัง โลโก้ Samsung พร้อมกับ กล้องหน้าขนาด 16 ล้านพิกเซล พร้อม LED Flash
 
ส่วนล่างมีปุ่ม Recent สำหรับสลับ Apps, ปุ่ม Home รองรับระบบสแกนลายนิ้วมือ และปุ่ม Back
 
ด้านข้าง ยังคงคล้ายกับ Samsung Galaxy J7 Pro ที่ออกแบบได้สวยหรู แต่สำหรับเครื่องนี้พอเป็นสีทองทำให้ตัวเครื่องดูดีขึ้น ข้างซ้ายมีปุ่มปรับระดับเสียงพร้อมกับช่องใส่ซิมแบบ Nano SIM และ Hybrid Slot ที่ใส่ได้ทั้ง Nano SIM หรือ Micro SD ได้อย่างใดอย่างหนึ่ง

 
ข้างขวามีปุ่ม Power สำหรับเปิดปิดเครื่อง และลำโพงตัวเครื่องอยู่ด้านนี้เช่นกัน
 
 ด้านบนไม่มีช่องเสียบใด ๆ มีเพียงไมโครโฟนตัวที่ 2
 
ด้านล่างมีช่องเสียบ Micro USB, หูฟัง 3.5 มิลลิเมตร และไมโครโฟน
 
ด้านหลัง มีกล้องหลังเลนส์คู่ขนาด 13 + 5 ล้านพิกเซลพร้อมกับ Auto Focus และ LED Flash มีเส้นเสาอากาศทั้งบนและล่างที่สวยงามกำลังดี แต่มีมีการติดตั้ง NFC และ Samsung Pay ในรุ่นนี้
 
ภาพรวมของ Samsung Galaxy J7 Plus แม้ด้านหน้าจะไม่ได้แตกต่างอะไรจาก Galaxy J7 Pro นอกจากเลนส์กล้องหลังคู่ เพราะการออกแบบปกติถือว่าจับได้ถนัดมือ แต่ว่า น้ำหนักเครื่องค่อนข้างมากไปนิดถืออาจจะเมื่อยมือไปหน่อย
ประสิทธิภาพของ Samsung Galaxy J7 Plus
 
จากที่ได้ลองประสิทธิภาพจาก Antutu ทำได้ 51398 คะแนน แม้ว่าจะไม่ได้สูงอะไรมากมาย แต่เรื่องจากสเปคที่ให้นั้นถ้าใช้งานทั่วไปและการเล่นเกมถือว่าเอาอยู่ ส่วนความร้อนเกิดบ้างเพราะบอดี้เครื่องเป็นโลหะ

ส่วนแบตเตอรี่มีขนาด 3000 mAh จากการทดสอบการใช้งานพบวาสามารถใช้งานได้ต่อเนื่อง 10 ชั่วโมง 34 นาที ผ่านโปรแกรมทดสอบ PC Mark แต่เมื่อใช้งานทั่วไปทั้งวันถือว่าเอาตัวรอดได้ไม่ยากนัก แต่เรื่องการชาร์จนั้น ไม่ได้รองรับ Fast Charge
คุณสมบัติลูกเล่นที่น่าสนใจ
 
ระบบปฏิบัติการของ Samsung Galaxy J7 Plus ยังคงใช้ระบบปฏิบัติการ Android 7.1.1 พร้อมกับ Samsung Experience เวอร์ชั่น 8.5 แบบเดียวกับ Samsung รุ่นใหม่ ๆ และปัดขึ้นเพื่อเข้าหน้า Apps Drawer ปัดลงเพื่อเรียก Notifcation
ส่วนลูกเล่นที่เด่น ๆ ของ Samsung Galaxy J7 Plus มีความคล้าย ๆ กับ Galaxy J7 Pro อาจจะขาดไปบางส่วนเช่น


มีระบบสแกนลายนิ้วมือ ที่ทำงานไวเหมือนกับมือถือของ Samsung ทั่วไป
สามารถใช้งานได้ 2 หน้าจอในเวลาเดียวกัน
ตัวเครื่องจะมีระบบสแกนใบหน้า
มี Bixby Home หน้าที่บอกข้อมูลที่เกี่ยวข้องกับคุณ

ส่วน NFC และ Samsung Pay จะไม่มีในมือถือรุ่นนี้
 
ระบบเสียงยังคงใช้ Sound Alive พร้อมกับระบบปรับเสียง UHQ, Surround จนเรียกได้ว่าการปรับแต่งเสียงได้เหมาสม และยังมี Adapt Sound ปรับเสียงตามแบบหูฟังของเราเองทำให้เสียงดีขึ้น แต่เมื่อลองฟังดู ก็ดีกว่า J7 รุ่นก่อน แต่ว่าเทียบเท่ากับ Galax y A 2017 และ S8 ทุกประการ แต่อาจจะไม่รองรับ Hi-Res Audio และข่าวดีคือมี วิทยุ FM มาให้ด้วย

นอกนั้นก็มีเครื่องมือ เครื่องคิดเลข, เครื่องอัดเสียง, S Planner ตารางจัดการนัดหมาย, Samsung Note ไว้จดบันทึก, Secure Folder รวมไปถึง Galaxy Apps ไว้โหลด Apps สำหรับ Samsung และ S Health ไว้ดูแลสุขภาพคุณได้อีกด้วย
 
กล้องของ Samsung Galaxy J7 Plus มีขนาด 13 ล้านพิกเซล F1.7 แบบสี และ 5 ล้านพิกเซล F1.9 แบบขาวดำ มีโหมดการทำงานมากมาย และมีฟีเจอร์เด่นคือการละลายหลัง Live Focus  โดยกล้องหลังนั้นจะไม่ได้เน้นเรื่องการซูม สามารถถ่ายวีดีโอความละเอียด Full HD
จุดเด่นของ Live Focus ของ Samsung Galaxy J7+ ว่าแตกต่างอะไรกับ Galaxy Note 8 สักหน่อย คือ สำหรับ J7+ คุณสามารถเลือกระดับโฟกัสได้เช่นเดียวกับ Note 8 แต่สิ่งที่ทำได้มากกว่าคือ ระยะโฟกัส คุณสามารถเลือกจุดโฟกัสที่หลังได้ ในขณะที่ Note 8 จะไม่สามารถเลือก โฟกัสที่หลังได้ ทำได้แค่เลือกระดับหน้าชัดหลังละลายเท่านั้น
ภาพรวมของการลองกล้อง Samsung Galaxy J7 Plus ถือว่าใช้งานไม่ยุ่งยาก การปรับละลายหลังทำงานรวดเร็ว ถือว่าประทับใจอยู่และใช้ปุ่มชัดเตอร์เป็นปุ่มซูมภาพได้เหมือนรุ่นพี่อื่น ๆ ได้แล้ว
 
ส่วนกล้องหน้าความละเอียด 13 ล้านพิกเซล F1.9 พร้อมกับ LED Flash นอกจากมี Beauty Mode แล้ว ยังสามารถละลายหลังได้ พร้อมกับขยายภาพเป็นแบบ 16:9 ด้วยปุ่มเดียวเช่นเดียวกับกล้องหลัง
 



(ตัวอย่างภาพถ่ายจาก Samsung Galaxy J7 Plus)
 
สรุปจากการลองใช้ Samsung Galaxy J7 Plus
 
เป็นมือถืออีกรุ่นที่เรียกได้ว่าออกมาต่อยอดในเรื่องการทำกล้องหลังคู่ของ Samsung แม้ว่า Note 8 จะมีราคาสูงไปและเป็นกล้องซูมได้ แต่บางคนก็อยากได้กล้องที่ทำแค่ละลายหลังได้ Samsung Galaxy J7 Plus เลยออกมาตอบโจทย์นี้ และฟีเจอร์นั้นก็มีพอดี ๆ กับการใช้งานทั่วไป และมีสีให้เลือกถึง 3 สี ก็ทำให้มีความน่าสนใจขึ้น
 
แล้วราคาของ Samsung Galaxy J7 Plus อยู่ที่ 12,900 บาท ถือว่าเกาะกลุ่มอยู่ แต่เมื่อเทียบกับคู่แข่งนั้น จะมีให้เลือกตั้งแต่ Sony Xperia XA1 Ultra, Huawei GR5 2017 ที่ถูกกว่าหน่อยและ Samsung Galaxy J7 Pro ที่กล้องไม่ได้จัดเต็มเท่านี้ เรียกได้ว่ามือถือรุ่นนี้ออกแบบมาเพื่อการถ่ายภาพหน้าชัดหลังเบลอทั้งหน้าและหลัง แถมเครื่องมือที่ให้ครบเครื่องจนน่าสนใจอีกรุ่นหนึ่งเลยครับ
ข้อดี

ตัวเครื่องสวยกำลังดี
แบตเตอรี่ทน
ลูกเล่นกล้องหลังคู่ทำได้ดีพอสมควร
กล้องหน้าและหลังถ่ายภาพได้หน้าชัดหลังเบลอได้
ระบบเสียงจัดว่าดี

ข้อควรปรับปรุง

ไม่มี NFC
ไม่มีระบบชาร์จไฟเร็ว
กล้องหลังคู่ไม่ได้ออกแบบเพื่อมาเพื่อการซูม
