(30 มิ.ย.) เจ้าหน้าที่ตำรวจ สภ.เมืองนนทบุรี ได้รับแจ้งว่าเกิดอุบัติเหตุรถชนบริเวณถนนนครอินทร์ ต.บางไผ่ อ.เมืองนนทบุรี เมื่อคืนวานนี้ (29 มิ.ย.) จึงรุดเดินทางไปตรวจสอบที่เกิดเหตุ
เมื่อถึงที่เกิดเหตุพบ รถยนต์นิสสัน 350Z สีดำ ที่มี สเตฟาน ซาลาโมเน่ หรือ ฐสิษฐ์ สินคณาวิวัฒน์ นักแสดงหนุ่มชื่อดัง อายุ 28 ปี จอดอยู่บริเวณข้างทาง ใกล้เคียงกันพบรถกระบะโตโยต้าวีโก้ สีบรอนด์ทอง ของนายอนันต์ แจ่มศรี อายุ 36 ปี จอดอยู่ในสภาพเสียหายทั้งสองคัน
จากการสอบสวนเบื้องต้น นักแสดงหนุ่มให้การว่า ขณะที่ตนกำลังขับรถคันดังกล่าวไปงานโชว์ตัวย่านพุทธมณฑล เนื่องจากฝนกำลังตกหนัก ตนขับรถอยู่เลนขวาสุดด้วยความเร็วประมาณ 60 กิโลเมตรต่อชั่วโมง ปรากฎว่ามีรถเก๋งโตโยต้าสีดำ ไม่ทราบรุ่นและป้ายทะเบียน ขับพุ่งชนท้ายรถของตนอย่างจัง ทำให้รถเกิดเสียหลัก พุ่งชนรถกระบะที่ขับอยู่ด้านหน้า จนทำให้รถกระบะปีนขึ้นไปเกาะกลางถนน ด้วยความตกใจจึงรีบหักหลบออกจากเลนขวามาอยู่เลนกลาง ขณะที่รถเก๋งตีนผีคันดังกล่าว ก็ได้เร่งเครื่องหลบหนีไปอย่างรวดเร็ว จนตนไม่สามารถมองหมายเลขทะเบียนรถได้ทัน
ขณะที่สภาพรถของนักแสดงหนุ่มเสียหายหนัก กระโปรงด้านหน้ารถพังยับเยินถึงกระจกหน้า หม้อน้ำแตก  ด้านท้ายรถด้านขวาถูกชนจนสเกิ้ตหลุด นอกจากนี้นักแสดงหนุ่มยังบอกว่า ซื้อรถคันที่เกิดเหตุมาจากเพื่อนได้ 1 ปีแล้ว และประกันเพิ่งจะหมดไปได้ราวหนึ่งสัปดาห์ ขณะที่ค่าเสียหายในอุบัติเหตุ ตนขอรับผิดชอบเองทั้งหมด เนื่องจากตนขับไปชนท้ายรถกระบะของนายอนันต์ ซึ่งมีประกันภัยชั้น 1 คงจะตกลงเจรจาค่าเสียหายกันได้ลงตัว
