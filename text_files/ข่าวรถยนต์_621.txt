     ช่วงไม่กี่เดือนที่ผ่านมานี้ จะเห็นได้ว่ามีรถใหม่เปิดตัวในบ้านเราน้อยมาก เนื่องจากหลายค่ายเร่งดันเปิดตัวกันไปก่อนงานมอเตอร์โชว์ 2016 กันหมดแล้ว ขณะที่บางค่ายก็เตรียมเปิดตัวช่วงครึ่งหลังปี 2559 นี้ เพื่อรับกับงานมอเตอร์เอ็กซ์โปที่กำลังจะมาเช่นกัน ลองไปดูว่าจะมีรุ่นไหนใกล้เปิดตัวแล้วบ้าง

 
Toyota Innova
     หลังจากที่ Fortuner และ Revo โฉมใหม่เปิดตัวกันไปแล้ว ก็ถึงคิวของเอ็มพีวี Innova ด้วยเช่นกัน ซึ่งปัจจุบันมีการเปิดตัวไปแล้วที่อินโดนีเซียในชื่อ Kijang Innova และที่อินเดียในชื่อ Innova Crysta มาพร้อมเครื่องยนต์ดีเซล 2.4 ลิตร รองรับผู้โดยสารแบบ 3 แถว 7 ที่นั่ง ปรับปรุงความสะดวกสบายในการโดยสาร และความเงียบขณะขับขี่ให้ดียิ่งขึ้น
 

Honda Accord Hybrid Minorchange
     Accord Hybrid โฉมไมเนอร์เชนจ์ใหม่ จะมีหน้าตาคล้ายกับรุ่นเครื่องยนต์เบนซินที่เปิดตัวไปก่อนหน้านี้ แต่ภายในมีการปรับปรุงให้ทันสมัยยิ่งขึ้นด้วยเกียร์แบบปุ่มกดแทน จากเดิมที่เป็นก้านเกียร์ทั่วไป เตรียมเปิดตัวในไทยเร็วๆนี้เช่นกัน
 

Chevrolet Colorado Minorchange
     แม้ว่าจะมีการเผยโฉม Colorado ไมเนอร์เชนจ์ใหม่ไปแล้วก่อนหน้านี้ แต่เชฟโรเลตก็เตรียมประกาศราคาจำหน่ายพร้อมเริ่มวางขายในเร็ววันนี้ โดย Colorado เป็นการไมเนอร์เชนจ์ทั้งภายนอก-ภายในใหม่หมด น่าจะกระตุ้นยอดขายได้พอสมควร คาดว่าจะเปิดตัวภายในเดือนกรกฎาคมนี้ หรืออย่างช้าสุดภายในเดือนสิงหาคม
 

Chevrolet Trailblazer Minorchange
     Trailblazer โฉมไมเนอร์เชนจ์ก็มีแผนวางจำหน่ายเร็วๆนี้เช่นกัน แต่ปล่อยให้ Colorado ทำตลาดไปก่อน แล้วจึงประกาศราคาจำหน่ายในภายหลัง ซึ่งคาดว่าจะมาในช่วงก่อนงานมอเตอร์เอ็กซ์โปเล็กน้อย มาพร้อมรูปลักษณ์ที่สดใหม่น่าใช้กว่าเดิม
 

Nissan Teana Minorchange
     หลังจากที่โฉมปัจจุบันทำตลาดมาได้ระยะหนึ่งแล้ว โฉมไมเนอร์เชนจ์ก็เตรียมเปิดตัวเร็วๆนี้ ด้วยรูปลักษณ์ภายนอกที่ออกแบบให้มีเอกลักษณ์ของนิสสันรุ่นใหม่ๆมากขึ้น ปรับปรุงให้ดูโฉบเฉี่ยวและต่างไปจากรุ่นเดิมอย่างชัดเจน
 
 