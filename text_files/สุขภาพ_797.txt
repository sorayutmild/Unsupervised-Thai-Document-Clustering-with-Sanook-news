เคยตื่นนอนตอนเช้าแล้วง่วงมากๆ ทั้งๆ ที่เมื่อคืนก็ไม่ได้นอนดึกไหมคะ ไม่อยากลุกจากที่นอน ไม่อยากไปทำงาน ถึงจะฝืนร่างกายลุกขึ้นมาแล้ว ก็ยังรู้สึกไม่สดใส ไม่สดชื่น ถึงขั้นขี้เกียจไปทำงาน อยากนอนนิ่งๆ ไปทั้งวัน ความรู้สึกแบบนี้อาจเป็นความผิดปกติของร่างกายก็ได้นะคะ
 
นอนเยอะ ทำไมถึงยังง่วง?
1. ความเหนื่อยสะสม
จริงอยู่ที่การพักผ่อนทำให้คุณฟื้นฟูร่างกายจากอาการเหนื่อยล้าหลังทำงานหนักได้ แต่ร่างกายไม่สามารถฟื้นได้เพียงนอนอย่างเต็มที่คืนเดียวเท่านั้น ความเหนื่อยสะสมมาหลายวันอาจต้องการการพักผ่อนอย่างสม่ำเสมอถึงจะฟื้นฟูร่างกายให้กลับมาสดชื่นแจ่มใส พร้อมลุยงานใหม่ได้เหมือนเดิม ดังนั้นอาจจะต้องใจเย็นกับร่างกายนิดนึง ให้เวลาพักผ่อนไปเรื่อยๆ สักระยะ อาจดีขึ้นได้ค่ะ
 
2. ใช้สมองมากเกินไป
หลายคนเอาเรื่องงานมาคิดระหว่างนอน หรือบางคนอาจกำลังมีปัญหากับเรื่องใดเรื่องหนึ่งเป็นการส่วนตัว ก่อนนอนจึงมัวแต่คิดเรื่องนั้น ทำให้สมองไม่ได้รับการพักผ่อนอย่างเต็มที่ไปด้วย ดังนั้นทางแก้คือ อย่านำเรื่องที่ทำให้เครียดมาคิดตอนนอน อาจจะลองนั่งสมาธิ กำหนดลมหายใจเข้าออก หรือสวดมนต์ก่อนนอนดูก็ได้ค่ะ
 
3. อ้วน ไขมันเกินมาตรฐาน
ความอ้วนทำให้ร่างกายเราไม่สดชื่น ไม่กระปรี้กระเปร่าได้ ควรหาเวลาออกกำลังกายเพื่อเพิ่มการเผาผลาญพลังงานในร่างกาย กระตุ้นการทำงานของหัวใจ ให้เลือดสูบฉีดไปทั่วร่าง เมื่อเอนโดรฟินทำงาน รับรองว่าคราวนี้ร่างกายแข็งแรง หัวใจแข็งแรง นอนหลับสนิท ตื่นมาสดใสแน่นอน
 
4. ทานอาหารหวานมากเกินไป
เป็นอีกหนึ่งเหตุผลที่นำไปสู่โรคอ้วนได้เช่นกัน การที่เราบริโภคอาหารวานที่มีน้ำตาลสูงมากๆ อาจทำให้ร่างกายมีปริมาณน้ำตาลในเลือดมากเกินไป ส่งผลให้ร่างกายอ่อนเพลีย ไม่สดชื่นแจ่มใส รวมไปถึงอาหารรสจัดจากอาหารหมักดองรสเค็มหวานจัดด้วย
 
วิธีแก้ไข อาการนอนเยอะ แต่ยังง่วง
ออกกำลังกายเป็นประจำ อย่าทานอาหารรสจัดมากนัก ลดความเครียดก่อนเข้านอน หยุดทำงาน หยุดคิดฟุ้งซ่านก่อนเข้านอน 30 นาที ทานอาหารประเภทผักผลไม้ให้มากๆ และอย่าทำงานหนักมาก จนร่างกายพักผ่อนไม่เพียงพอติดต่อกันเป็นเวลานาน เพราะหากร่างกายยังคงเหนื่อยล้าอยู่เป็นประจำ รับรองว่าเป็นช่องว่างให้เชื้อโรค เชื้อไวรัสต่างๆ เข้าโจมตีคุณแน่นอนค่ะ