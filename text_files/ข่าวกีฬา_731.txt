จากกรณีที่มีแฟนบอลไทยกลุ่มหนึ่งสร้างความวุ่นวายในเกมนัดชิงชนะเลิศ "เอเอฟเอฟ ยู 19 แชมเปี้ยนชิพ 2015" ซึ่งทีมช้างศึก รุ่นอายุไม่เกิน 19 ปี ไล่ถล่ม เวียดนาม 6-0 ที่สนามกีฬาแห่งชาติลาว เมื่อวันที่ 4 กันยายนที่ผ่านมาปรากฏว่า ระหว่างเกมการแข่งขันมีแฟนบอลไทยกลุ่มหนึ่ง ที่ใช้ชื่อว่า ULTRAS THAILAND จุดพลุแฟร์บนอัฒจันทร์ สร้างความไม่พอใจให้กับแฟนบอลชาวลาว รวมทั้งแฟนบอลเวียดนาม
ส่งผลให้เจ้าหน้าที่ของลาว ต้องเข้ามาระงับเหตุการณ์และเกิดการปะทะกับแฟนบอลไทยกลุ่มนี้ สุดท้ายเจ้าหน้าที่ตำรวจของลาวควบคุมตัวแฟนบอลไทยจำนวน 25 คน พร้อมทั้งยึดพาสปอร์ตกับบัตรประชาชนเอาไว้

ล่าสุด พ.ต.ท.ชัยทรัพย์ ธรัชฤทธิ์เต็ม คณะกรรมการของสมาคมฟุตบอลแห่งประเทศไทยฯ และหัวหน้าฝ่ายรักษาความปลอดภัย ให้สัมภาษณ์ "มติชนออนไลน์" ว่า นายวรวีร์ มะกูดี นายกสมาคมฟุตบอลฯ ทราบเรื่องที่เกิดขึ้นแล้ว และคืนที่เกิดเหตุได้โทรศัพท์ไปสอบถามเหตุการณ์กับสถานทูตลาว
รวมทั้งนายณัฏฐพล ทีปสุวรรณ ผู้จัดการทีมชาติไทย รุ่นอายุไม่เกิน 19 ปี ด้วยตัวเอง แม้ว่านายวรวีร์จะมีความสนิทสนมกับนายกสมาคมฟุตบอลของลาวเป็นอย่างดี แต่ทางสมาคมฟุตบอลฯ จะปล่อยให้ทางการลาวดำเนินคดีตามขั้นตอนของกฎหมายลาว"สมาคมฟุตบอลฯ เตรียมตั้งคณะกรรมการขึ้นมาเพื่อสอบสวนเหตุการณ์ที่เกิดขึ้น แต่ยอมรับว่า เรื่องนี้ทำให้ภาพลักษณ์ของประเทศไทยเสื่อมเสีย เนื่องจากแฟนบอลกลุ่มนี้ฝ่าฝืนกฎระเบียบของ สหพันธ์ฟุตบอลนานาชาติ (ฟีฟ่า) รวมทั้ง สมาพันธ์ฟุตบอลแห่งเอเชีย (เอเอฟซี) ซึ่งจากข้อมูลเบื้องต้นทราบว่า แฟนบอลกลุ่มนี้เป็นกลุ่มเดิมที่เคยก่อเหตุที่ไทยมาแล้ว และเป็นพวกฮาร์ดคอร์ชอบสร้างความเดือดร้อน"
 
พ.ต.ท.ชัยทรัพย์ ธรัชฤทธิ์เต็ม เผยอีกว่า จากเหตุการณ์ที่เกิดขึ้นอาจทำให้ไทยโดน ฟีฟ่า หรือ เอเอฟซี ลงโทษด้วยการปรับเงิน หรือ ตัดสิทธิ์ไม่ให้ไทยรับหน้าที่เป็นเจ้าภาพฟุตบอลชิงแชมป์เอเชีย ยู 19 ปี รอบคัดเลือก ระหว่างวันที่ 28 กันยายน - 6 ตุลาคม ที่เอสซีจี สเตเดี้ยม อีกด้วย"ผมดูคลิปแล้ว แฟนบอลกลุ่มนี้ไม่น่าก่อเรื่องเลย สมาคมฟุตบอลฯ จะสอบสวนเหตุการณ์ที่เกิดขึ้น และหากพบว่าแฟนบอลกลุ่มนี้เป็นกลุ่มเดิมที่เคยก่อเรื่องมาแล้ว เราคงจะแบนไม่ให้แฟนบอลกลุ่มนี้เข้าชมเกมในสนามฟุตบอลตลอดชีวิต"
 
ด้าน "บิ๊กหลอ" พ.อ.วรวุฒิ ทองศรีงาม เลขาธิการสมาคมฟุตบอลฯ กล่าวว่า "เชื่อว่าสมาคมฟุตบอลฯ คงโดนปรับเงินอย่างแน่นอน เพราะแฟนบอลกลุ่มนี้ทำผิดอย่างชัดเจน ตนเสียใจกับเหตุการณ์ที่เกิดขึ้น และอยากขอร้องแฟนบอลไทยทุกคนให้เชียร์ฟุตบอลอย่างสุภาพ ไม่ว่าจะเป็นที่ไทยหรือในต่างประเทศ"  ขณะเดียวกันมีรายงานว่า กระทรวงการต่างประเทศกำลังตรวจสอบข้อมูลกับ สถานเอกอัครราชทูต ณ เวียงจันทน์ ซึ่งกำลังดูแลช่วยเหลือกลุ่มกองเชียร์ชาวไทยอยู่อย่างเต็มที่ ทั้งนี้ หากญาติกองเชียร์ไทยต้องการให้ช่วยประสานกับ สถานเอกอัครราชทูต ณ เวียงจันท์ อีกทางหนึ่งสามารถติดต่อสายด่วน กรมการกงสุล หมายเลข 094-0037190, 094-0037191 และ 094-0037192ชมคลิป แฟนบอลไทยจุดพลุแฟร์ ปะทะเจ้าหน้าที่ตำรวจของลาวขอบคุณภาพ Youtube.com/TaKonG Freelanceคลิกอ่านข่าว จังหวะปัญหาแฟนบอลไทยปะทะจนท.ลาว ระหว่างเกมนัดชิงยู19 อาเซียน ล่าสุดยังถูกคุมตัว
 