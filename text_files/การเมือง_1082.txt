นายอภิสิทธิ์ เวชชาชีวะ หัวหน้าพรรคประชาธิปัตย์ สวมเสื้อสีแดง กล่าวบนเวทีประชาชนเดินหน้าผ่าความจริง หยุดล้มรัฐธรรมนูญ ออกกฎหมายล้างผิดคนโกง ว่า วันนี้ที่ใส่เสื้อสีแดง เพราะเป็นสีของทุกคนทั้งชาติ หากคนเสื้อแดง มีอุดมการณ์ อยากได้ความเป็นธรรม ต้องต่อต้านพระราชบัญญัติปรองดอง ที่จะล้างผิดให้กับ พ.ต.ท.ทักษิณ ชินวัตร อดีตนายกรัฐมนตรี นั่นเท่ากับว่า แท้จริงแล้ว ทำเพื่อคนๆ เดียว ทั้งนี้ พรรคประชาธิปัตย์ ไม่เคยค้านการนิรโทษกรรมให้กับคนที่ถูกปลุกระดม ช่วงที่มีความขัดแย้งทางการเมือง และไม่มีเหตุผลอะไรทั้งสิ้นที่จะไปนิรโทษกรรมให้กับคนโกงชาติบ้านเมือง โดยการต่อสู้ในครั้งนี้ ไม่ใช่การต่อสู้ระหว่างพรรค ระหว่างสี แต่มันคือการต่อสู้ของคนที่เชื่อในความถูกต้อง บนหลักนิติรัฐนิติธรรม
อย่างไรก็ตาม นายอภิสิทธิ์ กล่าวอีกว่า รัฐบาลควรเร่งดำเนินการตามหน้าที่ แก้ปัญหาความเดือดร้อนของประชาชนก่อน