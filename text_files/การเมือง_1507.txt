ศาลพิพากษาคดี "อภิสิทธิ์" ฟ้องหมิ่น "จตุพร" กล่าวหาทำตัวเสมอเจ้า พิเคราะห์แล้วผิดจริง ลงโทษจำคุก 6 เดือน ปรับ 5 หมื่นบาท รอลงอาญา 2 ปี
ศาลอาญารัชดา อ่านคำพิพากษาในคดีที่นายอภิสิทธิ์ เวชชาชีวะ หัวหน้าพรรคประชาธิปัตย์ เป็นโจทก์ยื่นฟ้องนายจตุพร พรหมพันธุ์ แกนนำ นปช. เป็นจำเลยในความผิดฐานหมิ่นประมาทผู้อื่นโดยการโฆษณา 
จากกรณีเมื่อวันที่ 13 ม.ค. 2552 จำเลยได้แถลงข่าวต่อสื่อมวลชน ณ ที่ทำการพรรคเพื่อไทย กล่าวหาว่า นายอภิสิทธิ์ ทำตัวเสมอพระเจ้าแผ่นดินในการเข้าเฝ้าฯ ถวายรายงาน ศาลพิเคราะห์แล้วเห็นว่าการจัดที่นั่งในการเข้าเฝ้าฯ พระบาทสมเด็จพระเจ้าอยู่หัวฯ นั้น เป็นหน้าที่ของสำนักพระราชวัง ที่เป็นผู้ดำเนินการว่าจะต้องมีการจัดเก้าอี้อย่างไร ที่จำเลยอ้างว่าไม่รู้ระเบียบของสำนักพระราชวังนั้นเป็นคำพูดที่เลื่อนลอยไม่สมเหตุสมผล การวิจารณ์ของจำเลยเกินเลยในการทำหน้าที่ของนักการเมือง พิพากษาว่าจำเลยกระทำผิดตามฟ้องจริง ลงโทษจำคุก 6 เดือน ปรับ 5 หมื่นบาท ไม่พบว่าจำเลยเคยต้องโทษในคดีอาญามาก่อน โทษจำคุกให้รอการลงโทษไว้ มีกำหนด 2 ปี