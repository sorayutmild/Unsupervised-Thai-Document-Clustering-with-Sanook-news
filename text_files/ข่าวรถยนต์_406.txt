อารมณ์ซื้อรถคันแรกแผ่ว ′มาสด้า′ เผยยกเลิกจอง40% แนะดีลเลอร์รับมือ ยันไม่มีนโยบายยึดเงินจอง
นางสาวสุรีทิพย์ ละอองทอง โฉมทองดี ผู้อำนวยการฝ่ายการตลาด บริษัท มาสด้า เซลส์ (ประเทศไทย) จำกัด เปิดเผยว่า ตลาดรถยนต์ตั้งแต่ช่วงต้นปีนี้ถือว่าชะลอตัวลง หลังจากหมดโครงการคืนเงินรถคันแรกของทางรัฐบาล แต่สำหรับรถปิกอัพและรถยนต์ซีเซ็กเมนต์หรือรถเก๋งขนาดกลาง อย่างเช่น มาสด้า 3 พบว่ากระเตื้องขึ้นมา ในขณะที่ปีที่แล้วตลาดทั้งสองกลุ่มนี้ชะลอตัวอย่างเห็นได้ชัด โดยเฉพาะรถเก๋งขนาดกลางโดนผลกระทบจากรถเก๋งขนาดเล็กในโครงการรถคันแรกในรุ่นท็อป แต่ขณะนี้ตลาดรถทั้งสองกลุ่มนี้มีแนวโน้มขยายตัวอย่างชัดเจน อย่างไรก็ตาม ขณะนี้ยอดยกเลิกการจองรถคันแรกมีเข้ามามากพอสมควร แบ่งเป็นยกเลิกจองประมาณ 40% ส่วนอีก 20% ยังไม่ได้บอกยกเลิก แต่ชะลอการออกรถออกไปก่อน เนื่องจากอารมณ์ซื้อรถคันแรกของลูกค้าแผ่วลง บางรายมองว่าอยากนำเงินจากการออกรถคันแรกไปใช้อย่างอื่นก่อน ส่วนรถคันแรกยังรอได้ ทางค่ายรถก็ไม่สามารถเร่งรัดลูกค้ากลุ่มนี้ได้

"ทางมาสด้าไม่มีนโยบายยึดเงินจองรถจากลูกค้าโดยไม่มีเหตุผล หากลูกค้าจองรถแล้วไม่พร้อมมารับก็ยินดีคืนเงินให้ ขณะนี้ได้เร่งทำจดหมายถึงลูกค้ากรณีที่รหัสของรถที่ผลิตออกมาแล้วตรงกับที่ลูกค้าจองไว้ แต่ยังไม่มารับรถ เพราะบางรายไม่มาติดตามความคืบหน้ารถที่จองไว้เลย" นางสาวสุรีทิพย์กล่าวนางสาวสุรีทิพย์กล่าวว่า มาสด้ายังคงเน้นทำกิจกรรมเพื่อเสริมแบรนด์อย่างต่อเนื่อง โดยจะออกรถใหม่มาเพิ่มในช่วงตลาดรถยนต์มีแนวโน้มหดตัวลง และเชื่อว่าทุกค่ายรถก็พยายามทำข้อเสนอที่ดีให้กับลูกค้าเช่นกัน เพราะขณะนี้แนวโน้มรถยนต์ผลิตออกมาเข้าสู่ตลาดเพิ่มขึ้นอย่างมาก เพราะแต่ละค่ายเร่งกำลังการผลิตต่อเนื่องจากปีที่แล้ว ตามความต้องการที่เพิ่มขึ้น ทำให้เกิดการแข่งขันในแง่กลยุทธ์การตลาดรุนแรงขึ้น แต่ละค่ายมีข้อเสนอและแคมเปญให้กับลูกค้ามากพอสมควร มาสด้ามองว่าขณะนี้ลูกค้าใหม่ไม่ได้มองเรื่องรถคันแรกแล้ว แต่จะมองรถที่ตรงความต้องการใช้งานอย่างแท้จริง ดังนั้น จึงแนะนำให้ผู้แทนจำหน่าย (ดีลเลอร์) บริหารสต๊อกรถอย่างมีประสิทธิภาพ จากเดิมปีที่แล้วจะเก็บรถทุกสีทุกรุ่นให้ลูกค้าเลือก ปรับเป็นให้สต๊อกรถตรงรุ่นตรงสีตามความต้องการของลูกค้ามากที่สุดนางสาวสุรีทิพย์กล่าวว่า คาดว่าตลาดรถยนต์รวมปีนี้น่าจะใกล้เคียงกับปีที่แล้ว แม้ว่าจะหมดโครงการรถคันแรกไปแล้ว หรือประมาณ 1 ล้านคัน บวกลบไม่เกิน 5% เพราะดูตัวเลขยอดขายแต่ละเดือนประมาณ 1 แสนคัน ส่วนยอดขายของมาสด้าเอง ยังคงไว้ที่ 7.5 หมื่นคัน เพราะจะมีรถยนต์รุ่นใหม่มาเป็นทางเลือกให้กับลูกค้าเพิ่มขึ้น และคาดว่าจะทำยอดขายให้มาสด้าได้ไม่ต่ำกว่า 1 หมื่นคัน โดยมาสด้า 2 ยังคงเป็นรถยนต์ที่สร้างยอดขายให้มาสด้ามากที่สุด รองลงมาก็คือปิกอัพ บีที 50
(ที่มา:มติชนรายวัน 28 พ.ค.2556)