เฉลิม แถลงพลิก! ดาราวัยรุ่นหญิงจากซีรี่ย์ชื่อดัง ไม่ได้เสพยา พ่อแถลงเมื่อวานเพราะตกใจ พาไปตรวจฉี่แล้วไม่เจอสารเสพติด
ผู้สื่อข่าวรายงานว่า (26 ก.ค.) ที่กระทรวงแรงงาน มีการแถลงข่าวกรณีภาพหลุดนักแสดงวัยรุ่นชื่อดัง อายุ 16 ปี เสพยาไอซ์ โดยดาราวัยรุ่นหญิงพร้อมครอบครัว พล.ต.อ.พงศพัศ พงษ์เจริญ เลขา ป.ป.ส. พร้อม ร.ต.อ.เฉลิม อยู่บำรุง รัฐมนตรีกระทรวงแรงงาน ในฐานะผู้อำนวยการศูนย์อำนวยการพลังแผ่นดินเอาชนะยาเสพติดแห่งชาติ เป็นตัวแถลงข่าว ท่ามกลางกองทัพสื่อมวลชนทั้งสายอาชญากรรมและบันเทิงที่มารวมทำข่าวอย่างคับคั่ง
 โดย ร.ต.อ.เฉลิม แถลงว่า ตนรู้จักครอบครัวของดาราสาวมาก่อน และวันนี้มาในฐานะ ผอ.ศูนย์อำนวยการพลังแผ่นดินเอาชนะยาเสพติดแห่งชาติ โดยกล่าวว่าดาราสาวไม่เคยเสพยาเสพติด ส่วนที่พ่อของดาราสาวแถลงเมื่อวันที่ 25 ก.ค. ที่ผ่านมาเป็นเพราะตกใจ ภาพแบบนี้ใครก็ทำได้ แต่ไม่เรียกว่าตัดต่อหรือไม่
ด้าน พล.ต.อ.พงศพัศ ระบุ ครอบครัวได้พาดาราวัยรุ่นหญิงไปตรวจร่างกายที่โรงพยาบาลเอกชนแห่งหนึ่งแล้ว ไม่ปรากฎสารเมทแอมเฟตามีน (สารหลักยาไอซ์) หรือสารเสพติดใดๆ
ทั้งนี้ ระหว่างการแถลงข่าว ร.ต.อ.เฉลิม นั่งแถลงข่าวอยู่ตรงกลาง ขนาบข้างด้วยดาราสาวและคุณพ่อ โดย ร.ต.อ.เฉลิม เป็นผู้ตอบคำถามแทนทุกคำถาม และไม่อนุญาตให้ผู้สื่อข่าวทำการซักถามคนทั้งคู่