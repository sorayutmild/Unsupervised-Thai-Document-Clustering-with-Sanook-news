เคลื่อนศพ เสธ.แดง ออกจาก ร.พ.วชิรพยาบาล ถึงวัดโสมนัส แล้ว ขณะที่ก่อนหน้านี้ เกิดเหตุชุลมุนขึ้นหลัง ญาติๆ ลุกฮือ ทำลายพวงหรีดของสถานีโทรทัศน์ ASTV ที่ส่งมาให้
บรรยากาศการจัดงานศพของ พล.ต.ขัตติยะ สวัสดิผล หรือ เสธ.แดง ผู้ทรงคุณวุฒิกองทัพบก ที่เสียชีวิตอย่างสงบ ที่ ร.พ.วชิระ เมื่อช่วงเช้าที่ผ่านมา ล่าสุด ได้เกิดเหตุชุลมุนขึ้นภายในศาลาวัดโสมนัสฯ เมื่อมีเจ้าหน้าที่นำพวงหรีดของสถานโทรทัศน์ ASTV นำมามอบให้ทำให้กลุ่มเครือญาติและเพื่อนสนิท รวมทั้ง ผู้ที่ชื่นชอบ เสธ.แดง ไม่พอใจอย่างหนัก รุมด่าทอและทำลายพวงหรีดดังกล่าวจนพังกระจาย ก่อนที่ญาติที่เป็นชายฉกรรจ์และเจ้าหน้าที่ได้เข้ามาควบคุมให้อยู่ในความสงบ โดยภายในงานศพนั้น ยังไม่ปรากฏเห็นพวงหรีดของเจ้าหน้าที่ฝั่งรัฐบาล รวมทั้ง แกนนำ นปช. เช่นกัน
อย่างไรก็ตาม ขณะนี้ เจ้าหน้าที่โรงพยาบาลวชิระ ได้ทำการเคลื่อนศพออก จาก ร.พ.วชิระ แล้ว โดยมีกลุ่มสื่อมวลชนและประชาชนที่ชื่นชอบ เสธ.แดง ยืนไว้อาลัย และบางรายถึงกับร่ำไห้ ด้วยความเสียใจ โดย เสธ.แดง อยู่ในชุดทหารเต็มยศ และมีบุตรสาว ถือกระถางธูปนำทางไปยังวัด เพื่อบำเพ็ญกุศล ในการนี้พระบาทสมเด็จพระเจ้าอยู่หัว ทรงพระราชทานน้ำหลวงอาบศพ และพระราชทานพิธีสวดอภิธรรมศพ 3 คืน ให้กับ พล.ต.ขัตติยะ ด้วย
--> รายงานพิเศษ:เสธ. แดง คือใคร? ทำไมเป็นเป้ายิง 
-- > เบื้องหลังการลอบยิง เสธ.แดง 
 
 
ทีมงาน S! News ขอแสดงความเสียใจต่อครอบครัวสวัสดิผล ที่ต้องสูญเสียบุคคลอันเป็นที่รัก 
 
 
 