ฮอตฮิตกันอย่างไม่น่าเชื่อสำหรับกาแฟโบราณใส่ถุงกระดาษ ซึ่งมาพร้อมกับคุณสมบัติพิเศษในการกักเก็บความเย็นได้นานขึ้นกว่า 6 ชั่วโมง โดยตอนนี้กำลังระบาดไปทั่วประเทศ และมีหลายชื่อที่คุ้นหูเช่น ยกนิ้วกาแฟถุงกระดาษ,โอ้โห โบราณจัง, เปิ่น กาแฟโบราณ ฯลฯ แต่ละเจ้าก็มีรสชาติที่เป็นเอกลักษณ์แตกต่างกันไป 
ที่ธุรกิจนี้ขยายตัวออกไปอย่างรวดเร็วนั้นเนื่องจากเป็นธุรกิจที่ทำได้ไม่ยาก ลงทุนไม่สูงมากนัก เพียงแค่มีสูตรกาแฟและน้ำชงอื่นๆ ที่อร่อยอยู่แล้ว เพิ่มเติมแค่ถุงกระดาษ ซึ่งสามารถสั่งให้โรงงานที่ผลิตถุงทำให้เราได้ และสามารถสกรีนชื่อร้านและกราฟิคได้ตามที่เราต้องการ 
แต่สำหรับคนที่ไม่มีความรู้ทางด้านนี้เลยก็สามารถประกอบธุรกิจในรูปแบบแฟรนไชส์ได้ อย่างเช่นกาแฟถุงกระดาษ แฟ..โว้ย แฟ..ป่าว ที่เปิดขายแฟรนไชส์ โดยมีรูปแบบการลงทุน 2 รูปแบบ คือ ราคา 25,000 บาท ได้รับอุปกรณ์ วัตถุดิบพร้อมขายได้เลย และ ราคา 45,000 บาท ได้รับเคาน์เตอร์ อุปกรณ์ วัตถุดิบพร้อมขายได้เลย โดยเป็นการจ่ายขาดครั้งเดียวไม่มีเก็บค่าแฟรนไชส์รายปี แต่จะมีสัญญาในเรื่องของการซื้อวัตถุดิบกับเจ้าของแฟรนไชส์เท่านั้น
ตัวอย่างสิ่งที่จะได้รับเมื่อซื้อแฟรนไชส์ 1. ถุงกระดาษ 100 ใบ 2. แก้วชง 1 ชุด3. ชุดช้อนชง ช้อนตวง 1 ชุด4. ป้ายเมนู และป้ายราคา5. วัตถุดิบ ในการทำเครื่องดื่ม 5 ชนิด6. เรียนทำเครื่องดื่ม ครบทุกสูตรที่มีอยู่ในเมนู  อีกหนึ่งทางเลือกสำหรับผู้ที่ไม่ต้องการซื้อในรูปแบบแฟรนไชส์ก็สามารถเรียนเป็นหลักสูตรการทำกาแฟได้ เช่นที่ "โอ้โห โบราณจัง" รับสอนสูตรกาแฟ โดยคิดราคาอยู่ที่ 15,000 บาท โดยจะได้สูตรการชงกาแฟโบราณ และเครื่องดื่มอื่นๆ พร้อมกับได้กาแฟคั่ว ชาเขียว และชาแดง อย่างละ 4 กิโลกรัม 
อย่างไรก็ตามหากคิดจะทำธุรกิจนี้ต้องคำนึงถึงทำเลให้ดี เพราะเริ่มจะมีการแข่งขันสูง และควรหาสูตรกาแฟที่เป็นเอกลักษณ์เพื่อให้ลูกค้าติดใจ และกลับมาเป็นลูกค้าประจำให้ได้ 
ขอบคุณข้อมูลบางส่วนจาก http://www.smesreport.com/