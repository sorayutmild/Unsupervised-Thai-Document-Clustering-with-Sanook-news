จากกรณี พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทำมือเป็นสัญลักษณ์หัวใจและมินิฮาร์ท (หัวใจขนาดเล็ก) หลังจบการแถลงที่โรงพยาบาลมหาราชนครราชสีมา เกี่ยวกับเหตุการณ์การกราดยิงและจับตัวประกันในศูนย์การค้าเทอร์มินอล 21 นครราชสีมา
ทำให้มีเสียงวิพากษ์วิจารณ์ถึงความไม่เหมาะสมในการแสดงออกต่อเหตุการณ์เศร้าสลดของผู้นำประเทศ แต่ในขณะเดียวกันก็มีเสียงออกมาโต้แย้งว่า เจตนาของนายกรัฐมนตรี คือต้องการส่งกำลังใจเท่านั้น

ปารีณา ลั่นประยุทธ์มีสิทธิ์ทำมินิฮาร์ต แค่อยากส่งกำลังใจ จวกหมาชอบเล่นโซเชียล

เกี่ยวกับประเด็นนี้ ป้อง-ณวัฒน์ กุลรัตนรักษ์ ดารานักแสดงชื่อดัง ได้โพสต์ข้อความในทวิตเตอร์ @pongnawat ระบุว่า ..
"นายก โบกไม้โบกมือ ยิ้มแย้ม พูดเหน็บแต่เรื่องการเมือง สุดท้ายจบด้วยมินิฮาร์ท .. ในสถานการณ์แบบนี้ ไม่เหมาะสมอย่างยิ่ง ลำพังคนไทยไม่เป็นไรครับ เราชินกับท่านแล้ว แต่อย่าลืมว่าข่าวนี้ออกไปทั่วโลก ปท อื่นเห็นผู้นำเราทำแบบนี้ มันน่าอาย"

นอกจากนี้ นักแสดงหนุ่มยังได้แชร์ข่าว ท่าทีของนายกรัฐมนตรีของนิวซีแลนด์ ที่มีต่อเหตุกราดยิงที่นิวซีแลนด์ในปี 2019 โดยผู้นำหญิงแดนกีวี่ประกาศจะไม่เอ่ยแม้กระทั่งชื่อของคนร้าย เพื่อไม่สนองให้เขามีชื่อเสียง ไม่ส่งต่อแนวความคิดหรืออุดมการณ์ความรุนแรงนี้ต่อไป โดยหนุ่มป้องทวีตข้อความประกอบข่าวนี้ว่า "ตัวอย่างผู้นำที่มีสมอง"
จากการแสดงความคิดเห็นทางการเมืองที่ตรงและชัดเจน ทำให้ชาวเน็ตที่มีความเห็นไปในทางเดียวกัน ผุดแฮชแท็ก #Saveป้องณวัฒน์ ขึ้นมาเพื่อสนับสนุนนักแสดงหนุ่มจนติดอันดับในโลกทวิตเตอร์
โดยก่อนหน้านี้เมื่อปลายปี 2562 ที่ผ่านมา ป้อง ณวัฒน์ ได้เคยโพสต์ลงอินสตาแกรม วิจารณ์การจัดเลี้ยงของพรรคร่วมรัฐบาลเมื่อวันที่ 3 ธ.ค. ที่เสิร์ฟเมนูหูฉลามในงานดังกล่าว ทั้งที่คนทั่วโลกรณรงค์งดรับประทานหูฉลาม เพราะนอกจากเป็นการทรมานสัตว์แล้ว ยังสร้างผลกระทบต่อระบบนิเวศใต้ทะเลอีกด้วย

ป้อง ณวัฒน์ สวดยับรัฐบาล! กินหูฉลาม ทั้งที่รณรงค์งดบริโภคกันแทบตาย
