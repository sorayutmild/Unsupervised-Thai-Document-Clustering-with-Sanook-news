เมาโร มารัสซิอูโล่ โค้ชทีมวอลเลย์บอลหญิงเปรู ให้สัมภาษณ์ว่า ในสายตาตนแล้ว ทีมวอลเลย์บอลหญิงไทย คือทีมที่ดีที่สุดในเอเชีย เช่นเดียวกับกัปตันทีมสาวเปรูที่ยืนยันอีกคนว่าทัพลูกยางสาวไทยนั้นแกร่งจริง
ลงแข่งขันครบทั้ง 7 นัดไปเรียบร้อยสำหรับทีมวอลเลย์บอลสาวไทย ในศึกคัดเลือก โอลิมปิก ที่กรุงโตเกียว ประเทศญี่ปุ่น โดยเมื่อช่วงสายวันนี้เอาชนะ ทีมชาติเปรู ไปได้ 3-0 เซต 25-17, 25-24 และ 25-23
ทำให้สาวไทยจบอันดับที่ 5 ของการแข่งขัน ส่วนเปรูคว้าอันดับ 7 ไปครอง จากทั้งหมด 8 ทีม
หลังจบเกม มารัสซิอูโล่ โค้ชเปรูกล่าวว่า "ผมรู้สึกดีใจที่เปรูมีโอกาสเข้ามาแข่งขันในรายการนี้ ผมคิดว่าทีมไทยคือทีมที่ดีที่สุดของเอเชีย พวกเธอคว้าชัยเหนือเกาหลีใต้ได้ ส่วนนัดเจอญี่ปุ่นก็ใกล้เคียงมากที่จะชนะ"
"วันนี้พวกเธอเอาชนะเราได้อย่างใสสะอาดทั้ง 3 เซต คะแนนแต่ละเซตสูสีกัน ซึ่งนั่นก็คือหนึ่งในเป้าหมายที่เราวางไว้"
ด้าน เมียร์ธ่า อูริเบ กัปตันทีมเปรู ได้เผยเช่นกันว่า "เราพยายามที่จะเอาชนะ แต่ทีมไทยคือหนึ่งในทีมที่ดีที่สุดของทัวร์นาเม้นต์นี้ และเราก็ไม่สามารถได้ผลการแข่งขันที่ต้องการได้"
ทั้งนี้ 4 ทีมที่ได้ตั๋วไปโอลิมปิก รอบสุดท้ายที่บราซิล ได้แก่ เนเธอร์แลนด์, เกาหลีใต้, อิตาลี และ ญี่ปุ่น ส่วนทีมชาติไทยต้องอกหักอีกครั้งอย่างน่าเสียดาย