รวบแล้วหนุ่มลาว ฆ่าปาดคอยายหลาน 2 ศพ นั่งจิบเบียร์ชิลล์ๆ รอหนีข้ามโขง สารภาพปาดคอแมวทดลองคมมีดก่อน
(17 ก.ย.) เวลาประมาณ 00.10 น. ภายใต้การอำนวยการและสั่งการของ พ.ต.อ. โกเมน สุภาพ ผู้กำกับการตรวจคนเข้าเมืองมุกดาหาร พ.ต.ท.ธีรวัฒน์ ทิพย์ธนาวิวัฒ รองผู้กำกับการตรวจคนเข้าเมืองมุกดาหาร ได้รับการประสานจาก พ.ต.ท.ธนินทร์ สว.สืบฯ สภ.พระประแดง ว่าได้มีคนร้าย ทราบชื่อ ท้าวพูล้า อายุ 22 ปี สัญชาติลาว อยู่บ้านโพนสิม เมืองไกสอนพมวิหาน แขวงสะหวันนะเขต
หลังได้บุกรุกเข้ามาในบ้านที่เกิดเหตุและได้ใช้อาวุธมีดเชือดคอ นางมะลิ อายุ 67 ปี บริเวณในห้องน้ำชั้นล่าง และได้ใช้อาวุธมีดเชือดคอ ด.ญ.อิษยา อายุ 12 ปี บริเวณที่นอนชั้นล่าง และใช้อาวุธมีดเชือดคอ ด.ญ.อาภารัตน์ อายุ 9 ปี ได้รับบาดเจ็บสาหัส และได้หลบหนีไปแล้วนั้น จึงได้สั่งการให้ พ.ต.ท.อุดร ชาวแขก สว.ตม.มุกดาหาร ร.ต.อ.คณากร โมลีย์ ประสาน ร้อยโท พรพิทักษ์ กุลงามกิ่ม ผบ.ร้อย ทหารพรานที่ 2110 ตำรวจน้ำ และนรข.มุกดาหาร พร้อมด้วยเจ้าหน้าที่ชุดสืบสวนตรวจคนเข้าเมืองมุกดาหาร ออกลาดตระเวนริมฝั่งแม่น้ำโขง และช่องทางธรรมชาติที่คาดว่าจะลักลอบหลบหนีข้ามไปยังประเทศเพื่อนบ้าน
จนกระทั่งเจ้าหน้าที่ตรวจคนเข้าเมืองมุกดาหาร ได้พบชายกำลังนั่งดื่มเบียร์ที่ร้านขายของชำบริเวณบ้านนาโปน้อย ริมฝั่งแม่น้ำโขง เขตเทศบาลเมืองมุกดาหาร เจ้าหน้าที่ได้เข้าตรวจสอบ ทราบชื่อ ท้าวพูล้า อายุ 22 ปี สัญชาติลาว เจ้าหน้าที่ได้เอารูปให้ดูและได้สอบถาม นายพูล้ารับสารภาพว่าเป็นตนเองจริง
>> แม่อยู่เมืองนอกปล่อยโฮ รู้ข่าวลูกสาว 12 ขวบ ถูกฆ่าปาดคอตายพร้อมยาย
จากนั้นเจ้าหน้าที่ได้สอบถาม นายพูล้า ให้การว่าประมาณตี 3 เกือบตี 4 ตนเองได้ปีนเข้าบ้านยาย เนื่องจากบ้านของยายเป็นร้านขายของ คิดว่ายายจะมีเงินเยอะ และยายได้ใส่สร้อยคอทองคำ ตนเองได้มาซื้อของบ้านยายเป็นประจำ เลยคิดจะมาขโมยเงินยายไปซื้อยาบ้ามาเสพ
เมื่อปีนเข้ามาแล้ว ได้เข้ามาในบ้านบริเวณครัวเห็นแมว จึงได้หยิบมีดทำครัวมาปาดคอแมว เพื่อทดลองคมมีดก่อน เนื่องจากแมวร้องเสียงดัง แล้วได้รื้อค้นทรัพย์สิน ต่อมายายออกมาเจอ ตนเองใช้มีดซอยคอยาย 3 ครั้ง จนยายล้มลง ต่อมามีเด็กน้อยมาเห็นตนเองได้เอามีดทำครัวปาดคอเด็กอีก จากนั้นได้เข้าไปรื้อทรัพย์สินในห้องนอนและได้ใช้มีดปาดคอเด็กจนเสียชีวิต สารภาพว่าก่อนเข้าบ้านยายได้เสพยาบ้ามา 1 เม็ด
นายพูล้า กล่าวอีกว่า หลังจากก่อเหตุได้นั่งวินจากหน้าปากซอย มาลงที่หน้าบิ๊กซีพระประแดง แล้วนั่งแท็กซี่มาที่หมอชิต ลงมาซื้อกางเกง เสื้อ และรองเท้า เพื่อเปลี่ยน โดยชุดที่ใส่ก่อเหตุทิ้งในห้องน้ำที่หมอชิต จากนั้นได้บอกคนขับรถทัวร์ว่า ไม่มีบัตรและจะกลับลาว คนขับบอกค่ารถ 1,000 บาท โดยนั่งเบาะข้างคนขับออกจากกรุงเทพประมาณ 8-9 โมงเช้า ถึงยโสธรบ่าย 2-3 โมง คนในรถทัวร์พาไปขายทองได้เงินมา 7,500 บาท จ่ายให้คนรถทัวร์ 300 บาท ค่ารถมอเตอร์ไซค์ 100 บาท
จากนั้นคนรถทัวร์ได้พามาซื้อตั๋วเพื่อเดินทางต่อมาที่มุกดาหาร มาลงที่ บขส.มุกดาหาร ประมาณ 2 ทุ่มครึ่ง แล้วมาหาสามล้อ บอกสามล้อว่าไม่มีบัตรอยากจะข้ามไปฝั่งลาว คนขับสามล้อคิดราคา 1,200 บาท ทีแรกเรียก 1,500 บาท และได้มาส่งที่ร้านขายของชำ ขายกับข้าว และได้นั่งกินเบียร์หมดไป 6 ขวด เพื่อนั่งรอเรือข้ามไปฝั่งแขวงสะหวันนะเขต สปป.ลาว และมาถูกเจ้าหน้าที่จับกุมเสียก่อน
จากนั้นเจ้าหน้าที่ได้จับกุมตัว นายพูล้า และนำตัวส่ง สภ.พระประแดง เพื่อดำเนินคดีตามกฎหมายต่อไป