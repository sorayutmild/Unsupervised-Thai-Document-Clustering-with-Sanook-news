รอง ผบก. ผู้ช่วยทูตตำรวจไทย ประจำเมียนมาใช้ผ้าผูกคอตัวเองดับคาแฟลต ทิ้งข้อความ "ขอโทษครับ" คาดเครียดส่วนตัว
(8 เม.ย.) พ.ต.ต.ณัฐวุฒิ ปราบคนชั่ว พนักงานสอบสวน สน.พหลโยธิน รับแจ้งมีชายผู้คอเสียชีวิตบริเวณแฟลตตำรวจป่าไม้ ซอยงามวงศ์วาน 54 ถนนงามวงศ์วาน แขวงลาดยาว เขตจตุจักร กทม. จึงรุดไปที่เกิดเหตุพร้อม พ.ต.อ.อรรถวุฒิ นิวาตโสภณ ผกก.สน.พหลโยธิน แพทย์นิติเวชและเจ้าหน้าที่กองพิสูจน์หลักฐานกลาง
ที่เกิดเหตุพบศพ พ.ต.อ.ธีรุตม์เทวัญ อายุ 50 ปี รองผู้บังคับการประจำกองการต่างประเทศ ปัจจุบันเป็นผู้ช่วยทูตฝ่ายตำรวจประจำสถานเอกอัครราชทูต ณ กรุงย่างกุ้ง สาธารณรัฐแห่งสหภาพเมียนมา สภาพศพใช้ผ้ารัดเอวผูกคอตัวเองเสียชีวิตภายในห้องไม่พบร่องรอยการต่อสู้รื้อคันทรัพย์สินภายในพบกระดาษเขียนข้อความสั้นๆ เพียงว่า “ขอโทษครับ”
จากการสอบสวนทราบว่าผู้เสียชีวิตพักอาศัยอยู่แฟลตดังกล่าวเพียงคนเดียว อีกทั้งผู้เสียชีวิตไม่ได้มีครอบครัว อย่างไรก็ตาม ยังไม่พบว่าผู้ตายมีประวัติรักษาอาการป่วยโรคใดหรือไม่ เบื้องต้น ทราบว่าผู้เสียชีวิตมีปัญหาความเครียดส่วนตัวจึงก่อเหตุดังกล่าว
เบื้องต้น พนักงานสอบสวนนำศพส่งสถาบันนิติเวชวิทยา โรงพยาบาลตำรวจ เพื่อชันสูตรหาสาเหตุการเสียชีวิตที่แท้จริงต่อไป
สำหรับ พ.ต.อ.ธีรุตม์เทวัญ จบจากโรงเรียนนายร้อยตำรวจ (นรต.) รุ่น 44 ได้รับแต่งตั้งให้ดำรงตำแหน่งผู้ช่วยทูตฝ่ายตำรวจ มีวาระดำรงตำแหน่งวันที่ 29 กันยายน 2561 – 29 กันยายน 2564