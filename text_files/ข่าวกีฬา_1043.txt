เชื่อว่าแฟนกำปั้นหลายรายจะต้องจำไฟต์ที่ "ดำดอทคอม" บัวขาว บัญชาเมฆ ยอดนักชกขวัญใจชาวไทย บอบช้ำที่สุดในชีวิตในการพบกับ คาห์ยาล ซานิเยฟ นักชกชาวรัสเซีย ในรายการ ท็อปคิงส์ เวิลด์ ซีรี่ส์ 2014 โดยครั้งนั้นเกมการชกจัดที่ เวทีมวยสตาร์ฮอลล์ เมืองเกาลูน เขตปกครองพิเศษฮ่องกง ซึ่ง นักชกชาวไทย เป็นฝ่ายแพ้คะแนน 2-1 เสียง และถือว่าเจ็บตัวมากที่สุดในชีวิตเมื่อต้องเย็บแผลแตกที่หัวถึง 19 เข็ม อย่างไรก็ตามล่าสุด คาห์ยาล ซานิเยฟ กำปั้นหมีขาววัย 27 ปี ที่ฝากรอยแค้นให้กับ บัวขาว ออกมาท้าทาย กำปั้นชาวไทยวัย 39 ปี อีกครั้ง ด้วยการแชร์ข้อความของ ซาซาน โกห์ไซรี่ โปรโมเตอร์มวยคนดัง "จำการนองเลือดครั้งนั้นได้ไหม เตรียมความพร้อมสำหรับการรีแมตช์เร็วๆ นี้" ถือเป็นการประกาศเปิดสงครามกำปั้นกับ บัวขาว บัญชาเมฆ อย่างชัดเจน หลังเกมการชกของทั้งคู่ผ่านมานานกว่า 7 ปี ท่ามกลางกระแสข่าวไฟต์ล้างตาของทั้งคู่อย่างต่อเนื่อง และถือว่าเป็นคู่มวยที่แฟนๆ ทั่วโลกจับตามองทำให้ทีมงาน Sanook Sport ได้มีการสอบถามไปยัง ธีรวัฒน์ ยิ้วยิ้ม ผู้จัดการส่วนตัวของ บัวขาว บัญชาเฆม ก่อนได้ข้อมูลว่าได้มีการติดต่อสำหรับเกมการชกไฟต์รีแมตช์จริง ซึ่งทาง บัวขาว ก็พร้อมที่จะขึ้นสังเวียนเพื่อล้างแค้น แต่ยังต้องรอในเรื่องของรายละเอียดของ เรื่องสถานที่, วันกำหนดการชก และกติกา ว่าจะออกมาในรูปแบบไหน สำหรับ คาห์ยาล ซานิเยฟ เจ้าของฉายา "ฮัลค์" ถือเป็นมวยดังในบ้านเกิด มีสถิติการชก 52 ครั้ง ชนะ 43 (ชนะน็อก 17 ครั้ง) และแพ้ 9 ครั้ง มีดีกรีเป็นถึงแชมป์มวยไทยยุโรป, แชมป์มวยไทย สภามวยโลก (WBC) รุ่น 71 กิโลกรัม และแชมป์โลก GPRO มวยไทยเมื่อปี 2019 (ป้องกันแชมป์ได้ 4 สมัย)
 