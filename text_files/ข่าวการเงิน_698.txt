ธนาคารออมสิน สนับสนุนการออมเงินของคนมีศีลมีธรรม เปิดบัญชีเงินฝากให้ดอกเบี้ยสูงกว่าปกติเท่าตัว และในวันพฤหัสบดีที่จะถึงนี้ (1 ต.ค.) เตรียมหารือรัฐมนตรีคลัง สรุปมาตรการภัยแล้งช่วยเหลือเกษตรกร
ผู้แสวงบุญจำนวนมากร่วมกิจกรรม ส่งเสริมการออมเงินของธนาคารออมสิน และออกผลิตภัณฑ์เงินฝากเผื่อเรียก “ออมเงินออมธรรม” ที่ไม่มีธนาคารใดทำมาก่อน นายชาติชาย พยุหนาวีชัย ผู้อำนวยการธนาคารออมสิน เปิดเผยว่า แนวคิดนี้ธนาคารต้องการส่งเสริมให้คนไทยมีศีลมีธรรม และสืบทอดเจตนารมณ์โครงการปณิธานความดี ปีมหามงคล ผู้เปิดบัญชีต้องมีอายุตั้งแต่ 7 ปีขึ้นไป ฝากได้ 1 คนต่อ 1 บัญชี ได้ดอกเบี้ยร้อยละ 1 ต่อปีสูงกว่าปกติเท่าตัว ต้องฝากเงินขั้นต่ำ 100 บาท ฝากเพิ่มได้ครั้งละไม่ต่ำกว่า 100 บาท มีเงื่อนไขพิเศษที่ผู้ฝากต้องลงนามคำปฏิญาณ “จะเป็นคนดี มีวินัย ห่างไกลอบายมุข รู้จักใช้เงินอย่างมีเหตุผล”
ทั้งนี้ ความคืบหน้าโครงการสินเชื่อซอฟโลนด์ ช่วยเอสเอ็มอีวงเงิน 100,000 ล้านบาท มีธนาคารพาณิชย์ส่งรายชื่อลูกค้ามาขอสินเชื่อ จากธนาคารออมสิน หลังเปิดโครงการ 2-3 วัน รวมแล้ว 2,500 ล้านบาท คาดว่า 1-2 สัปดาห์ การยื่นขอจะเร่งตัวและก่อนสิ้นจะยื่นครบ 100,000 ล้านบาท ส่วนมาตรการช่วยเหลือภัยแล้งที่ทำร่วมกับ ธกส. และธนาคารเอสเอ็มอี กำลังหารือแนวทางเบื้องต้น จะขยายเวลาผ่อนชำระหนี้และลดดอกเบี้ย ให้เกษตรกรที่ได้รับผลกระทบ ซึ่งในวันพฤหัสบดีที่จะถึงนี้ (1 ต.ค.) ทั้ง 3 ธนาคาร จะหารือกับรัฐมนตรีว่าการกระทรวงการคลัง เพื่อเร่งหาข้อสรุป
ส่วนการปล่อยกู้กองทุนหมู่บ้านฯ วงเงิน 30,000 ล้านบาท ล่าสุดปล่อยกู้แล้ว 16,450 กองทุน เป็นเงิน 16,450 ล้านบาท คาดว่าภายในเดือน ต.ค. จะให้กู้ได้ครบ 30,000 ล้านบาท