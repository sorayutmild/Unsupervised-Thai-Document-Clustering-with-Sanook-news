 

นายอริสมันต์ พงษ์เรืองรอง แกนนำเสื้อแดงให้สัมภาษณ์ทางโทรศัพท์ผ่านเว็บไซต์คนไทยยูเค เมื่อวันที่ 1 ต.ค.ที่ผ่านมา ถึงเบื้องหลังการหลบหนี และทางออกของประเทศในมุมมองของนายอริสมันต์
นายอริสมันต์เผยถึงการหลบหนีออกจากราชประสงค์ว่า "ผมคิดไม่เหมือนเพื่อน เพื่อนยอม แต่ผมไม่ยอม คุณจับผมขึ้นฮ.ผมก็สู้ คุณยิงผมที่เอสซีปาร์คผมก็สู้ คุณมาจัดการผมที่ราชประสงค์ ผมก็บอกณัฐวุฒิ ใสยเกื้อว่าผมขอกำลัง 2,000 คนออกไปจากราชประสงค์ หลายคนก็บอกว่าไม่ได้จะเกิดการสูญเสียมาก แต่ผมว่าไม่สู้ก็สูญเสียเพราะตอนนั้นเช้าวันที่19ก็เสียชีวิตไป10กว่าศพ เราน่าจะตัดสินใจอย่างใดอย่างหนึ่ง แต่จตุพรกับณัฐวุฒิว่าเราคงต้องใช้กฎหมายใช้เวทีโลกจัดการกับรัฐบาล ส่วนณัฐวุฒิก็กังวลว่าจะมีคนเสียชีวิตมาก แต่ผมเชื่อว่าเขาจะฆ่าผมแน่ ผมก็เลยตัดสินใจว่า ณัฐวุฒิ-จตุพรก็สู้ในแนวทางของคุณ ผมก็ในแนวทางผมทั้งคู่ก็ขึ้นไปเวทีพูดสลายการชุมนุม ผมก็ออกจากที่ชุมนุมมาท่ามกลางเสียงกระสุนปืน จนเกิดข่าวลือว่าผมถูกจับถูกฆ่าที่นั่นที่นี่ แล้วคนก็มาบอกว่าผมเป็นฮาร์ดคอร์ ที่ผมรอดชีวิตจากการยิงขนาดนั้นไม่ใช่ผมเก่ง แต่ผมมีคนช่วยเหลือ""ความจริงผมไม่น่ารอด ณัฐวุฒิพูดกับผมก่อนจากกันว่า"พี่ผมเสียพี่ไม่ได้นะ ผมกลัวว่าพี่เดินออกไปหากพี่ไม่รอดผมจะเสียใจ" เขาพูดไปน้ำตาไหล ให้มอบตัวด้วยกัน ผมก็บอกผมยอมไม่ได้ ผมไม่ยอมจำนน ผมก็ใส่เสื้อใหม่ ใส่แว่นตา ใส่วิกผม ผมเดินไปแถวหน้าพระพรหมฯบอกท่านว่าหากผมทำผิดให้ทหารฆ่าผมให้ตาย หากผมไม่ผิดให้ผมรอดไปได้ แล้วเดินออกไปบอกคนขายเสื้อแถวนั้นให้เขาพาไป เพราะเขารู้จักพื้นที่ดี หากผมตายก็จะมีพยาน ผมเลือกจุดหนีที่อันตรายที่สุด เพราะที่อันตรายที่สุดย่อมเป็นที่ปลอดภัยที่สุด เพราะทหารจะได้ไม่สงสัยว่าผมจะไปตรงนั้น ตอนหลังมีข่าวว่าจับผมได้ในรถยาริสสีขาวบ้าง ศาลาแดงบ้าง บนบีทีเอสบ้าง ซึ่งนั่นเป็นอริสมันต์ตัวปลอม"
"ผมหลบออกมามีเสียงปืนดังมาก คนขายเสื้อที่มากับผมบอกผมก้าวขาไม่ออกเพราะมีการยิงปืนเสียงดังมาก ผมเลยเดินไปต่อให้เขากลับไปขายเสื้อ แต่เขาขอไปด้วยบอกว่า อย่างน้อยประวัติศาสตร์หน้านี้มีเขาอยู่ด้วย เขาชื่อสมภพจะไปส่งอัศวินของเขาให้ปลอดภัย พาไปถนนเพชรบุรีและประตูน้ำคอมเพล็กซ์ ลูกน้องผมขับมอเตอร์ไซค์มาเรียกผม"นายๆ"ผมบอกเอ็งไปก่อน เสียแผนหมด"
"ผมก็ไปกับคนขายเสื้อที่ประตูน้ำคอมเพล็กซ์ นอนลงไปมองขึ้นไปเจอสไนเปอร์เป็นร้อย พอเขาหมอบลงผมก็เดินไปเจอศาลเจ้า มีทหารตำรวจมาก ลูกน้องก็เอามอเตอร์ไซค์มารับแล้วออกไป ก็ไปเจอ 2 ด่านที่มักกะสันกับรัชดาฯ แต่เหมือนมีสิ่งศักดิ์สิทธิ์ช่วยเหลือ รถคันอื่นโดนเรียก คันผมผ่านได้ ไปถึงรัชดามีรถยาริสตามมา แต่ผมนั่งนิ่งไม่เป็นพิรุธ ก็หลบไปได้"
"ผมอยากกราบขอบพระคุณหลายท่าน เรื่องหนึ่งที่อยากเล่าคือ มีคนนำพระมาให้ ตอนหนึ่งผมรอดจากเอสซีปาร์คมีคนนำพระ3องค์ให้พร้อมสายสร้อยสแตนเลส แต่ผมไม่ค่อยเชื่อถือ วางพระไว้เกะกะ ก็มีวันหนึ่งก่อนเสธ.แดงโดนสังหาร พระท่านมาเข้าฝันว่าทำไมมึงไม่แขวนกูไว้ ตั้งแต่วันนั้นก็แขวนพระองค์นี้ ก็ปลอดภัยมาถึงวันนี้ ก็เลยแขวนมาตลอด"
"ทหารก็อยู่ฝ่ายประชาธิปไตยก็มี วันนั้นมีทหารมารอรับผม 20 คนวันที่ผมหนีออกมาได้ ผมบอกจะกลับไปสู้ ทหารห้ามผมไว้ เขาบอกว่าอย่าเลย กลับไปสู้แล้วตายเป็นแสนก็ไม่มีทาง เพราะตายเขาก็ใส่ร้ายเป็นผู้ก่อการร้าย ให้ท่านหนีเถอะ วันหน้ายังมีโอกาสกลับมาอธิบายว่าความจริงเกิดอะไรขึ้น""วันนี้ผมก็ไม่ได้อยู่ไหน อยู่ในประเทศไทยนี่เอง ใกล้กรุงเทพฯด้วย บางทีก็เข้ากรุงเทพฯ ตำรวจก็เห็นแต่เขาไม่จับ บอกว่าให้ออกไปก่อน ยังไม่สงบ ผมไปเชียงใหม่เขาก็บอกว่าให้หลบไปทางอื่นก่อน ผมก็เดินทางเข้าออกประเทศสบายๆ"
ขอขอบคุณ เว็บไซต์คนไทยยูเค ประชาไท และ ไทยอีนิวส์ อ่านบทสัมภาษณ์ฉบับเต็มได้ในเว็บไซต์ดังกล่าว


แกลลอรี่ภาพ "กี้ร์ อริสมันต์" ช่วงที่เป็นหนุ่มหล่อ ใส