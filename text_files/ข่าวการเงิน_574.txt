ข่าวดี ! ธนารักษ์ เปิดจองเหรียญเพิ่ม รอบ 2 ให้สิทธิคนละ 1 สิทธิ เปิดรับจองวันที่ 18 ก.ย. 2560 เวลา 08.30 น. เป็นต้นไป ที่สาขาธนาคาร และ ธนารักษ์ ทั่วประเทศ
นายพชร อนันตศิลป์ อธิบดีกรมธนารักษ์ เปิดเผยว่า เตรียมผลิต เหรียญที่ระลึกในโอกาสการพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร เพิ่ม หลังจากที่ประชาชนให้ความสนใจจองเหรียญที่ระลึก จนครบจำนวนที่กำหนดในครั้งแรก โดย กำหนดให้ประชาชนผู้สนใจ มาจองเหรียญที่ระลึกฯ ตั้งแต่วันที่ 18 ก.ย. 2560 เวลา 08.30 เป็นต้นไป
สำหรับการผลิตเหรียญที่ระลึกฯเพิ่มในครั้งนี้ มีจำนวนตามประเภทเหรียญดังนี้
เหรียญทอง ผลิตเพิ่มอีก จำนวน ไม่เกิน 5 หมื่นเหรียญ จากเดิมที่ผลิต จำนวน 99,999 เหรียญ ราคา เหรียญละ 50,000 บาท เหรียญเงิน ผลิตเพิ่มอีก จำนวน ไม่เกิน 4 แสนเหรียญ จากเดิมที่ผลิต 399,999 เหรียญ ราคาเหรียญละ 2,000 บาท เหรียญทองแดงรมดำ ผลิตเพิ่มอีกจำนวน ไม่เกิน 4 หมื่นเหรียญ จากเดิมที่ผลิต 39,999 เหรียญ ราคาเหรียญละ 3,000 บาท ส่วนเหรียญที่ระลึกคิวโปรนิกเกิล ราคาเหรียญละ 100 บาท ไม่มีการผลิตเพิ่ม โดยขณะนี้ยังมีจำนวนเหลือเพียงพอสำหรับการจองอีกประมาณ 23 ล้านเหรียญ
ทั้งนี้ ประชาชนที่ต้อการจองเหรียญสามารถจองเหรียญผ่านสาขาของธนาคารทั่วประเทศ และ ธนารักษ์ทั่วประเทศ โดยกรมธนารักษ์มีการปรับเปลี่ยนระบบวิธีการจองและปรับปรุงสิทธิดังนี้
ประชาชนต้องนำบัตรประชาชนไปจองเหรียญที่สาขาธนาคาร โดย สามารถใช้สิทธิ จองเพียงคนละ 1 สิทธิเท่านั้น โดย1 สิทธิ จองได้ เหรียญทอง 1 เหรียญเงิน 1 และ ทองแดง 1 เท่านั้น โดย เหรียญคิวโปรนิกเกิล ยังได้ 3 เหรียญเช่นเดิม และไม่สามารถนำบัตรประชาชนของผู้อื่นมาจองสิทธิได้เพิ่มอีก 2 สิทธิเหมือนครั้งแรก
นอกจากนี้สิทธิการจองจะผูกพันกับสิทธิเดิมที่ใช้ไปแล้ว หาก มีการจองเหรียญในครั้งแรกไว้แล้วจะไม่สามารถจองเพิ่มได้ เพื่อจะได้กระจายให้กับประชาชนออกไปมากที่สุด
และครั้งนี้ในการจองเหรียญคิวโปรนิกเกิล ที่ยังเปิดให้จองอยู่ในปัจจุบัน เพื่อเป็นการจัดระบบ ทางกรมธนารักษ์จะปิดการจองก่อนตั้งแต่วันที่ 29 ส.ค. 2560 เวลา 16.30 น. และจะเปิดให้จองใหม่ พร้อมกันในวันที่ 18 ก.ย. 2560 เวลา 08.30 น. เป็นต้นไปร่วมกับเหรียญที่ผลิตเพิ่ม
สำหรับระยะเวลาการสิ้นสุดการจอง จะหมดเขตภายในวันที่ 30 ก.ย. 2560 เช่นเดิม หรือ จนกว่า เหรียญจะหมดก่อน
 