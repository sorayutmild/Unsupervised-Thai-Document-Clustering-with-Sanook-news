     Honda WR-V 2017 รถครอสโอเวอร์รุ่นเล็กสุดของฮอนด้าในเรือนร่าง Jazz คราวนี้ Sanook! Auto มีภาพจริงทั้งภายนอก-ภายในมาให้ชมกัน
     Honda WR-V เป็นรถครอสโอเวอร์ขนาดเล็กที่พัฒนาขึ้นบนบอดี้รถซัพคอมแพ็คอย่าง Fit/Jazz เพื่อทำตลาดในโซนอเมริกาใต้และอินเดียโดยเฉพาะ เปิดตัวครั้งแรกเมื่อเดือนพฤศจิกายน 2559 ที่ประเทศบราซิล ตามด้วยประเทศอินเดียเมื่อเดือนมีนาคม 2560 ที่ผ่านมา พร้อมเวอร์ชั่นเครื่องยนต์ดีเซลให้เลือกด้วย

     สำหรับ WR-V ที่วางจำหน่ายในประเทศบราซิล มีให้เลือกด้วยกันทั้งหมด 2 รุ่นย่อย ได้แก่ EX และ EXL ภายนอกถูกติดตั้งไฟหน้ามัลติรีเฟลกเตอร์ดีไซน์ต่างไปจากรุ่น Jazz พร้อม Daytime Running Light แบบ LED, ด้านท้ายออกแบบไฟท้ายใหม่รูปตัว L, ตกแต่งซุ้มล้อด้วยพลาสติกสีดำ, เพิ่มราวหลังคา และชุดแต่งกันชนหน้า-หลังเน้นความสมบุกสมบัน มาพร้อมล้ออัลลอยขนาด 16 นิ้ว

     ภายในห้องโดยสารถูกยกมาจาก Jazz แทบทั้งหมด คอนโซลกลางถูกติดตั้งเครื่องเสียงหน้าจอสัมผัสขนาด 7 นิ้ว รองรับ Bluetooth/MicroSD/USB จำนวน 2 ช่อง พร้อมระบบนำทางในตัว, สวิตช์ควบคุมแอร์แบบปุ่มหมุน, เบาะนั่งโดยสารหุ้มวัสดุผ้า สามารถปรับเบาะนั่งแบบอัลตร้าซีท, ระบบ Cruise Control, พวงมาลัยมัลติฟังก์ชั่นหุ้มหนัง ติดตั้งถุงลมนิรภัยคู่หน้าเป็นอุปกรณ์มาตรฐาน พร้อมม่านนิรภัยในรุ่น EXL

     ด้านขุมพลังถูกติดตั้งเครื่องยนต์เบนซินขนาด 1.5 ลิตร i-VTEC FlexOne สามารถรองรับน้ำมัน E100 ที่ใช้กันอย่างแพร่หลายในประเทศบราซิล ขุมพลังบล็อกนี้ให้กำลังสูงสุด 115 แรงม้า ที่ 6,000 รอบต่อนาที แรงบิดสูงสุด 116 นิวตัน-เมตร ที่ 6,000 รอบต่อนาที ส่งกำลังไปยังล้อคู่หน้าด้วยเกียร์อัตโนมัติ CVT
     ราคาจำหน่าย Honda WR-V ในประเทศบราซิลอยู่ระหว่าง 817,000 - 858,000 บาทโดยประมาณ สูงกว่ารุ่น Fit ซึ่งมีราคาจำหน่ายระหว่าง 594,000 - 812,000 บาท
 