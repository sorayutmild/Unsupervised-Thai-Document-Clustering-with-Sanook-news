หลังจากที่มีการตั้งกระทู้เตือนภัยโรคจิตฉีดน้ำกรดใส่ ในเว็บไซต์พันทิปดอทคอม โดยคุณ 7thmonth_girl ว่า เมื่อวันศุกร์ที่ 11 พ.ค. 2555 เมื่อเวลาประมาณ 22.00 น.ระหว่างที่เธอกำลังเดินจากเซ็นทรัลเวิร์ดไปขึ้นรถไฟฟ้า เมื่อเดินผ่านหน้าโรงแรมอโนมา มีความรู้สึกว่าถูกน้ำบางอย่างฉีดเข้าที่น่องขวา และมีอาการแสบคันเหมือนโดนกรดแต้มสิว จึงแวะซื้อน้ำล้างจนหายแสบ และตั้งใจว่าจะเดินไปให้แพทย์ตรวจที่โรงพยาบาลตำรวจ
แต่เมื่อเดินมาถึงแยกราชประสงค์ เธอก็โดนอีกครั้งเข้าที่ใบหน้าโชคดีที่ใส่แว่นสายตา และยกกระเป๋าสะพายขึ้นมาบัง ขณะนั้นคุณ 7thmonth_girl รู้แล้วว่าโดนน้ำกรดฉีดใส่ และทันสังเกตว่าคนร้ายก่อเหตุมาจากบนรถตุ๊กตุ๊ก เธอวิ่งไปขอความช่วยเหลือจากแม่ค้าบริเวณศาลพระพรหมเอราวัณ และรีบเรียกรถแท็กซี่ให้ไปส่งที่โรงพยาบาลตำรวจ แพทย์ให้พยาบาลทำการล้างแผล และรอดูอาการอยู่ประมาณ 30 นาที จึงอนุญาตให้กลับบ้านได้
จากการสำรวจร่างกายตัวเอง คุณ 7thmonth_girl พบว่ามีบาดแผลถึง 5 แห่ง  คือที่หัวคิ้วซ้าย,จอนหูซ้าย,คาง,น่องขวา และเป็นจุดๆ ที่คอ ในวันรุ่งขึ้นเธอพร้อมด้วยคุณแม่และน้องชาย จึงเดินทางไปแจ้งความที่ สน.ลุมพินี ซึ่งตำรวจกล่าวว่าเธอเป็นรายแรกที่เข้ามาแจ้งความถึงเหตุดังกล่าวในพื้นที่ของ สน. คาดว่าคนร้ายน่าจะตั้งใจทำร้ายร่างกาย เพราะลงมือถึง 2 ครั้ง แต่คุณ 7thmonth_girl กล่าวว่าเธอไม่เคยมีศัตรูที่ไหน จึงลงบันทึกประจำวันไว้เป็นหลักฐาน
โดยเมื่อวานนี้(7 มิ.ย.)ทวิตเตอร์ของคุณพชรปพน พุ่มประพันธ์(@Pacharapapon) รายงานว่า ตั้งแต่เดือน พ.ค.- มิ.ย. พบผู้เสียหายถูกโรคจิตฉีดน้ำกรดแล้วถึง 5 ราย เหยื่อเป็นผู้หญิงทั้งหมด โดยคนร้ายมักเลือกลงมือหลังเวลา 19.00 น. ริมถนนใหญ่ที่มีคนเดินพลุกพล่าน ใช้พาหนะเป็นจักรยานยนต์และปืนฉีดน้ำใส่น้ำกรดออกอาละวาด ซึ่งน้ำกรดที่นำมาฉีดคาดว่าเป็นน้ำกรดชนิดไม่รุนแรง และมักฉีดมาจากด้านข้างและด้านหลังของเหยื่อ
สำหรับรายชื่อ 5 พื้นที่เสี่ยงถูกโรคจิตฉีดน้ำกรด มีดังต่อไปนี้
1.แยกราชประสงค์ จากบิ๊กซีราชดำริ ถึงโรงแรมอโนมา และเกษรพลาซ่า
2.แยกประตูน้ำ ถ.เพชรบุรี
3.อนุสาวรีย์ชัยฯ (เซ็นเตอร์วัน) ถ.ราชวิถี - ซอยเลิศปัญญา
4.สะพานควาย (ฝั่งบิ๊กซี) ถ.พหลโยธิน
5.เซ็นทรัลลาดพร้าว ถ.พหลโยธิน
ขอขอบคุณข้อมูลและภาพประกอบจากคุณ7thmonth_girl,ทวิตเตอร์@Pacharapapon