ค้นหาคำทำนายจากเลขที่บ้านของคุณ ด้วยการบวกเลขที่บ้านแต่ละตัวเข้าด้วยกันจนได้ผลลัพธ์เป็นเลขตัวเดียว ตัวอย่างเช่น บ้านเลขที่ 3438 ก็เอา 3+4+3+8 = 18 จากนั้นเอา 1+8 = 9 คุณจะได้ 9 เป็นผลลัพธ์ ลองบวกดูเลย แล้วมาค้นพบโชคชะตาและคำทำนายจากบ้านเลขที่ของคุณกันค่ะ

ผลลัพธ์เป็นเลข 1บ้านหมายเลข 1 คือสัญลักษณ์ของการรวมกันเป็นหนึ่งและการเริ่มต้นใหม่ เลข 1 เป็นเลขที่เปี่ยมไปด้วยพลังของการสร้างสรรค์สิ่งใหม่ ไม่ว่าจะเป็นธุรกิจ ความสัมพันธ์ หรือการปรับปรุงและพัฒนาตัวเอง เหมาะเป็นอย่างยิ่งกับคู่ที่เพิ่งแต่งงานและผู้ที่ต้องการประกาศความโดดเด่นของตัวเองให้โลกรู้ ผู้ที่อาศัยอยู่ในบ้านหมายเลข 1 จะมีความเป็นตัวของตัวเอง มีความคิดสร้างสรรค์ และชื่นชอบการประดิษฐ์คิดค้นสิ่งใหม่ๆ แต่แน่นอนว่าอะไรที่มากเกินไปย่อมไม่เป็นผลดี ผู้ที่อาศัยอยู่ในบ้านหมายเลข 1 จึงควรปรามๆตัวเองไว้ไม่ให้ดื้อดึงหรือใช้ตัวเองเป็นจุดศูนย์กลางของทุกเรื่อง ระมัดระวังการครอบงำความคิดของผู้อื่นด้วย ในแง่ธุรกิจ บ้านหมายเลข 1 เป็นสถานที่ที่เหมาะกับการรวมตัวกันเพื่อทำงานเป็นทีม แต่ในขณะเดียวกันก็ยังสามารถคงความเป็นส่วนตัวไว้ได้ จึงเหมาะอย่างยิ่งที่จะทำเป็นโฮมออฟฟิศสำหรับครีเอทีฟรุ่นใหม่ไฟแรง

ผลลัพธ์เป็นเลข 2ในขณะที่บ้านหมายเลข 1 ให้ความสำคัญกับการแสดงอัตลักษณ์ บ้านหมายเลข 2 จะให้คุณค่ากับความเป็นคู่ที่สอดคล้องกันโดยธรรมชาติ เป็นความสมดุลระหว่างพลังหยินหยางที่สมบูรณ์แบบสำหรับทุกความสัมพันธ์ ไม่ว่าจะเป็นหุ้นส่วน เพื่อน หรือคู่รัก ผู้ที่อาศัยอยู่ในบ้านหมายเลข 2 จะพร้อมเรียนรู้จากอีกฝ่าย และมีความเข้าอกเข้าใจกันเป็นอย่างดี ความท้าทายของผู้ที่อาศัยอยู่ในบ้านหมายเลข 2 คือแนวโน้มที่จะมีความเกรงใจซึ่งกันและกันมากเกินไป จนลงท้ายด้วยการไม่กล้าเปิดใจแสดงความคิดเห็นหรือบอกความรู้สึกกันตรงๆ แต่โดยรวมแล้วก็จะมีแต่ความสงบสุข สำหรับคนโสดที่อาศัยอยู่ในบ้านหมายเลข 2 บ้านจะดึงดูดให้มีคนอยากมาอยู่ร่วมด้วย จะใช้บ้านเป็นออฟฟิศก็ไปได้สวยทีเดียว
ผลลัพธ์เป็นเลข 3เลข 3 คือสามเหลี่ยม, ปิรามิด เป็นเลขแห่งความกระตือรือร้น กระฉับเฉงและเปิดเผย ในขณะที่เลข 2 คือความลงตัวและสมดุลระหว่างสองสิ่ง เลข 3 ก็แสดงถึงการสอดประสานกันอย่างงดงามระหว่างสามสิ่งได้เช่นกัน ในแง่อภิปรัชญา เลข 3 คือการทำงานร่วมกันอย่างสมดุลระหว่างสมอง ร่างกาย และจิตวิญญาณ สิ่งที่คนทั่วไปรู้สึกกับผู้ที่อาศัยอยู่ในบ้านหมายเลข 3 คือความมั่นคงแข็งแรง ความสนุกสนาน เปิดเผย กระตือรือร้น เสน่ห์และแรงขับดันทางเพศ รวมถึงการมองโลกในแง่ดี บ้านหมายเลข 3 เหมาะกับกิจกรรมสร้างความบันเทิงและการเข้าสังคม เป็นบ้านที่เต็มไปด้วยพลังงานด้านบวก ส่งเสริมให้ผู้ที่อาศัยอยู่มีความมั่นใจเต็มเปี่ยมในการแสดงออกถึงความรู้สึกของตัวเอง ไม่ว่าจะเป็นในบ้านหรือที่อื่นๆ เหมาะอย่างยิ่งสำหรับคนทำงานออร์แกไนเซอร์ ผู้ที่ต้องการพบปะผู้คนที่น่าสนใจ หรือต้องการที่ยืนที่โดดเด่นกว่าเดิมในวงสังคม ความท้าทายของผู้ที่อาศัยอยู่ในบ้านหมายเลข 3 คือมีความเป็นไปได้ที่จะมีหลายสิ่งค้างคาและสะเปะสะปะ รวมทั้งอาจมีปัญหาเรื่องการใช้จ่ายเงินเกินตัว คนจำพวกที่ต้องการความสงบและอยู่กับตัวเองอย่างนักเขียนหรือเหล่าหนอนหนังสือจะอยู่ยากซักหน่อย
ผลลัพธ์เป็นเลข 4ถ้าบ้านหมายเลข 3 มันแซ่บซี้ดเกินไปสำหรับคุณ การย้ายมาอยู่ในบ้านหมายเลข 4 ก็น่าสนใจไม่เบา เลข 4 คือความน่าไว้วางใจ การลงหลักปักฐาน ความมั่นคงแข็งแกร่ง และความอุดมสมบูรณ์ โดยทั่วไปบ้านหมายเลข 4 มักถูกออกแบบมาให้มีรูปร่างคล้ายกล่องหรือสี่เหลี่ยมจัตุรัส เป็นสถานที่ที่มีรากฐานมั่นคง เหมาะกับการเริ่มต้นความสัมพันธ์หรือก่อตั้งธุรกิจใหม่ บ้านหมายเลข 4 ยังมีพลังของความเป็นแผ่นดินแม่ที่หนักแน่น พร้อมรองรับผู้มาอยู่อาศัย เหมาะมากกับคนที่รู้สึกว่าตัวเองยังล่องลอย ชอบเปลี่ยนใจไปมา และค้นหาตัวเองเท่าไหร่ก็ไม่เจอ พลังของบ้านจะช่วยให้ความฟุ้งฝันของคุณกลายเป็นสิ่งที่จับต้องได้ ความท้าทายใหญ่หลวงของผู้ที่อาศัยอยู่ในบ้านหมายเลข 4 คือความเอาจริงเอาจังเกินไปในทุกๆเรื่อง คุณมักจะทำงานหนักเกินไปเสมอ ดังนั้นจึงจำเป็นอย่างยิ่งที่คุณจะต้องแบ่งเวลาให้เหมาะสมระหว่างการทำงานและการหาความเพลิดเพลิน ทั้งนี้จะเห็นได้ว่า บ้านหมายเลข 3 กับ 4 นั้นตรงข้ามกันอย่างสุดขั้ว เช่นเดียวกันกับบ้านหมายเลข 1 กับ 2, 5 กับ 6, และ 7 กับ 8 ทุกคู่ต่างเป็นหยินหยางของกันและกัน
ผลลัพธ์เป็นเลข 5บ้านหมายเลข 5 เป็นสถานที่ที่รวมการเดินทางท่องเที่ยว การผจญภัย และพลังในการทำกิจกรรมต่างๆเข้าไว้ด้วยกัน เลข 5 เป็นเลขแห่งพลังหยางที่ร้อนแรงที่สุดในบรรดาเลขทุกตัว และเกี่ยวข้องโดยตรงกับการเคลื่อนไหวและการเปลี่ยนแปลง เมื่อเลข 5 สามตัวมาเรียงกัน (อย่างเช่นบนนาฬิกาดิจิตอล) นั่นหมายถึงชีวิต (หรือแม้แต่โลกทั้งใบ) กำลังจะมีการเปลี่ยนแปลง ผู้ที่อาศัยอยู่ในบ้านหมายเลข 5 จะมีกิจกรรมและการเดินทางท่องเที่ยวอย่างต่อเนื่อง บ้านหมายเลข 5 เป็นเสมือนชุมทางรถไฟที่มีผู้คนมากมายผ่านมาผ่านไป เป็นแหล่งรวมการสื่อสาร แนวคิดใหม่ๆที่น่าสนใจ รวมถึงความรู้ โดยเฉพาะในด้านการท่องเที่ยวและเรื่องราวจากต่างวัฒนธรรม พลังล้นเหลือของบ้านหมายเลข 5 จะทำให้ผู้อาศัยรู้สึกถึงความยากที่จะลงหลักปักฐาน บ้านหมายเลข 5 มีแนวโน้มที่จะถูกใช้เป็นที่พักอาศัยในช่วงสั้นๆมากกว่า ดังนั้นจึงเหมาะที่จะเปิดเป็นหน้าร้านเพื่อทำธุรกิจ เพราะจะสามารถดึงดูดลูกค้าขาจรจำนวนมากให้เข้ามาแวะเวียนได้
ผลลัพธ์เป็นเลข 6เลข 6 คือเลขแห่งความรัก ความประนีประนอม การดูแลเอาใจใส่ ความคิดสร้างสรรค์ และความสามารถในเชิงศิลปะ บ้านหมายเลข 6 จะเปี่ยมไปด้วยความรักและพลังที่สื่อออกมาผ่านรูปลักษณ์ภายนอกของบ้าน อย่างเช่นนอกชานที่ดูเชิญชวนให้แวะชม บ้านนกที่แขวนอยู่บนต้นไม้ หรือประติมากรรมที่ถูกจัดวางอย่างมีรสนิยมในสวนหน้าบ้าน บ้านหมายเลข 6 จะเป็นบ้านที่ดูอบอุ่นและมีสุนทรียะที่สุดในบรรดาบ้านละแวกเดียวกัน บ้านหมายเลข 6 มักจะเต็มไปด้วยเด็กๆ เป็นสถานที่ที่เหมาะอย่างยิ่งกับการสร้างครอบครัว ในขณะที่บ้านหมายเลข 5 กำลังจัดปาร์ตี้สุดสวิงอยู่นั้น บ้านหมายเลข 6 ก็จะมีงานเลี้ยงอาหารเย็นในหมู่เพื่อนสนิทและคนใกล้ชิด อาหารที่ได้รับการปรุงอย่างมีศิลปะและไวน์ชั้นเลิศจะถูกเสิร์ฟในขณะที่ผู้เข้าร่วมงานเลี้ยงแลกเปลี่ยนความคิดเห็นกันในเรื่องการเดินทางไปเยี่ยมชมสถานรับเลี้ยงเด็กกำพร้าในอาฟริกา ผู้ที่อาศัยอยู่ในบ้านหมายเลข 6 นั้นจะรักบ้านของตัวเองมาก แต่ทั้งนี้ก็มีความท้าทายในแง่ของความสำเร็จด้านวัตถุ บ้านหมายเลข 6 จะไม่เหมาะเท่าไรนักกับผู้ที่มีเป้าหมายในชีวิตอยู่ที่การหาเงินให้ได้มากๆ แต่จะเป็นสถานที่สมบูรณ์แบบสำหรับผู้ที่เดินตามหัวใจและความปรารถนาของตัวเอง ในเชิงธุรกิจ บ้านหมายเลข 6 เหมาะจะใช้ทำธุรกิจเกี่ยวกับการให้บริการ โดยเฉพาะงานบริการที่เน้นการบำบัดเยียวยา และการดูแลเอาใจใส่ อย่างเช่นการทำจิตบำบัด การจัดกระดูก และศาสตร์แห่งการเยียวยาในรูปแบบอื่นๆ
ผลลัพธ์เป็นเลข 7เลข 7 นั้นเกี่ยวพันกับเรื่องเหนือธรรมชาติมากที่สุดในบรรดาตัวเลขทั้งหมด เป็นเลขที่นำมาซึ่งพลังแห่งจิตวิญญาณ เวทย์มนตร์ และปรัชญา รวมถึงการปลีกวิเวกเพื่อพิจารณาความรู้สึกด้านใน บ้านหมายเลข 7 เหมาะที่จะใช้เป็นสถานที่ประกอบพิธีกรรมทางศาสนา เพราะมีคลื่นที่แผ่พลังของความเยือกเย็นสุขุม เงียบสงบ ผ่อนคลาย ซึ่งสามารถเยียวยาจิตวิญญาณได้อย่างล้ำลึกกว่า 80% ของผู้ที่อาศัยอยู่ในบ้านหมายเลข 7 เป็นสาวโสดที่มีชีวิตผ่านร้อนผ่านหนาวมายาวนาน คบหาเพียงเพื่อนสนิทไม่กี่คนและมีปฏิสัมพันธ์น้อยนิดกับโลกภายนอก ด้วยพลังหยินทำให้บ้านหมายเลข 7 เป็นสถานที่ที่เหมาะกับผู้ปรารถนาจะลับสัญชาตญาณการหยั่งรู้ของตนให้เฉียบแหลม รวมถึงผู้ปรารถนาจะบ่มเพาะจิตวิญญาณให้เจริญเติบโต ความท้าทายของผู้ที่อาศัยอยู่ในบ้านหมายเลข 7 คือการก้าวออกจากบ้านที่เปรียบเสมือนหลุมหลบภัยออกไปเป็นส่วนหนึ่งของโลกภายนอก เป็นเรื่องที่คนเก็บตัวต้องใช้ความพยายามเอาการ เพื่อให้ตัวเองสามารถใช้ชีวิตในสังคมได้เป็นปกติ พลังด้านบวกของบ้านหมายเลข 7 คือการส่งผลให้ทุกความสัมพันธ์ในบ้านดำเนินไปอย่างที่ควรจะเป็น ศาสนาและแนวคิดที่ส่งเสริมจิตวิญญาณจะมีบทบาทอย่างมากในครอบครัว แต่ในเชิงธุรกิจ กล่าวได้ว่าบ้านหมายเลข 7 ไม่เหมาะเท่าไรนัก หากใช้เป็นโบสถ์ สถานวิปัสนา หรือสถานปฏิบัติธรรมจะเหมาะสมกว่า
ผลลัพธ์เป็นเลข 8ถ้าคุณกำลังมองหาความร่ำรวยหรือความสำเร็จในด้านวัตถุ บ้านหมายเลข 8 คือบ้านที่ใช่สำหรับคุณ ในขณะที่แก่นสารของบ้านหมายเลข 7 คือจิตวิญญาณ แก่นสารของบ้านหมายเลข 8 ก็คือวัตถุ บ้านหมายเลข 8 สามารถนำความร่ำรวยมั่งคั่งมาให้ผู้อยู่อาศัยได้ทุกรูปแบบ ไม่ว่าจะเป็นความรักหรือเงินทอง  เลข 8 คือพลัง คือความสำเร็จ โชคลาภ และชื่อเสียง แม้แต่ตัวบ้านหมายเลข 8 เองก็มักเป็นที่ต้องการในตลาดอสังหาริมทรัพย์ แน่นอนว่าสิ่งดีๆเหล่านี้ไม่สามารถหล่นลงมาบนหน้าตักของคุณได้หากคุณไม่ขวนขวายเพื่อให้ได้มา แต่บ้านหมายเลข 8 ก็เกื้อหนุนคุณอยู่ด้วยพลังในแบบของมันเอง ชาวจีนเชื่อว่าเลข 8 เป็นเลขมงคลที่สุด ในประเทศจีน บ้านหมายเลข 8 จะขายได้ราคาสูงกว่าบ้านหมายเลขอื่นเสมอ ประกอบกับตัวเลข 8 เองก็มีความพิเศษตรงที่มีลักษณะเหมือนเครื่องหมายอินฟินิตี้ ซึ่งแสดงถึงความไม่สิ้นสุด ความท้าทายของผู้ที่อาศัยอยู่ในบ้านหมายเลข 8 คือควรระวังไม่ให้ตัวเองหลงอยู่ในวังวนของวัตถุจนลืมให้ความสำคัญกับเรื่องของจิตใจ
ผลลัพธ์เป็นเลข 9เลข 9 มีพลังของความสำเร็จลุล่วง ชี้ให้เห็นว่าในทุกการสิ้นสุดมีการเริ่มต้นใหม่เสมอ เลข 9 เป็นสัญลักษณ์ของสติปัญญา ความรัก ความเมตตากรุณา การให้ และการประนีประนอม บ้านหมายเลข 9 เหมาะกับการใช้ชีวิตในช่วงหนึ่งๆ ซึ่งพลังของตัวเลขจะหนุนให้ช่วงชีวิตนั้นสำเร็จลุล่วงและจบลงไปอย่างสมบูรณ์เพื่อที่จะเริ่มต้นช่วงชีวิตใหม่ อย่างเช่นการจบความสัมพันธ์กับคนรักคนหนึ่งลง เพื่อนำชีวิตไปสู่ช่วงเวลาของการเยียวยาตัวเองและการรู้จักมอบความรักให้ผู้อื่น บ้านหมายเลข 9 ยังเชื่อมโยงกับแนวคิดแบบมนุษยนิยมอีกด้วย ความท้าทายของผู้ที่อาศัยอยู่ในบ้านหมายเลข 9 คือต้องระวังผู้ที่จะเข้ามาฉกฉวยโอกาสจากความกรุณาและใจกว้างของคุณ เพราะจำเป็นอย่างยิ่งที่คุณจะต้องดูแลตัวเองด้วยในระหว่างที่ออกไปกอบกู้โลก บ้านหมายเลข 9 เหมาะอย่างยิ่งที่จะใช้เป็นที่พักพิง เป็นที่ตั้งขององค์กรไม่แสวงหากำไร เป็นสถานที่ทำธุรกิจที่เกี่ยวพันกับการรักษาสิทธิมนุษยชน โดยเฉพาะในด้านการเยียวยาบาดแผลในอดีต
ผลลัพธ์เป็นเลข 11มีสามีภรรยาคู่หนึ่งซึ่งมีปัญหาด้านความสัมพันธ์ และจบชีวิตคู่ลงมากว่าหนึ่งปีแล้วโดยที่ยังคงอาศัยอยู่ในบ้านหลังเดียวกัน ทั้งคู่ต่างรักบ้านหลังนั้นมาก และมันคือเหตุผลที่ทำให้ทั้งสองคนไม่อาจหย่ากันหรือแยกกันอยู่อย่างถาวรได้ ซึ่งเมื่อรู้เลขที่บ้านหลังนั้นแล้วก็ไม่น่าแปลกใจเลย เพราะมันคือบ้านหมายเลข 11  เลข 11 เป็นเลขมหัศจรรย์ เปี่ยมไปด้วยพลังที่ทำให้บ้านกลายเป็นสถานที่พิเศษ เมื่อคุณเดินไปตามถนน บ้านหมายเลข 11 จะสะดุดตาคุณ มันจะตั้งอยู่อย่างโดดเด่นและมีเสน่ห์เกินต้านทาน เลข 11 มีพลังของสัญชาตญาณหยั่งรู้ ญาณทิพย์ และช่องทางในการสื่อสารกับสิ่งลี้ลับ เมื่อคุณบวกเลขที่บ้านแต่ละตัวจนมาได้ผลลัพธ์ที่ 11 และ 22 ขอให้รู้ว่านั่นคือเลขพิเศษสำหรับบ้านพิเศษ บ้านหมายเลข 11 มีทั้งพลังของเลข 2 และเลข 11 อยู่ด้วยกัน เช่นเดียวกับบ้านหมายเลข 22 ซึ่งเป็นเลขที่แสดงถึงพลังและอำนาจในการควบคุม ก็มีทั้งพลังของเลข 22 และเลข 4 อยู่ด้วยกัน