เกิดเรื่องเศร้าในการแข่งขันรถจักรยานยนต์ทางเรียบ รายการ "ซูเปอร์ไบค์ เวิลด์ แชมเปี้ยนชิพ 2015" โมโต อเมริกา ซีรี่ส์ ที่สนามมาสด้า เรซเวย์ ลากูน่า เซก้า รัฐแคลิฟอร์เนีย ประเทศสหรัฐอเมริกา เมื่อวันที่ 19 กรกฎาคมที่ผ่านมา หลังจากมีนักขับประสบอุบัติเหตุเสียชีวิต 2 ราย ผู้เสียชีวิตทราบชื่อในเวลาต่อมา คือ เบร์นาต มาร์ติเนซ วัย 35 ปี และ ดานี่ รีบาส วัย 27 ปี ซึ่งเป็นชาวสเปนทั้งคู่ รายงานข่าวระบุว่า หลังจากปล่อยรถออกจากจุดสตาร์ท นักขับต่างบิดด้วยความเร็ว ก่อนเข้าโค้งแรก แต่มีหนึ่งในนักขับกลุ่มหลัง รถจักรยานยนต์เกิดมีปัญหา ส่งผลให้นักขับที่ตามมาพุ่งชนอย่างแรง หลังเกิดเหตุฝ่ายจัดการแข่งขันฯ ได้นำตัว เบร์นาต มาร์ติเนซ กับ ดานี่ รีบาส ส่งโรงพยาบาลอย่างเร่งด่วน แต่ทั้งคู่เสียชีวิตลงในเวลาต่อมาด้าน เวย์น เรนนี่ย์ ประธานโมโตอเมริกา เผยว่า "ผมไม่มีคำพูดใดๆ ที่จะอธิบายให้ทุกคนได้ทราบความรู้สึก นี่คือครั้งแรกและครั้งสำคัญที่สุด ที่เกิดการสูญเสียขึ้นกับครอบครัวและคนที่รัก"  ขณะเดียวกัน มอนเทอร์เรย์ เฮอรัลด์ หนังสือพิมพ์ท้องถิ่น รายงานว่า ก่อนแข่งขันมีพายุฝนฟ้าคะนอง จนทำให้สนามแข่งขันมีสภาพที่เปียก ส่วน พอล คาร์รูเธอร์ โฆษกสนาม ระบุว่า จะไม่ตรวจสอบเหตุการณ์ที่เกิดขึ้น เพราะเชื่อว่าเป็นอุบัติเหตุ และยืนยันว่า สนามอยู่ในสภาพที่แห้ง

เครดิตคลิป ownyou0711