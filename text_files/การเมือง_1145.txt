ศาลอาญาอนุมัติหมายจับ พ.ต.ท.ทักษิณ ชินวัตร ข้อหาก่อการร้ายแล้วตามคำขอของกรมสอบสวนคดีพิเศษ (ดีเอสไอ) ด้านจตุพร แกนนำเสื้อแดงเดินทางให้ปากคำแล้วที่ ดีเอสไอ
ศาลอาญามีคำสั่งอนุมัติออกมายจับ พ.ต.ท.ทักษิณ ชินวัตร อดีตนายกรัฐมนตรี ข้อหาก่อการร้ายตามประมวลกฎหมายอาญา มาตรา135/1 135/2 และ 135/3 ตามที่คณะพนักงานสอบสวนคดีพิเศษยื่นคำร้อง
ทั้งนี้ หลังจากนี้ จะดำเนินการเพื่อติดตามตัวผู้ต้องหาที่อยู่ในต่างประเทศ มาดำเนินคดีตามหมายจับ
ด้าน พ.ต.ท.ทักษิณ ชิณวัตร อดีตนายกรัฐมนตรี ทวิตข้อความผ่านทวิตเตอร์เมื่อเวลา 15.00 น. หลังถูกศาลอาญาอนุมัติหมายจับฐานก่อการร้ายว่า
"ผมขอแสดงความยินดีกับคุณอภิชาติพงศ์ฯ ผู้กำกับหนังไทยเรื่อง"ลุงบุญมีระลึกชาติ"ที่ชนะเลิศการประกวดภาพยนตร์นานาชาติที่เมืองคานส์นำชื่อเสียงสู่ไทย ผมอยากถามลุงบุญมีว่าประเทศไทยจะจบอย่างไรเพราะปากปรองดองแต่ใจอำมหิตย์เข่นฆ่าทุกรูปแแบบที่สำคัญดันไม่มีทั้งศีลธรรมและหลักนิติธรรมมีแต่เผด็จการ ผมถูกใส่ความเป็นผู้ก่อการร้ายโดยใช้หลักฐานเท็จ เหมือน 6 ตุลา 19 ทุกประการใช้สื่อโจมตีหาล้มสถาบันเป็น communist แต่เรียกใหม่เป็น terrorist ยัดอาวุธ เป็นนายกฯมาจากการเลือกตั้งชนะถล่มทะลาย 2 ครั้งซ้อนถูกปฏิวัติยัดข้อหาถูกปล้นทรัพย์ต่อสู้หาความยุติธรรมโดยสันติกลับถูกยัดเยียดเป็นผู้ก่อการร้าย" "อย่าเที่ยวไปบอกชาวโลกเขานะว่าเป็นประเทศประชาธิปไตยอายเขา คนกินข้าวกินขนมปังไม่ได้กินแกลบเอารถถังปราบประชาชนผู้เรียกร้องตายเป็นร้อยเจ็บเป็นพัน"
"ขอขอบคุณกำลังใจทุกกำลังใจ ขอขอบคุณนักสู้เพื่อประชาธิปไตยทุกท่านผมไม่มีท้อไม่มีถอยเราจะต่อสู้ต่อไปเพื่ออนาคตลูกหลานไทยจะได้มีสังคมที่เป็นธรรม" "ลุงมีระลึกชาติ"คงจะเห็นเหมือนผมไม่ยอมเห็นประเทศไทยเป็นเสมือนbanana republicที่คนเดียวกดปุ่มไปทุกระบบจนหมดสิ้นความเป็นธรรมและความน่าเชื่อถือ" "ยอมเห็นประเทศแย่คนในชาติลำบากมีทุกข์สังคมขัดแย้งกฎหมายและองค์กรยุติธรรมถูกใช้เยี่ยงประเทศเผด็จการไร้หลักนิติธรรมเมตตาธรรมเพียงเพื่อขจัดระแวง" "ผมไม่เคยคิดร้ายกับใครถึงแม้จะโดนกระหน่ำขนาดนี้ เพียงสงสารคนทีถูกแย่งโอกาสถูกเอาเปรียบ และอยากเห็นประเทศและคนไทยอยู่อย่างมีศักดิ์ศรีเท่านั้น"
 
ตู่ เดินทางเข้าให้ปากคำดีเอสไอ
นายจตุพร พรหมพันธุ์ แกนนำกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. และ ส.ส.พรรคเพื่อไทย เดินทางมายังกรมสอบสวนคดีพิเศษ หรือดีเอสไอ เพื่อให้ปากคำคดีถูกแจ้งข้อกล่าวหาก่อการร้าย โดยทันทีที่เดินทางมาถึง บรรดาแฟนคลับพร้อมใจตะโกนให้กำลังใจนายจตุพร โดยบอกว่า จตุพรสู้ๆ จตุพรฮีโร่ พร้อมทั้งโบกผ้าแดงมีรูปหัวใจให้กับนายจตุพร ก่อนหน้าที่จะเข้าให้ปากคำต่อพนักงานสอบสวน  
ด้าน นายคารม พลทะกลาง ทนายความ เผยว่า เป็นการมาให้การเบื้องต้นและจะปฏิเสธข้อกล่าวหา โดยนายจตุพรจะไม่ถูกคุมขังเพราะมีเอกสิทธิ์คุ้มครองจากการเป็น ส.ส. แต่อย่างไรก็ตามเอกสิทธิ์จะหมดลงในวันที่ 27 พ.ค.นี้ ทั้งนี้ หากดีเอสไอแจ้งข้อกล่าวหาหลังจากนี้ก็จะมีสิทธิ์คุมตัวได้
 
 
