การลดน้ำหนักมากมาพร้อมกับการออกกำลังกายและการควบคุมอาหาร ซึ่งหากอยากลดน้ำหนักแบบเร่งด่วน ในทางการแพทย์อาจไม่แนะนำนัก แต่มีอาหารอยู่ 5 อย่างที่หากลดได้ ก็จะช่วยให้การลดน้ำหนักเห็นผลไวยิ่งขึ้น แต่ไม่ทำให้ร่างกายพัง
นพ.ธวัชพงศ์ สวัสดิ์กิจไพโรจน์ หรือ หมอหนึ่ง เจ้าของเพจ Facebook หมอหนึ่ง : Healthy Hero ให้คำแนะนำเกี่ยวกับ 5 อาหารที่ควรลดเพื่อการลดน้ำหนักแบบเร่งด่วนเอาไว้ ดังนี้
อาหารที่ควรลด เมื่อต้องการลดน้ำหนัก
หมอหนึ่งแนะนำว่า อาหารที่ผู้ที่ต้องการลดน้ำหนักควรลด คืออาหารประเภทแป้ง และแป้ง 5 อย่างที่ควรลด ได้แก่

ข้าว

เราอาจเคยได้ยินว่า ถ้าอยากลดน้ำหนัก ควรกินข้าวกล้อง หรือข้าวไรซ์เบอร์รี่ เหตุผลคือ ข้าวทั้งสองชนิดนี้มีธัญพืชอยู่ด้วย เป็นเมล็ดข้าวที่ยังมีเปลือก เส้นใย ช่วยชะลอการดูดซึมน้ำตาลเข้าไปในร่างกาย ทำให้ร่างกายมีระดับน้ำตาลที่ไม่สูงเกินไป และร่างกายสามารถใช้พลังงานจากไขมันได้ด้วย
แต่หากไม่ได้กินข้าวกล้อง หรือข้าวไรซ์เบอร์รี่ กินแต่ข้าวขาว ก็ไม่เป็นไร ควรลดปริมาณในการกินข้าวให้น้อยลง เช่น จากข้าว 3 ทัพพี เป็น 1 ทัพพี รวมถึงจำกัดอาหารประเภทแป้งอื่นๆ เช่น งดการกินผลไม้ที่มีแป้งหลังมื้ออาหาร เช่น กล้วย รวมถึงการลดปริมาณข้าวในมื้อเย็น เป็นต้น

เส้น

ร้านก๋วยเตี๋ยวมักให้เส้นที่ทำจากแป้งเยอะ รวมถึงเครื่องต่างๆ ในก๋วยเตี๋ยวที่อาจทำมาจากแป้ง เช่น ก๋วยเตี๋ยวลูกชิ้น ที่มีปริมาณของแป้งมากกว่าโปรตีนจากเนื้อสัตว์ จึงควรลดเส้น เช่น ลดปริมาณลงครึ่งหนึ่ง หรือกินพร้อมกับโปรตีน เช่น ก๋วยเตี๋ยว+หมูแดง สปาเก็ตตี้+หมูสับ เป็นต้น

ขนมปัง

หลายคนอาจเลือกกินขนมปังโฮลวีต ซึ่งประโยชน์ของขนมปังโฮลวีตเช่นเดียวกับข้าวกล้อง เพราะมีธัญพืชผสมอยู่ด้วย จึงช่วยให้ร่างกายมีระดับน้ำตาลในเลือดไม่สูง และให้ร่างกายใช้พลังงานจากไขมันได้ แต่การกินขนมปังโฮลวีตก็ต้องจำกัดปริมาณที่เหมาะสมเช่นกัน ไม่ควรกินเยอะจนเกินไป
นอกจากนี้ควรลดปริมาณในการกินขนมปังให้น้อยลง เช่น จากการกิน 3 ชิ้น ให้เหลือ 1 ชิ้นหรือ 1 ชิ้นครึ่ง และไม่กินอาหารประเภทแป้งอื่นๆ เพิ่ม

ผักหัว

ผักหัว เช่น เผือก มัน ข้าวโพด ฟักทอง เป็นผักที่มีปริมาณแป้งเยอะ จึงไม่ควรกินมากเกินไป เช่น ข้าวโพด 1 ฝัก ให้ปริมาณแป้งเท่ากับข้าว 2 ทัพพี ดังนั้นจึงควรลดปริมาณของผักหัวเหล่านี้ลง และไม่กินซ้ำซ้อนกับแป้งในมื้ออาหารหลัก เช่น ไม่กินข้าวโพดหลังกินข้าว เป็นต้น

ผลไม้

ผลไม้เป็นแป้งและน้ำตาลโดยธรรมชาติ สามารถย่อยเป็นน้ำตาลได้ จึงควรหลีกเลี่ยงหรือลดผลไม้ที่มีน้ำตาลสูง เช่น ทุเรียน มะม่วงสุก ลำไย เป็นต้น
ทั้งนี้ การลดน้ำหนักด้วยการควบคุมอาหาร ไม่ใช่การงดแป้งหรือน้ำตาลโดยสิ้นเชิง แต่เป็นการจำกัดปริมาณที่ไม่เหมาะสม ไม่ให้มากเกินไป เพื่อเปิดโอกาสให้ร่างกายได้ดึงเอาพลังงานจากไขมันที่สะสมในร่างกายมาใช้ก่อน จึงจะทำให้การลดน้ำหนักได้ผลอย่างยั่งยืนและแท้จริง