โซระ อาโออิ สยบเสียงวิจารณ์หลังขึ้นโชว์เสียงร้องแบบสดใสน่ารักไร้ภาพเซ็กซี่พร้อมกับแบล็คควีนและเอ็นเอส ยุน จี 2 ไอดอลเคป็อบจากเกาหลีสร้างความสนุกสนานให้งานสงกรานต์ที่บุรีรัมย์ซึ่งปิดฉากลงอย่างน่าประทับใจ เนวิน ชิดชอบ นายใหญ่บุรีรัมย์ ยูไนเต็ด ยืนยันพร้อมจัดต่อเนื่องและยิ่งใหญ่ขึ้นทุกปี
งานสงกรานต์หลากสี บุรีรัมย์หรรษา ที่ นิว ไอโมบาย สเตเดี้ยม สนามฟุตบอลขนาดยักษ์ของสโมสรบุรีรัมย์ ยูไนเต็ด วันสุดท้ายเมื่อ 14 เม.ย.ที่ผ่านมา โดยไฮไลท์คือการขึ้นแสดงของ โซระ อาโออิ อดีตสมาชิกวงเอบิสุ มัสแคตท์ และดาราเอวีชื่อดังของญี่ปุ่น รวมไปถึงสองไอดอลเคป็อบอย่าง แบล็กควีน และ เอ็นเอส ยูน จี จากเกาหลีใต้
"น้องอ้อย" สยบเสียงวิพากษ์วิจารณ์ด้วยการลบภาพลักษณ์เซ็กซี่และขึ้นเวทีหลักของ นิว ไอโมบาย ในลุกส์สดใสน่ารักร่วมทำกิจกรรมกับผู้โชคดี 100 คนที่ได้ถ่ายภาพอย่างใกล้ชิด ก่อนจะสวมเสื้อของบุรีรัมย์ ยูไนเต็ด ขึ้นร้องเพลง "อุเอ โอ มูอิเตะ อารุโกะ" ร่วมกับทีมแดนซ์เพื่อนร่วมชาติ โตเกียว เฟไลน์
ขณะที่ทางฝั่งเกาหลีก็ไม่น้อยหน้า 6 สาวแบล็กควีน ขนซิงเกิ้ลฮิตรวมทั้งเพลงจากรุ่นพี่เกิร์ลกรุ๊ปทั้ง Girl Generetion, Kara ,2ne1 และ 4Minute มาให้ชาวบุรีรัมย์ได้ขยับแข้งขยับขากันอย่างคึกคักก่อนส่งไม้ต่อให้ เอ็นเอส ยุน จี ไอดอลสาวสุดเซ็กซี่ที่มาเรียกแรตติ้งจากหนุ่มๆได้ดีไม่แพ้ โซระ อาโออิ เช่นกัน
นอกจากนี้งานสงกรานต์หลากสี บุรีรัมย์หรรษา วันสุดท้ายยังเต็มไปด้วยศิลปินระดับแนวหน้าของประเทศอย่าง นูโว ,ไมโคร ,ซิลลี่ฟูล ,โดม ปกรณ์ ลัม และ ปีเตอร์ คอร์ป ไดเรนดัล โดยจัดยาวไปถึงเวลา 23.00 น.เลยที่เดียว
วินิจ เลิศรัตนชัย ตัวแทนฝ่ายจัดงานดังกล่าว เปิดเผยว่า "งานสงกรานต์ที่บุรีรัมย์ครั้งนี้ถือว่าประสบความสำเร็จเกินความคาดหมาย นักท่องเที่ยวจากทั่วประเทศหลั่งไหลกันเข้ามาหลายหมื่นคนซึ่งมีส่วนช่วยกระตุ้นเศรษฐกิจของจังหวัดด้วย ที่สำคัญการจัดงานนี้เราเน้นย้ำถึงเอกลักษณ์และวัฒนธรรมของไทยจะเห้นได้ว่าทุกโชว์ที่ออกมาขาวสะอาดและไม่ได้เป็นอย่างที่เคยมีกระแสวิพากษ์วิจารณ์"
ด้าน เนวิน ชิดชอบ ประธานสโมสรบุรีรัมย์ ยูไนเต็ด เปิดเผยว่า "ความตั้งใจของผมคือการทำให้บุรีรัมย์มีชื่ออยู่ในปฏิทินสงกรานต์ของนักท่องเที่ยวและปีนี้เราแสดงให้เห็นแล้วว่างานสงกรานต์ที่จังหวัดเล็กๆแห่งนี้ยิ่งใหญ่ไม่แพ้ที่อื่น แน่นอนว่าเรายังไม่หยุดแค่ปีเดียวแต่จะจัดงานที่ยิ่งใหญ่ต่อเนื่องและต้องดีขึ้นเรื่อยๆ"
" วันที่ 5 พ.ค.นี้ ชาวบุรีรัมย์จะได้สนุกสนานกับคอนเสิร์ตใหญ่อีกครั้งโดยมียามาฮ่าเป็นผู้จัดขึ้นโดยเชิญวงดนตรีชื่อดังอย่าง โปเตโต้ ,สล็อตแมตชีน ,โจอี้ บอย และ พาราด็อก ซึ่งผมเชื่อว่าปีนี้จะเป็นปีแห่งความสุขของชาวบุรีรัมย์ทั้งเรื่องความบันเทิงและกีฬา" นายใหญ่ธันเดอร์คาสเซิ่ล กล่าว
ขณะที่ โซระ อาโออิ สาวสุดฮอตประจำงานให้สัมภาษณ์ว่า "รู้สึกตื่นเต้นและดีใจมากที่ได้มาร่วมงานสงกรานต์ที่บุรีรัมย์ และเปิดตัวในฐานะนักร้องครั้งแรก หลังจากนี้น่าจะมีโอกาสมีซิงเกิ้ลเป็นของตัวเอง หวังว่าจะได้กลับมาร้องให้ชาวเมืองนี้ฟังอีกครั้ง ขอบคุณสำหรับมิตรภาพที่ดีของชาวไทยค่ะ" 
(เครคิตภาพ-เฟซบุ๊ค แฟนเพจ บุรีรัมย์ ยูไนเต็ด,มติชนออนไลน์ และ คุณธนากร สวัสดิ์ชัย ช่างภาพวอยซ์ทีวี)
 
 