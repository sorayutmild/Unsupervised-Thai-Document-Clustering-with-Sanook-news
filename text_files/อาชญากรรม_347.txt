กรณีมีผู้ใช้เฟซบุ๊กชื่อว่า "Body-boy Sawangarom" โพสต์คลิปบรรยายข้อความว่า "เหตุนี้เกิดขึ้นบริเวณถนนมิตรไมตรี ทางเข้าสนามกีฬาไทยญี่ปุ่นดินแดง เหตุเพราะจะแซงกันเข้าแค่นั้น" โดยเป็นภาพเหตุการณ์รถยนต์ 2 คัน คันแรกเป็นรถกระบะสีดำ อีกคันเป็นรถเก๋งสีแดง โดยรถกระบะสีดำที่จอดอยู่กลางถนนด้านหน้ารถเก๋งคันสีแดง ได้ใส่เกียร์ถอยหลังพุ่งชนเข้าที่ด้านหน้ารถเก๋งคันสีแดงที่จอดต่อท้ายอยู่อย่างแรงถึง 2 ครั้ง จนท้ายรถกระบะขึ้นไปเกยอยู่บนบนฝากระโปรงด้านหน้ารถเก๋ง
ก่อนที่คนขับรถกระบะ ลักษณะเป็นชายวัยรุ่นหน้าตาดี สวมเสื้อโปโลสีน้ำเงิน กางเกงขาสั้นสีน้ำตาล ในมือถือประแจเหล็ก กำลังยืนท้าทายประจันหน้าอยู่กับคนขับรถเก๋งคู่กรณีที่ใส่เสื้อเชิ้ตแขนยาวสีเทา กางเกงสแล็กสีดำ กระทั่งมีชาวบ้านและวินรถจักรยานยนต์รับจ้างในละแวกนั้นช่วยมากันตัวชายคนขับรถเก๋งออกไป
จากการตรวจสอบพบว่าเหตุการณ์นี้เกิดขึ้นเมื่อเวลา 10.00 น. วันที่ 8 มกราคม ร.ต.ท.สุภกร แสงจันทร์ พนักงานสอบสวน สน.ดินแดง รับแจ้งเหตุทะเลาะวิวาทมีการถอยรถชน ที่ถนนมิตรไมตรี ใกล้ปั๊ม ปตท. แขวงและเขตดินแดง จึงไปตรวจสอบที่เกิดเหตุพบรถกระบะยี่ห้อโตโยต้าไฮลักซ์ วีโก้ สีดำ ทะเบียน ฌล 9645 กรุงเทพมหานคร นายภัทรศักดิ์ อายุ 35 ปี ดีเจคลื่นวิทยุสวีท ช่อง 89.5 เป็นคนขับ สภาพล้อหลังเสยทับอยู่บนกระโปรงหน้ารถยนต์ยี่ห้อโตโยต้า ยารีส สีแดง ทะเบียน กษ 8399 ขอนแก่น มีนายกวินกาญจน์ อายุ 32 ปี เป็นเจ้าของรถ เจ้าหน้าที่จึงนำตัวทั้ง 2 คน มาสอบปากคำที่ สน.ดินแดง ทันที
จากการสอบปากคำพบว่า รถกระบะกับรถยนต์ขับเบียดกันมาตามถนนวิภาวดีรังสิตขาเข้า ก่อนจะเลี้ยวซ้ายเข้าถนนมิตรไมตรี ระหว่างทางมีการชี้นิ้วท้าทายกัน จนมาจอดติดกันที่จุดเกิดเหตุ นายกวินกาญจน์ลงจากรถมาท้าทายนายภัทรศักดิ์ ซึ่งไม่ยอมลงจากรถ เนื่องจากกลัวว่าอีกฝ่ายจะมีอาวุธ ดังนั้นนายกวินกาญจน์จึงขึ้นรถไป
จากนั้นนายภัทรศักดิ์ได้ขับรถถอยมาชนรถของนายกวินกาญจน์ถึง 2 ครั้ง จนเจ้าหน้าที่ต้องมาระงับเหตุ เบื้องต้น แจ้งข้อหาทำให้เสียทรัพย์แก่นายภัทรศักดิ์ หลังจากนำตัวมาสงบสติอารมณ์ที่ สน.ดินแดง ก็อารมณ์เย็นขึ้น จึงยอมชดใช้ค่าเสียหายกับคู่กรณี จะมีการตีราคาความเสียหายอีกครั้ง ทางเจ้าหน้าที่จึงลงบันทึกประจำวันไว้เป็นหลักฐาน ก่อนปล่อยตัวทั้ง 2 คนไป เนื่องจากเป็นคดีที่ยอมความกันได้และทางนายกวินกาญจน์ไม่ติดใจเอาความแต่อย่างใด เนื่องจากอีกฝ่ายยอมชดใช้ค่าเสียหายให้ทั้งหมด