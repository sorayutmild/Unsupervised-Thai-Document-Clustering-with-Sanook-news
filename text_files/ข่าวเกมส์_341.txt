เกมออนไลน์
WoW ที่ตอนแรกเป็นแอร์ไทม์ ยังต้องเปลี่ยนตามยุคสมัย
ในยุคที่โลกเน้นการสื่อสารกันด้วยอินเตอร์เน็ตแบบนี้ ก็ยิ่งทำให้การเล่นเกมออนไลน์ได้รับความนิยมมากขึ้นตามไปด้วย ไม่เหมือนสมัยก่อนๆที่อินเตอร์เน็ตยังไม่แพร่หลายนัก เกมออนไลน์มีเล่นกันเฉพาะกลุ่ม มีเกมออนไลน์ให้เลือกเล่นกันไม่มาก แต่ในปัจจุบันเราสามารถเข้าถึงเกมออนไลน์ได้ง่ายกว่าเมื่อก่อน ไม่ว่าจะเป็นเกมส์คอนโซล เกมส์พีซี เกมส์เล่นบนเว็บ เกมส์มือถือ และแม้แต่เกมออนไลน์ MMO เอง ทุกแนวล้วนแต่มีระบบการเล่นแบบออนไลน์ทั้งสิ้น ทำให้การแข่งขันในเรื่องตลาดเกมออนไลน์สูงขึ้นกว่าเมื่อก่อนมาก ข้อดีก็อยู่ตรงที่พวกเรามีเกมให้เลือกเล่นกันมากขึ้นกว่าเมื่อก่อน แต่มันก็มีข้อเสียตามมาด้วยเช่นกัน ซึ่งเราสามารถหยิบข้อเสียของเกมออนไลน์ยุคนี้มาบอกกันได้ 10 ข้อ ดังนี้
User Interface ห่วยกาก ดูแล้วมึน
เกมออนไลน์สมัยนี้สักแต่ว่าทำออกมาเน้นเร็ว เน้นตัวละคร เน้นระบบที่หรูหราอลังการ แต่มักลืมเน้นสิ่งสำคัญพื้นๆอย่าง User Interface ไป โดยเฉพาะเกมส์ออนไลน์แบบ MMORPG เดี๋ยวนี้เน้นใส่รายละเอียดเกมส์มาเยอะมาก แต่ UI ไม่เป็นระบบระเบียบ ทำความเข้าใจตัวเกมส์ลำบากถ้าเป็นเกมเมอร์ที่มีประสบการณ์เยอะก็อาจพอเข้าใจได้บ้าง แต่สำหรับเกมเมอร์มือใหม่ล่ะครับ เขาเห็น UI ยุ่งเหยิงราวกับไส้เดือนตีกัน เขาลองเล่นได้ไม่นานก็คงเผ่นไปหาเกมส์อื่นเล่นแล้วล่ะครับ
คลิปตัวอย่างเกมออนไลน์ที่มี UI แย่ๆ





Pay to Win แค่เติมทรู ตูก็เทพ
ข้อเสียอันนี้เป็นข้อเสียที่เหล่าคนมีเงินชื่นชอบครับ แต่กับเหล่าคนที่ไม่เติมเงินจะไม่ชื่นชอบนัก เป็นปัญหาที่ช่วยไม่ได้อย่างหนึ่งของเกมออนไลน์ยุคนี้ ที่เปลี่ยนระบบให้บริการเป็นแบบ Item Mall กันหมด ระบบเติมเวลาแบบ Air Time มันไม่เป็นที่นิยมแล้ว ซึ่งเกมส์ที่มีไอเทมมอลล์นั้น ส่งผลให้คนที่มีเงินสามารถเก่งเทพขึ้นมาได้อย่างรวดเร็ว เพียงแค่ใช้พลังเงินเท่านั้น ทำให้เกมเมอร์คนอื่นๆที่ไม่ได้เติมเงินแต่เล่นด้วยน้ำพักน้ำแรงตัวเองมองว่ามันไม่ยุติธรรม และมักเป็นประเด็นดราม่าตามบอร์ดเกมออนไลน์บ่อยๆ อันนี้ก็นานาจิตตังครับ
ตัวอย่างคลิปเกมออนไลน์ ที่เติมเงินแล้วเก่งเวอร์





ไร้นวัตกรรมใหม่ๆ เกมไหนดัง ตูเลียนแบบ
เนื่องจากตลาดเกมออนไลน์แข่งกันสูงอย่างที่บอกไปครับ ทำให้คนทำเกมก็มักเน้นทำเกมส์โดยคิดถึงตลาดไว้ก่อน ซึ่งเกมแนวไหนดังๆก็จะเลียนแบบตามต่อกันไป โดยไม่มีการคิดนวัตกรรมหรือระบบใหม่ๆด้วยตัวเองกันออกมาเท่าไหร่ อย่างในช่วงที่เกมส์ World of Warcraft กำลังดังสุดๆๆเนี่ย มีหลายเกมส์มากที่ทำเลียนแบบ WoW ไม่ว่าจะเป็นเกมส์จีนก็ตาม เกาหลีก็ตาม และแม้แต่เกมส์ฝรั่งอย่าง Star Wars: the Old Republic ก็ยังใช้ระบบเกมส์เลียนแบบ WoW กันเลยทีเดียว ยิ่งสมัยนี้ไม่ต้องพูดถึง มีเกมส์ระบบคล้ายกันเยอะมาก ถ้าใครอยากได้เกมส์ระบบใหม่ๆจริงๆ แนะนำไปหาเกมส์อินดี้เล่นยังจะดีซะกว่า
คลิปตัวอย่าง Star Wars: the Old Republic ที่ลอกระบบ WoW มาชัดๆ





แนวเกมซ้ำซากน่าเบื่อ
อย่างที่บอกไปข้อที่แล้วครับว่า เกมออนไลน์ตัวไหนที่ได้รับความนิยมก็มักจะมีเกมแนวเดียวกัน ลอกเลียนแบบตามกันไปเรื่อย อย่างเกมออนไลน์สมัยแรกๆนั้นเราก็จะเห็นว่ามันมีแต่แนว MMORPG แฟนตาซีเยอะแยะเต็มไปหมด เล่นเป็นนักรบ เมจ เก็บเลเวล ลุยบอส หาเงิน ฯลฯ เป็นแบบนี้แทบทุกเกมส์อยู่พักหนึ่ง ต่อมาจนกระทั่งมีเกมส์แนวอื่นๆออกมาบ้างอย่างเกมส์ยิง FPS ก็มีค่ายเกมส์ขนเอาเกมส์ FPS มาให้บริการตามกันเพียบ และสุดท้ายช่วงนี้เกมส์ MOBA มาแรงก็เข็น MOBA มาเปิดกันเพียบ จากการที่ผู้พัฒนาเกมดูแนวโน้มตลาดเป็นหลักแบบนี้ ก็เลยมีเกมซ้ำๆซากออกมาเพียบ





สร้างไว ออกไว ปัญหาเพียบ
จากการแข่งขันที่สูง เราก็เลยได้เห็นบางเกม ประกาศออกมาไม่นาน ตัวเกมส์ก็ออกมาให้เล่นกันแล้ว เพราะเน้นออกมาไวแข่งกับตลาดไว้ก่อน เดี๋ยวเลิกฮิตไปแล้วทำเงินไม่ได้ ทีนี้ความซวยก็ตกอยู่ที่ผู้เล่น ที่ได้รับเกมส์ห่วยๆ 1ea ครับ ปัญหาที่มักพบก็คือ ภาษาในเกมส์แปลกากๆ บั๊กเพียบ ระบบไม่เสถียร บริการแย่ และถ้าหนักสุดก็คือ ไม่นานนักเกมส์นั้นก็จะปิดตัวลงครับ ส่วนมากเรามักจะเจอกับพวกเกมเกรด B ลงไปทั้งหลาย เพราะถ้าเป็นเกมส์จากค่ายยักษ์จริงๆล่ะก็ ถ้าเกมส์ไม่สมบูรณ์ เขาไม่่หน้าด้านปล่อยออกมาให้เล่นแน่นอน
คลิปตัวอย่างเกมที่ออกมาไว เน้นหาเงิน โดยไม่คำนึกถึงคุณภาพ





ไอเดียดี แต่เฟล! สวยแต่รูปจูบไม่หอม
เกมออนไลน์ส่วนมากแม้จะพัฒนาตามๆเลียนแบบกันไป แต่ก็อาจมีบางเกมส์ที่คิดใหม่ทำใหม่ ออกไอเดียพัฒนาเกมส์แนวใหม่ๆบ้างเหมือนกันครับ ซึ่งเกมออนไลน์พวกนี้ก่อนเกมออกก็จะโปรโมทจุดดีจุดเด่นของตัวเองเต็มที่ ทำให้เกมเมอร์เห็นแล้วอยากเล่น แต่พอตัวเกมส์ออกมาจริงๆ กลับล้มเหลว เกมเมอร์เล่นแล้วไม่ชอบ บางเกมส์ก็อาจจะต้องปิดตัวลงในที่สุด
คลิปตัวอย่าง Champions Online ที่ฮือฮาตอนแรก แต่กลับไม่ได้รับความนิยมมากนัก





เกมส์ขาดจุดเด่น เนื้อหาคอนเท้นต์น้อยไป
ลักษณะของเกมออนไลน์ ที่มักจะเป็นทุกเกมส์เลยคือ เนื้อหาในเกมส์ตอนแรกๆๆจะมีไม่มากนัก และจะค่อยๆปล่อยเนื้อหามาเพิ่มเรื่อยๆ ซึ่งคนเล่นทำได้อย่างเดียวคือการรอ ว่าเกมส์ที่ตัวเองเล่นจะมีอัพเดตเมื่อไหร่ ซึ่งจุดนี้เป็นข้อเสียที่ทำให้คนเล่นเบื่อและเลิกเอาง่ายมากที่สุดข้อหนึ่งเลยครับ บางเกมส์อัพเดตไวก็ช่วยเพิ่มคนเล่นและลดจำนวนคนเลิกเล่นได้ แต่บางเกมส์ไม่อัพเดต และมีเนื้อหาน้อยเกินไป คนเล่นก็จะรู้สึกว่ามันซ้ำซากจำเจ เลิกเล่นดีกว่า โดยเฉพาะเกมออนไลน์ที่มีตัวละครให้เล่นน้อย คนเล่นจะรู้สึกว่ามันซ้ำซากได้ง่าย ส่วนเกมออนไลน์ที่สร้างตัวละครได้หลากหลายคนเล่นจะชอบมากกว่า
Final Fantasy 14 อีกหนึ่งเกมส์ที่โดนด่าว่าเนื้อหาเกมส์น้อย น่าเบื่อในช่วงแรก





ระบบเกมส์ยุ่งยาก เข้าถึงยาก
ปัญหานี้อาจเกิดเฉพาะเกมเมอร์ที่เล่นเกมส์ไม่ค่อยเก่ง ซึ่งมักจะบ่นว่าเกมส์นั้นเกมส์นี้เล่นยาก และเลิกเล่นไปในที่สุด แต่ว่าจะโทษคนเล่นเหล่านั้นฝ่ายเดียวว่านู้บ กาก เล่นไม่เป็นเอง ก็คงจะไม่ได้ เพราะคนเราเกิดมาไม่ได้ทำอะไรเป็น ทำอะไรเก่งกันตั้งแต่แรกทุกคน จึงเป็นหน้าที่ของคนทำเกมส์ ที่ควรจะมีการฝึกสอน อธิบายการเล่นให้เข้าใจง่ายและชัดเจน ซึ่งหลังๆเราจะเห็นว่าเกมออนไลน์มีโหมด Tutorial สอนการเล่นมากขึ้นแล้ว หลังจากแต่ก่อนแทบไม่มี เกมส์แนว MMORPG ส่วนมากมักคิดว่าคนเล่นเป็น เลยไม่มีการสอนเล่นก็เยอะ ทำให้บางเล่นยังนิยมเล่นเกมส์เก่าๆที่เคยชินแล้ว มากกว่าหยิบเกมส์ใหม่ๆมาเล่น
เกมส์ Call of Duty เป็นหนึ่งในเกมส์ที่เข้าใจง่าย จึงเป็นเกมส์ FPS ที่คนนิยมเล่นมากสุดในโลก





โปรโมทมากไป โม้เวอร์เกินจริง
เพราะแข่งขันกันสูง สิ่งที่จำเป็นในการตีตลาดเกมออนไลน์ก็คือการโปรโมท โฆษณา ประชาสัมพันธ์ ซึ่งก็ต้องทำก่อนที่เกมส์จะออกมาให้เล่น ทีนี้บางเกมส์ก็มักจะเผยข้อมูลมากเกินไป โม้มากเกินไป ทำให้คนเล่นมองดูว่าเกมนี้แม่มเจ๋งว่ะ แต่พอเล่นจริงๆกลับไม่เอาอ่าว ไม่สนุกเหมือนที่คิดไว้ เราจึงมักเห็นเกมออนไลน์ใหม่ๆ มีคนเล่นกันอย่างถล่มทลายในวันแรกๆ แต่พอเปิดไปได้สัก 1 อาทิตย์ หรือ 1 เดือน คนเล่นก็จะหายไปแทบร้าง มีน้อยเกมส์นักที่ดีจริงและรักษาจำนวนคนเล่นไว้ได้
All Point Bulletin ตัวอย่างเกมส์ที่ท่าดี แต่ทีเหลว
เกมออนไลน์
Free to Play เล่นฟรี (จริงเหรอ)
ของฟรีไม่มีในโลกหรอกครับ ไม่งั้นเขาจะเปิดมาให้เราเล่นทำไม และมันก็เป็นประโยคเด็ดที่ล่อคนมาเล่นได้เยอะเสียด้วย จนทำให้เกมส์แบบ Air Time แทบจะสูญพันธ์ไปจากโลกแล้ว ส่วนเกมส์ที่ต้องเสียเงินซื้อมาเล่นก็ได้รับความนิยมน้อยลง แต่จริงๆแล้ว ไอ้เกมส์ Free to Play เนี่ยมันทำเงินให้เจ้าของเกมส์ ได้มากกว่า 2 แบบที่ผมบอกไปซะอีกครับ เพราะตัวเกมส์มันอาจให้เล่นฟรีก็จริง แต่มันก็จะเอาของล่อตาล่อใจมาให้คุณซื้อใน Mall ดูดเงินของคุณ ซึ่งมันแพงกว่าการจ่ายเงินเติมแอร์ไทม์หรือซื้อเกมส์ซะอีก ซึ่งของใน Mall บางเกมส์ก็อาจจะมีแค่ของแฟชั่นสวยๆ แต่บางเกมส์ก็อาจเอาของเทพๆมาขาย ตัวคุณเองอาจไม่ซื้อ แต่คนอื่นที่คิดจะซื้อก็มีเยอะแยะไปครับ ทำให้เกิดความไม่เท่าเทียมกันของคนเติมเงินกับไม่เติมเงินนั่นเอง บางเกมอาจแย่หนักตรงเอาของที่ควรจะมีให้ฟรีในเกมมาขายก็ยังมี
Team Fortress 2 เกมส์ยิงเล่นฟรี ที่คนนิยมเล่นมากที่สุด
เกมออนไลน์
สำหรับ 10 ข้อเสียของเกมออนไลน์สมัยนี้ก็มีเพียงเท่านี้ครับ ซึ่งจะว่าไปในบรรดาข้อเสียพวกนี้ มันก็อาจจะเป็นข้อดีสำหรับใครหลายๆคนก็ได้ นานาจิตตังครับ ถ้านึกข้อเสียออกได้มากกว่านี้ก็บอกเพิ่มกันได้เลยนะครับ
 