ค้นรถปอร์เช่ "เอ็กซ์ จักรกฤษณ์" พบเครื่องอัดเสียงถูกลบไฟล์ออกบางส่วน ตร.คาดจับกุมคนก่อเหตุก่อนปีใหม่
ผู้สื่อข่าวรายงานว่า (31 ต.ค.) ความคืบหน้าคดีการลอบสังหาร "เอ็กซ์ จักรกฤษณ์ พณิชย์ผาติกรรม" อดีตนักแม่นปืนทีมชาติไทย ล่าสุด เจ้าหน้าที่ได้พบหลักฐานเพิ่มเติมภายในรถปอร์เช่ของ "เอ็กซ์ จักรกฤษณ์" ไม่ว่าจะเป็นโทรศัพท์มือถือที่ซุกอยู่ข้างคอนโซลรถ และเครื่องอัดเสียงที่อยู่ภายในรถ ซึ่งมีข้อมูลว่า "เอ็กซ์ จักรกฤษณ์" มักเอาไว้ใช้อัดเสียงกับบุคคลที่สนทนาด้วยตลอด ก็พบว่ามีการลบไฟล์เสียงออกไปบางส่วน ซึ่งคาดว่าเครื่องบันทึกเสียงจะถูกนำออกจากที่เกิดเหตุ ก่อนที่เจ้าหน้าที่จะเดินทางไปถึง โดยในวันนี้ (1 พ.ย.) ในเวลา 10.00 น. จะมีการประชุมชุดคลี่คลายคดี คาดว่าจะสามารถจับกุมตัวผู้ก่อเหตุได้ก่อนปีใหม่แน่นอน
ส่วน พญ.นิธิวดี ภู่เจริญยศ หรือ หมอนิ่ม ภรรยาของเอ็กซ์ จักรกฤษณ์ ที่มีข่าวว่าตั้งครรภ์ลูกคนที่ 3 กับ "เอ็กซ์ จักรกฤษณ์" นั้น หมอนิ่มยืนยันว่าไม่ได้ตั้งครรภ์ ส่วนที่ไม่ได้ไปเข้าให้ปากคำเมื่อวันที่ 30 ต.ค.ที่ผ่านมา เพราะเกิดความเครียด ต้องการเดินทางไปพักผ่อนที่ต่างจังหวัดสักระยะ ก่อนจะเดินทางมาให้ปากคำอีกครั้ง