     การหยุดรถขณะจอดติดไฟแดง หากต้องการปลดไปยังเกียร์ว่าง ควรเข้าตำแหน่งเกียร์ N หรือ P แบบไหนถึงจะถูกต้อง?
     อันที่จริงแล้ว การหยุดรถเพื่อรอสัญญาณไฟแดงที่ถูกต้องนั้น หากเป็นการหยุดรถเพียงไม่กี่วินาที ก็สามารถใส่เกียร์เดินหน้า (D) ควบคู่ไปกับการเหยียบเบรกได้ เพื่อหลีกเลี่ยงการสลับไปมาระหว่างเกียร์ N และ D อยู่บ่อยๆ จะช่วยยืดอายุการใช้งานเกียร์อัตโนมัติได้ในระดับหนึ่ง
     แต่หากต้องหยุดรอเป็นระยะเวลานานแล้วล่ะก็ การผลักไปยังตำแหน่งเกียร์ว่าง ก็จะช่วยเพิ่มความปลอดภัยไม่ให้เผลอปล่อยเบรกจนรถไหลไปชนคันหน้าได้ แต่เชื่อว่าหลายคนก็ยังสงสัยว่ากรณีจอดติดไฟแดงเช่นนี้ ควรผลักตำแหน่งเกียร์ไปยัง N หรือ P กันแน่

     หากอ้างอิงตามคู่มือรถจะพบว่า ตำแหน่งเกียร์ P ถูกแนะนำว่าควรใช้เมื่อจอดรถนิ่งสนิทอย่างเหมาะสมแล้วเท่านั้น หมายความว่าควรใช้ตำแหน่งเกียร์ P ก็ต่อเมื่อเดินทางไปถึงจุดหมายเรียบร้อยแล้ว เนื่องจากจะเป็นการล็อกชุดเกียร์เพื่อป้องกันไม่ให้รถขยับเคลื่อนที่ได้ แตกต่างจากตำแหน่ง N ที่แม้ว่าจะเป็นเกียร์ว่างเหมือนกัน แต่จะไม่ทำการล็อกชุดเกียร์แต่อย่างใด เพื่อให้ตัวรถพร้อมจะขยับเดินหน้าต่อเนื่องได้อย่างทันท่วงที
     นอกจากนี้ หากใส่เกียร์ P ในขณะหยุดรถติดไฟแดงนั้น หากถูกรถคันหลังชนท้าย หรือแม้แต่รถคันหน้าไหลมาชนก็ตาม อาจเกิดความเสียหายกับสลักเกียร์ได้ ส่งผลให้มีค่าเสียหายเพิ่มเติมจากอุบัติเหตุตามปกติ
     ไม่เพียงเท่านี้ รถบางรุ่นยังถูกตั้งค่าให้ปลดล็อกประตูทั้ง 4 บานโดยอัตโนมัติเมื่อผลักคันเกียร์ไปยังตำแหน่ง P จึงอาจเพิ่มอันตรายต่อชีวิตและทรัพย์สินขณะจอดติดไฟแดงอีกด้วย

     ทางที่ดีหากกลัวรถไหลขณะใส่เกียร์ N ก็เพียงแค่ดึงเบรกมือขึ้น ก็จะช่วยป้องกันไม่ให้รถไหลไปจนคันหน้าได้แล้ว หรือกรณีรถที่มีระบบ Auto Brake Hold ก็สามารถเปิดใช้งานระบบดังกล่าวเพื่อป้องกันรถไหลขณะหยุดรอไฟแดงได้เช่นกัน ซึ่งฟังก์ชั่นดังกล่าวจะทำงานแม้ในขณะอยู่ตำแหน่งเกียร์เดินหน้า (D) ก็ตาม
     รู้แบบนี้แล้วก็ควรเลือกตำแหน่งเกียร์อย่างเหมาะสม เพื่อป้องกันไม่ให้เกิดความเสียหายต่อระบบเกียร์ด้วยนะครับ
 