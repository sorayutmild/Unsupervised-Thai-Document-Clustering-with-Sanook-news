(20 ม.ค.) หลังจากที่ "หมอก้อง สรวิชญ์ สุบุญ" ซึ่งเป็นคนบันเทิงที่มีจุดยืนชัดเจนเรื่องการเมืองโพสต์ข้อความผ่านอินสตาแกรมถึง "นายชูวิทย์ กมลวิศิษฎ์" นักการเมืองชื่อดัง โดยโจมตีว่านายชูวิทย์ คอยโฉบฉวยโอกาสและจังหวะที่ดีในการหาประโยชน์ให้ตนเอง เป็นภาระสังคมไม่ต่างกับทรราชย์
จากกรณีดังกล่าว ทำให้นางสาวตระการตา กมลวิศิษฐ์ ลูกสาวของนายชูวิทย์ กมลวิศิษฎ์ ได้ออกมาโพสต์ข้อความตอบโต้เช่นกัน โดยมีข้อความดังนี้
"สิ่งที่คุณทำอาจจะเป็นประโยชน์ต่อสังคมมากมาย คุณก็ทำไปเถอะค่ะ ดีแล้ว แต่คุณอาจจะลืมว่าการตัดสินคนอื่นด้วยคำพูดคำจาที่ดูถูกความเป็นคนของเค้านั้น มันส่อให้เห็นชัดว่าคุณกำลังยกตนข่มท่าน คิดว่าตัวเองเก่ง สูงส่ง อุดมการณ์แน่วแน่กว่าใคร ๆ แล้วให้คนที่เค้าไม่เห็นด้วยกับคุณนั้นเป็นมาร เป็นคนเลว
ภาพที่คุณเห็นวันนี้อาจจะเป็นแค่ละครเรื่องหนึ่ง ที่มีนักการเมืองเป็นผู้กำกับ สร้างเรื่อง ใช้นักแสดงมากหน้าหลายตาเพื่อให้ละครสมบูรณ์ แต่คุณก็ลองหันมามองผู้ชมอย่างดิฉันและอีกหลาย ๆ คน ที่อาจจะกำลังหัวเราะกับความเพ้อเจ้อ บ้าบอ ของนักแสดงแบบคุณที่อินกับบทไม่เลิกจนต้องมานอกรอบแบบนี้อยู่ก็ได้นะคะ"
นอกจากนี้ ยังระบุข้อความไว้อีกว่า "แฟนคลับคุณหมอก้องเชิญด่าค่ะ แต่จะลบโพสต์นี้ภายในอีกไม่กี่ชั่วโมง"
อย่างไรก็ตาม ล่าสุด น.ส.ตระการตาได้ลบโพสต์ดังกล่าวออกจากอินสตาแกรมไปแล้ว
ภาพประกอบจาก @trakarntakamolvisit,@RayiWorld