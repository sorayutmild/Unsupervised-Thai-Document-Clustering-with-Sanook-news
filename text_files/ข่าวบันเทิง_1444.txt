
กลายเป็นเกาเหลาหม้อใหญ่ของวงการไปซะแล้ว และดูเหมือนเรื่องจะไม่จบง่ายๆ เมื่อ "ใบเตย อาร์สยาม" ประกาศจะไม่ร่วมกับคู่กรณี "เปิ้ล ไอริณ" และยื่นคำขาดว่า ถ้าหากหนังเรื่อง สวยผ่าซาก มีเปิ้ล ไอริณ เธอก็จะถอนตัว สุดท้ายสาวเปิ้ล จึงถูกตัดออกจากหนังเรื่องดังกล่าว
ทางด้านสาวเปิ้ลที่ทีมงานนัดให้มาฟิตติ้งชุด แต่พอมาแล้วกลับบอกว่าเธอถูกถอดจากหนัง แถมต้องนั่งรอในรถนานกว่าสองชั่วโมงเลยทนไม่ไหว เดินดิ่งเข้าไปในสตูดิโอที่สาวใบเตย กำลังถ่ายภาพฟิตติ้งอยู่ด้วยท่าทางเอาเรื่อง โชคดีที่มีทีมงานเข้ามาห้ามไว้ทัน ส่วนสาวใบเตยนั้นทีมงานได้พาขึ้นรถตู้หลบออกไปก่อนที่จะมีการเผชิญหน้า งานนี้สาวเปิ้ลถึงกับทนไหวไหวและร้องไห้ออกมาด้วยความอัดอั้น
เมื่อได้สัมภาษณ์สาวเปิ้ล เจ้าตัวจึงได้เปิดใจทั้งน้ำตาว่า...
"ก็คือเราเป็นนักแสดงไงมีสปิริตอยู่แล้ว แต่วันนี้เปิ้ลรู้สึกเหมือนโดนฟาดหน้า เปิ้ลรู้สึกทุกอย่างของเปิ้ลทำไมจะต้องมาขัดขวาง เปิ้ลทำเพลงออกมาคนที่แต่งเพลง เบนซ์สปอร์ต ทางค่ายนี้ซื้อตัวไปเปิ้ลต้องมานั่งหาคนแต่งเพลงเป็นปี แดนซ์เซอร์ของเปิ้ลทั้งชุดซื้อไปหมด กระทั่งวันนี้เปิ้ลได้งานทำเป็นตัวเอกของหนังเรื่องนี้ ทางค่ายก็มาบอกอีกว่า ถ้าเปิ้ลเล่นเรื่องนี้ เขาขอตัดนักแสดงสองตัวออกไป ซึ่งเขาเดินมาบอกเปิ้ลที่รถตอนบ่ายสองว่า มีความจำเป็นต้องตัดเปิ้ลออกจากนักแสดงเรื่องนี้ เพราะน้องผู้หญิงคนนี้ (ใบเตย) ไม่ยอม ถ้ามีเปิ้ลเล่น ไม่รู้ว่าเมื่อไรมันจะจบเหมือนเจ้ากรรมนายเวร มันไม่จบไม่สิ้นสักที มันทำให้ทางกองต้องเดือดร้อนด้วย เพราะทางกองเองก็ลำบากใจ เปิ้ลก็ไม่รู้เหมือนกันว่าควรจะทำตัวยังไง นั่งรอในรถมาสองชั่วโมงครึ่งไม่รู้ว่าให้รออะไร แต่เปิ้ลจะไม่รออีกแล้ว"
หลายคนมองว่า เป็นเพราะทนไม่ไหวแล้วใช่หรือไม่เลยออกมาพูด สาวเปิ้ลกล่าวว่า...
"ก็คือสุดๆแล้วค่ะ เพราะแบบมีคนบอกว่าให้เปิ้ลรอแปบนึง นักข่าวจะไปสัมภาษณ์ข้างสตูดิโอ คือแบบเพราะอะไร เพราะว่าเราไม่มีค่ายหรือสังกัดหรอ ทำอะไรก็ผิดไปหมด (ร้องไห้) คือเคยสาบานไว้ว่า เปิ้ลจะไม่ร้องไห้ออกจอเป็นอันขาด เพราะเปิ้ลไม่ใช่ผู้หญิงมารยา ที่เปิ้ลเดินเข้ามาหาน้อง เพราะเปิ้ลอยากจะรู้กองให้รออะไร แล้วเปิ้ลผิดอะไร ไปคอรัปชั่นประเทศ หรือไปขายตัวหรอ ถึงต้องรังเกียจ ถ้าเปิ้ลเล่นหนังเรื่องนี้จะเอานักแสดงของค่ายกลับหมดเลย ทำให้กองถ่ายต้องเดือดร้อนเปิ้ลไม่เข้าใจ ทำไมต้องพยายามทำให้เปิ้ลไม่มีที่ยืนในวงการบันเทิงด้วย
ส่วนเรื่องสัญญาเปิ้ลเซ็นสัญญาไว้แล้ว แต่คงไม่เรียกร้องให้มาชดใช้อะไรหรอกค่ะ วันนี้เปิ้ลมีหน้าที่มาฟิตติ้งกองโทรตามสามรอบว่ายังไงก็ต้องมา เพราะต้องฟิตติ้งชุด เลยแคนเซิลงานไปหนึ่งชิ้นที่ศรีราชา เพราะว่าจะต้องมางานนี้ แต่ปรากฏว่า ต้องมานั่งรอในรถสองชั่วโมงครึ่ง ก็ไม่รู้ว่ารออะไร คือชีวิตเปิ้ลตัวคนเดียว แล้วบ้านก็ต้องผ่อน รถก็ต้องผ่อน แม่ก็เพิ่งตาย ยายก็เพิ่งตาย น้องก็เพิ่งตาย ชีวิตตัวคนเดียวจะรุมรังแกอะไรนักหนา พอแล้วไม่มีอะไรพูดแล้ว"
 
 