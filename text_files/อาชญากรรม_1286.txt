จากกรณีพบศพนายดาวุธ บุญเหลือ อายุ 35 ปี มีบาดแผลถูกแทงด้วยอาวุธมีดปักคาอยู่อกทั้งสองข้าง ตัดอวัยวะเพศวางไว้ที่หน้าท้อง ตายคาบ้านพักคนงานชลประทานร้าง ที่ ม.3 ต.บางยี่โท อ.บางไทร จ.พระนครศรีอยุธยา ใกล้กันเจ้าหน้าที่ยังพบร่างของ น.ส.บังอร สนใจ อายุ 35 ปี แฟนสาวของผู้เสียชีวิต ขาดสติร้องครวญครางอยู่ข้างศพ เหตุเกิดเมื่อกลางดึกวันที่ 17 พ.ย.ที่ผ่านมา
ความคืบหน้าล่าสุด (18 พ.ย.) พล.ต.ต.เสริมคิด สิทธิชัยกานต์ ผบก. ภ.จว.พระนครศรีอยุธยา เปิดเผยว่า จากการรวบรวมพยานหลักฐานต่างๆ สามารถสรุปคดีนี้ได้ เนื่องมาจากสาเหตุความหึงหวง ที่ น.ส.บังอร ไปพบข้อความในไลน์ของผู้ตายที่ไปพูดคุยกับหญิงสาวคนหนึ่งในทางชู้สาว แล้วมีการเชิญชวนให้ส่งอวัยวะเพศชายให้ฝ่ายหญิงดู นอกจากนี้ ยังมีการเปิดระบบสนทนาทางวิดีโอคอล เพื่อโชว์อวัยวะเพศ
ทำให้ฝ่ายหญิงเกิดความแค้น ที่ผู้ตายปันใจให้หญิงอื่น ผิดคำสาบานที่เคยร่วมกันสาบานเอาไว้ เขียนเป็นบันทึกรักไว้ในสมุด ตั้งแต่ปี พ.ศ.2554 จึงได้นัดพบผู้ตายแล้วหลอกให้กินยาฆ่าแมลงจนเสียชีวิต ก่อนที่จะใช้อาวุธมีดที่เตรียมมา แทงปักที่อกของผู้ตายทั้งสองข้างแล้วตัดอวัยวะเพศ แล้วกินยาฆ่าแมลงเพื่อหวังที่จะตายไปพร้อมกัน แต่มีผู้มาพบก่อน โดย น.ส.บังอร รักษาตัวที่โรงพยาบาลเสนา เตรียมส่งตัวไปรักษาอาการทางจิตที่โรงพยาบาลศรีธัญญา โดยแพทย์จะทำการสอบสวนอาการทางจิตอย่างละเอียด เพื่อยืนยันว่า น.ส.บังอร มีอาการป่วยทางจิตหรือไม่
ขอขอบคุณข้อมูลจาก ข่าวสดออนไลน์