จากกรณีที่สังคมโชเชียลเน็ตเวิร์กได้เผยแพร่ข้อความของผู้หญิง ซึ่งเป็นพนักงานต้อนรับสายการบินชื่อดัง บรรยายถึงความรู้สึกที่ต้องทำการบริการบินเครื่องบิน เที่ยวบิน กรุงเทพฯ-ฮ่องกง ในวันที่ 25 พฤศจิกายนที่ผ่านมา ซึ่งมี แพทองธาร ชินวัตร บุตรสาวคนเล็กของ พ.ต.ท.ทักษิณ ชินวัตร เดินทางไปด้วย พร้อมกับระบุข้อความส่งท้ายว่า "อยากจะสาดกาแฟใส่หน้า" จนกลายเป็นกระแสวิจารณ์ไปทั่วโลกออนไลน์ตลอดทั้งวัน
ล่าสุด แพทองธาร ชินวัตร ได้โพสต์ข้อความเกี่ยวกับกรณีดังกล่าว ผ่านทางอินสตาแกรม โดยมีข้อความว่า "แค่เดินทางไปหาพ่อเพราะคิดถึง และเดินทางไปทำงานเพราะมีหน้าที่ต้องรับผิดชอบ ถ้าเคยทำอะไรให้โกรธก็ขอโทษด้วยละกันนะคะ ไม่คิดเลยว่า จะมีความคิดแบบนี้เพราะเดินทางบ่อยเจอแต่แอร์น่ารักๆ ทั้งนั้น -- now i feel uncomfortable that the person who was supposed to be a hostess actually wanted to pour coffee on my face...tea or cofee???" ซึ่งมีผู้ติดตามเข้าไปให้กำลังใจและแสดงความคิดเห็นเป็นจำนวนมาก

ขณะที่ทางด้านสายบินที่เป็นต้นสังกัดของหญิงพนักงานต้อนรับคนดังกล่าว ได้โพสต์ข้อความชี้แจงกรณีดังกล่าวผ่านทางเฟซบุ๊ก หลังมีประชาชนจำนวนมากเข้าไปวิพากษ์วิจารณ์อย่างหนัก ถามถึงเกี่ยวกับความเหมาะสมและพฤติกรรมของพนักงานที่ให้บริการบนเครื่องบิน
โดยสายการบินดังกล่าวได้ชี้แจงว่า "ทางสายการบินขอเรียนให้ทราบว่า ขณะนี้ทางสายการบินกำลังดำเนินการตรวจสอบเรื่องนี้อย่างจริงจัง สายการบินขอยืนยันว่าเรามุ่งเน้นการบริการที่ดีที่สุด รวมถึงการเก็บรักษาข้อมูลส่วนตัวของผู้โดยสารเป็นสิ่งที่ทางสายการบินถือปฏิบัติอย่างเคร่งครัด ในกรณีที่บุคคลหนึ่งบุคคลใดได้ละเมิดข้อบังคับ สายการบินจะดำเนินการต่อบุคคลดังกล่าวตามกฏของบริษัทฯ"