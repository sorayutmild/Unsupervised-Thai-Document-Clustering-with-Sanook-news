ผช.ผบ.ตร. เผยผลตรวจ เหตุผู้จัดการเชฟโรเลต ขับรถตกตึกดับ ไม่ใช่ฆาตกรรม เครื่องยนต์ปกติ ผู้ตายประมาทเอง ขับย้อนศรลงตึก
พล.ต.ท.จรัมพร สุระมณี ผู้ช่วยผู้บัญชาการตำรวจแห่งชาติ ได้กล่าวภายหลังการประชุมและตรวจสอบสภาพรถยนต์ของ น.ส.กอบกาญจน์ วิชรัตน์ ผู้จัดการแผนกอะไหล่ บริษัท เชฟโรเลต เซลส์ (ประเทศไทย) จำกัด อายุ 43 ปี ผู้ตาย ที่ขับรถตกลงมาจากอาคารรสา ทาวเวอร์ ในซอยพหลโยธิน 19 เมื่อวันที่ 2 พฤศจิกายนที่ผ่านมา ว่า จากการตรวจสอบกล้องวงจรปิดแล้ว เบื้องต้นตัดประเด็นอาชญากรรมออกไป เนื่องจากขณะที่ผู้ตายลงลิฟต์ และเดินมายังรถยนต์ ไม่มีผู้ใดติดตามผู้ตายมา และพฤติกรรมของผู้ตาย ไม่พบภาวะความเครียดแต่อย่างใด
ทั้งนี้ วิศวกร กรมการขนส่งทางบก ได้ดำเนินการตรวจสอบเครื่องยนต์แล้ว พบว่าอยู่ในสภาพปกติ ไม่มีข้อสงสัยในระบบเครื่องยนต์และกลไกต่างๆ ซึ่งจากการตรวจสอบภาพจากกล้องวงจรปิด ขณะผู้ตายขับรถนั้น พบว่ารถมีการเคลื่อนที่อย่างต่อเนื่อง ความเร็วสม่ำเสมอ เฉลี่ย 20 กิโลเมตรต่อชั่วโมง ซึ่งไม่มีลักษณะการชะลอตัวหรือเหยียบคันเร่ง แต่พบว่ามีการเหยียบเบรกหลังจากที่ได้พุ่งชนขอบกำแพงแล้ว และสันนิษฐานว่าช่วงเวลาที่เกิดเหตุค่อนข้างมืด รถที่จอดภายในอาคารค่อนข้างน้อย ผู้ตายจึงได้ขับรถยนต์เลี้ยวขวาย้อนศรมาลงยังทางลง ซึ่งตามปกติแล้วอาคารบังคับเลี้ยวซ้ายเพื่อวนรถก่อนเพื่อลงจากอาคาร ซึ่งสาเหตุการพุ่งชนนั้น เบื้องต้นสันนิษฐานว่า สาเหตุอาจเป็นความพลั้งเผลอ และผิดพลาดจากตัวบุคคล
นอกจากนี้ พล.ต.ท.จรัมพร ยังได้กล่าวว่า คดีนี้ ภายหลังจากการตรวจสอบพยานหลักฐานอย่างละเอียด และสอบปากคำผู้เกี่ยวข้อง คาดว่าจะสรุปสำนวนได้ภายใน 30 วัน และเสนอต่อผู้บังคับบัญชาต่อไป
ดูคลิปเหตุการณ์จริง
