สปอร์ต อนาไลติกส์ แล็บ เว็บไซต์ที่รวบรวมสถิติต่างๆ ในโลกกีฬาของประเทศญี่ปุ่น ได้จัดอันดับมูลค่านักเตะในการแข่งขันฟุตบอลเจลีก ญี่ปุ่น ในฤดูกาล 2019 ออกมาเป็นที่เรียบร้อยโดย ชนาธิป สรงกระสินธ์ ดาวเตะทีมชาติไทยที่เดินทางไปค้าแข้งกับ ฮอกไกโด คอนซาโดเล่ ซัปโปโร่ ได้รับการยกให้เป็นนักเตะที่มีมูลค่าทางการตลาดมากเป็นอันดับที่ 1 ของสโมสร ด้วยจำนวน 182 ล้านเยน (ประมาณ 52.4 ล้านบาท) หลังเมื่อฤดูกาลที่ผ่านมา มิดฟิลด์ร่างเล็กทีมชาติไทยวัย 25 ปี โชว์ฟอร์มได้อย่างสุดยอด ทำ 8 ประตู กับอีก 2 แอสซิสต์ จากการลงเล่นเกมลีก 30 นัด พร้อมทั้งพา คอนซาโดเล่ ซัปโปโร่ ต้นสังกัดจบอันดับที่ 4 ของตารางฤดูกาล 2018 แถมยังได้รับการคัดเลือกให้ติดทีม 11 นักเตะยอดเยี่ยมเจลีก ประจำฤดูกาล 2018

ขณะที่แข้งที่มีมูลค่ามากที่สุดในเจลีก ซีซั่นนี้ตกเป็นของ อันเดรส อิเนียสต้า กองกลางทีมชาติสเปน สังกัดวิสเซล โกเบ ที่มีค่าตัวสูงถึง 830 ล้านเยน (ประมาณ 237 ล้านบาท) อย่างไรก็ตามในการซื้อขายจริงค่าตัวของ ชนาธิป จากการรายงานของ Transfermarket.com เว็บไซต์ที่น่าเชื่อถือในตลาดการซื้อขายนักเตะโลกได้เผยมูลค่าในการย้ายทีมจาก "กิเลนผยอง" ไปร่วมถิ่นซัปโปโร่โดม อยู่ที่ราคา 2.4 ล้านยูโร (ประมาณ 84 ล้านบาท) ซึ่งมากกว่าราคาประเมิน และถือเป็นการซื้อขายที่แพงที่สุดในประวัติศาสตร์ลูกหนังไทยส่วนเรื่องของตัวสัญญา ดาวเตะทีมชาติไทย จะย้ายไปร่วมทีมยาวถึง 6 ฤดูกาล (สัญญาเริ่มวันที่ 1 กุมภาพันธ์ 2019 และสิ้นสุดวันที่ 31 มกราคม 2025) ส่วนจะอยู่จนครบสัญญา หรือถูกสโมสรในยุโรปคว้าตัวไปร่วมทีมก่อนหรือไม่อันนี้แฟนๆ ชาวไทยต้องมาลุ้นกันในอนาคต