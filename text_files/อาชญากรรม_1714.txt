รวบหนุ่ม 18 ใช้เฟซบุ๊กลวงเด็กหญิงวัย 13 ปี ตามมาข่มขืนถึงบ้าน ขู่ประจานผ่านเน็ต พ่อแม่เด็กกลับบ้านมาเจอลูกกำลังถูกข่มขืน
ผู้สื่อข่าวรายงานว่า เมื่อเวลา 00.30 น. (16 มี.ค.) สภ.บางปู สมุทรปราการ ได้รับแจ้งว่า มีคนร้ายเป็นชายบุกรุกเข้าไปในบ้านหลังหนึ่งภายหมู่บ้านเพชรงาม ซอย 2 หมู่ 5 ตำบลแพรกษาใหม่ อำเภอเมือง จังหวัดสมุทรปราการ และข่มขืนลูกสาวเจ้าของบ้านวัย 13 ปี 
ที่เกิดเหตุเป็นบ้านของนายกร (นามสมมุติ) อายุ 51 ปี ที่ยืนรออยู่หน้าที่บ้านพร้อมด้วย เด็กหญิงเกด (นาสมมุติ) ลูกสาววัย 13 ปี ซึ่งเป็นผู้เสียหาย กล่าวว่า ลูกสาววัย 13 ปี อยู่บ้านเพียงลำพัง หลังที่ตนและภรรยาเลิกงานในเวลาเที่ยงคืน ได้พากันเดินทางกลับบ้านพัก เมื่อเปิดประตูบ้านเข้าไปได้พบคนร้ายเป็นชายวัยรุ่นอายุประมาณ 18-20 ปี กำลังข่มขืนเด็กหญิงเกด ซึ่งเป็นลูกสาวของตน เมื่อคนร้ายเห็นตนทั้งสองได้วิ่งหลบหนีขึ้นไปที่ชั้นบนปีนขึ้นไปใต้ฝ้าหลังคาวิ่งหลบหนีเข้าไปอยู่ในห้องน้ำของเพื่อนบ้าน ซึงอยู่ห่างจากบ้านตนประมาณ 4 หลัง เจ้าหน้าที่จึงได้นำกำลังเข้าทำการปิดล้อมเข้าตรวจค้น และสามารถจับกุมตัวเอาไว้ได้ ทราบชื่อนายประกาศิต จันทะคูณ อายุ 18 ปี 
      จากการสอบสวนนายประกาศิต ผู้ต้องหาได้รับสารภาพว่า ตนได้ทำงานเป็น รปภ. อยู่ที่โรงงาน แห่งหนึ่งในย่านแพรกษา และได้มีการติดต่อกับเด็กหญิงเกด (นามสมมุติ) อายุ 13 ปี ทางเฟซบุ๊กเป็นระยะเวลาประมาณ 5 เดือนเศษ และมีการพูดคุยกันตนจึงได้รู้ว่าเด็กหญิงเกด มักจะอยู่บ้านเพียงลำพัง ส่วนพ่อแม่ไปทำงาน และเมื่อประมาณ 2 เดือนที่ผ่านมาตนได้นัดแนะมาคุยกันที่บ้านของเด็กหญิงเกด ผู้เสียหายและตนได้ลงมือข่มขืนเด็กหญิงเกด ที่บ้านของผู้เสียหายจนสำเร็จความใคร่มาแล้วครั้งหนึ่ง และตนได้ขู่ห้ามนำเรื่องที่เกิดเหตุขึ้นไปเล่าให้ใครฟัง จนมาวันนี้ตนได้นัดกันอีกครั้ง โดยขู่ว่าถ้าไม่ให้เจอจะเอาเรื่องที่ขึ้นประจานบนเฟซบุ๊ก และถูกจับกุมได้ดังกล่าว
      เบื้องต้น เจ้าหน้าที่ตำรวจได้แจ้งข้อกล่าวหาว่า บุกรุกเข้าไปในเคหะสถานในเวลากลางคืน และข่มขืนกระทำชำเราเด็กอายุต่ำกว่า 15 ปี ก่อนควบคุมตัวไปดำเนินการตามกฏหมายต่อไป