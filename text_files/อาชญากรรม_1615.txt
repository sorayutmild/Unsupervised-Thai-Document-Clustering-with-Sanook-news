เมื่อวันที่ 15 พฤศจิกายน ในการแถลงการณ์ สรุปสำนวนคดีที่บริษัทไร่ส้ม จำกัด เป็นผู้ฟ้อง บริษัท อสมท. จำกัด (มหาชน) ทำผิดข้อตกลงและสัญญาร่วมผลิตรายการโทรทัศน์ โดยเรียกเก็บค่าโฆษณาส่วนเกินจากผู้ฟ้องคดีและไม่ให้ส่วนลดทางการค้าตามข้อตกลง โดย นายอนุชา ฮุนสวัสดิกุล ตุลาการผู้แถลงคดี เสนอความเห็นต่อองค์คณะตุลาการเจ้าของสำนวนว่า ตามการไต่สวนในคดีดังกล่าวเห็นว่าทั้ง 2 ฝ่ายมีการโฆษณาเกินเวลาจริง และมีผู้เกี่ยวข้องรู้เห็นเป็นจำนวนมากซึ่งง่ายต่อการตรวจสอบ ดังนั้นการที่บริษัทไร่ส้มจะจ้างบุคคลอื่นมาดำเนินการปกปิดคิวโฆษณาที่เกินนั้นค่อนข้างทำได้ยาก จึงถือว่าเป็นความบกพร่องของผู้ถูกฟ้องที่ไม่ดำเนินการตรวจสอบฉะนั้นเห็นควรให้ บริษัท อสมท. คืนเงินจำนวน 49.35 ล้านบาท ที่เป็นส่วนลดโฆษณา ให้กับบริษัทไร่ส้ม พร้อมชำระค่าส่วนแบ่งโฆษณาที่เบียดสิทธิ์ผู้ฟ้อง พร้อมดอกเบี้ยร้อยละ 7.5 ด้วย
ทั้งนี้ความเห็นดังกล่าวเป็นเพียงแนวทางประกอบการพิจารณาขององค์คณะตุลาการเจ้าของสำนวนเท่านั้น ยังไม่ถือว่าเป็นคำพิพากษาสิ้นสุดคดี
นายสรยุทธ สุทัศนะจินดา พิธีกรและผู้ดำเนินรายการชื่อดังในฐานะประธานกรรมการ บริษัท ไร่ส้ม เดินออกจากห้องพิจารณาคดีที่ 2 ภายหลังฟังคำแถลงการณ์ด้วยสีหน้าเรียบเฉย พร้อมระบุว่า การต่อสู้ของบริษัทไร่ส้ม เป็นไปตามกระบวนการยุติธรรม และระบบกฎหมาย ส่วนการที่สังคมจะวิพากษ์วิจารณาอย่างไรก็เป็นสิทธิ์ของแต่ละบุคคล โดยหลังจากนี้ต้องรอคำพิพากษาอีกครั้ง และยืนยันว่าเรื่องการถอดโฆษณา ตามที่เป็นกระแสข่าวนั้นไม่เป็นความจริงทุกอย่างยังคงเหมือนเดิม
สรยุทธ บอกเรื่องถอนโฆษณารายงาน ข่าวมั่วมาก