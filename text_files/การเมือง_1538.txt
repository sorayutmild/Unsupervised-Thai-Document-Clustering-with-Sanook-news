(21 ธ.ค.) เมื่อเวลา 22.00 น. วันที่ 20 ธ.ค. นายสุเทพ เทือกสุบรรณ เลขาธิการ กปปส. ปราศรัยที่เวทีอนุสาวรีย์ประชาธิปไตย ว่า "เปลว สีเงิน" แห่งไทยโพสต์ ส่งเงินมาให้ 1 แสนบาท สำหรับเป็นค่ากับข้าวครัวราชดำเนิน รู้สึกดีใจที่ไม่ว่าจะผ่านชุมชนไหนก็มีตัวแทนชุมชนออกมาให้กำลังใจต้อนรับ หมอ พยาบาล บุคลากรทางการแพทย์ ลงมาประกาศตัวว่ายืนหยัดอยู่เคียงข้างมวลมหาประชาชน และร่วมบริจาคเงินให้ ไม่นึกว่าคนจะให้เงินเรามาก ต้องเอาเงินใส่ถุงขยะ จนจำไม่ได้ว่ากี่ถุง 
อย่างไรก็ตาม ตลอดเส้นทางที่นายสุเทพ เทือกสุบรรณ เลขาธิการ กปปส. เดินนำขบวนมวลมหาประชาชนในวันนี้ จากถนนราชดำเนิน ตามเส้นทางสะพานผ่านฟ้า เข้าเยาวราช กลับมายังเวทีอนุสาวรีย์ประชาธิปไตย ถนนราชดำเนินนั้น ปรากฎว่า มียอดเงินบริจาคโดยประมาณ 7-8 ล้านบาท
"ในชีวิตไม่เคยได้รับเงินจากใครมากมายแบบนี้มาก่อนเลย นี่เป็นความดีของธาริต เพ็งดิษฐ์ เพราะคนที่เอาเงินให้วันนี้ เขากลัวเราอดข้าว เพราะได้ข่าวธาริตสั่งอายัดบัญชีเราหมดแล้ว คาดการณ์คร่าวๆ ว่าคงได้สัก 7 ล้านเศษ เผลอๆ อาจถึง 8 ล้าน ทางณัฏฐพล ทีปสุวรรณ เลยไปสมคบกับสาทิตย์ วงศ์หนองเตยว่า จะให้กำนันเดินทุกวันเพราะรายได้ดี" นายสุเทพ กล่าว
นอกจากนี้ ดร.เสรี วงษ์มณฑา หนึ่งในบุคคลที่ถูกอายัดบัญชีเงินฝาก กล่าวบนเวทีปราศรัยกปปส.ราชดำเนิน ได้นำศ.ดร.พิเชษฐ์ วิริยะจิตรา นักวิจัยเปลือกมังคุด ขึ้นปราศรัยสนับสนุนการชุมนุม และบริจาคเงินสด 1 ล้านบาท เพื่อสนับสนุนการชุมนุม และยังมีกลุ่มศิษย์เก่ามหาวิทยาลัยมหิดล-ธรรมศาสตร์ บริจาคเงินสดสนับสนุนอีก 330,000 บาท รวมเงินบริจาคแล้วกว่า 10 ล้านบาท