โฆษกประจำสำนักนายกฯ เมินสื่อนอกแพร่ภาพล้อเลียน โอบามา-ยิ่งลักษณ์ ในเชิงชู้สาว ซัดไร้สาระ เชื่อคนไทยเข้าใจดี
ผู้สื่อข่าวรายงานว่า ภายหลังจากการเดินทางมาเยือนประเทศไทย ของนายบารัค โอบามา ประธานาธิบดีสหรัฐอเมริกา ทำให้บรรดาสื่อต่างประเทศ ได้หยิบเอาภาพระหว่างนายโอบามา และน.ส.ยิ่งลักษณ์ ชินวัตร นายกรัฐมนตรีของไทย ที่พบปะกันที่ทำเนียบรัฐบาล มานำเสนอข่าวอย่างไม่เหมาะสม โดยกล่าวถึงว่า น.ส.ยิ่งลักษณ์ ตกหลุมรักนายโอบามา และมีการส่งสายตาอันยั่วยวน รวมไปถึงการกล่าวถึงเรื่องชู้สาวต่างๆ ที่ทำให้นายกรัฐมนตรีของไทยเสื่อมเสีย 
นอกจากนี้ยังมีผู้ทำคลิปวีดีโอล้อเลียนเผยแพร่บนเว็บไซต์ยูทูป โดยใช้ชื่อว่า "President Obama's in Thailand?! Prime Minister, keep your skirt on!" อีกด้วย
ด้าน น.พ.ทศพร เสรีรักษ์ โฆษกประจำสำนักนายกรัฐมนตรี กล่าวว่า ไม่อยากให้ความสำคัญกับการเสนอข่าวดังกล่าวของสื่อต่างประเทศ เพราะเป็นเรื่องไร้สาระ และเชื่อว่าคนไทยเข้าใจดี ซึ่งถ้าดูการแสดงความเห็นจากโลกออนไลน์ ต่างก็ออกมาตอบโต้สิ่งที่สื่อต่างประเทศทำอยู่แล้ว
ขณะที่ นายพร้อมพงศ์ นพฤทธิ์ โฆษกพรรคเพื่อไทย กล่าวว่าเรื่องนี้เป็นเรื่องไร้สาระ และสิ้นคิด โดยเอาเรื่องความสัมพันธ์ระหว่างประเทศมาล้อเล่น และขอตรวจสอบก่อนว่า จะสามารถฟ้องร้องเอาผิด ผู้ที่ทำเผยแพร่ภาพหรือคลิปวีดีโอ ตามพ.ร.บ.คอมพิวเตอร์ได้หรือไม่