     การขัดสีลบรอยขีดข่วน อาจจะดูเป็นเรื่องยุ่งยาก และวุ่นวาย หากอยากสบายก็ต้องเข้าร้านคาร์แคร์ หรืออู่สีเป็นผู้จัดการทำให้เท่านั้น ซึ่งมันก็ต้องแลกกับค่าใช้จ่ายส่วนหนึ่ง ที่มีราคาตั้งแต่หลักร้อยไปจนถึงหลักพันกันเลยทีเดียว
     แต่ก็ใช่ว่าจะต้องเข้าร้านอย่างเดียว คุณเองก็สามารถจัดการกับร่องรอยขีดข่วนต่างๆ นี้ได้ง่ายๆ ไม่เสียเวลานานอย่างที่คิด เพียงแค่ทำตามขั้นตอนดังนี้
     เริ่มแรกให้ล้างทำความสะอาดรถให้เรียบร้อย จากนั้นเช็ดให้แห้ง และตรวจสอบรอบๆ รถของคุณว่ามีรอยขีดข่วนตรงไหนบ้าง โดยเฉพาะร่องรอยที่มีความลึก สังเกตดูว่ารอยมันลึกลงไปมากน้อยแค่ไหน เพราะหากเป็นรอยที่ลึกลงไปมากๆ การขัดสีลบรอยขีดข่วน อาจจะทำได้แค่ให้รอยนั้นจางลง ไม่ได้หายไปเลยเหมือนรอยเล็กๆ อื่นๆ

     ส่วนวิธีขัด คุณสามารถเลือกได้ 2 แบบ ทั้งแบบใช้เครื่องขัด หรือถ้าไม่มีเครื่อง ก็ใช้มือขัดแทนก็ได้เช่นกัน
     1. การขัดสีลบรอยขีดข่วนแบบใช้เครื่องขัด ก่อนจะใช้เครื่องขัด คุณต้องแน่ใจก่อนว่ามีความชำนาญ ใช้เครื่องเป็น นอกจากนี้คุณควรตั้งรอบของเครื่องขัดไม่ให้สูงเกินไป เพื่อจะได้ไม่ทำให้เกิดรอยขีดข่วนเพิ่มขึ้น จากนั้นให้เริ่มขัดจากตรงที่เป็นรอยลึกก่อน โดยการใช้น้ำยาขัดสีแบบหยาบบีบ หรือป้ายลงไปบริเวณนั้นพอประมาณ แล้วจึงค่อยๆ ขัด พร้อมกับตรวจเช็กว่ารอยเหล่านั้นหายไป หรือจางลงไปแล้วรึยัง และหลังจากขัดรอยลึกๆ เสร็จแล้ว จึงค่อยไปเก็บรอยขีดข่วนเล็กๆ ด้วยน้ำยาขัดสีแบบละเอียด ขัดไปเช็กไปว่ารอยหายหรือยังจนทั่วทั้งคัน
     2. การขัดสีลบรอยขีดข่วนแบบใช้มือขัด วิธีการขัดใช้สเต็ปเดียวกันกับการใช้เครื่อง โดยเริ่มไล่จากรอยลึกก่อน แล้วจึงค่อยไปเก็บรอยเล็กๆ แต่เครื่องมือที่ใช้เปลี่ยนจากเครื่องขัดมาเป็นฟองน้ำที่ใช้สำหรับขัดสีรถ โดยเฉพาะ (คนละแบบกับฟองน้ำที่ใช้เคลือบสีรถ) และวิธีการขัดก็ควรจะขัดเป็นวงกลมแบบก้นหอย หรือถ้าไม่ถนัด เมื่อย ก็ให้ขัดเป็นแนวนอน หรือแนวตั้งแทนก็ได้ (แต่คุณควรจะเลือกแนวใดแนวหนึ่งจะดีกว่า) และระหว่างขัดให้ใช้สเปรย์ฉีดน้ำเปล่าลงไปด้วย เวลาขัดจะได้ลื่นๆ อีกทั้งมันยังช่วยทำให้การขัดง่ายขึ้นอีกด้วย
     สุดท้ายนี้ ไม่ว่าจะเป็นเครื่องขัดหรือมือขัด คุณก็ควรที่จะทำอย่างระมัดระวัง จะได้ไม่ไปเพิ่มรอยขีดข่วนขึ้นบนรถของคุณอีก แถมทำเองยังได้ประหยัดเงินอีกด้วย
 
