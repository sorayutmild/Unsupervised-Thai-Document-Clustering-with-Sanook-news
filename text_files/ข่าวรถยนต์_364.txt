     Wuling Asta 2022 ใหม่ เอสยูวีไซส์กลางขนาด 5 ที่นั่ง เปิดตัวพร้อมวางจำหน่ายอย่างเป็นทางการแล้วที่ประเทศจีน พกขุมพลังเบนซินเทอร์โบ 1.5 ลิตร เคาะราคาจำหน่ายเริ่มต้นเพียง 69,800 หยวน หรือคิดเป็นเงินไทยตกราว 360,000 บาทเท่านั้น

     หลายคนอาจจะเคยคุ้นชื่อ Wuling กันมาบ้างแล้ว เนื่องจากเคยทำตลาดรถเพื่อการพาณิชย์ในบ้านเราอยู่ช่วงหนึ่ง รวมถึงยังมีรถไฟฟ้าขายดีอย่าง Hongguang MINI EV ที่โกยยอดขายถล่มทลายในประเทศจีนอีกด้วย ล่าสุดได้มีการเปิดตัวเอสยูวีไซส์กลางรุ่นใหม่ล่าสุดที่เรียกว่า “Asta” สำหรับทำตลาดในประเทศจีนเช่นกัน ชูจุดเด่นด้วยราคาจำหน่ายเริ่มต้นไม่ถึง 4 แสนบาท ไปจบที่รุ่นท็อปราคาเพียง 5 แสนกว่าบาทเท่านั้น
     Wuling Asta มีขนาดความยาวตัวถัง 4,594 มม. ความกว้าง 1,820 มม. ความสูง 1,740 มม. และความยาวฐานล้อ 2,750 มม. จึงถูกจัดอยู่ในเอสยูวีขนาดกลางใกล้เคียงกับ MG HS และ Haval H6 ร่วมสัญชาติเดียวกัน

     ดีไซน์ภายนอกของ Wuling Asta ถือว่าดูสวยงามลงตัวไม่เบา ทันสมัยด้วยไฟหน้าแบบ LED พร้อมไฟส่องสว่างเวลากลางวันที่ออกแบบให้เชื่อมเข้ากับกระจังหน้า ตกแต่งหลังคาและเสา A-pillar ด้วยสีดำ พร้อมไฟท้ายแบบ LED ที่มีแถบสีดำเชื่อมเข้าหากันทั้งสองฝั่ง ทั้งยังมีหลังคาแก้วแบบพาโนรามิกซันรูฟมาให้ด้วย
     ภายในห้องโดยสารรองรับได้ 5 ที่นั่ง โดดเด่นด้วยหน้าจออินโฟเทนเมนท์ขนาด 10.25 นิ้ว พร้อมมาตรวัดความเร็วแบบดิจิทัลล้วนเช่นกัน เสริมความอบอุ่นด้วยลายไม้บริเวณแผงคอนโซลและแผงประตู พร้อมด้วยพวงมาลัยแบบ 3 ก้าน และเบาะนั่งหุ้มหนังแบบมีรูระบายอากาศที่ถูกตัดเย็บด้วยลวดลายตะเข็บไขว้

     ขุมพลังของ Wuling Asta ขับเคลื่อนด้วยเครื่องยนต์เบนซินเทอร์โบ 1.5 ลิตร ให้กำลังสูงสุด 145 แรงม้า แรงบิดสูงสุด 250 นิวตัน-เมตร สามารถเลือกได้ทั้งเกียร์อัตโนมัติ CVT และเกียร์ธรรมดา และทำอัตราเร่ง 0-100 กม./ชม. ได้ในเวลาราว 10.6 วินาที
     ส่วนราคาจำหน่ายของ Wuling Asta 2022 ใหม่ อยู่ที่ระหว่าง 69,800 - 99,800 หยวน หรือคิดเป็นเงินไทยตกราว 360,000 - 510,000 บาทเท่านั้น
 