(29 มี.ค.) ผู้สื่อข่าวรายงานว่า คลิปวิดีโอที่กำลังได้รับความสนใจในโลกออนไลน์เป็นอย่างมาก ภาพสุดสะเทือนใจพ่อเลี้ยงทำร้ายลูกเลี้ยงวัย 2 ขวบ บริเวณบันไดหนีไฟ อาคารที่พักแห่งหนึ่ง ย่านมีนบุรี จนเป็นเหตุทำให้เด็กได้รับบาดเจ็บสาหัส ก่อนที่ล่าสุดจะเสียชีวิตลงในที่สุด ทั้งนี้มีรายงานว่า พ่อเลี้ยงใจโหดคนดังกล่าวถูกเจ้าหน้าที่ตำรวจจับกุมตัวแล้ว
ตามรายงานระบุว่า โซเชียลเน็ตเวิร์กต่างวิพากษ์วิจารณ์ คลิปวิดีโอจากกล้องวงจรปิด ความยาวประมาณ 1 นาทีเศษ แสดงให้เห็นภาพเห็นการณ์เด็กวัย 2 ขวบคนหนึ่ง กำลังเดินเล่นอยู่บริเวณบันไดหนีไฟ เมื่อชายคนหนึ่งที่ระบุว่าเป็นพ่อเลี้ยงเดินเข้ามาหา ก็ยกเท้าถีบใส่เตะจนเด็กล้มลงไปนอนกองกับพื้น ก่อนจะทำร้ายอีกหลายครั้ง กระทั่งเด็กหมดสติแน่นิ่งไป โดยที่เพื่อนบ้านที่เห็นเหตุการณ์พยายามเข้ามาห้ามปราม
ทั้งนี้ ภาพเหตุการณ์ดังกล่าวระบุว่า เกิดขึ้นเมื่อวันที่ 26 มีนาคมที่ผ่านมา เด็กวัย 2 ขวบ พักรักษาตัวอยู่ที่โรงพยาบาล อาการโคม่าและต้องใช้เครื่องช่วยหายใจตลอดเวลา ซึ่งหลังเกิดเหตุแม่ของเด็กอ้างว่า ลูกพลัดตกบันไดในอาคารที่พัก ไม่ได้เข้าแจ้งความใดๆ กระทั่งทางญาติและเพื่อนบ้านไม่ปักใจเชื่อ เนื่องจากตามร่างกายเด็กพบร่องรอยคล้ายถูกทำร้าย และพบภาพหลักฐานชัดเจนจากกล้องวงจรปิด ก่อนที่พ่อเลี้ยงจะหลบหนีไป
ล่าสุดรายการข่าว เรื่องเล่าเสาร์-อาทิตย์ ทางช่อง 3 ได้รายงานความคืบหน้าเกี่ยวกับกรณีดังกล่าว ระบุว่า เด็กวัย 2 ขวบได้เสียชีวิตลงแล้ว เมื่อวานนี้ (28 มี.ค.) ล่าสุดเจ้าหน้าที่ตำรวจ จ.กำแพงเพชร ได้ควบคุมตัวพ่อเลี้ยงคนดังกล่าวได้แล้ว และได้นำตัวกลับมาดำเนินคดีที่ สน.นิมิตรใหม่ ซึ่งเตรียมเพิ่มข้อหาดำเนินคดี หลังจากที่เด็กเสียชีวิตแล้ว ขณะที่แพทย์ระบุสาเหตุการเสียชีวิตว่า เด็กมีอาการสมองบวมและอวัยวะภายในฉีกขาด
ขณะที่เพื่อนบ้านที่อาศัยอยู่ที่อาคารเดียวกัน ต่างก็ให้ข้อมูลตรงกันว่า พบเห็นพ่อเลี้ยงทุบตีเด็กอยู่บ่อยๆ แต่เข้าไปช่วยเหลือไม่ได้ เพราะพ่อเลี้ยงติดยาเสพติดและเคยข่มขู่ทำร้าย อีกทั้งยังประกาศว่า หากต้องติดคุกเพราะเรื่องนี้ หลังออกจากคุกแล้วจะกลับมาแก้แค้น ส่วนทางญาติฝ่ายแม่ของเด็กเปิดเผยว่า ผู้ก่อเหตุเพิ่งมาติดพันและอยู่กินกับฝ่ายหญิงเพียง 2 เดือนกว่า รู้สึกเสียใจที่ฝ่ายหญิงเลือกปกป้องผู้ก่อเหตุมากกว่าลูกตัวเอง
ขอบคุณข้อมูลข่าวจาก เรื่องเล่าเสาร์-อาทิตย์ ทางช่อง 3