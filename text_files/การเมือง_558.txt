ส.ส.อนาคตใหม่ "รังสิมันต์ โรม" โร่แถลงชี้แจงสังคม หลังโดนดราม่ากระหน่ำด่า ป.ป.ช.เผยไม่จ่ายหนี้ กยศ. ทั้งที่ได้เงินเดือนเป็นแสนๆ
ภายหลังจากที่คณะกรรมการป้องกันและปราบปรามการทุจริตและประพฤติมิชอบ (ป.ป.ช.) เปิดเผยบัญชีทรัพย์สินและหนี้สินของเหล่า ส.ส. แต่ปรากฏว่า นายรังสิมันต์ โรม ส.ส.บัญชีรายชื่อ พรรคอนาคตใหม่ ได้ตกเป็นเป้าประเด็นถูกวิพากษ์วิจารณ์ เนื่องจากพบว่ายังติดหนี้ กยศ. จำนวนเงิน 2 แสนบาท
ล่าสุด นายรังสิมันต์ โรม ได้โพสต์ข้อความทางเฟซบุ๊กส่วนตัว เพื่อชี้แจงถึงประเด็นดังกล่าว โดยระบุว่ามีบางสื่อบางคนโหมกระแสเรื่องทรัพย์สินที่มีมากกว่าหนี้ กยศ. ที่ติดค้างอยู่ ทำให้เจ้าตัวได้โพสต์ชี้แจงว่า...
1. ป.ป.ช. กำหนดให้สมาชิกสภาผู้แทนราษฎรชี้แจงบัญชีทรัพย์สินและหนี้สินโดยแจ้งรายการที่เราต่างมีอยู่ก่อนหน้าวันที่ 25 พฤษภาคม 2562 (วันที่ปฏิญาณตนรับหน้าที่ในสภา)
2. การชำระหนี้กยศ. นั้น จะชำระกันเป็นรายปี ซึ่งผมเองก็ทำตามระเบียบปกติในการกู้ยืมเพื่อการศึกษา เมื่อต้องชำระผมก็ได้ทำการชำระไปตามปกติ โดยป.ป.ช. ให้ผมแจ้งหนี้กยศ. ออกเป็นสองส่วน โดยในส่วนหนี้สิน ผมต้องนำยอดรวมทั้งหมด มาหักลบกับที่ชำระไปก่อนหน้าแล้ว ซึ่งการชำระหนี้กยศ. ปีนี้ผมเพิ่งจ่ายไปเมื่อต้นเดือนกรกฎาคม ดังนั้นยอดการชำระคืนของปีนี้จึงไม่ได้ถูกนับรวมไปในส่วนที่ถูกชำระไปแล้ว
3. ในส่วนของทรัพย์สินนั้น ยอดรวมที่เป็นประเด็นคือประมาณสองแสนกว่าบาท ผมขอชี้แจงเบื้องต้นเลยว่าผู้ที่นำประเด็นว่าผมมีทรัพย์สินสองแสนกว่าทำไมไม่ชำระหนี้ประมาณสองแสนเสียทีนั้นกำลังอาศัยการใช้กลเม็ดเล่นคำ เนื่องจากยอดทรัพย์สินรวมนี้นั้นมาจากเงินสดที่ผมมีอยู่จำนวนสองหมื่นบาท อีกส่วนมาจากบัญชีเงินฝากทุกบัญชีที่ผมมีอยู่ รวมถึงผลตอบแทนที่จะได้จากเบี้ยประกันในอนาคต (ซึ่งยังไม่ได้ ณ ตอนนี้) และจากจุดนี้เองที่มีการอาศัยความเข้าใจผิด ว่าผมมีทรัพย์สินมากมาย มากกว่าหนี้กยศ. อาศัยความดราม่าเล่นใหญ่ว่าทำไมผมจึงไม่ยอมจ่ายชดใช้หนี้แผ่นดิน ทั้งที่ผมไม่เคยมีปัญหาในการใช้หนี้คืน กยศ.
4. ทั้งนี้ผมลงเล่นการเมืองในฐานะสมาชิกสภาผู้แทนราษฎร อายุแค่ 27 ปี กยศ. ให้เวลาในการชำระหนี้ 15 ปีผมก็ไม่เคยหลบหนี ก็มีบางคนกล่าวหาผมว่าเงินเดือนตั้งเยอะ ทำไมจึงไม่ใช้หนี้ให้หมด ผมก็ต้องตอบตรง ๆ ว่าผมเป็นมนุษย์ ก็ต้องบริหารจัดการวางแผนทุกอย่างให้ดี เป็นเพียงคนธรรมดาคนหนึ่งที่ยังคงต้องเดินทางไปทำงาน รับประทานอาหาร จ่ายค่าที่พักอาศัย ค่าใช้จ่ายรายเดือน รวมถึงการบริจาคให้กับพรรคอนาคตใหม่เนื่องจากพรรคของเราไม่มีนายทุน ผมมีรายได้และรายจ่ายเหมือนคนปกติทั่วไป แน่นอนว่าที่ผ่านมาหนี้กยศ. ก็ยังคงเป็นหนึ่งในรายจ่ายนั้นเสมอมา ซึ่งก็ไม่เคยบกพร่องเรื่องนี้
ทั้งหมดนี้ ผมต้องอธิบายคำโจมตีมักง่ายไม่กี่ประโยคด้วยการชี้แจงเป็นหน้ากระดาษ ในขณะที่การโจมตีนั้นอาศัยเพียงช่องว่างจากความไม่รู้ของผู้คน เอาแค่การบวกลบเลขง่าย ๆ แต่ไม่ประกอบบริบทมาใช้กล่าวหา
อย่างไรก็ตาม นายรังสิมันต์ ยังได้กล่าวทิ้งท้ายเอาไว้ว่า "ขอเถอะครับ อย่าใช้การกล่าวหามักง่ายเช่นนี้กันอีกเลย ไม่เช่นนั้นคงไม่ต่างอะไรการสร้างข่าวปลอม (Fake News) เพื่อโจมตีให้ฝ่ายตรงข้ามเสียหาย ซึ่งไม่สร้างสรรค์"