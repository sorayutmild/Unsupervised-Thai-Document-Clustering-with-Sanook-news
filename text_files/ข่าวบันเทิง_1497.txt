ถึงเวลาสะสางเรื่องที่ยังค้างคาใจคนทั้งประเทศ สำหรับกรณีคลิปเสียงคล้าย ดาราเมียหลวง ปะทะคารมกับ แม่นางเอกสีชมพู ที่หลุดออกมาเมื่อสัปดาห์ก่อน ล่าสุด เป๊ก สัญชัย ได้นัดสื่อมวลชนมาพูดเปิดใจเกี่ยวกับกรณีนี้ ที่งานแถลงข่าวคอนเสิร์ต J on the Moon ที่ร้าน Muse ย่านทองหล่อ เมื่อช่วงบ่ายวันนี้ (15 ส.ค.) โดยมีดาราสาว ธัญญ่า ธัญญาเรศ โผล่เซอร์ไพร์สมาร่วมงานแถลงข่าวครั้งนี้ด้วย
เป๊ก สัญชัย เริ่มเปิดใจเกี่ยวกับกรณีอื้อฉาวทันที เมื่อนักข่าวเริ่มรุกถามเกี่ยวกับเรื่องข้อความในโทรศัพท์มือถือ "ข้อความที่ส่งมาก็เป็นเหมือนการทักทายทั่วไป ตามประสาคนเคยรู้จัก เพื่อนคนหนึ่ง ซึ่งผมก็เข้าใจว่า ธัญญ่า ในฐานะที่เขาเป็นภรรยาผมก็คงต้องรู้สึกโกรธบ้าง ที่มีผู้หญิงคนอื่นส่งข้อความแบบนี้"
เป๊ก ยืนยันว่าไม่เคยยุ่งเกี่ยวกับ พิ้งกี้ "ผมขอยืนยันว่า ผมกับน้องคนนั้นไม่เคยเจอกัน ไม่เคยคุยกันเลย มีเพียงแค่น้องเขาจะส่งข้อความมาทักทายผมแบบนี้ตลอด ผมต้องให้ครอบครัวเรากลับมาอยู่ด้วยกันเหมือนเดิม ผมอยากอยู่กับภรรยาและลูก ผมไม่ต้องการให้ภรรยาไม่สบายใจอีก ผมเข้าใจว่าน้องเขาเจออะไรมาเยอะ ก็อยากให้เขาได้ใช้ชีวิตปกติสักที ผมอยากบอกว่า ผมไม่มีอะไรแล้ว ไม่ได้เกี่ยวข้องอะไรกันอีก"
ส่วนกรณีเรื่องคลิปเสียงที่หลุดออกมา เป๊ก ชี้แจงว่า "เรื่องคลิปเสียง ผมไม่ทราบว่าหลุดไปได้อย่างไร เพราะธัญญ่าส่งให้แค่เฉพาะคนในครอบครัว ส่วนกรณีแม่ของน้องเขา ผมเข้าใจได้ว่าเพราะอะไรถึงโมโหขนาดนั้น ก็เป็นความรู้สึกห่วงลูกสาวตัวเองเท่านั้น ซึ่งผมก็ผิดเองที่เป็นต้นเหตุของข่าวน่าเบื่อนี้ ผมยืนยันเลยว่า ผมกับน้องเขาไม่เคยเจอกัน ไม่เคยยุ่งเกี่ยวกัน ไม่มีอะไรกันแน่นอน อยากให้เรื่องนี้จบลงเสียที"
ขณะที่ทางด้าน ธัญญ่า ธัญญาเรศ ก็เปิดใจเกี่ยวกับกรณีนี้และอยากจะฝากคำพูดถึง พิ้งกี้ ว่า "น้องเขาทำให้ครอบครัวต้องทุกข์ทรมานมาก ตลอด 2-3 ปีที่ผ่านมา ธัญญ่าเคยให้โอกาสเขาแล้ว เพราะธัญญ่าก็อยากให้ลูกได้อยู่พร้อมหน้าพร้อมตากันแบบครอบครัว แต่จู่ๆ น้องเขาก็ส่งข้อความมาแบบนี้ ก็ไม่รู้จะทำยังไง จึงโทรศัพท์ไปหาแม่ของน้องเขา แม่ก็บอกจะจัดการให้ทุกอย่าง แต่ผลก็ออกมาเป็นแบบนี้ จึงอยากจะฝากบอกน้องเขาเอาไว้เลยว่า 'หยุดทำร้ายครอบครัวเราเสียที'"
ส่วนความสัมพันธ์กับ เป๊ก จะเป็นอย่างไรต่อ ธัญญ่า เปิดใจว่า "ก็ไม่รู้ว่าจะเชื่อใจพี่เป็กได้ยังไงอีก สำหรับผู้หญิงคนหนึ่งที่มีผู้หญิงอีกคนส่งข้อความมาถึงสามีเราว่า 'คิดถึง' ไม่รู้จะให้เข้าใจว่ายังไง"
"ธัญญ่าเคยตัดสินใจเด็ดขาดแล้วว่า 'หย่า' แต่พอถึงจุดหนึ่งก็ได้เห็นความพยายามของพี่เป็ก ที่อยากให้ครอบครัวกลับมาเป็นเหมือนเดิม แต่จู่ๆ ก็มีข้อความนั้นเข้ามาในชีวิตเราอีก มันยิ่งทำให้เราท้อแท้เหมือนกัน แต่ไม่ว่ายังไง ธัญญ่าก็จะขอดูพี่เป็กต่อไปก่อน ไม่อยากให้มีอะไรไปมากกว่านี้ น้องลียาก็อายุ 3 ขวบแล้ว เริ่มที่จะรับรู้เรื่องบางอย่างได้แล้ว ธัญญ่าไม่อยากครอบครัวเราต้องแตกแยกกันคะ ก็ขอให้น้องเขาหยุดสักทีเถอะคะ"