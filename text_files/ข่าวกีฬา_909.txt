หลังจากทีม "ช้างศึก" ชุดซีเกมส์ของไทย โชว์ฟอร์มสมราคาทีมเต็งแชมป์ ด้วยการระเบิดฟอร์มโหด ไล่อัด อินโดนีเซีย 5-0
พร้อมกับผ่านเข้าไปชิงชนะเลิศ กับ ทีมชาติเมียนมา ในวันจันทร์ที่ 15 มิ.ย. นี้ เวลา 19.30 น. ถ่ายทอดสด ทาง ช่อง 3 
เหมือนเช่นเคย วันนี้เรามีการให้ คะแนนความสามารถนักเตะไทย หลังเกมสุดไฉไล มาฝากกันเหมือนเช่นเคย ชนินทร์ แซ่เอียะ : หลังจากโดนเวียดนามเปิดซิงไปในเกมก่อน  ชนินทร์ กลับมาด้วยฟอร์มที่ยอดเยี่ยม การออกมาตัดลูกโด่งทำได้ยอดเยี่ยม และการออกแรงเซฟ 2-3 ครั้งของเขา ทำให้กองหลังไทย มั่นใจได้เลยว่าพวกเขามีผู้รักษาประตูที่มั่นใจได้ว่า เป็นปราการด่านสุดท้ายของจริง คะแนน : 8/10พีระพัฒน์ โน๊ตชัยยา : การกลับมาของ "เจ้าบาส" สร้างมิติในเกมฝั่งซ้ายได้มากมาย ที่สำคัญไปกว่านั้นคือ เขาเป็นแบ็คซ้าย ที่เติมเกมบุกได้มันสะเด่าจริงๆ น่าเสียดายที่ไม่มีโอกาสส่องถนัดๆ ในเกมเมื่อวาน  คะแนน : 8/10นฤบดินทร์ วีรวัฒน์โนดม : ถูกกดดันอย่างหนัก จากฟอร์มอันสุดติ่งของ "ตริสตอง โด" เมื่อเกมก่อน แต่เมื่อโค้ชเลือกส่งเขาลงสนามในเกมนี้  "เจ้าต้น" ก็ตอบแทนด้วยผลงานอันแจ่มแจ๋ว ทั้งการเติมเกมรุกได้สวยๆบ่อยครั้ง แถมยังมีชื่อเป็นผู้ทำประตูบนสกอร์บอร์ดอีกด้วย คะแนน : 9/10
อาทิตย์ ดาวสว่าง :  "เจ้าแบ็ค" เวอร์ชั่นใหม่ ฟอร์มสุดระห่ำจริงๆ การเข้าบอลถึงลูกถึงคน ของเขาทำได้ยอดเยี่ยมและแม่นยำ ที่สำคัญไปกว่านั้น เราได้เห็นโฉมใหม่ของเขา นั่นคือการควบคุมอารมณ์ได้อย่างน่าชื่นชม แม้จะโดนย่ำ โดนเหยียบ แต่ อาทิตย์ ก็เก็บอารมณ์ได้อยู่หมัดคะแนน : 9/10ธนบูรณ์ เกษารัตน์ :  เสียใบเหลืองเร็วไปหน่อยสำหรับ "เจ้าตั้ม" ทำให้ต้องเล่นยาก แต่ยังไงแล้ว การเป็นผู้เล่นที่มีทางบอลดี แย่งบอลจากคู่ต่อสู้ได้ดี เช่นนี้ ยังไงแล้ว  "ธนบูรณ์"  ก็น่าจะเป็นตัวเลือกแรก ในรอบชิงชนะเลิศเหมือนเดิม คะแนน : 8/10สารัช อยู่เย็น :  "กัปตันตังค์" ของทีมชาติไทย ในเกมเมื่อวาน กลายเป็นหัวใจในแดนกลางที่ขาดไม่ได้ เขาโชว์ฟอร์มแบบไร้ที่ติ การอ่านเกม การตัดเกม ทำได้หมดจด   คะแนน : 9/10ฐิติพันธ์ พ่วงจันทร์ :  เดินตามรอยคุณพ่อ "ไพโรจน์ พ่วงจันทร์" ด้วยการเข้าไปสู่รอบชิงชนะเลิศ ในฟุตบอลซีเกมส์ ณ ดินแดนลอดช่อง อีกเพียงก้าวเดียว เขาจะสร้างสิ่งที่เรียกว่า "ลูกไม้หล่นใกล้ต้นของจริง"  (ไพโรจน์ พ่วงจันทร์ คุณพ่อของเจ้านิว คือ 1 ในนักเตะชุดคว้าแชมป์ซีเกมส์ครั้งสุดท้ายที่เกิดขึ้นบนแผ่นดินสิงคโปร์)  คะแนน : 7/10รุ่งรัฐ ภูมิจันทึก : 2 ประตูของปีกซ้ายจาก เชียงราย ยูไนเต็ด ทำให้ "รุ่งรัฐ" คือปีกซ้ายที่โชว์ฟอร์มได้เด่นที่สุดในเกมเมื่อวาน ความมั่นใจ บวกกับความเร็วแบบจี๊ดจ๊าดเผ็ดร้อนของเขา ต้องบอกว่ากองหลังอินโดฯ เอาเขาไม่อยู่จริงๆ คะแนน : 9/10
นูรูล ศรียานเก็ม : การได้พัก และกลับมาพร้อมกับความปราดเปรียว คือสิ่งที่เราต้องยอมรับว่าโค้ชโชคคิดไม่ผิด นูรูล ยังเหมาะกับตัวจริง และสิ่งที่เห็นจากเกมเมื่อวาน คือสิ่งที่แฟนบอลชาวไทยต้องการ นั่นคือเปิดบอลที่แม่นยำไปให้เพื่อนผลิตสกอร์ในกรอบเขตโทษนั่นเอง คะแนน : 8/10ชนาธิป สรงกระสินธ์ : ปั่นป่วนผู้เล่นของอิเหนา จนแทบจะอ้วกแตก เกมนี้ "เมสซี่เจออฟไทยแลนด์" แสดงออกมาให้เห็นว่า "ฉายา" นี้ไม่ได้มาเพราะโชคช่วย แต่มันมาจากฟอร์มการเล่น เซนต์บอล ทรงบอล และการจ่ายบอลที่ได้เปรียบเสมอ และนี่คือทีเด็ดของเขา  แน่นอนว่า ประตูแรกของเขาในทัวร์นาเม้นต์ น่าจะทำให้ "เจ้าเจ" เพิ่มความมั่นใจขึ้นเป็นทวีคูณ คะแนน : 9/10ชนานันท์ ป้อมบุบผา : ยังเป็นเกมสุดฝืดของ "เจ้าทู" อะไร อะไร มันช่างดูไม่เป็นใจไปซะหมด ความมั่นใจของเขา ยังไม่สามารถเรียกมันกลับมาได้ หวังใจเป็นอย่างยิ่งว่า "ชนานันท์ " จะคืนฟอร์มกลับมาได้ในเกมรอบชิงนะ! คะแนน : 6/10
ตัวสำรองทีมชาติไทย - อดิศร พรหมรักษ์  : 7/10   - ศิวกร จักขุประสาท :  : 7/10 - เจนรบ สำเภาดี คะแนน : 7/10 
  เรื่องโดย : บ.ส้มซิ่ง
คลิปไฮไลต์ ไทย ชนะ อินโดนีเซีย 5-0
คลิปจาก : Youtube.com / Sport Singapore
