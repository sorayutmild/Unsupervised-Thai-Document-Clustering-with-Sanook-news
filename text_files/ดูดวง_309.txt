ศาลหลักเมืองเป็นสถานที่ศักดิ์สิทธิ์ที่ใครๆ ก็รู้จักและสามารถไปเคารพสักการะบูชากันได้ เนื่องจากมีอยู่แทบทั่วทุกจังหวัด ใครอยู่ใกล้ศาลหลักเมืองจังหวัดไหนก็ไปไหว้ที่จังหวัดนั้นๆ ได้เลย แต่เชื่อว่าหลายๆ คนที่ไปไหว้ศาลหลักเมืองอาจจะยังไม่ทราบถึงรายละเอียดเบื้องลึกของการไหว้ได้ดีนัก ดังนั้นครั้งนี้โฮโรโซไซตี้จะขอนำเสนอ “วิธีการไหว้และข้อดีของการไหว้ศาลหลักเมือง” มาฝากกันค่ะ
     ตามประเพณีไทยตั้งแต่สมัยโบราณมาแล้ว เมื่อมีการสร้างเมืองใหม่ขึ้น ไม่ว่าจะเป็นที่ใดก็ตาม จะต้องมีการสร้างเสาหลักเมือง รวมทั้งต้องมีการหาฤกษ์งามยามดีในการฝังเสาหลักเมืองลงก่อนที่จะเริ่มสร้างบ้านเมืองนั้นๆ ด้วย ดังนั้นเมื่อเมืองนั้นๆ รวมถึงเสาหลักเมืองถูกสร้างเสร็จแล้ว ผู้คนก็มักจะไปกราบไหว้และกระทำกันเช่นนี้เรื่อยมา จนกลายมาเป็นประเพณีสืบเนื่องมาถึงปัจจุบัน
สิ่งที่ต้องเตรียม
** ในบางจังหวัดอาจจะมีมากกว่าหรือแตกต่างออกไปจากนี้ ให้ยึดเอาตามความเหมาะสม

ธูป 3 ดอก
เทียน 1 เล่ม
ทองคำเปลว /ทองคำแผ่น
ดอกบัว 2 ดอก
พวงมาลัย 2 พวง
ผ้าแพร 3 สี

วิธีการไหว้ศาลหลักเมือง
          วิธีการไหว้นั้นก็ไม่ได้ยุ่งยากซับซ้อนอะไรมากมายเลย โดยเริ่มจากการไหว้พระที่หอพระพุทธรูปก่อน แล้วทำการปิดทอง ผูกผ้าแพรที่องค์พระหลักของเมืองจำลอง และนำพวงมาลัยไปถวายหลักเมืององค์จริง จากนั้นให้ถวายพวงมาลัยแก่องค์เทพารักษ์ทั้ง 5 พร้อมเติมน้ำมันตะเกียงพระประจำวันเกิด จากนั้นให้อธิษฐานขอพรและท่องคาถาบูชาองค์พระหลักเมือง ดังนี้
...ท่องนะโม 3 จบ...
ศรีโรเม เทพเทวานัง พระหลักเมืองเทวานัง พระภูมิเทวานัง ทีปธูปจะบุปผัง สักการะวันทนัง สูปพยัญชนะ สัมปันนังสารีนัง อุททะกัง วะรัง เตปิตุมเห อานุรักษ์ขันตุ อาโรขเยนะ สุเขนะจะ
ข้อดีการไหว้ศาลหลักเมือง

เพื่อเป็นการเสริมความมั่นคงในชีวิต ให้ชีวิตราบรื่น มีความสุขสมหวัง พบเจอแต่ความเจริญก้าวหน้าในชีวิต ไร้ซึ่งอุปสรรคใดๆ ทั้งปวง
เพื่อเป็นการเสริมความมั่นคงด้านการงาน บางคนอาจจะกราบไหว้ขอพรขอให้การงานมั่นคง ก้าวหน้า ได้เลื่อนยศเลื่อนขั้นตำแหน่งต่างๆ หรือแม้แต่ขอให้ได้งานตามที่ชอบที่หวังไว้
เพื่อเสริมความเป็นสิริมงคล เสริมพลังบุญ และทำให้มีพลังกาย พลังใจที่เข้มแข็งและมั่นคง สามารถฝ่าฟันและเอาชนะอุปสรรคต่างๆ ในชีวิตไปได้

          รู้อย่างนี้แล้วใครที่ยังไม่เคยไปกราบไหว้ศาลหลักเมืองเลย แนะนำให้ลองไปกันดู รับรองว่าชีวิตคุณจะประสบพบเจอแต่สิ่งดีๆ มั่นคง ลงตัว อุปสรรคคลี่คลายมากขึ้น ทั้งยังช่วยเสริมความเป็นสิริมงคลและนำมาซึ่งความสุขในชีวิตอีกด้วยค่ะ แต่อย่างไรก็ตามการที่จะประสบความสำเร็จและสมหวังตามที่อธิษฐานขอพรได้นั้นขึ้นอยู่กับความตั้งใจและความพยายามของตัวเราเองด้วยนะคะ อย่างเช่น หากไปขอพรขอให้สอบได้หรือขอให้ได้งานที่ต้องการ แต่ตัวเราเองกลับขี้เกียจและไม่ยอมฝึกฝน ไม่ยอมอ่านหนังสือ ขอพรไปก็เท่านั้นค่ะ คงยากที่จะสมหวังได้ ดังนั้นขอให้คุณเชื่อมั่น ยึดมั่น และตั้งใจให้เต็มที่มากที่สุด รับรองว่าสมดั่งใจหวังแน่นอน ขอให้โชคดีมีชัยกันนะคะ