จากกรณีประเด็นดราม่าของรายการชื่อดังทางโลกออนไลน์ VRZO โดยมีการระบุถึงครีมเซเลบฯ ที่มีพิธีกรสาว "ทับทิม มัลลิกา หลีกภัย" เป็นพรีเซนเตอร์ ว่ามีการอวดอ้างสรรพคุณเกินจริง จนกระทั่ง "ปลื้ม สุรบถ หลีกภัย" ผู้เป็นสามีออกมาโพสต์ข้อความปกป้องภรรยา เกี่ยวกับเรื่องเงินทอง
แต่ดราม่าไม่จบเพียงแค่นั้น เพราะ แชมป์ อดีตตากล้อง VRZO ยุคบุกเบิก ซึ่งถอนตัวออกไปเนื่องจากปัญหาสุขภาพ ได้ออกมาโพสต์ข้อความ ต่อว่าความเห็นของปลื้ม ขณะที่ ทับทิม มัลลิกา เอง ก็ถูกมือดีอ้างว่าเป็นเพื่อนร่วมสถาบัน โพสต์ภาพแฉ ว่าสาวทับทิมแอบไปมีสัมพันธ์ลึกซึ้งกับแฟนเก่าของเธอที่เป็นนักร้องหนุ่ม
ล่าสุด เมื่อช่วงเช้าที่ผ่านมา (12 ก.พ.) VRZO ได้ออกแถลงเป็นคลิปวีดีโอชี้แจงประเด็นต่างๆ ผ่านยูทูป VRZOchannel ความยาว 31.51 น. โดยเป็น 3 ประเด็น ดังนี้
ประเด็นที่ 1 ทีม VRZO Production
ปลื้ม สุรบถ, หลุยส์ VRZO และ อิฐ VRZO ยอมรับว่ารับงานซ้อน ด้วยความไม่เป็นมืออาชีพของตนเองในตอนนั้น พร้อมกล่าวขอโทษ ส่วนที่การกล่าวหาว่าพังข้าวกล่อง ขึ้นเวทีเองและแสดงกิริยาไม่เหมาะสมนั้น ยืนยันว่าไม่ได้ทำ และทุกอย่างเป็นไปตามที่ทีมงานกำหนด และยินดีจะชดใช้ค่าเสียหาย ค่าเสื้อคลุมอาบน้ำ ซึ่งไม่ได้มีเจตนาขโมย เพราะคิดว่าทีมงานเตรียมไว้ให้
ส่วนการสร้างภาพยนตร์ VRZO MAFIA ที่มีการเรี่ยไรเงินบนโลกออนไลน์ ยืนยันว่าไม่ได้หลอกลวง และหนังอยู่ในระหว่างการเขียนบท หาทุนสร้างเพิ่ม ส่วนเงินที่เรี่ยไรยังอยู่เหมือนเดิม
ประเด็นที่ 2 ปลื้ม สุรบถ กับ แชมป์ อดีตตากล้อง
ปลื้ม สุรบถ ระบุว่า ตนไม่สามารถติดต่อพี่แชมป์ได้ หลังจากที่อีกฝ่ายโพสต์ข้อความโจมตีตนเอง โดยก่อนหน้านี้ตนคุยกับอีกฝ่ายด้วยดีมาตลอด และตกใจมากที่เพิ่งทราบเรื่องความเดือดร้อนของพี่แชมป์
หลังจากมีกระแสข่าวมากมายในหลายเรื่อง ตนได้ให้ทีมงานตรวจสอบ พบว่ามีขบวนการที่ตั้งใจจะล้มพวกตน เป็นกลุ่มคนที่ตั้งใจจะปลุกปั่น และคนกลุ่มนี้ได้เข้ามาในอินสตาแกรมของตน ตนจึงลบรูปดังกล่าวทิ้ง และตั้งเป็นไพรเวท ตนไม่ตั้งใจหนี
และรู้สึกเสียใจที่แชมป์โพสต์ทำลายกันแบบนี้ พร้อมยืนยันว่าตลอดเวลาที่ทำงานด้วยกัน ดูแลพี่แชมป์เป็นอย่างดี ไม่มีการหลอกใช้ พร้อมยืนยันว่าจะตั้งใจทำงาน หาเงินอย่างนี้ต่อไป
ประเด็นที่ 3 ทับทิม มัลลิกา
ปลื้ม สุรบถ ระบุว่า มีกลุ่มคนเข้ามาปลุกปั่นใส่ร้ายตนเองและทับทิม ซึ่งตนและทับทิมรู้ว่าเป็นเรื่องโกหกและไม่จริง จึงตัดสินใจพิสูจน์ความบริสุทธิ์โดยใช้กฏหมายเข้าสู้ โดยการฟ้องร้องคนและกลุ่มคน ร่วมถึงเว็บไซต์ที่มีการพาดพิงทำให้ ตนและทับทิมเสื่อมเสียชื่อเสียง ข้อหาหมิ่นประมาท และเรียกร้องค่าเสียหายต่างๆ ต่อไป
ด้าน ทับทิม มัลลิกา กล่าวว่า กราบขอบพระคุณแฟนคลับที่เป็นกำลังใจ และขอปิดเฟซบุ๊กและอินสตาแกรม เพราะไม่อยากให้คนที่ไม่เข้าใจมาทะเลาะกับกลุ่มแฟนคลับ
ทั้งนี้ ปลื้ม สุรบถ กล่าวปิดท้ายว่า อยากจะวิงวอนขอความเป็นธรรม ให้เสพข่าวอย่างมีสติ มีความเป็นกลางด้วย เพราะในโลกอินเตอร์เน็ตใครจะเขียนอะไรก็ได้ให้ดูน่าเชื่อถือ ขอยืนยันว่าตนและทับทิมไม่ได้ทำอะไรผิด
