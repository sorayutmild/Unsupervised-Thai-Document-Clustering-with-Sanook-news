จับแล้วพ่อเด็กหญิงวัย 12 ท้องปริศนา หลังผลตรวจดีเอ็นเอยืนยันชัด ขณะที่ชาวบ้านทราบข่าวต่างสาปแช่งไม่คิดพ่อแท้ๆ จะทำได้
ผู้สื่อข่าวรายงานว่า (24 ธ.ค.) เจ้าหน้าที่ชุดสืบสวน สภ.สามโก้ จ.อ่างทอง นำหมายจับของศาลจังหวัดอ่างทองเข้าจับกุมตัว นายอัครเดช หรือ ต้น อายุ 35 ปี พ่อของเด็กหญิงเพลิน (นามสมมุติ) อายุ 12 ปี ซึ่งตั้งครรภ์ปริศนา ขณะนี้อายุครรภ์กว่า 8 เดือน 
ล่าสุด ผลดีเอ็นเอออกมาตรงกับ นายต้น ซึ่งเป็นพ่อแท้ๆ ของเด็กหญิงเพลิน ทำให้เจ้าหน้าที่ตำรวจขออนุมัติออกหมายจับ และจับกุมตัวนายอัครเดชมาดำเนินคดี ในข้อหาข่มขืนกระทำชำเราเด็กอายุไม่เกิน 13 ปี เป็นการกระทำกับผู้สืบสันดาน
เบื้องต้น นายต้น ให้การปฏิเสธทางเจ้าหน้าที่จึงควบคุมตัวไปสอบสวน ก่อนนำตัวไปฝากขังกับศาลจังหวัดอ่างทองในวันนี้ และคัดค้านการประกันตัวเนื่องจากเกรงว่าจะส่งผลต่อรูปคดี
ด้าน ชาวบ้านที่ทราบข่าวต่างสาปแช่งนายต้นว่าไม่สมควรที่จะทำอย่างนี้ เพราะเป็นลูกแท้ๆ ของตนเองและอยากให้ศาลลงโทษสถานหนัก เนื่องจากทำให้เด็กคนหนึ่งที่เป็นลูกแท้ๆ ต้องเสียอนาคต เป็นพ่อที่เลวที่ขนาดลูกแท้ๆ ยังทำได้ รวมถึงคนที่เป็นแม่น่าจะทราบเรื่องแต่พยายามปกปิดซึ่งเป็นเรื่องที่ไม่ถูกต้อง
กรณีดังกล่าวสืบเนื่องมาจาก นายปราโมทย์ สิงหฬ กำนันตำบลมงคลธรรมนิมิต ซึ่งอยู่บ้านใกล้กันสังเกตเห็นพฤติกรรมที่ผิดปกติ และแจ้งให้เจ้าหน้าที่ฝ่ายปกครองเข้าตรวจสอบ เมื่อวันที่ 9 ต.ค. ที่ผ่านมา 
ต่อมาทางเจ้าหน้าที่รับตัวเด็กหญิงเพลินไปดูแล เนื่องจากตั้งครรภ์กว่า 8 เดือน ใกล้คลอด ก่อนที่ทางญาติจะเข้าแจ้งความให้หาตัวผู้ข่มขืนกระทำชำเราน้องเพลิน และเก็บดีเอ็นเอจากบุคคลในครอบครัวไปตรวจสอบ
เนื่องจากมีการตั้งข้อสังเกตว่าน่าจะเป็นบุคคลในครอบครัวเป็นผู้กระทำชำเรา โดยหลังจากน้องเพลินคลอดบุตรสาว และอยู่ในความดูแลของแพทย์เนื่องจากเด็กไม่สมบูรณ์ ทำให้ทางเจ้าหน้าที่ต้องใช้ความระมัดระวังในการเก็บดีเอ็นเอเพื่อเปรียบเทียบกับบุคคลที่อยู่ในครอบครัว 
ด้าน กำนันปราโมทย์ สิงหฬ เปิดเผยว่า พฤติกรรมดังกล่าวตนเองมั่นใจว่าพ่อของน้องเพลินเป็นผู้กระทำอย่างแน่นอน ตนจึงตัดสินใจแจ้งเจ้าหน้าที่ตำรวจและฝ่ายปกครองให้เข้ามาช่วยเหลือ ถึงแม้จะถูกขู่จากทางญาติรวมถึงภรรยาของผู้ต้องหาว่าจะฟ้องดำเนินคดี
แต่ตนในฐานะที่เป็นเจ้าหน้าที่ฝ่ายปกครอง ถึงแม้จะไม่ได้เกิดในพื้นที่ของตน แต่ก็อยู่ติดกับบ้านภรรยา ทำให้นิ่งเฉยไม่ได้ อยากฝากให้ครอบครัวที่มีลูกสาวอย่าปล่อยลูกไว้ตามลำพังถึงแม้จะเป็นคนในครอบครัวตัวเองก็ตาม ยิ่งถ้าพ่อหรือบุคคลในบ้านมีพฤติกรรมไม่ดีก็ยิ่งต้องระวังให้มากเพื่อเหตุการณ์นี้จะไม่เกิดขึ้นอีก 
>> ปริศนาใครทำหนูท้อง? เพื่อนยืนยันเด็กหญิงวัย 12 ยังไม่เคยมีแฟน>> ปริศนาใครทำ? เด็กวัย 12 ตั้งท้อง 8 เดือน ชาวบ้านแอบสงสัยเป็นคนใกล้ตัว>> เชิญเจ้าของบ้านเช่าสอบปมเด็กหญิง 12 ปี ท้องปริศนา ห่วงแฝดพี่ยังอยู่กับครอบครัว>> แม่จะไม่ทน! ขู่ฟ้องพวกกล่าวหาพ่อข่มขืนเด็กวัย 12 ตั้งท้อง ยันชัดว่าไม่ใช่>> พ่อน้ำตาซึม ลั่นไม่ได้ข่มขืนลูกสาววัย 12 ขวบจนท้อง ปลงห้ามคำนินทาไม่ได้