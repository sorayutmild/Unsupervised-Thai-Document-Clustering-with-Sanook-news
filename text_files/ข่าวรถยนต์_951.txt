     Chery QQ Ice Cream 2022 ใหม่ รถยนต์ไฟฟ้าคันจิ๋วคู่แข่ง Hongguang MINI EV เตรียมลุยตลาดจีนในเดือนพฤศจิกายนนี้ คาดราคาเริ่มต้นเพียง 28,800 หยวน หรือคิดเป็นเงินไทยประมาณ 150,000 บาทเท่านั้น

     ปัจจุบันรถยนต์ไฟฟ้าขนาดเล็กกำลังได้รับความนิยมอย่างสูงในประเทศจีน โดยมีเจ้าตลาดอย่าง Hongguang MINI EV ที่สามารถทำยอดจำหน่ายไปแล้วกว่า 370,000 คัน จนกลายเป็นรถยนต์พลังงานไฟฟ้าที่มียอดจำหน่ายสูงสุดในจีนตลอดระยะเวลา 12 เดือนที่ผ่านมา นั่นจึงทำให้คู่แข่งอย่าง Chery QQ Ice Cream เตรียมออกวางจำหน่ายภายในเดือนพฤศจิกายนที่จะถึงนี้
     รถยนต์ไฟฟ้า Chery QQ Ice Cream ในประเทศจีนจะมีให้เลือกทั้งหมด 3 เกรด ประกอบด้วย Pudding, Cone และ Sundae ซึ่งล้วนแต่เป็นชื่อเรียกของไอศกรีมประเภทต่างๆ เพื่อให้สอดคล้องกับชื่อรุ่นนั่นเอง

     Chery QQ Ice Cream ทุกรุ่นย่อยจะถูกติดตั้งมอเตอร์ไฟฟ้ากำลังสูงสุด 20 กิโลวัตต์ หรือประมาณ 27 แรงม้า (PS) เหมาะสำหรับการใช้งานในเมืองเป็นหลัก พร้อมแบตเตอรี่ที่มีขนาดความจุ 9.6 kWh และ 13.9 kWh สามารถขับขี่ได้เป็นระยะทาง 120 กิโลเมตร และ 170 กิโลเมตรตามลำดับ ขณะที่การชาร์จไฟแบบปกติจะใช้เวลาประมาณ 6-8 ชั่วโมงขึ้นอยู่กับขนาดแบตเตอรี่
     ส่วนราคาจำหน่ายของ Chery QQ Ice Cream คาดว่าจะเริ่มต้นที่ 28,800 หยวน หรือคิดเป็นเงินไทยประมาณ 150,000 บาทเท่านั้น
 