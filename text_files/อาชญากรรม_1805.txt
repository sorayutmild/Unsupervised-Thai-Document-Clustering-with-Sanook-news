คืบหน้า คืบยิงหนุ่มร้านเน็ต ตร.คาดเป็นสาวเฟซบุ๊ค 
รองผบช.น. เผย คืบหน้าคดีมือปืนบุกกระหน่ำยิงคนคุมร้านอินเตอร์เน็ต คาดแค้นเรื่องชู้สาวหลังติดต่อสาวในเฟซบุ๊ค เร่งควานหาตัวด่วน
พล.ต.ต.สุเมธ เรืองสวัสดิ์ รองผู้บัญชาการตำรวจนครบาล กล่าวถึง ความคืบหน้ากรณีคนร้ายใช้อาวุธปืนยิงพนักงานดูแลร้านอินเตอร์เน็ต เอแอนด์ยูคาเฟ่ ย่านเทอดไท จนทำให้มีผู้เสียชีวิตจำนวน 1 รายว่า เบื้องต้นจากการตรวจสอบภาพกล้องวงจรปิดภายในร้าน ทราบรูปพรรณสัณฐานของคนร้ายแล้ว โดยพบว่าคนร้ายก่อเหตุเพียง 1 คน เป็นชายอายุประมาณ 20 ปี สวมหมวกกันน๊อคครึ่งใบ สวมเสื้อยืดคอกลมสีฟ้า กางเกงขาสั้นและสวมถุงมือ หลังก่อเหตุได้มีคนขับขี่รถจักรยานยนต์ ยี่ห้อมีโอไม่ทราบหมายเลขทะเบียนมารับคนร้ายแล้วหลบหนีไป
ส่วนสาเหตุนั้น เจ้าหน้าที่มุ่งประเด็นชู้สาวเป็นหลัก เนื่องจากได้ทำการสอบปากคำเจ้าของร้าน ทราบว่าผู้ตายมีความสัมพันธ์กับหญิงสาวในเฟซบุ๊ค โดยก่อนหน้านี้มีวัยรุ่นชายประมาณ 4-5 คน มาก่อเหตุทะเลาะวิวาทกับผู้ตายบริเวณหน้าร้าน ซึ่งคาดว่าคนร้ายน่าจะไม่พอใจที่หญิงคนดังกล่าวมาพูดคุยกับผู้ตาย ขณะนี้ได้ประสานให้กองบังคับการตำรวจนครบาล 8 ร่วมกับ สน.ตลาดพลู และ สน.ใกล้เคียง ตรวจสอบในพื้นที่ของตนเพื่อเร่งติดตามตัวคนร้ายมาดำเนินคดีต่อไป


 
พ.ต.ท.รังสรรค์ ตุ้ยโชติ พนักงานสอบสวน (สบ3) สน.ตลาดพลู ได้รับแจ้งมีเหตุยิงกัน มีผู้เสียชีวิตภายในร้านอินเทอร์เนต "เอ แอนด์ ยู คาเฟ่" เลขที่ 1217 บริเวณปากซอยเทอดไท 29 แขวงตลาดพลู เขตภาษีเจริญ กรุงเทพฯ จึงรุดไปตรวจสอบที่เกิดเหตุ เป็นลักษณะอาคารพาณิชย์ เปิดเป็นร้านอินเทอร์เนตขนาดกลาง มีคอมพิวเตอร์จำนวน 20 ตัว บริเวณตรงกลางร้าน ซึ่งเป็นที่ตั้งของเคาน์เตอร์ พบผู้เสียชีวิตเป็นชาย 1 ราย สภาพศพนอนหงายจมกองเลือด สวมเสื้อสีขาวชมพูอ่อน กางเกงขาสั้น ถูกอาวุธปืนลูกโม่ ยิงเข้าที่ศีรษะ เบ้าตาทะลุโหนกแก้ม และใบหน้าจำนวน 6 นัด ทราบชื่อต่อมา นายวสิน แซ่อึ๊ง อายุ 21 ปี เป็นพนักงานดูแลร้านอินเทอร์เน็ตดังกล่าว
จากการตรวจสอบภาพจากกล้องวงจรปิดในร้านพบว่า สามารถบันทึกวินาทีสังหารได้ โดยเมื่อเวลา 05.17 น. วันที่ 10 พ.ค. ได้มีชายวัยรุ่น อายุประมาณ 18-25 ปี สูงประมาณ 170 เซนติเมตร ผิวขาว รูปร่างสันทัด สวมหมวกนิรภัยแบบครึ่งใบสีขาว มีกระจกสีดำปิดบังอำพรางใบหน้า สวมเสื้อยืดแขนสั้นสีฟ้า นุ่งกางเกงขาสั้น สวมถุงมือสีขาวทั้ง 2 ข้าง ขี่ จยย.ไม่ทราบรายละเอียด มาจอดหน้าร้าน แล้วเดินเข้ามาชักอาวุธปืนลูกโม่สีดำจากเอวขึ้นมากระหน่ำยิงใส่ผู้ตาย 3-4 นัด ท่ามกลางสายตาลูกค้าหลายคนที่นั่งเล่นอินเตอร์เน็ตอยู่ แล้วรีบวิ่งหนีออกจากร้านไปอย่างรวดเร็ว

 ( คลิกที่ภาพเพื่อดูคลิป!!)

