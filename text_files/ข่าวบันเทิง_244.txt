ทำเอาสาวๆ เตรียมใจกันแทบไม่ทัน สำหรับพิธีสละโสดสายฟ้าแลบ ของนักร้องหนุ่ม "ตู่ ภพธร" ที่ควงหวานใจสาว "นุช นุชนันท์" เข้าพิธีหมั้นพร้อมจดทะเบียนสมรสไปเมื่อวันที่ 2 เมษายน ที่ผ่านมา ซึ่งงานนี้หลายคนเลยอดสงสัยไม่ได้ว่า ทำไมพิธีถึงได้เกิดขึ้นกะทันหัน เพราะเมื่อไม่นานมานี้หนุ่มตู่ได้ให้สัมภาษณ์ว่า งานแต่งจะมีขึ้นในช่วงปลายปีนี้
ล่าสุด พอมีโอกาสได้เจอ ตู่ ภพธร เจ้าตัวเลยได้ออกมาชี้แจงให้ฟัง พร้อมเผยถึงความรู้สึกว่า เป็นการจัดงานอย่างเป็นทางการ เพื่อให้ครอบครัวได้รับรู้ ส่วนปลายปียังคงมีงานฉลองอย่างที่เคยพูดไว้แน่นอน
เข้าพิธีหมั้นและจดทะเบียนสมรสไปแล้ว?"ครับ วันนั้นในความตั้งใจแรกเลยนะครับ ตั้งใจว่าจะเป็นพิธีหมั้นเฉยๆ แต่เพื่อความสบายใจของพ่อแม่น้องด้วยเลยจดทะเบียนพร้อมกันไปเลย ก็เหมือนเป็นงานแต่งเลย แต่เพียงยังไม่ได้ชวนเพื่อนฝูง หรือผู้ใหญ่ให้มาร่วมในงานกันเยอะ มีถามกันว่าทำไมไม่ชวน จริงๆ จะมีงานอีกคือปลายปี เป็นงานฉลองครับ วันที่ 12 ธันวาคม เป็นรวมผู้ใหญ่ด้วย เพื่อนด้วย มีปาร์ตี้กันนิดหน่อย ที่โพธาลัยตรงเลียบทางด่วนครับ"
บรรยากาศวันนั้นน้องมีร้องไห้ด้วย?"เขาก็ต้องร้องอยู่แล้วครับ (หัวเราะ) งานชาวบ้านเขาก็ร้องครับ ร้องทุกงานเลย (หัวเราะ) เขาเป็นคนเซนซิทีปเรื่องพวกนี้มาก ดูของพี่นัท มีเรีย ประมาณสามรอบ ก็ร้องทั้งสามรอบ"
วันนั้นดูกะทันหันมาก พอจบคอนเสิร์ตเดี่ยวเสร็จก็เข้าพิธีต่อเลย?"ใช่ๆ ผมก็ยังงงๆ อยู่เลยครับ ตอนนั้นมันยุ่งมากเลย แล้วน้องเขาก็จัดการอะไรทีเดียว วันนั้นผมก็มีหน้าที่คอยตกแต่งตอนกลางคืนในสถานที่ และยิ้มเยอะๆ ตอนเช้าเพื่อถ่ายรูปอย่างเดียว"
ตื่นเต้นไหม?"ไม่ตื่นเต้น ผมว่างานนี้มันผู้ใหญ่มาก และงานที่ผมอยากมีจริงๆ คืออยากจะมีตอนที่ให้เราพูดคำมั่นสัญญาให้แก่กัน ผมรู้สึกว่าอันนั้นมันก็ซึ้งของผมในอีกแบบ แต่ในวันที่ผ่านมาจะเป็นผู้ใหญ่ให้พรอะไรแบบนี้มากกว่า"
แสดงว่าวันที่ 12 ธันวาคม เราเตรียมคำพูดไว้แล้ว?"ก็ประมาณหนึ่งครับ แต่ที่สำคัญคือคุณพ่อต้องมาด้วย เพราะวันที่ผ่านมาคุณพ่อติดธุระบินกลับมาไม่ได้ ท่านก็แอบงอนนิดหนึ่งว่าทำไมดูงานมันใหญ่จัง"
สำหรับงานฉลองจัดเตรียมการไปถึงไหนแล้ว?"ยังไม่ได้เตรียมเลยครับ ชุดน่าจะมีธีมไว้คร่าวๆ เจ้าสาวเขาบอกผมแล้วว่าต้องใส่สีอะไรยังไง ก็สบายๆ นี้แหละครับ อาจจะมีเรื่องของดนตรีเข้ามาในธีม เพราะเราเจอกันในมิวสิกเฟสติวัล"
เราตามใจเจ้าสาวทุกอย่าง?"จริงๆ เราก็ตามใจเขาครับ"
หลังจากที่ได้จดทะเบียนไป มีความเปลี่ยนแปลงในการใช้ชีวิตบ้างไหม?"ยัง ยังไม่เปลี่ยนครับ ทุกอย่างรู้สึกว่ายังเหมือนเดิม เรายังไปๆ มาๆ เพราะที่บ้านน้องเขายังติดลูกสาวอยู่ เราอยู่ใกล้กันอยู่แล้ว เลยไปๆ มาๆ"
เรือนหอได้หรือยัง?"ยังทำอยู่ครับ ย่านสุวรรณภูมิครับ เป็นบ้าน น่าจะเสร็จทันงานฉลองนะครับ เหลือแค่ตกแต่ง ตัวบ้านเสร็จแล้ว"
ขอถามถึงเรื่องค่าสินสอด หนักหรือเปล่า?"สินสอดจริงๆ ผมได้คืนหมดเลย คุณแม่คุยไว้ตั้งแต่แรกแล้วว่าเอาแค่เป็นพิธีเฉยๆ เขามาเพิ่มให้ด้วย ก็น่ารักครับ ทั้งคุณพ่อคุณแม่ผม และคุณพ่อคุณแม่น้องนุช ก็จะมีเงินขวัญถุงให้ แหวนกะรัตเดียวครับ ทองคำขาว รวมๆ แล้วไม่ถึงสิบล้านครับ ไม่ได้รวยขนาดนั้น (หัวเราะ)"
พอภาพงานหมั้นออกมา สาวๆ ผิดหวังกันใหญ่?"ร้องไห้หนักมากเนอะ (หัวเราะ) ผมก็ขำดีเหมือนกัน มาเขียนเยอะมาก ยินดีด้วยนะคะ แต่ร้องไห้หนักมากเหมือนกัน ตลกดีครับ น่ารักดี ส่วนใหญ่ถ้าเจอตัวจริงจะไม่ค่อยแซวกัน จะแซวกันแต่ในอินสตาแกรม ฟิตแบคที่เกิดขึ้นก็ดีครับ แต่ส่วนใหญ่จะขำๆ กันมากกว่า หลายๆ คน หวังว่าน่าจะชื่นชมนะ ว่าเราแต่งงานแล้ว และคนที่เราเลือกก็เป็นคนที่ทุกคนน่าจะรัก ผมก็แปลกใจเหมือนกันที่กลายเป็นขวัญใจสาวๆ ได้ น้องนุชเขาก็ชอบ เอาเม้นต์มาให้ดู (หัวเราะ)"
กลายเป็นผู้หญิงที่หลายๆ คนอิจฉาไปแล้ว?"ครับ (หัวเราะ)"