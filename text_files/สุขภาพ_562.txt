จากข่าวค้นพบ “แมงมุมสันโดษเมดิเตอร์เรเนียน” (Loxosceles rufescens) ในประเทศไทย ซึ่งเป็นแมงมุมพิษครั้งแรกในประเทศไทย ทำให้ประชาชนหลายคนตกใจ และตระหนักถึงอันตรายของแมงมุม สัตว์ร้ายตัวเล็กๆ ที่เราอาจพบได้ใกล้ตัว ไม่เฉพาะว่าจะเป็นพันธุ์ดังกล่าว หากเราโดนแมงมุมที่มีพิษกัด เราต้องทำอย่างไร Sanook! Health มีคำตอบค่ะ
 
อาการเมื่อถูกแมงมุมที่มีพิษกัด
อาการจะแตกต่างกันออกไปตามแต่ละสายพันธุ์ของแมงมุมที่กัด แบ่งเป็นกลุ่มใหญ่ๆ ได้ 3 กลุ่ม คือ

1. แมงมุมแม่ม่ายดำ และแมงมุมแม่ม่ายสีน้ำตาล

จุดสังเกต – มีลายคล้ายนาฬิกาทรายสีแดงอยู่ที่ท้อง
อาการ – ทันทีที่ถูกกัดจะยังไม่มีอาการ 30 นาทีต่อมาจะเริ่มอักเสบ ปวดแดง หากมีอาการรุนแรงจะกล้ามเนื้ออ่อนแรง หรือไตวายเฉียบพลันได้
 
2. แมงมุมสันโดษสีน้ำตาล

จุดสังเกต – มีลายคล้ายรูปไวโอลินบริเวณส่วนหัว และส่วนท้อง
อาการ – แดง แสบ คัน มีตุ่มน้ำขึ้น และอาจเป็นแผลเนื้อตายได้ หากอาการรุนแรงอาจเสียชีวิตจากภาวะโลหิตจางที่เกิดจากเม็ดเลือดแดงแตกจากพิษของแมงมุม
 
3. แมงมุมยักษ์ทารันทูล่า

จุดสังเกต – ขาปล้อง สลับสีดำส้มเหมือนผึ้ง มีขน บางคนนิยมนำมาเลี้ยงเพื่อความสวยงาม
อาการ – บาดเจ็บคล้ายโดนผึ้งต่อย อาจปวดบวมแดง ขนจากแมงมุมทำให้ระคายเคืองผิว หากเข้าตาอาจทำให้กระจกตาอักเสบ
 
นอกจากนี้ยังมีแมงมุมอีกหลายชนิดที่อันตราย โดยอาการเริ่มต้นจะบวม แดง มีตุ่มน้ำ แสบ คัน เป็นต้น
 
แมงมุมไม่มีพิษ กัดเราไหม?
ได้ แต่จะมีแค่อาการบวมแดงเล็กน้อย ไม่กี่วันอาการบวมแดงจะหายไปได้เอง
 
วิธีปฐมพยาบาล เมื่อโดนแมงมุมกัด
1. ล้างแผลด้วยน้ำสะอาด
2. ประคบเย็น อาจนำน้ำแข็งห่อด้วยผ้าขนหนูประคบรอบๆ แผล เมื่อมีอาการบวมแดง
3. ห้ามบีบเค้นแผลเด็ดขาด
4. รีบพบแพทย์โดยเร็วที่สุด อย่าปล่อยให้เกิดเป็นแผลเนื้อตายในภายหลัง เพราะจะรักษายากกว่าปกติ ถ้าเป็นไปได้ นำแมงมุมไปที่โรงพยาบาลด้วย เพื่อให้แพทย์ทราบชนิดของแมงมุมที่กัด และให้การรักษาที่ถูกต้อง
 
ทางที่ดี ควรหลีกเลี่ยงที่ๆ อาจจะเป็นแหล่งแมงมุม เช่นพื้นที่รกๆ มืดๆ เพราะฉะนั้นเราก็ควรทำความสะอาดบ้าน จัดบ้านให้สะอาดโล่งอยู่เสมอ เพื่อป้องกันไม่ให้เป็นแหล่งเพาะพันธุ์แมงมุมนะคะ
 
 
ขอบคุณข้อมูลจาก haamor.com 
ภาพจาก istockphoto