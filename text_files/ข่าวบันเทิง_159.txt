รายการ "เรื่องลับมาก (NO CENSOR)" ออกอากาศทุกวันจันทร์-ศุกร์ เวลา 14.00-14.50 น. ทางเนชั่นทีวี ช่อง 22 วันนี้ (4 ต.ค.) พิธีกรสาว "ดร.บุ๋ม ปนัดดา วงศ์ผู้ดี" ได้เปิดใจสัมภาษณ์ชีวิต "เมจิ คัคกิ่งรักส์ คิคคิคสะระณัง" ซึ่งครั้งหนึ่งเคยถูกขนานนามว่าเป็นดาวโป๊ 
ชื่อแแปลกๆ ของคุณมาจากไหน ?
"มันมีแอปฯ ที่อยู่ในกูเกิลอยู่แล้ว หลายคนก็ทดลองใช้เอง เป็นศาสตร์ตัวเลข มันลงที่อันนี้ ถามว่าชีวิตเปลี่ยนมั้ย เมจิว่ามันเปลี่ยนเรื่องอารมณ์ คนรอบข้างมากกว่า ไม่ใช่อารมณ์เรานะ แต่คนรอบข้างครึกครื้นขึ้น คิคคิคสะระณังมาแล้ว เหมือนอยู่ในสถานการณ์ไหน จะอารมณ์ดีมากขึ้น สนุก"
คนเลยมองคุณเป็นตัวตลก เขาช็อกกับสิ่งที่เกิดขึ้น ?
"ตัวจริงเราบ๊องๆ บ้าๆ นะ อยากทำอะไรก็ทำ อยากลองอะไรก็ลอง เฮ้ย ศาสตร์ตัวเลขมาใหม่ ลองดีกว่าอะไรแบบนี้"
จริงมั้ยคุณบอกคนรอบข้างว่าโตขึ้นจะเป็นดารา?
"จริง ตอนนั้นไม่มีสื่อโซเชียล จะเขียนเฟรนด์ชิพ หลังจบม.3 ว่ารู้สึกยังไง เรารู้สึกว่าเราจะไม่ได้เจอเพื่อนแล้ว แต่เรารู้เลยว่าเรามีโอกาสได้เจอเพื่อนอีกครั้งผ่านทางทีวี อารมณ์ไหนไม่รู้ ถ้าเราได้เล่นละคร เพื่อนจะได้เห็นฉันในทีวี เราก็เขียนเฟรนด์ชิพบอกเพื่อนๆ ว่าเดี๋ยวเราจะเจอกันผ่านจอทีวี แต่ไม่มีลู่ทางไปเลยนะ(หัวเราะ)"
กี่ปีได้เข้าวงการ?
"ประมาณ ม.3 เมจิก็เริ่มเข้าวงการประกวด เวทีไหนก็ไปหมด ตอนม. 2 ม. 3 เรียนรำไทยแล้ว ร้องเพลงไม่ได้ไง ก็รำแล้วกัน เพราะสมัยก่อนต้องใช้ความสามารถพิเศษ ถ้าเต้นกลัวคนดูไม่เก็ต ก็เลยเลือกรำไทย"
คุณกลายเป็นดาวโป๊ เกิดอะไรขึ้น?
"เรียกว่าในวงการหนังแผ่นบูมนะคะ จะต้องมีจุดขายอย่างใดอย่างหนึ่ง จะขายตลกก็ขายไป เมจิขายแอ็กชั่นจ๋าไปกลัวคนไม่ดู ก็ต้องมีความเซ็กซี่มาบ้าง เพราะมันเป็นตลาดล่างค่ะ (หัวเราะ) ตลาดล่างเขาก็จะชอบอะไรที่บู๊ๆ ห้ำหั่น พาร์ทนึงต้องเซ็กซี่ด้วย จะได้มีจุดขาย"
คุณใส่ทูพีชเลยเหรอ?
"ใช่ค่ะ รีทัชหน่อยนะคะ พุงเยอะเชียว (หัวเราะ) เล่นไม่กี่เรื่อง เนื้อหุ้นเหล็กเป็นเรื่องสร้างชื่อ หลายคนรู้จัก เพราะในเรื่องเป็นสาวนักฆ่า ต้องขี่มอเตอร์ไซค์ ฟันดาบ ยิงปืนทุกอย่าง ก็ยากเย็นแสนเข็น"
พูดคุยกับที่บ้านมั้ยว่าใส่ทูพีช?
"เราบอกไม่หมด เพราะอยากเล่น ก็บอกแม่ว่าอารมณ์์เหมือนเป็นนางเอกในเรื่องเลย เราก็แฮปปี้แล้ว เพื่อต้องผ่านเคสนี้ไป ชื่อในวงการตอนนั้นจำไม่ได้แล้ว (หัวเราะ) เปลี่ยนชื่อหลายอยู่"
เลิฟซีนล่ะ?
"ไม่มีเลิฟซีนค่ะ ส่วนใหญ่ใช้มุมกล้อง ส่วนใหญ่โป๊ด้วยตัวเอง ไม่มีเลิฟซีนนัวเนีย (หัวเราะ) เล่นไม่ได้ ไม่มีถอดทั้งตัว ส่วนใหญ่ใส่ชุดโป๊ เซ็กซี่"
โป๊สุดขนาดไหน?
"ทูพีชเลยค่ะ ทูพีชก็เซฟแล้วนะคะ ไม่มีฟีเจอร์ริ่งค่ะ" 
เล่นสองเรื่อง คนจำได้แต่เนื้อหุ้มเหล็ก?
"ใช่ๆ มีอีกเรื่องถ่ายไปแล้วแต่ไม่ได้ฉาย เพราะงบหมด ถ่ายเสร็จไปแล้ว เรื่องพันหางดาบ ไม่ได้โป๊มากมั้ง เลยไม่ได้ฉาย (หัวเราะ)"
คุณอยากปิดเรื่องเล่นหนังแผ่นเป็นความลับ จริงหรือไม่ ?
"ไม่นะคะ คนถามมาก็ยังตอบอยู่ แต่ตอนนั้นเมจิแสดงก่อนเข้าช่อง 3 เขาเลยไม่อยากให้พูดถึงอะไรที่ไม่ได้อยู่ในส่วนพาร์ทช่อง คุณต้องพูดงานแสดงเกี่ยวกับช่องเท่านั้น เราเลยไม่ได้ชี้แจงหรือพูดอะไรเยอะ ไม่ได้ปิดเป็นความลับ เพราะก่อนหน้านี้เราทำมาเพื่อขายอยู่แล้ว ตัวแผ่นที่ขายก็ขายดี"
เมจิ เผยไม่เคยปิดบังเรื่องหนังแผ่นลับ
เปลี่ยนชื่อเพราะอยากลบภาพตัวเอง?
"ไม่นะคะ อยากเปลี่ยนอยูแล้ว สนุกกับการเล่นต่อคำทายคำมากกว่า อยากรู้ว่าเปลี่ยนแล้วศาสตร์ตัวเลขเป็นยังไง"
เปลี่ยนมากี่ชื่อ?
"หลายชื่อ จำไม่ได้ รู้ว่าเกิน 4 ครั้งแน่นอน เขาก็ไม่ได้มีกฎหมายว่าห้ามเปลี่ยนชื่อ"
ผู้ชายจีบเธอตลอดเวลา จีบเยอะมาก หนุ่มดูไบมาจากไหน?
"มีรุ่นพี่แนะนำ อารมณ์แบบว่าเบื่อแล้วผู้ชายไทย ลองหนุ่มต่างชาติบ้าง สรุปพอไปแนะนำปุ๊บ เขาก็ชอบเราเลยนะคะ เขาอายุมากกว่าเราเยอะประมาณ 50 กว่าเลย เราเจอที่ไทยและพูดคุยกันไปทานข้าวไปเที่ยวกันก็ดีนะคะ แต่ประเด็นอยู่ที่ว่าถ้าเราใช้ชีวิตคู่กันแล้ว เราคิดว่าเราคงอยู่ที่ไทย เขาก็บินไปบินมา เราก็เริ่มถามๆ เขาบอกว่าถ้าหมั้นเมจิ จะสะดวกบินไปอยู่กับเขาที่ดูไบมั้ย เราก็ห๊ะ ข้อมูลนี้ใหม่กับเรามาก หนูเห็นเพื่อนๆ หลายคนเขามีแฟน เขาก็อยู่ที่นี่ หนูเลยคิดว่าทำไม ฉันอาจเป็นหนึ่งคนที่อยู่ที่นี่ คิดเองเออเองไง ไม่ได้ถามเขา พอถามจะได้เคลียร์ๆ จบๆ ไป เขาบอกว่าไม่ได้ เขาไม่สามารถหยุดงานที่โน่นมาอยู่ที่นี่ได้ เราก็ตายห่.. ทำยังไงดี ก็คุยกันในครอบครัวก่อน เขาก็ตามใจ แต่ก็เป็นห่วงเรา"
คุยเรื่องแต่งงานกันแล้ว?
"ใช่ค่ะ ถ้าแต่งงาน เดทไลน์ หมั้นที่ไทยก็ได้ แต่ต้องไปอยู่กับเขา เราบินไปบินมาได้ แต่เราไม่ได้ แรกๆ บินไปบินมาได้แต่ดูแล้วระยะยาวไม่ได้แน่ เราติดอาหารไทย ติดเมืองไทย ยังอยากเล่นละคร อยากทำพิธีกร ยังอยากเยอะมากค่ะ (หัวเราะ) อารมณ์เสีย"
ทุกคนบอกว่าทำไมแกโง่อย่างนี้ ?
"ก็มี เราขอดูบ้านเขาเป็นวิดีโอ โอ้โห ใหญ่โต มีสระว่ายน้ำ แต่บรรยากาศเหงามาก"
ไม่อยากเป็นคุณนายเหรอ?
"มันไม่เหมือนกัน เป็นคุณนายที่อยู่ในบ้านหลังนั้นคนเดียวแล้วหนูจะคุยกับใคร หนูยังชอบนินทา แม่ก็ให้ไปคนเดียว เขาถามเราว่าเธอทำอาหารไทยได้มั้ย เราก็ตึ๊ง! หรือฉันต้องทำอาหารเองที่โน่น เราก็เลยฉันจะกินอะไร (หัวเราะ) ห่วงเรื่องการกิน ทำอาหารก็ไม่เก่ง คิดถึงเพื่อนจะเมาท์กับใคร จะเที่ยวกับใคร ตายแน่เลย ก็เลยโอเค เราเป็นเพื่อนกันดีกว่า"
วิวาห์ล่ม?
"ใช่ค่ะ เราไม่ได้ไป เขาก็ยังรอนะ แต่เราก็บอกว่าพอเถอะ มันไม่ตอบโจทย์"
ขาวๆ อวบๆ อย่างนี้มีป๋ามาเปย์ขอเลี้ยงดู ให้เป็นเมียน้อย?
"มีนะคะ แต่มันก้ำกึ่งเนอะ ไม่รู้จะอยู่เมียไหน แต่เขาผ่านการแต่งงานมา แต่หลักๆ ไลฟ์สไตล์ไม่เหมือนกันมากกว่า เราเข้าใจว่าผู้ชายผ่านการแต่งงานเป็นพ่อหม้าย เราคิดว่าเราจะรับได้เนอะ แต่พอถึงเวลาจริงๆ มันอยู่ที่ตัวเขาพร้อมหยุดที่เมจิมั้ย เรารู้ตัวว่าถ้าเราไม่ได้ปิดหูปิดตา เขาจะไม่ยอมหยุดที่เรา มันเลยไปต่อกันไม่ได้ เขาก็เป็นคนดี ผ่านการแต่งงานมา และยุติการแต่งงาน"
หมอดูทักเยอะจะได้พ่อหม้าย?
"ใช่ แต่ถามว่าเชื่อมั้ย ก้ำกึ่ง แต่ก็ไม่ได้ซีเรียส คิดว่าใครผ่านเข้ามาก็ให้โอกาสคน ถ้าเข้ามาขอความรัก ขอสานสัมพันธ์ เราก็ให้โอกาสแต่ระหว่างทางที่เมจิให้โอกาส ก็ดูหลายอย่างประกอบกัน ว่าสิ่งที่เขาให้เรากลับมา ใช่อย่างที่เขาพูดมั้ย ถ้าพูดอย่างนึง การกระทำอย่างนี้ เรารับรู้ได้ เราก็จะตัดเลย"
คุณเจอหนุ่มไทยเจ้าชู้ ไม่ซื่อสัตย์ จนเข็ด ?
"จริง ผู้หญิงเนอะ รักใครสักคน เราก็ไม่ได้คิดรอบคอบเยอะแยะ รักก็คือจบ คิดว่าเขาคงรักเราแหละ ชอบเข้าข้างตัวเองตลอด แต่เริ่มนอยด์ๆ กับความรักว่าถ้าวันหนึ่งเราจะไม่มีคู่ มันก็คงโอเคแหละ อยู่ได้ ปลงแล้ว อยู่กับหมา(หัวเราะ)" 
ช่วงนึงคุณประกาศจะแต่งงานแล้วอยู่ๆ ก็เงียบ?
"ค่ะ เราตัดความสัมพันธ์เอง เขาเป็นหนุ่มไทย แต่จริงๆ จะแต่งงาน ทั้งหนุ่มไทย หนุ่มต่างชาติเลย แต่อยู่กันคนละช่วงเวลา แต่ถึงจุดนึงไปต่อไม่ได้ก็เลยจบ"
วิวาห์ล่มหลายรอบ เกิดอะไรขึ้น?
"ใช่ ตอนแรกคิดว่าเป็นที่ผู้ชาย แต่พอคิดไปคิดมา อาจเป็นที่เราด้วยว่ะ(หัวเราะ) เรื่องมาก เรื่องเยอะ"
คุณจะตกลงไปแต่งงงานกับใคร แล้วคุณไม่เอาซะอย่างนั้น ?
"ก็รู้สึกว่ามันไม่ใช่ หยุดวันนี้ดีกว่า วันนั้นคิดว่าใช่ แต่พอถึงวันที่จะใช้ชีวิตด้วยกัน รู้สึกว่าไม่ใช่แล้ว ก็หยุดเลย จบๆ ไป เดี๋ยวว่ากัน เราเลิกไปเลย ไม่แต่งตามน้ำ ไม่มีอะไรเสียหาย เลิกตอนนี้ดีกว่าใช้ชีวิตคู่กันไป เพราะข้างหน้าก็เลิกกันอยู่ดี"
อะไรบอกว่าเขาไม่ใช่?
"เขาไม่หยุดที่เราค่ะ มันเอ๊ะหลายรอบแล้ว แต่พยายามผ่านๆ ไป คิดไปคิดมา ไม่ว่ะ อย่าเลย ถ้าจะดีเราต้องไม่เอ๊ะสิ ถ้าเอ๊ะก็ยุติดีกว่า เราเชื่อว่าเรายังมีคนที่พร้อมหยุดที่เราแต่ไม่รู้คนไหนก็แค่นั้นแหละ"
ผู้ชายที่จะอยู่กับคุณได้ต้องเป็นแบบไหน?
"อย่างแรกต้องไม่เจ้าชู้ก่อนค่ะ ถ้าเขายังไม่เปลี่ยนตัวเอง ก็เปลี่ยนคนไปเลยค่ะ ขอคนไม่เจ้าชู้ก่อน เรื่องอื่นค่อยมาศึกษากัน"
ตอนนี้หัวใจไม่ว่างแล้ว?
"จริงค่ะ เป็นหนุ่มนอกวงการ ทำธุรกิจส่วนตัว จะเรียกว่ากรรมกรก็ได้ ใกล้เคียงมาก เขามีเพื่อนๆ กรรมกรเยอะแยะเลย เราเป็นเพื่อนรุ่นพี่กันตั้งแต่สมัยเรียน พาร์ทที่เขารู้จักเราเขาจำได้ แต่เราจำไม่ได้ ก็ตลกมากเลย คบไม่นานค่ะ แต่รู้จักกันนานแล้วค่ะ"
ไม่ยอมเปิดเผยเพราะคนมีโลกสองใบ เพราะคนเก่ายังเคลียร์ไม่ได้ คบใหม่ก็อยากแต่งงานด้วย?
"เราหัวใจไม่เคยว่างเนอะ เราเคลียร์ชัดว่าโอเค ช่วงนี้เป็นเวลาของคุณ ก็ใช้เวลาให้เต็มที่จนไปต่อไม่ได้ ก็ถึงแยกทาง เลิกสานสัมพันธ์กัน จนเรามีช่วงว่างที่อยู่กับตัวเอง คนใหม่ก็เข้ามาพอดี"
คุณคบซ้อนเหรอ?
"ไม่คบซ้อนค่ะ เพียงแต่ว่าเราบอกเลิกก็เลิก แต่เขาอาจไม่เลิกกับเรา แต่เราตัดสินแล้วว่าเราเลิกกัน คุณจะไม่เข้าใจก็แล้วแต่คุณ เรามูฟออนไปแล้ว คนเก่าไม่เคลียร์ก็แล้วแต่เขา เราจบมานานแล้ว จนเรามูฟออนกับคนใหม่ไปแล้ว"
คนปัจจุบันที่ปิดหน้าปิดตา พ่อหม้ายหรือเปล่า?
"ไม่ค่ะ เป็นหนุ่มโสด บ้างาน"
วางแผนจะแต่งงานอีกมั้ย?
"มีค่ะ อีกแล้ว (หัวเราะ) วางกันไว้ว่าไม่เกิน 2 ปี ขอเวลาสนุกกับงาน เขาก็สนุกกับงานเขาด้วย เขาขอแต่งแล้วค่ะ เป็นแบบผู้ใหญ่ๆ เราวางแผนกันเนอะอีกสองปี เราค่อยไปบอกคุณแม่"
จะวิวาห์ล่มอีกมั้ย?
"พยายามไม่ให้ล่มแล้วนะคะ ถ้าล่มก็ขอพื้นที่ทำใจด้วย ถ้าไปได้ดีก็ดี ถ้าไปไม่ได้ก็เข้าใจได้" 
จะเปลี่ยนชื่ออีกมั้ย?
"น่าจะเปลี่ยนนามสกุลแล้วนะคะ รอบนี้ (หัวเราะ)"
