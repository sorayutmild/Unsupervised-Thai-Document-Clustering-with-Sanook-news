เหตุการณ์นี้เกิดขึ้น เมื่อเวลา 11.45 น. (6 ก.ย.) ขณะที่ นายวันชัย สอนศิริ สปช. กำลังให้สัมภาษณ์สื่อถึงกระแสข่าวการล็อบบี้ให้คว่ำร่างรัฐธรรมนูญเพื่อจะได้เข้าไปอยู่ในสภาขับเคลื่อนฯนั้นซึ่งนายวันชัยกล่าวยืนยันว่า
"ผมขอเป็นประกันและสาบานได้เลยว่าไม่เคยมีใครมาติดต่อรวมทั้งถ้าคว่ำร่างแล้วจะได้เข้าเป็นไปสภาขับเคลื่อน อย่างไรก็ตามตนจะได้เป็นหรือไม่ก็ไม่สำคัญขอเพียงประชาชนได้ประโยชน์เป็นสำคัญ"
เมื่อถามว่าหากเชิญให้เข้าไปนั่งในสภาขับเคลื่อน จะรับหรือไม่ นายวันชัย กล่าวว่า ถ้าเชิญก็รับแน่นอน เพราะได้เข้าไปทำประโยชน์เพื่อประเทศ ส่วนจะคืนค่าตอบแทนหรือเงินเดือนเหมือนกับนายสิระ เจนจาคะ หรือไม่นั้น นายวันชัยปฏิเสธที่จะตอบคำถาม
ผู้สื่อข่าวรายงานว่าหลังจากที่นายวันชัยกำลังให้สัมภาษณ์อยู่นั้น นายสิระ เจนจาคะสปช. ได้เดินเข้ามากลางวงพร้อมกับกล่าวแสดงความยินดีกับนายวันชัยที่ร่างรัฐธรรมนูญไม่ผ่านมติสปช.ซึ่งทำให้สูญเงินกว่า1000ล้านบาทไปฟรีๆ ทำให้นายวันชัยสวนกลับทันทีว่ามาแสดงความยินดีเรื่องอะไรกัน ก่อนจะหันหลังกลับเดินหนีออกจากวงสัมภาษณ์ทันที
