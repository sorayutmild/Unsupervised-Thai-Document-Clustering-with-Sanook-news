หลังจากที่ผู้ประกาศหนุ่ม "ไก่ ภาษิต" ได้ประกาศอำลาเก้าอี้คู่พิธีกรข่าวคนดัง "สรยุทธ สุทัศนะจินดา" ในรายการข่าว เรื่องเล่าเสาร์-อาทิตย์ ทุกวันหยุดสุดสัปดาห์ จนกลายเป็นประเด็นฮือฮาในโลกออนไลน์ ล่าสุดดูเหมือนว่า กระแสข่าวลือเกี่ยวกับ "ผู้ที่จะแทน" ทำหน้าที่ต่อจาก ไก่ ภาษิต กำลังลือแรงในโลกออนไลน์
สรยุทธ สุทัศนะจินดา โพสต์ภาพล่าสุดลงในอินสตาแกรม พร้อมกับบรรยายข้อความเอาไว้ว่า "ยินดีต้อนรับสมาชิกใหม่ #ครอบครัวข่าว 3" ซึ่งภาพดังกล่าวมี สรยุทธ ถ่ายภาพคู่กับ "บ๊อบ บดินทร์" หรือ "ณัฐธีร์ โกศลพิศิษฐ์" พิธีกรข่าวจากโมเดิร์นไนน์ ทีวี หรือ คุณพ่อ "น้องณัชชา ผู้ประกาศตัวน้อยคล่องภาษาจีน กับ "ตาล ประวีณมัย บ่ายคล้อย" ผู้ประกาศสาวจากช่องไทยพีบีเอส ซึ่งหลังจากภาพดังกล่าวถูกโพสต์ออกไป มีผู้เข้ามาร่วมแสดงความยินดีเป็นจำนวนมาก บางคนคาดการณ์ว่า "บ๊อบ บดินทร์" หรือ "ตาล ประวีณมัย" น่าจะเข้ามาทำหน้าที่นั่งอ่านข่าวคู่กับ "สรยุทธ" เป็นคนต่อไป...