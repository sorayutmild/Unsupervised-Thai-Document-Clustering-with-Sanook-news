ผู้สื่อข่าวรายงานว่า (11 พ.ย.) รายการเรื่องเล่าเช้านี้ ทางช่อง 3 ได้เปิดเผยบทสัมภาษณ์ของ นางสุรางค์ ดวงจินดา แม่ของ พญ.นิธิวดี ภู่เจริญยศ หรือ หมอนิ่ม ซึ่งเป็นแม่ยาย เอ็กซ์ จักรกฤษณ์ พนิชย์ผาติกรรม อดีตนักยิงปืนทีมชาติไทย ยอมรับว่าข่าวเรื่องเป็นคนจ้างวานหามือปืนมายิงนายจักรกฤษณ์นั้นเป็นเรื่องจริง กระทำเพียงคนเดียว เนื่องจากที่ผ่านมามีลูกสาวเพียงคนเดียว สามีก็เสียชีวิตไปนานแล้ว ตั้งแต่ลูกสาวคิดจะมีครอบครัว เมื่อ 6 ปีที่แล้ว ก็เคยมาปรึกษา ซึ่งเตือนไปว่าให้เลือกคนดี แต่ลูกสาวรักนายจักรกฤษณ์มาก อดทนมาตลอด ตัวเองต้องทนเห็นลูกสาวถูกทุบตี และทำร้ายร่างกาย มานับครั้งไม่ถ้วน แต่ก็ไม่สามารถช่วยอะไรได้เลย
เคยพยายามห้ามปรามหรือแม้แต่ขอร้อง ยังถูกลูกเขยเอาปืนมาข่มขู่ รวมทั้งยังถูกเหยียดหยามลูกสาวต่อหน้า แต่ลูกสาวก็ขอให้แม่อดทนและให้อภัยสามี เพราะคิดว่าสักวันจะกลับตัวได้ ก็ได้แต่ให้กำลังใจลูกสาวมาตลอด
กระทั่งล่าสุด ลูกสาวท้องลูกคนที่ 3 ทั้งๆ ที่สามีก็รู้ แต่ก็ยังทำให้ลูกสาวแท้งลูก ตลอดเวลาที่คบกันมีแต่เรื่องหึงหวง ทำร้ายร่างกายและจิตใจ กระทั่งแท้งลูก เรื่องนี้ใครไม่มีลูกไม่มีทางรู้ หัวอกคนเป็นแม่ ตนเองคิดเพียงแต่ว่า จะทำอย่างไรเพื่อช่วยให้ลูกสาวพ้นจากทุกข์ทรมานได้ เคยพูดไปหลายครั้ง แต่ลูกสาวก็รักสามีมาก และคิดว่าจะกลับไปใช้ชีวิตด้วยกันใหม่ได้ ระหว่างที่สามีออกจากคุกและกลับมาง้อคืนดี ก็ยังมีแต่เรื่องซ้ำซาก จนทำให้คิดว่าสามีเขาคงไม่มีทางเปลี่ยนแปลงตัวเองได้
ด้าน พญ.นิธิวดี หรือ หมอนิ่ม กล่าวว่า เมื่อทราบเรื่องก็ได้คุยกับคุณแม่ และก็ให้กำลังใจแม่ ซึ่งคนที่เสียไปแล้วก็เป็นสามีที่รัก ตอนนี้ก็มาทราบว่าแม่ของตนเป็นผู้กระทำอีก ก็ยิ่งเสียใจ แต่ก็รู้ว่าแม่รักตนเองมาก หากเป็นไปได้ ถ้าจะให้ติดคุกแทนแม่ก็ยอม โดยในวันนี้ (11 พ.ย.) เวลา 11.00 น. ตนเองและคุณแม่ จะเดินทางเข้าพบ นางปวีณา หงสกุล รมว.กระทรวงการพัฒนาสังคมและความมั่นคงของมนุษย์ เพื่อกราบขอโทษและขอบคุณที่ให้ความช่วยเหลือมาตลอด และในการนี้จะประสานเข้ามอบตัวกับตำรวจในโอกาสเดียวกัน
ขอขอบคุณข้อมูลจากรายการเรื่องเล่าเช้านี้