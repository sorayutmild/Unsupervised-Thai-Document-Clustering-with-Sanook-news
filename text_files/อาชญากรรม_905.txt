เด็กหญิงวัย 12 ลูกจ้างร้านอาหารซีฟูดส์ริมทะเลย่านนาจอมเทียม รับสารภาพเป็นฆาตกร แทงเฮียเจ้าของร้านเสียชีวิต อ้างคับแค้นใจเพราะถูกข่มขืนมาหลายครั้ง
(8 ธ.ค.) จากกรณีเมื่อช่วงกลางดึกที่ผ่านมา พ.ต.อ.อาทร ชิ้นทอง ผกก.สภ.นาจอมเทียน พร้อมด้วย ร.ต.อ.ภคภณ ธนันญาณธร รองสารวัตรสอบสวน สภ.นาจอมเทียน ได้รับแจ้ง นายจีรวัฒน์ หรือ เฮียหมู อายุ 53 ปี เจ้าของร้านอาหารทะเลร่มเตียง ถูกทำร้ายเสียชีวิต บริเวณชายโครงด้านซ้ายถูกแทงด้วยอาวุธมีด แต่ไม่มีร่องรอยการต่อสู้ เหตุดังกล่าวเกิดขึ้นภายในร้านอาหารทะเลร่มเตียงแห่งหนึ่ง ภายในซอยนาจอมเทียม 18 อ.สัตหีบ จ.ชลบุรี
ความคืบหน้าล่าสุด เมื่อช่วงบ่ายที่ผ่านมา พล.ต.ต. ธัชชัย ปิตะนีละบุตร รองผบช.ภ. 2 ได้เดินทางมาประชุมความคืบหน้าของคดี และลงไปตรวจยังสถานที่เกิดเหตุ โดยมี พ.ต.อ.อาทร ชิ้นทอง ผกก.สภ.นาจอมเทียน ร.ต.อ.ภคภณ ธนันญาณธร รองสารวัตรสอบสวน สภ.นาจอมเทียน จากตรวจสอบพยานหลักฐานและการสอบปากคำเชื่อว่าคนร้ายต้องเป็นคนใกล้ชิด จึงได้ทำการสอบสวนโดยละเอียด
กระทั่งทราบตัวคนร้ายแล้ว คือ เด็กหญิงพลอย (นามสมมุติ) อายุ 12 ปี เป็นลูกจ้างภายในร้านอาหาร พร้อมกับให้การรับสารภาพว่าเป็นคนลงมือก่อเหตุ ฆาตกรรมเฮียหมูจริง เนื่องจากโกรธแค้นที่ถูกข่มขืนกระทำชำเรามาแล้วหลายครั้ง แต่ข่มขู่ไม่ให้บอกใครทั้งสิ้น
เด็กหญิงพลอย เปิดเผยอีกว่า ก่อนเกิดเหตุเฮียหมูได้ดื่มสุราจนมึนเมา ก่อนจะบุกเข้าไปในห้องนอนของตน เพื่อจะพยายามข่มขืนตนอีกครั้ง ครั้งนี้ตนจึงพยายามดิ้นรนต่อสู้ ก่อนจะคว้ามีดปอกผลไม้มาแทงผู้ตาย กระทั่งขาดใจตายในที่สุด
ทั้งนี้ เจ้าหน้าที่ได้นำตัว เด็กหญิงพลอย ไปทำการตรวจร่างกายที่โรงพยาบาลบางละมุง เพื่อใช้ประกอบหลักฐานหลังอ้างว่าเคยถูกผู้ตายข่มขืน โดยมีผู้เป็นพ่อของผู้ก่อเหตุเดินทางไปด้วย เบื้องต้นทางตำรวจได้ตั้งข้อหาทำร้ายผู้อื่นเป็นเหตุให้ถึงแก่ความตาย ก่อนนำตัวไปยังศาลเยาวชนจังหวัดชลบุรี ร่วมกับสหวิชาชีพ เพื่อตรวจสอบการแจ้งข้อกล่าวหาดำเนินคดีต่อไป