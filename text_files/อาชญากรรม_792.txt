(6 ต.ค.) ผู้สื่อข่าวรับแจ้งว่า มีเหตุคนจะกระโดดจากที่สูงที่คอนโดมิเนียม ภายในซอยอ่อนนุช 7 ถนนสุขุมวิท ในพื้นที่เขตสวนหลวง กทม. เบื้องต้นลักษณะที่เกิดเหตุเป็นอาคารสูง 16 ชั้นพบหญิง 1 คน กำลังนั่งอยู่บนระเบียงห้องของชั้นที่ 16 และบางครั้งก็ห้อยโหนตัวเองออกมา เจ้าหน้าตำรวจสถานีตำรวจนครบาลพระโขนง ทำการเตรียมเบาะลมกู้ภัย จากสถานีดับเพลิงห้วยขวางเข้าสนับสนุนที่เกิดเหตุ
ล่าสุด สาวคนดังกล่าวได้ตัดสินใจกระโดดลงมาแล้ว ท่ามกลางความตกใจของประชาชนที่เห็น แต่โชคดีที่เจ้าหน้าที่ได้กางเบาะลมขนาดใหญ่รองรับเอาไว้ ซึ่งได้รับบาดเจ็บเล็กน้อย และเจ้าหน้าที่นำส่งโรงพยาบาลกล้วยน้ำไท แล้ว โดย พ.ต.อ.นิพนธ์ เจริญศิลป์ ผกก.สน.พระโขนง เผยว่า หญิงคนดังกล่าวอายุ 28 ปี มีอาการทางประสาท ไม่ได้กินยามานาน และทำร้ายแม่ตัวเอง จนมานั่งตรงริมหน้าต่างและกระโดดลงมาดังกล่าว
