ทำเอานักแสดงสาวรุ่นใหญ่ นุ๊ก-สุทธิดา เกษมสันต์ ณ อยุธยา แทบเป็นลมล้มพับกันเลยทีเดียว เมื่อได้เห็นสภาพบ้านหรูที่สร้างขึ้นจากไม้สักแทบจะทั้งหลัง พื้นที่เกือบ 1 ไร่ กลายสภาพเป็นโรงงานผลิตสินค้าบางอย่าง หลังปล่อยให้เช่าได้เพียงแค่ 2 เดือน อีกทั้งผู้เช่ารายนี้ยังค้างค่าเช่ามาเป็นระยะเวลากว่า 1 เดือน รวมถึงยังมีเรื่องของค่าน้ำค่าไฟที่มีบิลให้ต้องชำระมากกว่า 8 หมื่นบาท นั่นจึงเป็นเหตุผลที่ทำให้เธอตัดสินใจเข้าปรึกษากับเจ้าหน้าที่ตำรวจเพื่อขอตรวจสภาพบ้าน
แต่ทว่าก่อนที่เธอจะได้เข้ามาตรวจสภาพบ้านของตัวเอง ก็ได้มีเจ้าหน้าที่ตำรวจที่เดินทางมาถึงก่อนและพบว่ามีการเสพสารเสพติดภายในบ้าน จึงได้นำไปสู่การจับกุมและสอบปากคำเพิ่มเติม จนทราบว่ายังมีการกระทำผิดกฏหมายอื่นๆ อยู่อีก ส่วนทางด้าน นุ๊ก สุทธิดา ณ เวลานั้น เธอก็ได้ตัดสินใจแจ้งความ พร้อมทั้งยกเลิกสัญญาเช่าทั้งหมด ก่อนที่จะเดินทางมายังบ้านหรูของตัวเองเพื่อดูว่าเกิดอะไรขึ้น
โดยเรื่องราวดังกล่าวนี้ได้ถูกแชร์ผ่านทางอินสตาแกรม @nook_suttida ของ นุ๊ก สุทธิดา ขณะที่เธอและเพื่อนสนิท โก้-ธีรศักดิ์ พันธุจริยา ไลฟ์สดให้แฟนๆ ได้ชมสภาพความเปลี่ยนแปลงภายในบ้านชนิดที่ว่า ใครได้เห็นเป็นต้องขนหัวลุกไปตามๆ กัน


บุกบ้านหรูย่านลาดพร้าว ทลายแหล่งผลิตถุงมือยางย้อมสี พบเป็นบ้านดาราสาวชื่อดัง

 
เริ่มตั้งแต่จุดแรกบริเวณทางเข้าบ้าน ที่นักแสดงสาวเผยว่าถูกดัดแปลงให้กลายเป็นสำนักงานบางอย่าง ซึ่งมีพื้นที่สำหรับตอกบัตร มีห้องสำหรับพนักงาน และเมื่อเดินเข้าไปตรวจสอบจุดอื่นๆ บริเวณรอบพื้นที่บ้านก็พบว่า ลานจอดรถเดิมที่เคยมี ถูกแปรสภาพให้กลายเป็นโกดังเก็บข้าวของเครื่องใช้บางอย่าง ซึ่งในจุดเดียวกันนั้นก็ยังมีถุงมือสีฟ้าจำนวนมากกองวางส่งกลิ่นเหม็นคละคลุ้งไปทั่วบริเวณ
เท่านั้นยังไม่พอ เพราะผู้เช่ารายนี้ยังได้ทำการดัดแปลงห้องพักเดิมสำหรับแม่บ้านและคนงานให้กลายเป็นสตูดิโอสำหรับไลฟ์สด พร้อมอุปกรณ์การทำงานครบครัน รวมถึงพื้นทางเดินโดยรอบก็ยังมีคราบสีฟ้าเกาะติดอยู่ทั่วทั้งบริเวณอีกด้วย
หลังจากที่ตรวจสอบสภาพภายในนอกของบ้านจนครบ นุ๊ก สุทธิดา และ โก้ ธีรศักดิ์ ก็ได้พาแฟนๆ ไปชมบรรยากาศเพิ่มเติมภายในบ้าน ที่นักแสดงสาวถึงกับออกปากเองเลยว่า วินาทีแรกที่เปิดประตูเข้าไปเห็นทำเอาตัวเธอเองนั้นแทบจะเสียน้ำตากันเลยทีเดียว
IG nook_suttidaบ้านนุ๊ก สุทธิดา
โดยจุดแรกที่ นุ๊ก สุทธิดา พาไปชมนั่นก็คือพื้นบ้านที่ปูด้วยหินแกรนิตอย่างดี ซึ่งถูกอดีตผู้เช่านำเอาสติ๊กเกอร์บางอย่างมาติดไว้ เช่นเดียวกันกับบันไดไม้สำหรับเดินขึ้นไปยังชั้น 2 ก็ยังมีคราบสีฟ้าและร่องรอยของสติ๊กเกอร์หลงเหลืออยู่ให้เห็น โดย นุ๊ก สุทธิดา เผยว่านี่คืออีกหนึ่งร่องรอยความเสียหายที่ตัวเธอเองรู้สึกเสียใจและเสียความรู้สึกเป็นอย่างมาก
ในขณะที่ห้องนอน ห้องน้ำ ห้องแต่งตัว และห้องรับแขกอื่นๆ ก็มีสภาพการเปลี่ยนแปลงที่ไม่ต่างกัน โดยเฉพาะอย่างยิ่งกับห้องนอนเก่าของเธอบริเวณชั้น 3 ที่เหมือนจะถูกแปรสภาพให้กลายเป็นห้องสำหรับปาร์ตี้ มีการติดตั้งระบบไฟใหม่ แถมยังเอาวอลเปเปอร์สีทึบมาติดทับกำแพงที่เป็นไม้สักอีกด้วย
ซึ่งในตอนที่ นุ๊ก สุทธิดา กำลังไลฟ์สดอยู่นั้น เธอก็ได้เล่าว่าเหตุผลหลักที่ตัดสินใจปล่อยให้เช่าบ้านหลังนี้ก็เป็นเพราะว่า เธอยังมีลูกๆ ให้ต้องดูแล และไหนจะมีค่าใช้จ่ายอื่นๆ ให้ต้องรับผิดชอบ เพราะเดิมทีแล้วบ้านหลังนี้เคยเป็นบ้านที่เธอกับครอบครัวใช้พักอาศัยมาก่อน ก่อนที่จะขยับขยายไปอยู่คอนโดมิเนียมเพื่อลดค่าใช้จ่าย แต่ก็ไม่คิดเลยว่าจะมีเหตุการณ์ลักษณะนี้เกิดขึ้น แม้ว่าเมื่อประมาณ 2 ปีก่อน เธอจะเคยเจอเหตุการณ์คล้ายๆ กันมาแล้วกับกรณีที่ผู้เช่าชาวต่างชาติทำบ้านเสียหาย แต่สำหรับครั้งนี้ถือว่ารุนแรงและสาหัสกว่าหลายเท่าตัวมาก และสำหรับค่าซ่อมบ้าน รวมถึงค่าทำความสะอาด นุ๊ก สุทธิดา คาดว่าไม่ต่ำกว่าหลักแสนบาทอย่างแน่นอน