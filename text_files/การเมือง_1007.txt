(16 มิ.ย.) พล.ต.อ.สมยศ พุ่มพันธุ์ม่วง รองผู้บัญชาการตำรวจแห่งชาติ เปิดเผยภายหลังประชุมติดตามและเร่งรัดแนวทางการดำเนินคดีหมิ่นสถาบันฯ ตามประมวลกฎหมายอาญา มาตรา 112 ที่กองบัญชาการตำรวจสันติบาล ว่า ได้สั่งการให้ตำรวจทุกหน่วยติดตามคดีหมิ่นสถาบันค้างเก่าที่รับผิดชอบอยู่ ว่ามีการดำเนินคดีไปแล้วมากน้อยแค่ไหน และคดีความที่เข้าข่ายลักษณะการหมิ่นสถาบันที่ยังไม่มีผู้เข้าร้องทุกข์กล่าวโทษ โดยให้พนักงานสอบสวน ตรวจสอบพยานหลักฐานจากสื่อฯ ประเภทต่างๆ เพื่อรวบรวมพยานหลักฐาน พร้อมกำชับให้ตรวจสอบและเฝ้าระวังการกระทำความผิดลักษณะหมิ่นสถาบันที่ยังไม่เกิดขึ้น
นอกจากนี้ ยังสั่งการให้ตั้งคณะกรรมการที่ประกอบด้วย ตำรวจกองการต่างประเทศ และตำรวจสันติบาล เร่งตรวจสอบผู้ที่มีหมายจับในคดีหมิ่นสถาบัน ที่เป็นคนไทยและอยู่ระหว่างการหลบหนีในต่างประเทศ และผู้ที่ทำผิดที่ไม่ใช่สัญชาติไทย และกระทำความผิดภายนอกประเทศ ซึ่งล่าสุดศาลได้อนุมัติหมายจับ น.ส.ฉัตรวดี อมรพัฒน์ หรือโรส ที่เผยแพร่ข้อมูลที่เข้าข่ายความผิดหมิ่นสถาบัน ตามที่พนักงานสอบสวนร้องขอแล้ว ซึ่งตำรวจจะมีการประสานกับหน่วยงานที่เกี่ยวข้องในการประสานขอตัวกลับมาดำเนินคดีต่อไป ยืนยันจากนี้ไปการดำเนินคดีหมิ่นสถาบันจะมีการกระทำในรูปแบบของคณะกรรมการอย่างรอบคอบที่สุด เพื่อให้ความเป็นธรรมกับทุกฝ่าย