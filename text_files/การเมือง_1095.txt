น.ส.พรหมภัสสร ณ กาฬสินธุ์ ภรรยานายจตุพร พรหมพันธุ์ เปิดเผยกับ "มติชนออนไลน์" ถึงความรู้สึกกรณีนายจตุพร อยู่ระหว่างรอการพิจารณาจากศาลอาญาว่าจะเพิกถอนการประกันตัวในคดีก่อการร้ายหรือไม่ ว่า นายจตุพร บอกให้ครอบครัวเตรียมทำใจ หากครั้งนี้ถูกคุมขังอีกครั้ง ก็ไม่รู้ว่าจะได้รับการปล่อยตัวเมื่อไหร่ อาจจะอยู่ในเรือนจำเป็นระยะเวลายาวนาน ซึ่งยืนยันว่า จะไม่เลือกวิธีการหนีออกนอกประเทศ "มวลชนคนเสื้อแดงที่รักพี่ตู่(จตุพร) ก็รับไม่ได้ถ้าพี่ตู่จะต้องไปอยู่ในเรือนจำอีกครั้ง พี่ตู่ก็ไม่อยากให้พี่น้องเสื้อแดงต้องร้องไห้อีก ส่วนครอบครัวก็เป็นกำลังใจให้ตลอดมา ปกติมีอะไรก็พูดคุยกันแลกเปลี่ยนความคิดเห็นกัน แต่ครั้งนี้ พอพี่ตู่บอกให้ครอบครัวเตรียมใจ ก็พูดอะไรไม่ออกเหมือนกัน ได้แต่มองหน้ากันเงียบๆ ไม่ได้แสดงความคิดเห็น จากที่ปกติเราแสดงความคิดเห็นเรื่องต่างๆ แต่ครั้งนี้ได้ยินแล้วรู้สึกจุก พูดไม่ออก" น.ส.พรหมภัสสรกล่าว น.ส.พรหมภัสสร กล่าวถึง ด.ช.ปัณณพัฒน์ พรหมพันธุ์ หรือ น้องปันปัน บุตรชายวัย 2 ขวบ ว่า น้องปันปันยังเล็กเกินกว่าจะเข้าใจสิ่งที่เกิดขึ้น แต่เขาเข้าใจว่าพ่อไปทำงาน "บางครั้งพ่อกลับถึงบ้านแล้ว แต่เขายังคิดว่าพ่อยังทำงานอยู่ จึงมักจะขอโทรศัพท์หาคุณพ่อ ก็ต้องรีบบอกน้องปันปันว่า คุณพ่อดูข่าวอยู่อีกห้องหนึ่ง เขาจึงวิ่งไปเล่นกับคุณพ่อ ทำให้คุณพ่อหายเหนื่อย ตอนนี้ทางครอบครัว ก็ยังไม่รู้ว่า ครั้งนี้คุณพ่อของน้องปันปัน จะถูกคุมขังหรือไม่ หรือเป็นเวลานานเท่าไหร่ หากถูกคุมขังเป็นเวลานาน กระทั่งน้องปันปัน โตพอจะเข้าใจ ก็จะพาไปเยี่ยมคุณพ่อ ตอนนี้พี่ตู่เป็นห่วงครอบครัวและบอกให้ดูแลลูก หากถูกเพิกถอนการประกันตัว เขาก็ต้องจากครอบครัวไปถูกคุมขังอีกครั้ง" ภรรยานายจตุพร กล่าว
ขอขอบคุณภาพและเนื้อหาจาก มติชนออนไลน์