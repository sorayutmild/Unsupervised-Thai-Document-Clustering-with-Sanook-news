"เก๋" อดีตภรรยา ตกใจ โอ วรุฒ อาการโคม่า เผย น้องแอร์บัส อยากไปเยี่ยมพ่อ
นางสาวพิชชภา หรือ เก๋  อดีตภรรยา โอ วรุฒ เปิดใจให้สัมภาษณ์หลังทราบข่าว ฝ่ายชายวูบ หัวใจหยุดเต้น อาการโคม่า นอนรักษาตัวในห้อง ICU โรงพยาบาลนครพิงค์ จังหวัดเชียงใหม่  และได้มีการบอกน้องแอร์บัส ลูกชายวัย 9 ขวบแล้ว และหากมีโอกาสอยากพาไปเยี่ยม พร้อมเผยเป็นห่วง อยากให้หายเป็นปกติ
>> อดีตพระเอกดัง "โอ วรุฒ" ชักเกร็งหมดสติกะทันหัน ปั๊มหัวใจยื้อ 2 รอบ
ทราบข่าวพี่โอ วรุฒ ถูกหามตัวส่งโรงพยาบาลหรือยัง ?
“ทราบแล้วค่ะ พอดีเพื่อนส่งข่าวมาให้ ก็กดเข้าไปอ่าน ก็ค่อนข้างตกใจ เพราะไม่คิดมาก่อนว่าเขาจะอาการหนักขนาดนั้น ก่อนหน้านี้ไม่ค่อยได้มีโอกาสได้ติดต่อกัน แต่เมื่อนานมาแล้วมีโอกาสได้คุยกัน แต่ไม่ได้คุยลงลึกในส่วนของรายละเอียด จะเป็นถามไถ่ในเรื่องสารทุกข์สุขดิบกันมากกว่าค่ะ”
น้องแอร์บัสทราบข่าวคุณพ่อหรือยัง?
“เมื่อคืนตอนทราบข่าว ก็คิดเหมือนกันว่าจะบอกน้องดีไหม แต่น้องอายุ 9 ขวบแล้ว ก็โตพอที่จะเข้าใจ เลยตัดสินใจบอกกับน้องว่าตอนนี้พ่อโอ ไม่สบายนะ นอนรักษาตัวอยู่ที่ห้อง ICU นะ น้องก็ถามว่าแล้วพ่อโอเป็นยังบ้าง น้องอยากไปหาพ่อโอ เราก็อึ้งไปเหมือนกัน ก็เลยบอกให้น้องสวดมนต์ ส่งกำลังใจให้พ่อโอหายไวๆนะ”
ทางเราเองมีโอกาสได้ติดต่อไปสอบถามทางครอบครัวหรือคนรอบข้างบ้างหรือยัง?
“มีติดต่อไปสอบถามทางเพื่อนสนิทของพี่โอค่ะ ”
จะมีโอกาสพาน้องแอร์บัส ไปเยี่ยมพี่โอไหม?
“เอาจริงๆ ถ้ามีโอกาส ก็อยากจะพาน้องไป กำลังอยู่ในช่วงตัดสินใจค่ะ”
ส่วนตัวเราเองมีความเป็นห่วงหรือกังวลอะไรไหม?
“เราเองก็เป็นห่วงเขา อยากให้เขาหายกลับมาเป็นปกตินะคะ ก่อนหน้านี้เคยทราบว่าเขาดูแลตัวเอง พยายามเลิกเหล้าได้แล้ว เราก็เป็นห่วงแหละค่ะ คนเคยอยู่ด้วยกันมา ก็อยากให้เขาหายค่ะ”
ขณะที่อาการล่าสุดของโอ วรุฒ ยังอยู่ในภาวะทรงตัว และพักรักษาตัวอยู่ในห้อง ICU ภายใต้การดูแลอย่างใกล้ชิดจากทีมแพทย์
>> โอ วรุฒ ทำเซอร์ไพรส์! มีลูกชายคนแรกอยู่เมืองนอก ชื่อ "น้องเอ้ก" 
>> น้องแอร์บัส ลูกชายโอ วรุฒ ออร่าความหล่อกระจาย
