ความคืบหน้ากรณี น้องต้นหอม สาวประเภทสองเสียชีวิตปริศนา เลือดออกปาก จมูก และทวาร เปิดใจแม่และเพื่อนๆ แม่ปล่อยโฮ เผยนาทีผู้ตายถูกผู้ชายนับ 20 รุมกระทืบจมกองเท้า
จากกรณี นายวี (นามสมมุติ) หรือ น้องต้นหอม สาวประเภทสอง เสียชีวิตปริศนา เลือดออกปาก จมูก และทวาร โดยญาติสงสัยสาเหตุการตาย อาจเกิดจากการที่อีกฝ่ายถูกรุมกระทืบ ระหว่างไปเที่ยวที่ร้านแห่งหนึ่ง ภายในหมู่บ้านเมืองทองธานี โดยข่าวระบุว่าต้นหอมเต้นเหยียบเท้าคู่กรณี ก่อนถูกรุมยำเมื่อวันที่ 10 ก.พ. ที่ผ่านมา ขณะที่ต่อมา ผกก.สภ.ปากเกร็ด แจงผลชันสูตรระบุว่าน้องต้นหอมเสียชีวิตจากหัวใจล้มเหลว ไม่ใช่ถูกกระทืบ

เผยผลชันสูตรศพสาวประเภทสอง ดับปริศนาหลังเหยียบเท้าสาวในผับ ถูกยกพวก 20 คนรุมกระทืบ

ล่าสุด รายการโหนกระแสวันที่ 20 ก.พ. หนุ่ม-กรรชัย กำเนิดพลอย ในฐานะผู้ดำเนินรายการ ผลิตในนามบริษัท ดีคืนดีวัน จำกัด ออกอากาศทุกวันจันทร์-ศุกร์ เวลา 12.20 น. ทางช่อง 3 กดเลข 33 เปิดใจสัมภาษณ์ คุณแม่น้องต้นหอม ที่มาพร้อม ป้าจุก และ พลอยแสง ไนซ์ เพื่อนสาวประเภทสองซึ่งอยู่ในเหตุการณ์วันดังกล่าว รวมทั้ง รศ.นพ.วีระศักดิ์ จรัสชัยศรี รองอธิการบดีฝ่ายวางแผน มศว. และผู้เชี่ยวชาญด้านนิติเวชศาสตร์

วันนั้นไปเที่ยวที่ไหน?
พลอยแสง : "วันนั้นไปเที่ยวที่ร้านเหล้าแห่งหนึ่งในเมืองทอง จริงๆ ไปเดินซื้อเสื้อผ้า แล้วอยากดื่มกันนิดหน่อย ก็แวะเข้าร้านกัน เราไปกัน 3 คน หนู ไนซ์ ต้นหอม ทีนี้มีชวงดนตรีสดกับดีเจ น้องเต้นเก่ง เป็นแดนเซอร์ น้องก็ออกไปเต้นตรงทางเดิน ด้วยสรีระน้องเหมือนผู้หญิงมาก อาจทำให้ฝั่งโน้นคิดว่าเป็นผู้หญิงก็ได้ เขาเดินมาจากห้องน้ำ เห็นน้องเต้น น้องก็บอกว่าโดนพี่ผู้หญิงคนนั้นเหยียบเท้า แล้วใช้มือหยิกเป้ากางเกงน้อง แล้วโดนลาก
น้องก็เดินมาบอกว่าหนูโดนแบบนี้ ผู้หญิงคนนั้นทำแบบนี้กับหนู เราก็บอกว่าโอเค เลิกร้านเดี๋ยวไปถามก็ได้ว่าเขาไม่ชอบเราหรือเปล่า แล้วพอช่วงเลิกร้าน น้องก็เลยเข้าไปถามว่าไม่ชอบน้องหรือเปล่า ด้วยความที่น้องถามเพราะอยากรู้ไม่ได้อยากจะมีเรื่อง เพราะถ้าดูด้วยตาเปล่า เราเห็นแล้วว่ายังไงเราสู้เขาไม่ได้อยู่แล้ว เขามา 7-8 คน มีทั้งหญิง-ชาย แล้วเรามีแค่ 3 คน
พอเราเดินเข้าไปถามว่าพี่ไม่ชอบอะไรน้องหรือเปล่า ผู้หญิงก็พูดว่ากูไปทำอะไรให้มึง กูไปเหยียบมึงตรงไหน มึงมีอวัยวะเพศให้กูหยิกเหรอ น้องพูดไม่ทันจบ ผู้ชายเดินเข้ามาบีบคอน้องในร้านเลยนะ และพูดว่าแฟนกูทำอะไรให้มึง บีบและดันน้องออกไป
หลังจากนั้น เราก็ผลักผู้ชายออกไปว่ามีสิทธิ์อะไรมาทำน้อง น้องมาถามเฉยๆ แล้วน้องก็บอกว่าโอเคค่ะ ไปคุยกันข้างนอก พอมาคุยกันข้างนอก น้องก็คุยกับแฟนเขาที่เป็นผู้หญิง ว่าเธอเหยียบเราหรือเปล่า ไปๆ มาๆ แฟนเขาก็อ้อมข้างหลังเข้ามาเตะต้นหอมเลย ต้นหอมบอกว่าโดนเขาเหยียบเท้า แต่เขาบอกว่าไม่ได้เหยียบ"
ก่อนหน้านี้มีข่าวว่าต้นหอมเหยียบเท้าเขาแล้วมีเรื่องกัน แต่จริงๆ ไม่ใช่?
พลอยแสง : "ใช่ค่ะ ผู้หญิงเหยียบเท้าน้องค่ะ แล้วดึงเป้าลาก"
หลังจากนั้นเป็นยังไงต่อ?
พลอยแสง : "น้องก็สู้ แล้วผู้หญิงก็เอาขวดแก้ว ขวดเบียร์ปาใส่น้อง ตัวน้องถูกลากออกไปแล้ว ตัวน้องถูกบาดเศษแก้วที่แตก น้องก็สู้ทั้งทางผู้หญิงและแฟนเขา หนูก็เข้าไปช่วยน้อง ไนซ์ก็เข้าไปช่วย แต่ต่างคนต่างดึงไปคนละฝั่ง ภาพที่เห็นน้องตอนนั้นคือน้องนอนอยู่ แล้วผู้ชายล้อมรอบน้อง"
กี่คน?
พลอยแสง : "นับไม่ได้ ตอนแรกมี 6-7 คน แต่เขาทยอยออกมาทีละกลุ่ม"
ไนซ์ : "ประมาณ 20 ค่ะ พวกหนู 3 คนโดนรุมกระทืบ"
แล้วแยกย้ายกันยังไง?
พลอยแสง : "พอเราหลุดออกมาได้ ก็ไปดึงน้องออกมา แล้วเอาตัวไปชิดกำแพงไว้ก่อน เพราะกลัวมาใส่ข้างหลัง ใส่ข้างหน้า เรามากัน 3 คนสู้ไม่ได้อยู่แล้ว ระหว่างนั้นผู้ชายยืนล้อมรอบพวกหนูเป็นวงรี พวกหนูออกไปไม่ได้ แล้วชี้หน้าด่าพวกหนูว่ามึงเก่งเหรอ มึงเจ๋งเหรอ จะเอาอีกมั้ย จะเอาอีกหรือเปล่า"
แม่ต้นหอม : "(ร้องไห้)"
แยกย้ายกัน ไปหาหมอมั้ย?
พลอยแสง : "ไม่ได้ไปหาหมอค่ะ หอมมีรอยช้ำทั้งตัว เขาโดนเตะหน้าหลายที มีหมัดหนึ่งร่วงไปเลย วูบไปเลย หน้าอกโดนเตะ โดนหมดเลย"
ไปแจ้งความที่ไหน?
พลอยแสง : "สน.ปากเกร็ดค่ะ สน.บอกว่าถ้าจะแจ้งความต้องไปตรวจสุขภาพ ต้องเสียค่าใช้จ่ายเองทั้งหมด น้องก็ไม่ได้ไปตรวจ"
สน.ตามตัวคนร้ายมั้ย?
พลอยแสง : "ไม่ค่ะ  ตั้งแต่มีเรื่องไม่มีใครติดต่อมาเลย จนน้องเสีย เขาถึงโทรมาถามว่าหนูใช่มั้ยที่มาแจ้งความ ผ่านไป 7 วันทางปากเกร็ดถึงได้โทร.กลับมา"
กล้องวงจรปิดล่ะ?
พลอยแสง : "เราไม่ได้ไปขอเขา แต่ทางตำรวจบอกว่าได้คลิปหมดแล้ว"
น้องกลับมามีอาการเป็นไง?
แม่ต้นหอม : "วันนั้นอยู่บ้านวันจันทร์ ก็ไปตลาด ไปซื้อผัดซีอิ๊วมาให้เขากิน แล้วเขาก็ไปนอน แม่ก็นอนอยู่ข้างนอก เขาบอกไม่เข้ามาหาเหรอ มาเล่นไลน์ด้วยกัน ให้แม่เปิดเพลงให้ฟัง อันนี้ก่อนเขาเสีย วันที่ 17 ก.พ. ตอนนั้นประมาณเที่ยง"
แม่รู้มั้ยเขาถูกทำร้าย?
แม่ต้นหอม : "ไม่รู้ ไม่เคยบอกเลย มีพี่ชายคนหนึ่งมาบอกว่าแม่ไม่ไปดูต้นหอมเหรอ โดนทำร้ายร่างกายเยอะแยะ แม่ก็ไปถามว่าเป็นเยอะมั้ย เขาบอกว่าไม่เป็นไร เขาเป็นนิดเดียว อย่าไปเชื่อ ให้ฟังเขา เขากลัวเป็นห่วง เลยไม่บอก ไม่เคยบอก ให้ดูว่าแผลนิดเดียวเอง ต้นบอกว่าไม่เป็นอะไร ไปบอกแม่ทำไมให้เครียด"
อาการมีอะไรผิดสังเกต?
แม่ต้นหอม : "ไม่มีอะไร ไม่ซึม เขาบอกแข็งแรง เขาบอกให้ดูแม่ (ร้องไห้)"
ตัวน้องต้นหอมมีร่องรอยบาดเจ็บมั้ย?
ป้าจุก : "วันที่เขาโดนทำร้ายเขาลงเฟซบุ๊ก ก็เลยวิดีโอคอลไป เขาบอกว่าเขาโดนตี โดนผู้ชายเป็นสิบตี ก็เลยถามว่าเจ็บตรงไหน เขาบอกเจ็บตรงหน้า ไม่รู้หน้าจะเสียโฉมหรือเปล่า ก็ยังคุยเล่น ก็ถามว่าปวดหัวมั้ย เขาบอกไม่เป็นไร แค่เจ็บๆ หน้าอก"
วันน้องเสีย?
ป้าจุก : "แม่เขาเห็นน้องก่อน"
แม่ต้นหอม : "เขานอนคว่ำหน้า แม่เลยไปอุ้มมาบนที่นอน ตาเขาค้าง แม่ก็ปิดตาไปรอบหนึ่ง อีกรอบก็เปิดตาอีก แม่ก็ปิดไปแล้วกอดเขา"
ตอนนั้นรู้มั้ยน้องไม่อยู่แล้ว?
แม่ต้นหอม : "เขานอนตัวแข็งไปหมดแล้ว แต่ไม่คิดว่าเสียชีวิตแล้ว"
ปากมีเลือด หรือจมูกมีเลือดมั้ย?
แม่ต้นหอม : "ข้างปากมีเลือด แต่จมูกไม่เห็น"
ผลชันสูตรพบบริเวณทวารก็มีเลือดออกด้วย?
แม่ต้นหอม : "ใช่ค่ะ"
ปกติน้องต้นหอมมีโรคประจำตัวมั้ย?
แม่ต้นหอม : "ไม่มี ไม่เป็นอะไรเลย"
เคยเป็นลม มีอาการชัก ต่างๆ นานามั้ย?
แม่ต้นหอม : "ไม่เคยมี"
ป้าเคยได้ยินน้องบ่นมั้ย มีอาการเจ็บป่วย มีโรคประจำตัวมั้ย?
ป้าจุก : "ไม่ เขาเป็นคนแข็งแรงมาก วันๆ เขาก็เต้นของเขา แข็งแรง ถ้ามองว่ามีเรื่องโรคหัวใจเป็นไปไม่ได้ มีงานบวชอะไรที เขาเต้น มีแต่คนบอกว่าเต้นได้ไง เขาเต็มที่ทุกอย่าง ร่างกายแข็งแรง"
น้องกินยาลดความอ้วนมั้ย?
ป้าจุก : "น้องเขาหุ่นเป็นแบบนั้นอยู่แล้วค่ะ เรื่องเบียร์อาจทาน แต่ยาเสพติดไม่เคยเห็น"
คุณหมอชันสูตรเรียบร้อยแล้ว ผลว่ายังไง?
ป้าจุก : "ระบบหายใจและการไหลเวียนของโลหิตล้มเหลว ร่างกายมีบาดแผล เขียวๆ ตามตัว ช่วงสำคัญสุดตรงคอเป็นรอยช้ำ แต่ในเมื่อหมอระบุมาอย่างนั้น ป้าก็ถามว่าการหัวใจล้มเหลว มันจะมีเลือดออกจากปาก หู จมูก ทวารด้วยเหรอคะ ออกมาเป็นกองเลยค่ะ หมอเขาบอกว่าชันสูตรมาเป็นแบบนี้ เราก็ห่วงน้องด้วยไปกันแค่สองคน น้องก็แย่ เราก็เลยเลิกถามก่อน"
รศ.นพ.วีระศักดิ์ มองยังไง?
รศ.นพ.วีระศักดิ์ : "ในมุมมองผลรายงานการชันสูตรจะเป็นเบื้องต้น ไม่ใช่รายงานชันสูตรที่เป็นท้ายที่สุด เบื้องต้นที่เขาเขียนเป็นกลไกเบื้องต้น ข้อมูลอาจใช้ภาษาที่ไม่ตรงกันนิดหน่อย ข้อเท็จจริงคือมีบาดแผล แต่บาดแผลดังกล่าวทำให้เสียชีวิตหรือไม่ อันนี้ยังไม่เป็นข้อสรุป แต่ขณะเดียวกันมีการผ่าชันสูตร ที่สมองไม่พบบาดแผล ในช่องทรวงอก ช่องท้องไม่พบเลือด อันนี้เป็นข้อมูลที่ทางแพทย์เขาให้
ขณะเดียวกันก็เอาไปตบตอนท้ายว่าเป็นระบบหายใจไหลเวียนโลหิตล้มเหลว เป็นกลไกการตายเพื่อให้มีใบมรณบัตร สามารถเคลื่อนย้ายศพ ซึ่งยังไม่ได้เป็นบทสรุป ต้องรอ บางอย่างผ่าตัดด้วยตามองไม่เห็น อย่างการผ่าตัดชิ้นเนื้อต้องดูด้วยกล้องจุลทัศน์ ซึ่งต้องผ่านกระบวนการอย่างน้อยอาทิตย์หรือสองอาทิตย์"
แสดงว่าผลที่ออกมายังสรุปไม่ได้?
รศ.นพ.วีระศักดิ์ : "ยังครับ ในแง่พนักงานสอบสวนก็ยังไม่ได้สรุป เพราะมันยังไม่ได้รายงานตัวจริง มาตรฐานรายงานตัวจริง ต้องมี 30-60 วันอยู่แล้ว ถึงจะเป็นหลักฐานทางคดีได้ ที่พูดถึงทั้งหมด หนึ่งเป็นใบมรณบัตรที่มีการระบุ ขณะเดียวกันพนักงานสอบสวนได้ผลการผ่าเบื้องต้น ก็ทราบเบื้องต้น ยังไม่ใช่ข้อสรุปทั้งหมด"
ศพเผาวันเสาร์ จำเป็นต้องส่งชันสูตรอีกมั้ย?
รศ.นพ.วีระศักดิ์ : "ชันสูตรไปแล้วไงครับ"
แค่นั้นพอเหรอ?
รศ.นพ.วีระศักดิ์ : "โดยหลัก ในความเป็นจริงต้องรอดูผล เพราะการผ่าเขายังไม่ได้สรุปทั้งหมด จะออกมาในทิศทางที่ญาติคิดหรือไม่ใช่ มันต้องรอ"
จำเป็นต้องเก็บศพไว้ก่อนมั้ย เกิดมีอะไรผิดพลาด จะได้เช็กอีกที?
รศ.นพ.วีระศักดิ์ : "ผมเองก็อยู่ในแวดวงนี้ ความจริงเราทำตามมาตรฐาน มีการผ่า มีการถ่ายรูปทุกขั้นตอน หลักฐานเก็บไว้หมดแล้ว ครบถ้วนแล้ว ถ้ารู้สึกว่ายังมีบางประเด็นที่ยังมีข้อสงสัย อันนี้สามารถขอตรวจเพิ่มเติมได้ เพราะหลักฐานที่มีอยู่ เราเก็บไว้ครบพอสมควรอยู่แล้ว"
ต้องนับวันรออีก เพราะจะมีผลอีกชุดหนึ่งมา ลงดีเทลลึกไปกว่านั้น ที่แม่กับป้าได้รับทราบคือเบื้องต้น เพื่อให้ออกใบมรณบัตร แต่ผลดีเทลลงไป แม่กับป้าต้องรอก่อน จะช่วยยังไงได้บ้าง?
รศ.นพ.วีระศักดิ์ : "ในมุมมองผมความชัดเจนของเรื่อง มีเรื่องการทำร้ายร่างกายซึ่งชัดเจนอยู่แล้ว เรื่องนี้เขาดำเนินการในกระบวนการตรงนั้นไปแล้ว แต่การกระทำตรงนั้นจะทำให้อันตรายถึงแก่ชีวิต อันนั้นเป็นขั้นตอนเบื้องต้น เขาตั้งข้อกล่าวหาไปแล้ว ตอนนี้จุดเริ่มต้นคดีมีแล้ว เพียงแต่ปลายทางออกมาเป็นอย่างไร ต้องรอผลทางวิทยาศาสตร์"
ถึงตำรวจบอกว่าตายเพราะระบบหัวใจเลือดล้มเหลว มันก็ไม่ใช่สาเหตุ ต้องไปดูดีเทลลึกๆ ว่าเกิดจากอะไร?
รศ.นพ.วีระศักดิ์ : "ครับ"
หัวใจวายตาย เลือดออกปาก หู จมูก ทวาร ได้มั้ย?
รศ.นพ.วีระศักดิ์ : "ได้ครับ ด้วยระบบร่างกาย พอตายแล้ว หูรูดทุกอย่าง แม้กระทั่งระบบเลือดก็สูญเสียไปหมดแล้ว เลือดอาจออกมาเองก็ได้"
ฝั่งตรงข้ามเป็นผู้อิทธิพลมั้ย?
พลอยแสง : "เขาเป็นเจ้าถิ่นตรงนั้นค่ะ เพราะเขาดักหมดเลย ออกมาไม่ได้"
แม่-ป้า กลัวต้นหอมเสียชีวิตฟรี?
ป้าจุก : "อยากให้มีความเป็นธรรม แม่เขามีลูกคนเดียว (เสียงสั่นเครือ) ต้นหอมไม่ได้เป็นเด็กเกเรอะไร"
คิดว่าน่าจะเสียชีวิตเพราะถูกกระทืบ?
ป้าจุก : "คิดว่ามีส่วนบ้าง แต่เราไม่ใช่หมอ ก็ตอบไม่ได้"
มีโอกาสช้ำใน แล้วเสียชีวิตมั้ย?
รศ.นพ.วีระศักดิ์ : "อย่างที่บอก ขั้นตอนมันผ่าแล้วเรามองด้วยสายตา ทีนี้สายตามันไม่เห็นร่องรอยโรคที่อาจไปเชื่อมโยง แต่แน่นอนพอเราตัดชิ้นเนื้อไปเชื่อมโยง มันอาจจะเห็นก็ได้ ตรงนี้อาจมีความเชื่อมโยงให้เห็น"