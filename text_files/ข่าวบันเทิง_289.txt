พิธีพระราชทานเพลิงศพปอ ทฤษฎี ใช้โลงไม้สักทองบรรจุและจะเผาไปพร้อมกับร่างของปอ
โบ๊ท วิบูลย์นันท์ และ สุริยา ดิษฐเกษร ได้เปิดเผยว่า "เป็นโลงที่ผมร่วมกับเพื่อนๆ มูลนิธิร่วมกตัญญูทำให้ปอ เป็นโลงไม้สักทอง เนื่องจากว่าวันที่เคลื่อนย้ายศพ พวกเราเห็นว่าโลงของปอเป็นโลงธรรมดา แล้วน้องที่อยู่ด้วยกันมีโรงงานทำโลงศพอยู่แล้ว จึงสั่งทำขึ้นมาให้ปอ ช่างเริ่มทำตั้งแต่วันที่น้องเสีย เร่งสุด 3-4 วันเสร็จ"
"พวกเราตั้งใจทำให้ปอเราเห็นว่าเป็นบ้านหลังสุดท้ายของน้อง จึงอยากทำให้ดีที่สุด ไม่อยากให้มองเรื่องราคา ส่วนความพิเศษของโลง จะแตกต่างจากโลงธรรมดาเพราะเป็นไม้สักเลี่ยมทอง ชั้นด้านล่างโลงจะมากกว่า นับจากฐานด้านล่างขึ้นไปมีทั้งหมด 5 ชั้น ส่วนโลงทั่วไปจะมีประมาณ 1-2 ชั้น"
"ส่วนความหมายของ 5 ชั้นคือ ถ้ายิ่งมากชั้นราคาก็ยิ่งจะแพง ซึ่งขึ้นอยู่กับของคนที่ใช้ว่าเขาจะเลือกกี่ชั้น โลงนี้ดีที่สุด เราอยากทำให้ปอเต็มที่ที่สุด ส่วนลวดลายเทพพนม เป็นลวดลายของไทย ซึ่งถ้าเป็นโลงธรรมดา จะเป็นไม้อัดและทาสี แต่ลายโลงที่เราทำให้ปอเราใช้การแกะและเอามาทาสีและแปะเข้าไป ข้างในบุด้วยผ้าไหมสีทองพร้อมหมอนอย่างดี ใช้คนงานในการทำประมาณ 3-4 คน เราคิดว่าพวกเรามีโอกาสส่งน้องครั้งสุดท้ายแล้ว จึงอยากจะทำบ้านหลังสุดท้ายของน้องให้ดีที่สุด"
"เราได้บอกกับปอแล้วว่าจะทำให้ และขออนุญาตทางครอบครัว พ่อแม่ และโบว์แล้วว่าจะทำให้ปอ คุณพ่อคุณแม่ก็เห็นดีด้วย ซึ่งโลงนี้จะเผาไปพร้อมกับร่างของปอ ส่วนโลงเก่าจะบริจาคให้คนอื่นใช้ต่อไป เพราะโลงเก่าปอก็ยังไม่ได้ใช้ เพราะหลังจากที่นำศพมาก็นำเข้าโลงเย็นเลย ผมจะอยู่จนถึงพรุ่งนี้และจะเป็นคนบรรจุศพปอเองด้วย"

ทั้งนี้ กำหนดพระราชทานเพลิงศพ ปอ ทฤษฎี เป็นกรณีพิเศษในวันพรุ่งนี้ (24 ม.ค.) ณ เมรุวัดกลาง (พระอารามหลวง) อ.เมือง จังหวัดบุรีรัมย์
ซึ่งจะเริ่มตั้งแต่เวลา 10.30 น. สวดพระพุทธมนต์ พระสงฆ์ 10 รูป 
เวลา 11. 00 น. ถวายภัตตาหารเพลแด่พระสงฆ์ เวลา 13. 00 น. เทศน์อานิสสงฆ์ 1 กัณฑ์ เวลา 13.30 น. สวดมาติกาบังสกุล (พระสงฆ์ 10 รูป) เวลา 14.50 น. เคลื่อนศพไปยังเมรุ เวลา 15.00 น. ทอดผ้าบังสกุล (40 ผืน) เวลา 15.30 น. ประกอบพิธีพระราชทานเพลิงศพ เวลา 16.00 น. พระราชทานเพลิงศพ