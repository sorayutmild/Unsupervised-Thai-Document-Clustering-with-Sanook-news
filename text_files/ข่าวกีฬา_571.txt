ทัพวอลเลย์บอลหญิงทีมชาติไทย ต้องเจอกับข่าวร้ายเมื่อจะหมดสิทธิ์ใช้งาน "แนน" ทัดดาว นึกแจ้ง บอลเร็วตัวเก่งของทีมที่ได้รับบาดเจ็บจากเกมที่แพ้ให้กับ เบลเยียม 2-3 เซต ในการแข่งขัน วอลเลย์บอลหญิง เนชั่นส์ ลีก 2022 สัปดาห์แรก ที่ประเทศตุรกี เมื่อวันเสาร์ที่ 4 มิถุนายน ที่ผ่านมา โดยเกมดังกล่าว ทัดดาว นึกแจ้ง นักตบสาววัย 28 ปี เกิดอุบัติเหตุชนกับ สุพัตรา ไพโรจน์ จนต้องถูกเปลี่ยนตัวออกจากสนามเนื่องจากไม่สามารถทนอาการเจ็บลงเล่นต่อไป ก่อนที่ในเกมล่าสุดที่เอาชนะ จีน 3-2 เซต เจ้าตัวจะไม่มีชื่อในทีมล่าสุด สมาคมกีฬาวอลเลย์บอลแห่งประเทศไทย ได้ออกมาเปิดเผยถึงอาการบาดเจ็บของ ทัดดาว นึกแจ้ง ว่าจะหมดสิทธิ์ลงสนามช่วยทีมในรายการ เนชั่นส์ ลีก 2022 แน่นอนแล้ว เนื่องจากต้องใช้เวลารักษาตัวประมาณ 6-8 สัปดาห์เลยทีเดียว"ฝ่ายแพทย์ และวิทยาศาสตร์การกีฬา สมาคมกีฬาวอลเลย์แห่งประเทศไทย ได้สรุปอาการบาดเจ็บของทัดดาว ให้ทราบดังนี้ เบื้องต้นมีอาการบาดเจ็บหลังบริเวณเอวส่วนล่างด้านซ้าย ไม่สามารถลุกยืนได้ จึงได้นำตัวส่งโรงพยาบาล ผลการตรวจร่างกายไม่พบการบาดเจ็บหรือมีอาการผิดปกติของเส้นประสาท จากภาพถ่ายด้วยแม่เหล็กไฟฟ้า ( MRI ) พบบริเวณเอวส่วนล่างมีการหักของกระดูกระยางค์ข้างซ้ายของกระดูกสันหลังส่วนเอวข้อที่ 1 และ 3 ซึ่งเป็นจุดเกาะของกล้ามเนื้อสันใน( psoas muscle ) ที่ใช้ในการงอสะโพก ( hip flexion ) สันนิษฐานว่าเกิดจากการเกร็งอย่างรุนแรงของกล้ามเนื้อสันในในขณะที่ล้ม และกล้ามเนื้อกระตุกเป็นเหตุทำให้กระดูกหัก"ทัดดาว นึกแจ้ง"การรักษาของทัดดาว ที่ตุรกี แพทย์ได้ให้การรักษาแบบประคับประคอง ทางทีมแพทย์ของสมาคมฯ ได้ปรึกษากันแล้วลงความเห็นเบื้องต้นว่า สามารถรักษาได้ด้วยวิธีไม่ต้องผ่าตัด จะใช้เวลารักษาประมาณ 6-8 สัปดาห์ และแนะนำให้กลับมาตรวจละเอียดที่ประเทศไทยโดยเร็วอีกครั้งหนึ่ง เพื่อกำหนดแนวทางรักษาให้หายโดยเร็วที่สุด"ซึ่งสมาคมฯ ได้ประสานงานกับผู้ฝึกสอนแล้วกำหนดให้กลับมาตรวจรักษาที่ประเทศไทยโดยจะเดินทางถึงสนามบินสุวรรณภูมิในเช้าวันที่ 7 มิถุนายน 2565 และเข้าพักตรวจและรักษาที่โรงพยาบาลปิยะเวท โดยทีมแพทย์ของสมาคมฯ จะประสานกับทีมแพทย์โรงพยาบาลปิยะเวท เพื่อดูแลรักษาให้หายเร็วที่สุดเพื่อกลับมาช่วยทีมวอลเลย์บอลทีมชาติไทยในการแข่งขันชิงแชมป์โลกปลายปีนี้"สำหรับการแข่งขันในช่วงสัปดาห์แรก ก็จบลงเป็นที่เรียบร้อย ทัพนักตบลูกยางสาวไทย ทำผลงานได้อย่างยอดเยี่ยม คว้าชัยไปได้ถึง 3 เกม และแพ้เกมเดียว จากทั้งหมด 4 นัด โดยสนามต่อไปสัปดาห์ที่สองจะแข่งขันกันที่เมืองเกซอน ซิตี้ ประเทศฟิลิปปินส์ ระหว่างวันที่ 14 -19 มิถุนายน นี้
