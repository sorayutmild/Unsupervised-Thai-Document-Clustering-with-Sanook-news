
อภินิหารเงินออม 
 
เราดูยอดเงินที่จ่ายเข้าประกันสังคมแบบออนไลน์ได้แล้วนะจ๊ะ
นับเป็นสิ่งใหม่ที่เราพึ่งรู้ในช่วงยืนภาษีต้นปีที่ผ่านมานี่เอง มันเป็นครั้งแรกที่สรรพากรเรียกเอกสารเพิ่ม เรามีเอกสารครบทุกอย่าง ยกเว้นใบเสร็จที่จ่ายเงินเข้าประกันสังคม!!
หนทางสุดท้ายก็ลองมาดูที่หน้าเว็ปของประกันสังคมเผื่อจะช่วยอะไรเราได้บ้าง แล้วก็เป็นจริงดังคาด ประวัติการจ่ายเงินเข้าประกันสังคมของเราถูกบันทึกไว้ทั้งหมดตั้งแต่เดือนแรกที่ก้าวเท้าเข้าทำงาน สุดยอดอ่ะ!! เรารีบเปิดหน้า “ข้อมูลการส่งเงินสมทบ” แล้วแค๊ปภาพเป็นหลักฐานส่งให้เจ้าหน้าที่สรรพากรเพื่อยื่นภาษีต่อไป #ปิดจ๊อบ
เรื่องดีๆแบบนี้ต้องบอกต่อ ตอนนี้หลายคนก็อยากจะรู้แล้วใช่ไหมว่ามีวิธีการสมัครอย่างไร แต่ก่อนจะไปถึงจุดนั้น เราควรมาปูพื้นฐานความรู้เบื้องต้นเกี่ยวกับการเป็นผู้ประกันตนของคนทำงานกันก่อนนะจ๊ะ (ส่วนรายละเอียดของแต่ละมาตราอ่านได้ที่ลิงค์ท้ายบทความ)
 
ความแตกต่างของผู้ประกันตนมาตรา 33 และ 39

 
เมื่อออนไลน์ทำให้ชีวิตง่ายขึ้น นอกจากทำให้เราดูยอดเงินในประกันสังคมได้เองแล้ว ยังตรวจสอบได้ว่านายจ้างส่งเงินเข้าประกันสังคมให้เราจริงหรือไม่ (บางครั้งหักเงินไปแต่ไม่ส่งให้เราก็มีนะจ๊ะ) เราสามารถติดตามสิทธิประโยชน์ทดแทนต่างๆ รวมทั้งยังใช้เป็นเอกสารประกอบยื่นภาษีได้อีกด้วย
ส่วนคนที่สมัครเป็นผู้ประกันตนมาตรา 39 ก็ยังเข้าไปดูว่าเดือนนี้จ่ายแล้วหรือยัง กันลืมจ่าย เพราะถ้าไม่จ่ายเงิน 3 เดือนติดกันหรือ 1 ปีจ่ายเงินไม่ครบ 9 เดือนก็จะไม่ได้เป็นผู้ประกันตนมาตรา 39 อีกต่อไป
 
วิธีดูยอดเงินในประกันสังคมแบบออนไลน์ มี 2 รูปแบบ
รูปแบบที่ 1 ทางคอมพิวเตอร์
เข้าไปสมัครกันได้ที่ http://www.sso.go.th เท่าที่สอบถามกับเจ้าหน้าที่จะดูได้เฉพาะผู้ประกันตนมาตรา 33 และ 39 เท่านั้น ส่วนผู้ประกันตนมาตรา 40 อาจจะต้องรอไปก่อนนะจ๊ะ

 
กรอกข้อมูลเสร็จแล้วระบบจะส่งลิงค์ไปที่ e-mail ของเราเพื่อยืนยันตัวตน เท่านี้ก็ใช้งานดูเงินในประกันสังคมแบบออนไลน์ได้แล้วจ้า

 
เมื่อเข้าระบบมาแล้วก็จะมีชื่อของเราที่มุมขวาบน เราสามารถตรวจสอบข้อมูลประกันสังคมได้เลย

 
ดูข้อมูลการส่งเงินของเราตั้งแต่เริ่มทำงานแบบรายปี ถ้าเราอยากรู้ยอดเงินรวมทั้งหมดที่ส่งเข้าประกันสังคมก็ต้องบวกเลขของแต่ละปีเองนะจ๊ะ เราเลือกได้ว่าอยากจะรู้ยอดเงินของปีอะไรก็คลิกเปิดได้เลย เช่น อยากรู้ยอดเงินของปี 2558 แอดมินทำงานประจำแล้วก็ลาออกมาเป็น Freelance ในระบบก็จะขึ้นให้ดูทั้งหมดว่าเงินที่จ่ายเข้าไปเป็นเงินสมทบในกรณีอะไรบ้าง

 
ดูเงินเกษียณได้ด้วยนะจ๊ะ ดูย้อนหลังตั้งแต่ปีแรกที่เริ่มส่งเพราะระบบก็จะบันทึกไว้ทั้งหมด ทำให้เรารู้ว่าจ่ายเงินมากี่ปีแล้ว เราจะรู้ว่าตนเองจะได้รับเงินเกษียณเป็นแบบบำเหน็จหรือบำนาญก็ต่อเมื่ออายุครบ 55 ปีบริบูรณ์ ความเป็นผู้ประกันตนสิ้นสุดลง และระยะเวลาการส่งเงิน คือ
๐ได้รับเงินบำเหน็จชราภาพ จะต้องจ่ายเงินเข้าประกันสังคมไม่ครบ 180 เดือน (15 ปี)๐ได้รับเงินบำนาญชราภาพ จะต้องจ่ายเงินเข้าประกันสังคมมากกว่า 180 เดือน (15 ปี)กรณีชราภาพมีรายละเอียดยิบย่อยเยอะแยะยั๊วเยี้ยมากมาย คลิกอ่านได้ที่ลิงค์ท้ายบทความนะจ๊ะ

 
รูปแบบที่ 2 ผ่านทาง App
 
โหลด App มาแล้วสมัครใช้บริการก็ใช้งานได้เหมือนกันจ้า



 
เงินที่เราจ่ายเข้าประกันสังคมเป็นสิทธิประโยชน์ที่เราควรรู้ ทั้งเรื่องความคุ้มครองกรณีต่างๆและเงินที่เราจะได้รับตอนเกษียณ แม้ว่าอาจจะเป็นเงินไม่มาก แต่ก็เป็นเงินที่แบ่งเบาภาระค่าใช้จ่ายได้ มีเรื่องเล่าจากพี่คนหนึ่งที่พึ่งคลอดลูกแล้วยื่นใช้สิทธิประโยชน์จากประกันสังคม แทนที่จะจ่ายเงินค่าคลอดเป็นหมื่น เหลือเพียงหลักพันเท่านั้น ตอนนี้รู้แล้วก็อย่าลืมสมัครเพื่อตรวจสอบเงินของเราเองนะจ๊ะ ^^