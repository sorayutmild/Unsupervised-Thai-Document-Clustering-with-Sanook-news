ตำรวจเดินหน้าเก็บหลักฐาน เอาผิด "พี่ณัฐ" เจ้าของสถาบันนรก ลูกศิษย์มือซ้ายแฉสั่งให้ทิ้งไม้เบสบอสใช้ก่อเหตุ ผู้ต้องหาทั้งหมดยังปากแข็ง-ปฏิเสธทุกข้อหา
จากกรณีที่เจ้าหน้าที่ตำรวจ พร้อมกับฝ่ายปกครอง ได้ร่วมกันนำกำลังเข้าตรวจสอบสถาบันกวดวิชาเตรียมทหารแห่งหนึ่ง ที่ตกเป็นกระแสข่าวโด่งดัง เพราะการเสียชีวิตอย่างมีเงื่อนงำของ "น้องชายแดน" วัย 15 ปี โดยแพทย์ระบุสาเหตุการตายเกิดจากการบาดเจ็บของตับอ่อน จากการกระทบในช่องท้อง แม้ว่าทางเจ้าของสถาบันจะอ้างว่าเป็นหยอกล้อเล่นกันกับเด็กๆ เท่านั้น
ต่อมาเมื่อช่วงเช้าวันนี้ (18 มิ.ย.) เจ้าหน้าที่ตำรวจได้เข้าควบคุมตัว นายณัฐพล อายุ 27 ปี เจ้าของสถาบันกวดวิชาเตรียมทหารดังกล่าว พร้อมด้วยภรรยาและแม่ยาย ฐานร่วมกันทำร้ายผู้อื่นจนเป็นเหตุให้ผู้นั้นถึงแก่ความตาย สืบเนื่องจากมีทั้งศิษย์เก่าและศิษย์ปัจจุบันของสถาบันแห่งนี้ให้ปากคำยืนยันชัดว่า ผู้ต้องหาทั้ง 3 คน มีส่วนร่วมกับลูกศิษย์ที่เป็นหัวโจก 4 คน ทำร้ายน้องชายแดนถึงแก่ชีวิต แม้ทั้งหมดยังให้การปฏิเสธ
>> บุกจับ "ครู" เจ้าของสถาบันกวดวิชาเตรียมทหาร เด็กยันทำร้าย "น้องชายแดน" จนตาย
ล่าสุด พ.ต.อ.สุทธินันทร์ คงแช่มดี ผกก.สภ.เมืองนครสวรรค์ ได้จัดกำลังทีมค้นหาไม้เบสบอล จำนวน 8 อัน ที่เชื่อว่าใช้ในการตีทำร้ายเด็ก ซึ่งเป็นวัตถุพยานที่สำคัญที่ถูกนำไปทิ้งบริเวณใต้สะพานริมแม่น้ำปิง บริเวณ ต.วัดไทร อ.เมืองนครสวรรค์ โดยมีรายงานว่าหนึ่งในเด็กหัวโจกที่เป็นลูกสมุนเจ้าของสถาบัน ยอมรับว่าเจ้าของสถาบันสั่งให้นำไม้เบสบอลทั้งหมดไปทิ้ง เพื่อทำลายวัตถุพยาน
ทางเจ้าหน้าที่จึงได้มีการประสานไปยังหน่วยบรรเทาสาธารณภัยเทศบาลนครนครสวรรค์ ในนำเรือท้องแบนออกค้นหาไม้เบสบอลที่แม่น้ำน้ำดังกล่าว โดยมีการนำเด็กที่เปิดปากให้การรับสารภาพไปชี้จุดตรงที่ทิ้งไม้ แต่ปรากฏว่า การค้นหากินเวลานานกว่า 2 ชั่วโมง แต่ยังไม่พบวัตถุพยานสำคัญแต่อย่างใด
พล.ต.ต.ดงรงค์ เพ็ชรพงษ์ ผบก.ภ.จว.นครสวรรค์ เปิดเผยว่า จากสำนวนคดีแนวทางการสืบสวนสอบสวน มีการยืนยันชัดเจนว่ามีการร่วมกันทำร้ายจนน้องชายแดนถึงแก่ความตายจริง และจากการตรวจสอบสภาพบาดแผลของเด็ก ไม่สอดคล้องกลับกลุ่มผู้ต้องหาที่ให้การในตอนแรก จึงมีการดำเนินการออกหมายจับก่อน โดยหมายจับได้รับอนุมติออกมาเมื่อตอนเที่ยงคืน
>> ยามหมู่บ้านแฉเห็นกับตา "สถาบันนรก" โหดจัด เด็กเคยปีนหนีตายกลางดึก
จากนั้นจึงได้วางแผนในการนำกำลังตำรวจในสังกัด ร่วมกับเจ้าหน้าที่กองปราบปรามเข้าปิดล้อมพื้นที่บริเวณบ้านตั้งแต่เวลา 01.00 น. จนกระทั่งถึงรุ่งสาง จึงได้มีการให้เจ้าหน้าที่นำหมายจับไปแสดงกับ นายณัฐพล, น.ส.พีรญา และ น.ส.นงลักษณ์ ในข้อหาร่วมกันทำร้ายผู้อื่นจนเป็นเหตุให้ผู้นั้นถึงแก่ความตาย
โดยในการจับกุมนั้น พบว่าทางกลุ่มผู้ต้องหาได้เตรียมจัดเก็บกระเป๋าเดินทางคล้ายจะหลบหนี จึงได้ควบคุมผู้ต้องหาทั้งหมดมาสอบสวน แต่ยังคงให้การปฏิเสธ พร้อมกับมีการเรียกทนายนำหลักทรัพย์เพื่อขอประกันตัว
ซึ่งในขั้นตอนนี้ทางเจ้าหน้าที่ยังคงควบคุมตัวไว้สอบสวน โดยมีเวลา 48 ชั่วโมง ในการสอบปากคำเพราะยังอีกหลายประเด็นที่ต้องสอบ ซึ่งหลังจากนั้นจะนำตัวผู้ต้องหาทั้ง 3 คนไปฝากขังต่อศาลต่อไป ซึ่งยืนยันว่าคดีนี้ไม่มีความน่าเป็นห่วง และไม่มีอะไรซับซ้อน ทางเจ้าหน้าที่ตำรวจชุดทำงานในคดีนี้ ทำงานกันอย่างเต็มที่
ส่วนบรรยากาศในการสอบปากคำผู้ต้องหานั้น ทางเจ้าหน้าที่ได้มีการนำผู้ต้องหาไปขังรวมไว้ที่ห้องขังก่อน จะมีการนำตัวขึ้นมาสอบที่ห้องประชุมใหญ่ที่จัดเตรียมไว้ทีละคน โดยทราบว่าขณะนี้ทนายส่วนตัวของผู้ต้องหาทั้ง 3 ราย ได้มีการเตรียมหลักทรัพย์ไว้รวมกว่า 600,000 บาท ในการประกันตัวผู้ต้องหาแล้ว แต่การสอบสวนยังคงไม่แล้วเสร็จ เนื่องจากทางเจ้าหน้าที่ต้องการสอบสวนกลุ่มผู้ต้องหาให้ละเอียดอย่างรอบด้านก่อน
>> ตำรวจบุกค้นบ้านกวดวิชาเตรียมทหาร สืบเอาผิดใครฆ่า "น้องชายแดน">> สถาบันเตรียมทหารฉาวปิดเงียบ ยกเลิกเผา "น้องชายแดน" มีคำสั่งอายัดศพ>> เปิดปูมไขปริศนา คดีเด็ก 15 ดับสลด หลังเข้ากวดวิชาเตรียมทหาร>> เด็กชายวัย 15 ดับสลด หลังเข้ากวดวิชาเตรียมทหาร ตับอ่อนฉีก-อัณฑะมีรอยไหม้>> พ่อร้องสอบสถาบันกวดวิชา สงสัยลูกชายวัย 15 ปี ถูกรุมซ้อมปางตาย