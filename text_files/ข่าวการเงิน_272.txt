นิด้าโพล เผย ประชาชนเลือกซื้อสินค้าบริการในห้างค้าปลีกขนาดใหญ่ แนะ โชว์ห่วยปรับตัวให้ธุรกิจดำเนินต่อไปได้ ศูนย์สำรวจความคิดเห็น "นิด้าโพล" สถาบันบัณฑิตพัฒนบริหารศาสตร์ (นิด้า) เปิดเผยผลสำรวจความคิดเห็นของประชาชน เรื่อง "การใช้บริการห้างสรรพสินค้า, ไฮเปอร์มาร์เก็ต, ร้านสะดวกซื้อ และซุปเปอร์มาร์เก็ต ของคนไทย" ทำการสำรวจระหว่างวันที่ 19-20 สิงหาคม 2556 จากประชาชนทั่วประเทศ จำนวน 1,241 หน่วยตัวอย่างทั้งนี้ เมื่อถามถึงการใช้บริการห้างสรรพสินค้า / ไฮเปอร์มาร์เก็ตของคนไทย พบว่า ประชาชนส่วนใหญ่ ร้อยละ 52.04 ใช้บริการห้างเทสโก้ โลตัส รองลงมา ร้อยละ 37.29 ใช้บริการห้างบิ๊กซี ร้อยละ 11.67 เซ็นทรัล ร้อยละ 5.88 ใช้บริการห้างแม็คโคร และร้อยละ 4.29 ใช้บริการห้างเดอะมอลล์ ขณะที่ การใช้บริการร้านสะดวกซื้อ พบว่า ประชาชนส่วนใหญ่ ร้อยละ 73.68 ใช้บริการร้านสะดวกซื้อ เซเว่น-อีเลฟเว่น ส่วนการใช้บริการซุปเปอร์มาร์เก็ต พบว่า ร้อยละ 39.97 ใช้บริการซุปเปอร์มาร์เก็ตเทสโก้ โลตัส เอ็กซ์เพรส รศ.ดร.กำพล ปัญญาโกเมศ อาจารย์ประจำคณะบริหารธุรกิจ และรองอธิการบดีฝ่ายวิจัยและบริการวิชาการ นิด้า กล่าวว่า ผลสำรวจสะท้อนถึงวิถีชีวิตประจำวันของคนไทย ในด้านการจับจ่ายใช้สอย ที่คนส่วนใหญ่จะเลือกซื้อสินค้าหรือใช้บริการในห้างค้าปลีกขนาดใหญ่ มากกว่าร้านโชว์ห่วย ซึ่งร้านโชว์ห่วยนั้น อาจจะต้องมีการปรับตัวเพื่อให้สามารถดำเนินธุรกิจต่อไปได้ เพราะห้างค้าปลีกขนาดใหญ่ โดยเฉพาะ 2 บริษัทใหญ่ ที่มีความแข่งขันทางการตลาดสูงมาก จะเห็นได้จากการมีโปรโมชั่นตามสื่อต่างๆ เช่น การโฆษณา บัตรส่วนลดราคาสินค้า บัตรคูปองแทนเงินสด เป็นต้น แต่อย่างไรก็ตาม ผู้บริโภคก็จะได้ประโยชน์จากการแข่งขันทางการตลาดเช่นเดียวกัน
