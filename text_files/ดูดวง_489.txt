ดวงชะตาปี พ.ศ. 2563 ราศีมังกร หรือ ผู้ที่เกิดระหว่างวันที่ 16 มกราคม – 15 กุมภาพันธ์
ปี 2563 ปีแห่งการเตรียมพร้อมทั้งทางร่างกายและจิตวิญญาณ ด้วยการศึกษา เรียนรู้ให้มากขึ้น โดยเฉพาะที่เกี่ยวกับกฎหมาย ศาสนา หรือสาขาอาชีพที่ใช้ความชำนาญเฉพาะด้าน เพื่อนำไปสู่ความเจริญรุ่งเรืองอย่างมั่นคงและยาวนาน
มกราคม หากเชื่อมั่นในตัวเองมากเกินไป ไม่รับฟังคำทักท้วงจากคนอื่น ก็อาจเป็นอุปสรรคต่อความสำเร็จในเรื่อง งาน เงิน และ ความรัก!  เรื่องงาน ก็อาจทำให้ขัดแย้ง มีปัญหากับคนที่เกี่ยวข้อง เรื่องเงิน อาจถูกล่อลวงให้สูญเสียเงินจำนวนมาก เรื่องความรัก อาจทำให้เขา/เธอที่เคยช่วยเหลือ สนับสนุน เกิดท้อถอยและเบื่อหน่ายจนรามือจากไป และควรระวังจากเดือนนี้จนถึงเดือนหน้า หากคบเพื่อนไม่ดี อาจทำให้ล่มจมได้ด้วย ควรหลีกเลี่ยงที่จะร่วมหุ้น ลงทุน หรือ ให้กู้ยืมไว้ก่อน!
กุมภาพันธ์ เข้าสังคม แสดงตัวตนให้มากขึ้น ทั้งจากการเขียน พูด ก็อาจทำให้เกิดรายได้ ได้รับความเชื่อถือมากขึ้น หากกำลังหางาน สมัครงาน นัดสัมภาษณ์ก็จะมีโอกาสสูงเช่นกัน แต่ควรระวังการติดต่อสัมพันธ์แบบลับๆ โดยเฉพาะเรื่องรักกุ๊กกิ๊ก หรือ ใช้เส้น วิ่งเต้นทำในสิ่งที่ไม่เป็นธรรม เพราะอาจนำความยุ่งยากเดือดร้อนมาให้ ทั้งเรื่องงาน เงิน ชื่อเสียง รวมถึงอาจก่อศัตรูที่จะขู่เข็ญ กรรโชกจนตกเป็นเบี้ยล่างไปอีกนาน
มีนาคม มีลาภผลเข้ามาอย่างต่อเนื่อง ทั้งจากงาน และการเสี่ยงโชค เก็งกำไร รวมถึงการลงทุน ขยายงาน ทำโครงการใหม่ๆ ก็จะมีเกณฑ์สำเร็จรออยู่ แต่จนถึงเดือนเมษายน ควรระวังอารมณ์รักใคร่ เสน่หา ทั้งจากคนใกล้ตัวหรือที่มีแอบแฝงซ่อนเร้นไว้ ก็อาจทำให้เงินทองถูกผลาญวอดวายได้เช่นกัน และที่สำคัญควรระวังบาดเจ็บ เจ็บตัว ไม่สบายกะทันหัน ก็อาจเกิดขึ้นได้ จากอารมณ์รีบร้อน ไม่ได้ดังใจ หรือพยายามจะรวบรัด รีบเร่งเกินไป
เมษายน อย่าวางใจใคร ทั้งเรื่องงาน เงิน เพราะมีเกณฑ์สูงที่จะพบคน “ดีแต่ปาก” ที่สัญญาว่าจะทำหรือจะให้ แล้วไม่ทำตาม โดยเฉพาะหากเป็นนายหน้า หรือซื้อ-ขาย จัดการอสังหาริมทรัพย์ ควรระวังมากขึ้น แต่หากจะขอวงเงินกู้ ขอขยายสินเชื่อ บัตรเครดิต ก็จะมีโอกาสได้สูง  และมนุษย์เงินเดือน ควรหลีกเลี่ยงที่จะแสดงความขัดแย้งกับผู้ใหญ่ที่มีอำนาจมากกว่า เพราะอาจถูกกลั่นแกล้งจนอยู่ไม่ได้  เรื่องความรัก หากรักราบรื่น มีเพศสัมพันธ์กัน ก็อาจได้บุตร-ธิดา แต่หากเริ่มสัมพันธ์ ควรระวังหากเขา/เธอแสดงตัวตนว่าเป็นคนต่างชาติ เพราะมีเกณฑ์ถูกหลอกลวงสูง
พฤษภาคม อาจถูกกลั่นแกล้ง หักหลัง ลอบทำร้าย เพราะเรื่องเงิน จึงควรหลีกเลี่ยงที่จะพูดเขียนอวดร่ำรวย หรือ ขัดแย้งผลประโยชน์กับผู้ใด..อันตราย! รวมถึงหากมีเรื่องที่จะประนีประนอม ก็ควรเลื่อนไปก่อน หากพยายามมากไป ยิ่งทำให้แย่ลง และจนถึงเดือนกรกฎาคม การค้าขายอาหาร ของสวยๆ งามๆ หรือ ของเด็ก ก็อาจทำให้เกิดรายได้มหาศาล แต่หากมีอารมณ์รักใคร่ เสน่หา หลงใหลคลั่งไคล้เพศตรงข้ามที่อ่อนวัยกว่าก็อาจทำให้ได้มา ก็หมดไป!
มิถุนายน อย่ายุ่งเรื่องชาวบ้าน ไม่ควรสอดแทรกเข้าไปเป็นตัวกลางประสานใดๆ เพราะอาจทำให้เจ็บตัวและสถานการณ์อาจแย่ลงไปอีก และเดือนนี้หากจะต้องเดินทาง ก็อย่าประมาท เพราะอาจมีเหตุ/ภัยที่จะทำให้ล่าช้า หรือ ไปไม่ถึงปลายทาง ในเรื่องเงิน จะอยู่ในเกณฑ์ดี หาง่าย ใช้คล่องมือ แต่ควรหลีกเลี่ยงหากถูกโน้มน้าวใจให้หาเงินในทางที่ไม่สุจริต เพราะมีเกณฑ์ที่จะถูกหักหลัง คดโกง และนำความเดือดร้อนมาให้  เรื่องความรัก หากเพิ่งเริ่มต้น ก็ควรทำใจที่จะต้องอดทน คอยตามติดถึงจะมีโอกาสมากขึ้น
กรกฎาคม คิดให้นานๆ ก่อนจะกระทำ ถึงจะผ่านพ้นอุปสรรคไปได้ จากงาน การติดต่อสัมพันธ์ที่คิดว่าตัวเองแน่ทั้งคู่ ไม่ว่าจะเป็นหุ้นส่วน คู่ค้า คู่ความ หรือ คู่ครอง หากไม่ยอมประนีประนอมพบกันครึ่งทาง ก็อาจทำให้แตกหักสูญเสียด้วยกันทั้งหมด ด้านการเงิน วางแผนให้ดีๆ อย่าเพิ่งฝันหวาน ว่าทุ่มเทสิ่งใด แล้วจะได้ผลดังที่หวัง เพราะอาจพลิกล็อค! เรื่องความรัก ผ่อนคลาย ไม่ยึดติดความคิดเห็นของตัวเองลงไปสักครึ่ง ถึงจะทำให้คนรัก คู่ครอง ไม่เบื่อหน่าย แต่คนโสด อาจพบรัก เจอคนที่คิดว่าใช่ แต่ต้องใช้ความอดทนสูงที่จะตามติดถึงจะมีโอกาส
สิงหาคม คนที่พบในสื่อออนไลน์ หรือลูกจ้าง พนักงานของตัวเอง ที่อาจทำให้หลงใหล คลั่งไคล้ ซึ่งกับคนมีคู่ครองอยู่แล้ว ก็อาจเป็นเหตุให้เขา/เธอไปจากคุณทันที รวมถึงควรหลีกเลี่ยงที่จะเข้มงวดกับคนในครอบครัว เพราะอาจทำให้บ้านร้อน ลุกเป็นไฟ หมดความสุข!  ในเรื่องเงิน-งาน อย่าประมาทกับการเดินทาง หรือติดต่อสัมพันธ์กับคนต่างชาติ เพราะอาจทำให้สูญเสียเงินจำนวนมากได้ มนุษย์เงินเดือน จนถึงเดือนกันยายน ควรพิจารณาให้รอบคอบ หากคิดจะเปลี่ยนงาน เพราะมีเกณฑ์แย่ลงไปกว่าที่เป็นอยู่
กันยายน แก้ไขปัญหาเรื่องเงินๆ ทองๆ ทั้งติดตามทวงถามหนี้สินที่คิดว่าสูญแล้ว หรือจะขอกู้ยืม ขอวงเงินสินเชื่อ จะมีโอกาสมากขึ้น และหากยังมีคดีความ ฟ้องร้อง ก็อาจได้ค่าสินไหมทดแทน  ด้านความรัก ควรหลีกเลี่ยงที่จะระบายความเครียด วิตกกังวลมาใส่คนรัก คู่ครองตลอดเวลา เพราะอาจทำให้เขา/เธอเบื่อหน่ายจนทนไม่ไหว! สำหรับสัมพันธ์รักที่เพิ่งเริ่มต้น ระวังถูกเพศตรงข้ามล่อลวงด้วยรัก เสน่หา ที่จะทำให้...เดินทางผิด ทำสิ่งผิดกฎหมาย!
ตุลาคม ปรับปรุง เปลี่ยนแปลงตัวเองให้ดูสดใสมากขึ้น ถึงจะโชคดีทั้งเรื่อง เงิน งาน และ ความรัก ที่คนรักเก่า อาจหวนคืนกลับมา หรือสัมพันธ์รักที่ชืดชา ก็อาจกลับมาสดใสเหมือนเดิม และจนถึงเดือนพฤศจิกายน ควรหาเวลาไปท่องเที่ยวร่วมกัน อารมณ์โรแมนติกที่ห่างหายไปนาน ก็จะกลับมาหวานมากขึ้นไปอีก ในเรื่องงาน อยู่ในเกณฑ์ดีที่ผู้ใหญ่ให้ความเชื่อถือ แต่ไม่ควรเชื่อคำมั่นสัญญาแค่เพียงลมปาก เพราะมีโอกาสสูงว่าอาจถูกเบี้ยว ละเลยอย่างง่ายๆ และจนถึงเดือนธันวาคม ควรระวังหากมีเรื่องผลประโยชน์ขัดกันกับญาติสนิท มิตรสหาย ก็อาจทำให้วิวาทจนเลิกคบกันได้
พฤศจิกายน แบ่งปันข้อมูล ประนีประนอม ยอมพบกันครึ่งทางทั้งเรื่องเงินและงาน ภารกิจนั้นๆ ก็จะมีโอกาสสำเร็จง่ายขึ้น แต่หากมีคดีความ มีปัญหา ควรพิจารณาให้ดีๆ เพราะอาจถูก “ครอบงำ” จากอีกฝ่าย ให้หลงผิด หลงประเด็นได้ ด้านความรัก ร่วมกันคิด ช่วยกันทำทั้งเรื่องงาน หรือการแสวงหาลาภผล ก็จะทำให้รักราบรื่น ไม่มีปัญหา แต่คนโสด ควรระวังเพศตรงข้าม โดยเฉพาะที่ร่วมงานกัน อาจนำพา ชักจูงให้เห็นผิดเป็นชอบได้ และจนถึงเดือนธันวาคม อย่าประมาท หากจะเดินทางไปต่างถิ่น ให้ระวังเรื่อง น้ำ ทะเล อาจเป็นตัวแปรทำให้เกิดเหตุ/ภัยได้
ธันวาคม ส่งท้ายสิ้นปี ด้วยคาถา..รู้รักษาตัวรอดเป็นยอดดี ควรหลีกเลี่ยงที่จะ “วิ่งเต้น” เข้าหาผู้ใหญ่ ผู้มีอำนาจ เพื่อหวังให้ช่วยทางลัดใดๆ ถึงจะอยู่รอดปลอดภัย ไม่มีปัญหา ในเรื่องเงินๆ ทองๆ จะอยู่ในเกณฑ์ดีที่จะได้ลาภผลจากการลงทุน เสี่ยงโชค เก็งกำไร หรืออาจได้รับคำแนะนำจากมิตรสหาย กัลยาณมิตร รวมถึงการแบ่งปันลาภผลที่ได้มา ไม่ปิดบังเก็บเงียบกับคู่ครอง ก็จะเป็นส่วนสำคัญให้รักราบรื่น มีความสุข รวมถึงอาจเป็นสื่อทำให้พบรัก เจอคนถูกใจได้
 
อัญมณี/สีที่เสริมสิริมงคล : นิล สีดำ หรือ สีเขียวแก่
อัญมณี/สีที่เป็นอริ มรณะ : พลอยสีม่วง สีม่วงดอกตะแบก ,ทอง พลอยสีส้ม สีส้ม
วันที่ดีที่สุดในสัปดาห์ : วันเสาร์
 