เพื่อนเผยภาพสุดท้าย 13 นักศึกษาเทคนิคเมาฉลองฝึกงานวันสุดท้าย ก่อนเกิดอุบัติเหตุกระบะพลิกคว่ำ ขณะขับรถพากันออกไปดูหมอลำซิ่ง
จากกรณีรถกระบะเสียหลักพลิกคว่ำ บริเวณช่วงปากซอยกิ่งแก้ว 21 ต.ราชาเทวะ อ.บางพลี จ.สมุทรปราการ เมื่อกลางดึกที่ผ่านมา ส่งผลให้มีผู้เสียชีวิตรวม 13 คน บาดเจ็บอีก 6 ราย ตามที่ได้รายงานไปก่อนหน้านี้นั้น
>> สลด กระบะเสียหลักพลิกคว่ำ นักศึกษาเทคนิคฯ ฝึกงานวันสุดท้าย ดับ 13 ศพ
ล่าสุด (29 ก.ย.) ผู้สื่อข่าวรายงานว่า จากการสอบถาม เพื่อนของผู้ได้รับบาดเจ็บและเสียชีวิต ทราบว่า ผู้เสียชีวิตทั้งหมดเป็นนักศึกษาของวิทยาลัยเทคนิคแห่งหนึ่งในจังหวัดศรีสะเกษ ที่เดินทางมาฝึกงานที่บริษัทแห่งหนึ่งตั้งอยู่ที่ซอยกิ่งแก้ว 22/2 ถนนกิ่งแก้ว ตำบลราชาเทวะ อำเภอบางพลี จังหวัดสมุทรปราการ
และในวันนี้เป็นการฝึกงานวันสุดท้ายของนักศึกษาทั้งหมด ทางอู่จึงได้จัดงานเลี้ยงส่งให้กับนักศึกษาที่มาฝึกงานกันตั้งแต่ช่วงเย็นไปจนถึงช่วงหัวค่ำ ทุกคนต่างดื่มเหล้าดื่มเบียร์กันอย่างสนุกสนานจนกระทั่งในช่วงดึก ผู้ตายและผู้บาดเจ็บได้ชักชวนกันไปดูคอนเสิร์ตหมอลำซิ่งที่แสดงอยู่ภายในซอยกิ่งแก้ว 2 ซึ่งระหว่างนั้นได้มีการพูดคุยกันผ่านไลน์
และก่อนที่กลุ่มผู้ตายจะเดินทางกลับยังได้มีการถ่ายรูปนั่งและยืนกันอยู่ที่ท้ายรถยนต์กระบะคันดังกล่าวส่งมาให้เพื่อนๆ ดูและพิมพ์ข้อความว่ากำลังกลับห้องพัก จนกระทั่งมาทราบอีกทีว่ารถกระบะคันดังกล่าวมาพลิกคว่ำมีผู้เสียชีวิตและบาดเจ็บดังกล่าว จึงได้รีบเดินทางมาดูในที่เกิดเหตุ
จากการสอบถาม คนขับแท็กซี่ ผู้เห็นเหตุการณ์ เล่าว่า ก่อนเกิดเหตุตนได้เห็นรถยนต์กระบะของผู้ตายขับออกมาจากซอยกิ่งแก้ว 2 ด้วยความเร็ว จนออกมาถนนกิ่งแก้วได้มาพบรถกระบะอีกคันหนึ่งที่แต่งซิ่ง ทั้งสองจึงได้ขับแข่งกันมาด้วยความเร็ว
จนกระทั่งมาถึงที่เกิดเหตุรถผู้ตายขับมาทางด้านเลนขวา อยู่ๆ ได้หักเข้ามาทางด้านเลนกลางอย่างกะทันหัน จึงทำให้รถเสียหลักพุ่งขึ้นไปปีนขึ้นทางเท้าข้างทาง ก่อนชนรั้วบ้านจนได้รับความเสียหาย
ก่อนที่รถจะหมุนหลายตลบออกมาฟาดกับแท่งปูนแบริเออร์ที่กั้นอยู่เกาะกลางถนน จนล้มและกระเด็นกลับมาชนเข้ากับเสาไฟฟ้าข้างทางจนเสาไฟฟ้าขาดไป 2 ต้น ทำให้ผู้ตายกระเด็นหลุดจากรถไปคนละทิศละทางนอนเสียชีวิตเกลื่อนถนน ก่อนที่รถจะพลิกคว่ำทำให้คนที่นั่งอยู่ในตัวรถได้รับบาดเจ็บสาหัสดังกล่าว
เบื้องต้น เจ้าที่ตำรวจจึงได้ทำการตรวจสอบภาพจากกล้องวงจรปิดที่ติดตั้งอยู่ในละแวกใกล้เคียงที่เกิดเหตุ เพื่อเป็นแนวทางในการสอบสวน นายนิตยา อายุ 27 ปี ผู้ขับขี่รถยนต์กระบะคันดังกล่าว ซึ่งได้รับบาดเจ็บสาหัส ซึ่งต้องรอให้รักษาตัวจนอาการดีขึ้น ก่อนถึงจะมาสอบปากคำได้ เพื่อดำเนินการตามกฎหมายต่อไป
