พยาบาลสาวโพสต์โซเชี่ยลเปิดใจขอพื้นที่โรงพยาบาลปลอดภัย หลังโจ๋ยกพวกตะลุมบอนกันในห้องฉุกเฉิน ด้าน ผอ.เผยอยู่ระหว่างการสำรวจความเสียหายก่อนรายงานผู้บังคับบัญชาเตรียมดำเนินคดี
ผู้ใช้เฟซบุ๊ก “Thankyou Love” ซึ่งระบุว่าเป็นพยาบาลที่อยู่ในเหตุการณ์กลุ่มวัยรุ่นก่อเหตุตะลุมบอนกันในห้องฉุกเฉินโรงพยาบาลอ่างทอง เมื่อกลางดึกคืนที่ผ่านมา ออกมาโพสต์ถึงเหตุการณ์ที่เกิดขึ้น พร้อมเผยสภาพห้องฉุกเฉินหลังเกิดเหตุ ที่เต็มไปด้วยรอยเลือดสาดกระจายไปทั่ว ข้าวของล้มกระจัดกระจายได้รับความเสียหาย
>> นาทีเดือด 2 แก๊งคู่อริตีกันหน้าผับ ตามมาซัดกันต่อในห้องฉุกเฉิน ตำรวจเอาไม่อยู่
"ความรู้สึกที่เกิดขึ้นกับเหตุการณ์นี้ เราเป็นหนึ่งในทีมเจ้าหน้าที่ในเวรนี้ ถ่ายคลิปตอนชุลมุนไม่ทันเพราะตอนนั้นก็หลบเอาตัวรอด และก็กลัวจริงๆ ตัวสั่นใจสั่นไปหมด คนในเหตุการณ์คงเข้าใจ นี่เป็นสภาพในห้องฉุกเฉิน หลังจากต่อยกันเสร็จ ขอย้ำว่าเป็นในห้องฉุกเฉิน และเป็นพื้นที่ค่อนข้างส่วนตัวของเจ้าหน้าที่ เป็นเคาน์เตอร์พยาบาล เป็นห้องเก็บของ ตู้เย็นยา และตู้เย็นเจ้าหน้าที่ ที่เห็นนั่นเลือดสด เลือดที่เราไม่สามารถหยุดได้ ไม่มีใครฟังเรา ไม่มีใครเกรงใจเรา ไม่มีใครเคารพสถานที่ของเรา เลือดที่เกิดจากอารมณ์และแอลกอฮอล์ล้วนๆ"
เหตุการณ์นี้เกิดขึ้นในขณะที่เจ้าหน้าที่ช่วยเหลือคนไข้คนอื่นๆ และมีคนไข้หนักใส่ท่อช่วยหายใจรออยู่บนรถพยาบาล โดยส่งตัวมาจาก รพช. แต่นำคนไข้ลงมาที่ห้องฉุกเฉินไม่ได้เพราะไม่ปลอดภัย พอเกิดเหตุการณ์แบบนี้ขึ้น สิ่งแรกคือเจ้าหน้าที่ต้องปลอดภัย และต่อมาคือเคลียร์สถานการณ์ให้คนไข้คนอื่นปลอดภัย ให้ดีที่สุดที่ทำได้ในตอนนั้น ไม่รู้ว่าคนที่ทำจะรู้สึกไหมว่ามันไม่ควร ที่นี่โรงพยาบาล มีไว้ช่วยคนเจ็บไข้ได้ป่วย โรงพยาบาลไม่ปลอดภัย เจ้าหน้าที่ไม่ปลอดภัย ต้องหนี ต้องหาที่ปลอดภัยที่อื่นอยู่ แล้วคนไข้จะปลอดภัยได้อย่างไร

เหตุการณ์เมื่อคืน เจ้าหน้าที่ทุกคนในทีมรอดปลอดภัยดีไม่มีใครบาดเจ็บ แต่เชื่อว่าทุกคนใจสั่น กลัว และระแวง ตอนนี้แค่ใครมาเปิดประตูก็ระแวงกันหมด กลัวกลับกันมาทะเลาะกันอีก ขอจิตสำนึกจงเกิดในประเทศไทย ขอให้เป็นเรื่องแย่ๆ เรื่องสุดท้ายของโรงพยาบาล
ซึ่งหลังจากโพสต์ไม่นานมีชาวโซเชียลเข้ามาแชร์และแสดงความคิดเห็นตำหนิกลุ่มวัยรุ่นที่ก่อเหตุจำนวนมาก พร้อมขอให้เจ้าหน้าที่ตำรวจดำเนินคดีในข้อหาหนักเพื่อไม่ให้เป็นเยี่ยงอย่าง เพราเหตุการณ์ที่เกิดขึ้นที่โรงพยาบาลแห่งนี้เกิดมาหลายครั้งแล้ว 

ด้าน นพ.ประภาส ลี้สุทธิพรชัย ผอ.โรงพยาบาลอ่างทอง ซึ่งอยู่ระหว่างการเดินทางไปราชการ เปิดเผยกับผู้สื่อข่าวว่า โรงพยาบาลอ่างทองได้มีห้องฉุกเฉินให้มีความปลอดภัยด้วยการทำประตู 2 ชั้น เพื่อป้องกันอยู่แล้ว รวมถึงจัดเข้าหน้าที่รักษาความปลอดภัยและประสานงานกับเจ้าหน้าที่ตำรวจอยู่ตลอดเวลา แต่เหตุการณ์เมื่อคืนได้รับรายงานว่ากลุ่มวัยรุ่นทั้งสองกลุ่มซึ่งบาดเจ็บเข้ามารักษาตัวทั้งคู่ ก่อนที่จะมีญาติของทั้งอ้างว่าจะเข้าไปดูอาการและเกิดปากเสียงจนทะเลาวิวาทกันขึ้น ซึ่งทางเราก็ได้ประสานทางเจ้าหน้าที่ตำรวจเข้าควบคุมสถานการณ์ในทันที ในส่วนของทางโรงพยาบาลเบื้องต้นอยู่ระหว่างสำรวจความเสียหายของทรัพย์สินเพื่อรายงานให้ผู้บังคับบัญชาทราบ เพื่อที่จะดำเนินการตามกฎหมายต่อไป
ด้านเจ้าหน้าที่ตำรวจเตรียมออกหมายเรียก คู่กรณีที่ก่อเหตุในห้องฉุกเฉินจำนวน 4 รายที่อยู่ในภาพคลิป รวมถึงคู่กรณีที่ก่อเหตุด้านหน้าห้องฉุกเฉินมาสอบสวนดำเนินคดีโดยทาง พ.ต.อ.มนตรี คชาพรรธ์ ผกก.สภ.เมืองอ่างทอง สั่งการให้เร่งรัดติดตามตัวมาดำเนินคดีเนื่องจากเป็นการกระทำที่อุกอาจและมีผลกระทบต่อสังคมเป็นอย่างมาก
 
 
 