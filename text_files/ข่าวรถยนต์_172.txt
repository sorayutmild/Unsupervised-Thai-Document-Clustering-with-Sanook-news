     จอดรถหลบแดด ถือเป็นสิ่งที่คนส่วนใหญ่มักทำกัน เพราะรถจะได้ไม่โดนความร้อนจากแสงแดดทำร้ายจนทำให้สีซีดจางลง และเวลากลับมาขึ้นรถจะได้ไม่เจอความร้อนที่ระอุภายในรถอีกด้วย
     ซึ่งหากที่จอดรถเป็นอาคาร หรือมีที่บังแดดให้ก็คงไม่น่าห่วงเท่าไหร่ แต่ถ้าไปจอดที่เป็นลานกว้างมีต้นไม้ใหญ่ให้จอดหลบร้อน เราขอแนะนำเพื่อนๆ ไม่ให้ไปจอดนะครับ
     สำหรับสาเหตุที่เราไม่แนะนำให้ไปจอดใต้ต้นไม้ เพราะว่าประโยชน์ของมันมีแค่ข้อเดียว คือช่วยบังแดดเท่านั้น ส่วนอันตราย หรือผลเสียที่จะตามมา มีอยู่ดังนี้
     1. ขี้นก เพราะนกจะเกาะอยู่ตามกิ่งไม้ เมื่อมันขับถ่ายของเสียออกมา รถของคุณจึงรับไปเต็มๆ และเนื่องจากขี้นกมีฤทธิ์เป็นกรด สามารถกัดกร่อนทำให้ผิวสีรถของคุณด่างกันเลยทีเดียว

     2. ยางจากต้นไม้ ถือเป็นตัวร้ายที่ทำลายสีรถได้โดยตรง เพราะต้นไม้บางต้นจะมียางเหนียวๆ หยดลงมา และยางที่ว่านี้ก็ทำความสะอาดออกจากตัวรถได้ยากมากๆ
     3. ผลจากต้นไม้ เนื่องจากบางต้นมีการออกดอกออกผล ทำให้ผลบางลูกร่วงตกลงมา ซึ่งหากเจอผลที่แข็งก็อาจทำให้ตัวรถที่โดนกระแทกยุบ หรือบุบ แต่ถ้าเจอผลที่ยังไม่สุก หรือผลที่อ่อนนุ่มนิ่ม เมื่อตกลงมาโดนรถ ก็อาจทำให้เปื้อนเลอะเทอะ และผลบางอย่างมีกรด ซึ่งอาจเป็นอันตรายต่อสีรถของคุณ
     4. ใบไม้ และกิ่งไม้ หากใบไม้ร่วงใส่เฉพาะแค่บนตัวรถก็คงจะไม่เท่าไหร่ นอกจากสร้างความรำคาญใจ ต้องคอยเก็บออกไป แต่ถ้ามันเข้าไปที่ห้องเครื่อง หรือระบบแอร์ ก็อาจมีโอกาสทำให้ระบบต่างๆ เหล่านั้นทำงานผิดปกติได้ ส่วนกิ่งไม้นั้นระดับความอันตรายขึ้นอยู่กับขนาด และน้ำหนักของตัวมันเอง เพราะมันมีทั้งกิ่งเล็ก กิ่งกลาง กิ่งใหญ่ หากโดนกิ่งเล็กๆ ก็คงจะไม่เป็นอะไรมาก แต่ถ้าโดนกิ่งกลางกับกิ่งใหญ่เข้าไป รถอาจเป็นรอย และมีบุบแน่ๆ
     แม้ร่มเงาจากต้นไม้จะช่วยบังแดด ทำให้รถของเพื่อนๆ ไม่เจอกับสภาวะอากาศที่ร้อนจัด หรือสีรถโดนแดดเลียจนซีดจาง แต่ทางที่ดีเราขอเสนอให้หาที่จอดรถร่มๆ ที่อื่นจะดีกว่า หรือหากหาไม่ได้จริงๆ ก็ยอมจอดตากแดดไปเลย เพราะหากเทียบส่วนได้ส่วนเสียแล้ว รถเกิดเสียหายขึ้นมา และคุณไม่มีประกันชั้น 1 คุ้มครอง รอยบุบ รอยยุบ รอยขีดข่วนที่เกิดขึ้น คุณต้องเสียเงินจ่ายเองนะครับ