วินมอเตอร์ไซค์สมัคร "วินเซฟ" เพื่อรับสิทธิคนละครึ่งใช้เป็นส่วนลดเติมน้ำมันได้ โดยกดยืนยันที่แอปฯ เป๋าตัง ได้ตั้งแต่ 5 พ.ค. 65 เริ่มใช้สิทธิตามปั๊มที่ร่วมโครงการ 8 พ.ค. นี้เป็นต้นไป
นายกุลิศ สมบัติศิริ ปลัดกระทรวงพลังงาน เปิดเผยว่า จากที่สถานการณ์ด้านราคาพลังงานที่สูงขึ้นอย่างต่อเนื่อง ซึ่งสาเหตุมาจากสถานการณ์ความขัดแย้งระหว่างรัสเซีย – ยูเครน ที่เกิดขึ้นตั้งแต่เดือน ก.พ. ที่ผ่านมาและยังไม่มีท่าทีว่าจะยุติลง ส่งผลกระทบต่อการจัดหาพลังงานของโลก รวมทั้งปัจจุบันความต้องการเชื้อเพลิงพลังงานทุกประเภทมีมากขึ้นหลังจากเศรษฐกิจเริ่มฟื้นตัวหลังสถานการณ์โควิดเริ่มคลี่คลาย แม้ว่าที่ผ่านมากระทรวงพลังงานได้ออกมาตรการต่างๆ แต่เนื่องจากงบประมาณที่มีอยู่อย่างจำกัด ทำให้การช่วยเหลืออาจจะไม่ครอบคลุมทุกกลุ่มผู้ใช้ แต่กระทรวงพลังงานมิได้นิ่งนอนใจในการแก้ปัญหาความเดือดร้อนของประชาชน จึงได้มีมาตรการช่วยเหลือกลุ่มผู้ใช้น้ำมันเบนซินในกลุ่มผู้ขับขี่จักรยานยนต์สาธารณะ ซึ่งถือเป็นกลุ่มเปราะบางผู้มีรายได้น้อยที่ได้รับผลกระทบด้วยเช่นกัน
โดยเมื่อวันที่ 7 เม.ย. 65 กระทรวงพลังงานได้นำเสนอมาตรการช่วยเหลือผู้ขับขี่รถจักรยานยนต์สาธารณะต่อ คณะกรรมการบริหารนโยบายพลังงาน (กบง.) และได้มีมติเห็นชอบ “โครงการบรรเทาผลกระทบราคาน้ำมันกลุ่มเบนซิน สำหรับผู้ขับขี่รถจักรยานยนต์สาธารณะ” โดยมอบหมายให้กรมธุรกิจพลังงานดำเนินโครงการ และเมื่อวันที่ 19 เม.ย. 65 ที่ประชุมคณะรัฐมนตรี มีมติเห็นชอบมาตรการลดภาระค่าใช้จ่ายของผู้ประกอบอาชีพในภาคขนส่ง
โดยให้ส่วนลดราคาน้ำมันกลุ่มเบนซินแก่ผู้ขับขี่รถจักรยานยนต์สาธารณะ (รถมอเตอร์ไซค์รับจ้าง) ที่มีใบอนุญาตขับรถจักรยานยนต์สาธารณะที่จดทะเบียนเป็นผู้ขับขี่จักรยานยนต์รับจ้างกับกรมการขนส่งทางบก จำนวนสิทธิรวม 106,655 ราย จะได้รับสิทธิช่วยเหลือค่าน้ำมัน ไม่เกิน 250 บาทต่อคนต่อเดือน รวม 3 เดือน ตั้งแต่เดือน พ.ค.–ก.ค. 65 เพื่อเป็นส่วนหนึ่งในการลดภาระประชาชนจากการปรับขึ้นค่าโดยสาร  ด้าน น.ส.นันธิกา ทังสุพานิช อธิบดีกรมธุรกิจพลังงาน กล่าวว่า กรมฯ ได้ดำเนินโครงการบรรเทาผลกระทบราคาน้ำมันกลุ่มเบนซิน สำหรับผู้ขับขี่รถจักรยานยนต์สาธารณะ หรือเรียกว่าโครงการ “วินเซฟ” โดยดำเนินการร่วมกับผู้ค้าน้ำมันและหน่วยงานที่เกี่ยวข้อง อาทิ กรมการขนส่งทางบก กรมการปกครอง กรมบัญชีกลาง สำนักงบประมาณ กำหนดแนวทางดำเนินโครงการ และธนาคารกรุงไทย เป็นผู้พัฒนาแอปพลิเคชัน ถุงเงิน และ เป๋าตัง เพื่อรองรับการใช้สิทธิ “วินเซฟ” โดยให้ส่วนลดราคาน้ำมันกลุ่มเบนซินแก่ผู้ขับขี่รถจักรยานยนต์สาธารณะ (รถมอเตอร์ไซค์รับจ้างป้ายเหลือง) ที่มีใบอนุญาตขับรถจักรยานยนต์สาธารณะที่จดทะเบียนเป็นผู้ขับขี่จักรยานยนต์รับจ้างกับกรมการขนส่งทางบก (ภายในวันที่ 22 มี.ค. 65) ในรูปแบบรัฐร่วมจ่ายร้อยละ 50 ไม่เกิน 50 บาทต่อคนต่อวัน และไม่เกิน 250 บาทต่อคนต่อเดือน
“กรมธุรกิจพลังงาน เร่งดำเนินมาตรการเพื่อลดผลกระทบจากสถานการณ์ราคาน้ำมันที่ปรับตัวสูงขึ้นอย่างต่อเนื่อง สำหรับโครงการ “วินเซฟ” นี้ ผู้ขับขี่รถมอเตอร์ไซค์รับจ้างที่เข้าเกณฑ์ได้รับสิทธิ สามารถกดยืนยันสิทธิ ที่แอปพลิเคชัน “เป๋าตัง” แบนเนอร์ “สิทธิวินเซฟ” และสถานีบริการน้ำมันที่เข้าร่วมโครงการสามารถ กดยืนยันสิทธิ ที่แอปพลิเคชัน “ถุงเงิน” ได้ตั้งแต่วันที่ 5 พ.ค. 65 เป็นต้นไป และเริ่มใช้สิทธิ ได้ตั้งแต่วันที่ 8 พ.ค. 65 ณ สถานีบริการน้ำมันที่เข้าร่วมโครงการ ส่วนการใช้งานจะมีความคล้ายกับโครงการคนละครึ่งที่จะต้องเติมเงินเข้าไปในบัญชีก่อน ถึงจะสามารถใช้งานได้ โดยขณะนี้มีสถานีบริการน้ำมันสมัครเข้าร่วมโครงการแล้วกว่า 1,000 แห่ง และสถานีบริการสามารถสมัครเข้าร่วมโครงการได้อย่างต่อเนื่อง โดยกรอกแบบแจ้งความประสงค์ เข้าร่วมโครงการ (สำหรับสถานีบริการ) ได้ที่ www.doeb.go.th หรือสอบถามรายละเอียดเพิ่มเติม ได้ที่ Call Center โครงการฯ โทร 0 2794 4308 – 9 (ในวันและเวลาราชการ) จึงขอเชิญชวนกลุ่มผู้ขับขี่มอเตอร์ไซค์สาธารณะทั่วประเทศที่เข้าเกณฑ์รับสิทธิเข้าร่วมโครงการการดังกล่าว เพื่อลดภาระค่าใช้จ่ายด้านน้ำมัน รวมทั้งขอความร่วมมือไม่ขึ้นค่าโดยสารเพื่อลดภาระพี่น้องประชาชนที่ใช้บริการ” นางสาวนันธิกา กล่าว


ขั้นตอนใช้สิทธิ คนละครึ่ง สแกนจ่ายน้ำมันเบนซินช่วย "เซฟวิน" นาน 3 เดือน
วิธีใช้ คนละครึ่ง จ่ายค่าน้ำมันเบนซินตลอด 3 เดือน ไม่ยุ่งยาก แค่สแกนจ่ายผ่านแอปฯ
