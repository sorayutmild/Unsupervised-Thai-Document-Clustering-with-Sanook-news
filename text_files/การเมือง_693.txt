สำนักงานตำรวจแห่งชาติ ได้มีการเผยแพร่คำสั่งศูนย์ปฏิบัติการสำนักงานตำรวจแห่งชาติ ที่ 37/2561 ลงนามโดย พล.ต.อ.สุชาติ ธีระสวัสดิ์ จเรตำรวจแห่งชาติ ปฏิบัติราชการแทน ผบ.ตร. ในฐานะผู้อำนวยการศูนย์ปฏิบัติการสำนักงานตำรวจแห่งชาติ ตั้งแต่เมื่อวันที่ 6 กรกฎาคม ให้ พ.ต.อ.วทัญญู วิทยผโลทัย ผกก.การฝ่ายวิจัยและพัฒนา ศูนย์พัฒนาด้านการข่าว กองบัญชาการตำรวจสันติบาล ไปปฏิบัติราชการที่ศูนย์ปฏิบัติการสำนักงานตำรวจแห่งชาติ โดยขาดจากต้นสังกัด เพื่อให้ภารกิจของศูนย์ปฏิบัติการสำนักงานตำรวจแห่งชาติ เป็นไปด้วยความเรียบร้อยและมีประสิทธิภาพ
หลังปรากฏภาพ พ.ต.อ.วทัญญู ในโลกออนไลน์ที่อ้างว่าถ่ายได้ที่ประเทศอังกฤษ กำลังติดตาม นางสาวยิ่งลักษณ์ ชินวัตร อดีตนายกรัฐมนตรี ซึ่งอยู่ระหว่างหลบหนีคดี พร้อมเดินตามและถือถุงชอปปิ้งให้ และต่อมาปรากฏภาพ พ.ต.อ.วทัญญู ติดตาม นายทักษิณ ชินวัตร และนางสาวยิ่งลักษณ์ ไปเชียร์ฟุตบอลโลกที่รัสเซีย
>> "ทักษิณ" ควง "ยิ่งลักษณ์" ดูบอลโลกที่รัสเซีย แฟนคลับขอจับมือ-ถ่ายเซลฟี่

ทั้งนี้ พล.ต.อ.สุชาติ กล่าวว่า พ.ต.อ.วทัญญู มารายงานตัวแล้วเมื่อวันที่ 16 ก.ค. ซึ่งตนได้สั่งให้เขียนรายงานชี้แจงที่ไม่มารายงานตัวตามกำหนด ส่วนกรณีปรากฏภาพ พ.ต.อ.วทัญญู ติดตาม นายทักษิณ ชินวัตร และ น.ส.ยิ่งลักษณ์ ชินวัตร อดีตนายกรัฐมนตรี ซึ่งเป็นผู้ต้องหามีหมายจับของศาลฎีกา ไปชมฟุตบอลโลก 2018 ที่รัสเซีย ได้สั่งการให้ฝ่ายเทคนิคตรวจสอบภาพที่มีการเผยแพร่ว่าเป็นภาพจริง หรือเป็นภาพตัดต่อ จากนั้นจะตรวจสอบว่ามีการทำผิดวินัยและกฎหมายหรือไม่ ยืนยันว่าจะเร่งดำเนินการให้เร็วที่สุด
ล่าสุด พ.ต.อ.วรา เวชชาภินันท์ รอง ผบก.ศูนย์พัฒนาด้านการข่าว กองบัญชาการตำรวจสันติบาล (บช.ส.) มีคำสั่งลงวันที่ 6 ก.ค. 61 ตั้งคณะกรรมการสืบสวนข้อเท็จจริงกรณีดังกล่าวแล้ว โดยมี พ.ต.อ.รังสรรค์ วรรณศรี ผกก.ฝ่ายจัดการฝึกอบรม ศูนย์พัฒนาด้านการข่าว บช.ส. เป็นประธานกรรมการ โดยให้คณะกรรมการสืบสวนดำเนินการพิจารณาตามหลักเกณฑ์และวิธีการที่กำหนดในกฎ ก.ตร.ว่าด้วยการสืบสวนข้อเท็จจริงให้แล้วเสร็จ แล้วเสนอสำนวนการสืบสวนมาเพื่อพิจารณาดำเนินการต่อไป