เมื่อเวลา 21.00 น. วันนี้ ( 29 มิ.ย.) เกิดเหตุ ยิงกันตายบริเวณลานจอดรถร้านอาหารหัวปลาหม้อไฟ ย่านพัฒนาการ โดย พ.ต.ท.กู้เกียรติ จันทร์พุ่ม พงส.ผนค.สน.คลองตัน แขวงและเขตสวนหลวง กทม. พร้อมด้วยพ.ต.อ.ชัยพล เอกกุล ผกก.สน.คลองตัน พ.ต.ท.ธนาวุฒิ เปียผ่อง รอง ผกก.สส.สน.คลองตัน พ.ต.ท.สิริพงษ์ วรผลึก สว.สส.สน.คลองตัน เจ้าหน้าที่ฝ่ายสืบสวน สน.คลองตัน เจ้าหน้าที่กองพิสูจน์หลักฐาน แพทย์นิติเวชรพ.ตร. และมูลนิธิป่อเต็กตึ๊ง ได้ไปตรวจสอบยังพื้นที่เกิดเหตุ
บริเวณที่เกิดเหตุพบศพนายสมยศ สุธางค์กูร อายุ 62 ปี อดีตเจ้าของพระราม 9 คาเฟ่ นอนเสียชีวิตจมกองเลือด ถูกยิงด้วยอาวุธปืนไม่ทราบขนาดเข้ากลางศีรษะ 1 นัด และหัวไหล่ซ้าย 1 นัด พบรถเบนซ์ รุ่นอี 200 สีดำ หมายเลขทะเบียน ฌร 3636 กรุงเทพมหานคร จอดติดเครื่องอยู่ ทั้งนี้ยังไม่ทราบสาเหตุของการฆาตกรรม เจ้าหน้าที่ได้เก็บรวบรวมหลักฐาน เพื่อสืบหาคนร้ายด่อไป