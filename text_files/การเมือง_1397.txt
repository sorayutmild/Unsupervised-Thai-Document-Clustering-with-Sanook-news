เมื่อวันที่ 16 ต.ค. ผู้สื่อข่าวรายงานว่า จากกรณีมีภาพของสุภาพสตรีคนหนึ่ง ไปร่วมชุมนุมประท้วงกับกลุ่มหน้ากากขาวและม็อบต่อต้านรัฐบาลยิ่งลักษณ์ ชินวัตร พร้อมกับชูป้ายใช้คำหยาบคายด่านายกรัฐมนตรี
ต่อมา มีนักท่องเน็ตฝ่ายหนุนรัฐบาลออกมาเผยแพร่ชื่อและสถานที่ทำงานของสตรีคนดังกล่าว พบว่าตำแหน่งปัจจุบันทำงานเป็นรองกรรมการผู้จัดการของบริษัทชื่อดัง บริษัท พรีม่าโกลด์ อินเตอร์เนชั่นแนล จำกัด ส่งผลให้ในเว็บเพจเฟซบุ๊กของพรีม่าโกลด์ มีประชาชนเข้าร้องเรียนพฤติกรรมของสตรีคนดังกล่าวจำนวนมาก
ล่าสุด ทางผู้ดูแลเฟซบุ๊กพรีม่าโกลด์ ได้โพสต์ถึงเหตุการณ์ที่เกิดขึ้น ดังนี้ "ทางบริษัทฯ ได้ทำการพิจารณาหาข้อยุติ โดยพนักงานท่านนี้จะขอแสดงความรับผิดชอบ โดยการลาออกเพื่อไม่ให้การแสดงออกส่วนตัวทางการเมืองเกิดผลกระทบต่อองค์กร"