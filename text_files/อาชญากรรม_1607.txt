ผู้สื่อข่าวรายงานว่า (23 ส.ค.) เมื่อเวลา 20.30 น. สภ.เสม็ด จ.ชลบุรี รับแจ้งว่ามี เหตุรถเฉี่ยวชนและมีผู้เสียชีวิตบนถนนสายสุขุมวิท ต.ห้วยกะปิ อ.เมือง จ.ชลบุรี ฝั่งขาเข้าบางแสน
ที่เกิดเหตุพบศพของ นายวิลเลียม ชาร์ท ชาวเยอรมัน อายุ 75 ปี พ่อตาของนายศิริศักดิ์ นันทเสน หรือ ติ๊ก ชีโร่ นักร้องนักแสดงชื่อดัง ในสภาพขาหักทั้ง 2 ข้าง และลำตัวถูกชนจนกระดูกซี่โครงหักหลายแห่ง ใกล้กันพบรถตู้สีขาวกรุงเทพฯ-พัทยา 48-67 หมายเลขทะเบียน 10-6032 ชลบุรี ด้านหน้ายุบ ส่วนคนขับชื่อเล่นว่า นายโอ๋ อายุประมาณ 30 ปี ได้หลบหนีไปช่วงเกิดเหตุการณ์ชุลมุน
จากการสอบสวนเบื้องต้นทราบว่า ก่อนเกิดเหตุนายวิลเลียมได้เดินมาซื้อสิ่งของที่ร้านเทสโก้โลตัส สาขาชลบุรี หลังจากนั้นได้เดินข้ามถนน โดยไม่ได้ขึ้นสะพานลอย ช่วงนั้นได้มีรถตู้ 2 คันขับแข่งกันมาด้วยความเร็วสูง มุ่งหน้าไปบางแสน นายวิลเลียมได้เดินมาถึงกลางถนน จึงถูกรถตู้ของนายโอ๋ชนเข้าอย่างจัง กระเด็นไปไกลประมาณ 500 เมตร หลังจากนั้นได้ขับมาจอดที่ปากซอยไดมอนด์แล้วหลบหนีไป
จากการสอบถามผู้โดยสารที่นั่งมาด้วยทราบว่า รถตู้คันก่อเหตุมีผู้โดยสารนั่งมาด้วย 3 คน รถตู้ได้วิ่งออกไฟเขียวจากหน้าโรงเรียนชลราษฎรอำรุง และได้แข่งกับรถตู้อีกคันหนึ่ง ผู้โดยสารได้บอกให้จอด บริเวณตรงข้ามหน้าห้างสรรพสินค้าโลตัส แต่นายโอ๋บอกว่าให้ไปลงหน้าห้างสรรพสินค้าเซ็นทรัลชลบุรีแทน เพราะจะมีผู้โดยสารอีกคนหนึ่งจะไปลงที่นั่นพอดี หลังจากนั้นรถได้ชนกับคนเดินข้ามถนนจนเสียชีวิต แล้วหลบหนีไป ต่อมาเมื่อเวลา 23.00 น. ติ๊ก ชีโร่ ได้เดินทางมา รพ.ชลบุรี โดยมี นางประพีร์ สตั๊ค ภรรยานายวิลเลียม และ นางพรรทิรา นันทเสน ภรรยา ติ๊ก ชีโร่ ได้เดินทางมาดูศพนายวิลเลียมด้วยเช่นกัน
โดย ติ๊ก ชีโร่ กล่าวว่า นั่งเครื่องบินจากการที่งานที่ จ.ชุมพร จะมาลงที่กรุงเทพฯ พอได้ข่าวก็รีบเดิมทางมาที่รพ.ทันที ส่วนการสูญเสียนายวิลเลียมนั้นเร็วเกินไป ไม่น่าเชื่อว่าจะเกิดขึ้น สัปดาห์ที่ผ่านมายังคุยเรื่องฟุตบอลเยอรมันกันอยู่เลย ตนเอาใจใส่ครอบครัวมาตลอด บางครั้งนายวิลเลียมเล็บดำยังช่วยตัดให้ ยอมรับว่าการสูญเสียครั้งนี้เร็วเกินไป