พบตัวทหารเซ็กซ์หมู่แล้ว 1 ราย สังกัดหน่วยในเพชรบูรณ์ แฉมีคู่รักชวนทหารเกณฑ์สวิงกิ้งเมีย คาดเป็นขบวนการดิสเครดิตกองทัพ
(15 พ.ค.) พล.อ.ทนงศักดิ์ อภิรักษ์โยธิน ผู้ช่วยผู้บัญชาการทหารบก (ผช.ผบ.ทบ.) ในฐานะประธานตรวจสอบข้อเท็จจริงกรณีภาพชายคล้ายทหารมีเพศสัมพันธ์กับหญิงสาว ให้สัมภาษณ์ภายหลังเรียกหน่วยต้องสงสัยเข้ามาให้ข้อมูลเพื่อหาตัวผู้กระทำความผิดว่า เบื้องต้นทราบตัวผู้ที่กระทำและเป็นคนที่อยู่ในภาพแล้ว 1 ราย ซึ่งเป็นพลทหารที่ยังประจำการอยู่ภายในหน่วย จ.เพชรบูรณ์ ส่วนผู้ที่อยู่ในภาพอื่นๆยังไม่สามารถตรวจสอบได้เป็นใครและสังกัดอยู่หน่วยไหน ซึ่งคาดว่าจะต้องใช้เวลาอีกระยะ จึงจะตรวจสอบได้ทั้งหมดว่าผู้ที่อยู่ในภาพนั้นเป็นใคร
พล.อ.ทนงศักดิ์ กล่าวต่อว่า ทั้งนี้ได้สั่งการให้ทางต้นสังกัดของทหารที่ทำความผิดนั้น ตั้งคณะกรรมการสอบสวนเบื้องต้นขึ้นมาเพื่อตรวจสอบข้อเท็จจริง รวมทั้งได้ให้เจ้าหน้าที่ทางกฎหมายได้พิจารณา และตรวจสอบว่านอกจากประเด็นที่ทำให้กองทัพเสื่อมเสียแล้ว ยังสามารถดำเนินการกฎหมายหมายทางทหารในประเด็นอื่นได้หรือไม่ ส่วนทหารเกณฑ์ที่ปลดประจำการไปแล้วเราคงเอาผิดไม่ได้ เพราะเป็นเรื่องของตัวบุคคล คงต้องให้ผู้เสียหายดำเนินการฟ้องเอง ซึ่งหลายๆภาพก็ไม่ใช่สถานที่ราชการทั้งหมด เพราะยังเป็นบ้านพักส่วนตัว และโรงแรม เราก็ทำอะไรไม่ได้ แต่ส่วนที่เกี่ยวข้องกับหน่วยงานราชการเราจะตรวจสอบถึงที่สุด เพื่อหาตัวผู้กระทำมาลงโทษเพราะทำให้กองทัพเสื่อมเสียชื่อเสียง
ทั้งนี้แหล่งข่าวระดับสูงจากกองทัพบก เปิดเผยว่าจากการสอบสวนเบื้องต้นทราบว่า มีการร่วมเพศในหลายสถานที่ทั้งบ้านพัก โรงแรม และในหน่วยทหาร ซึ่งแต่ละสถานที่ต่างถูกบันทึกภาพในเวลาที่แตกต่างกัน โดยภาพเหตุการณ์ที่เกิดขึ้นในบ้านพัก เพิ่งเกิดขึ้นเมื่อเดือนต.ค. ปีพ.ศ.2554  โดยพบว่าบ้านพักดังกล่าวเป็นบ้านพักของทหารม้า อยู่บนแหล่งท่องเที่ยวเขาค้อ อยู่ในการดูแลของม.พัน 26 ซึ่งเป็นแหล่งที่พักท่องเที่ยวที่เปิดให้ข้าราชการทหาร และประชาชนทั่วไปเข้ามาพักในราคาถูก
โดยมีสามีภรรยาคู่หนึ่งที่มีความรู้จักสนิทกับทหารได้เข้ามาเช่าบ้านพักดังกล่าว ได้ชักชวนทหารเกณฑ์สังกัดม.พัน26 มาร่วมเพศกับภรรยาตนเอง พร้อมมีการบันทึกภาพแล้วนำรูปมาโพสต์ในเว็บไซต์ จนมีการเผยแพร่ภาพในโซเชียลมีเดียอย่างแพร่หลาย โดยทหารเกณฑ์บางส่วนยังอยู่ในราชการอยู่ อย่างไรก็ตามขณะนี้คณะกรรมการกำลังตรวจสอบในประเด็นอื่นด้วยว่า คู่สามีภรรยาเป็นกระบวนการต้องการดิสเครดิตกองทัพหรือไม่
คลิกอ่านข่าวที่เกี่ยวข้อง
ว่อนเน็ต ภาพฉาวคล้ายทหารเกณฑ์สวิงกิ้งสาว
ผบ.ทบ.สั่้งสอบด่วน ภาพทหารรุมโทรม
ผบ.ทบ. ฉุนภาพทหารรุมโทรม สั่งลงโทษหนัก