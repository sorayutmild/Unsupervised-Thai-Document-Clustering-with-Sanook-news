พบศพหนุ่มนิรนาม ใช้ผ้าขาวม้า ผูกคอตายใต้ต้นลั่นทม ภายในสวนสาธารณะแยกอรุณอมรินทร์ ช่วงเชิงทางลงสะพานสมเด็จพระปิ่นเกล้า
(26 พ.ค.) เมื่อเวลา 17.45 น. สน.บางยี่ขัน ได้รับแจ้งมีผู้ผูกคอกับต้นไม้เสียชีวิต ภายในสวนหย่อม ริมถนนบริเวณแยกอรุณอมรินทร์ ช่วงเชิงทางลงสะพานสมเด็จพระปิ่นเกล้า แขวงอรุณอมรินทร์ เขตบางกอกน้อย กทม. จึงรุดไปตรวจสอบที่เกิดเหตุพบผู้เสียชีวิต ใช้ผ้าขาวม้าผูกกับกิ่งต้นลั่นทม ห้อยโตงเตงลักษณะเป็นชายคล้ายคนเร่ร่อน อายุประมาณ 40-50 ปี สวมเสื้อแขนสั้นสีน้ำเงิน กางเกงยีนส์ สวมหมวกแก๊ป (ปักอักษร 651) ใกล้เคียงพบรองเท้าแตะแบบยาง ตกอยู่ 1 คู่ จากการตรวจสอบไม่พบเอกสารในตัวผู้ตาย เบื้องต้นแพทย์ระบุว่า เสียชีวิตมาแล้วไม่เกิน 2 ชั่วโมง
จากการสอบถามชาวบ้านละแวกใกล้เคียง ระบุว่า ไม่รู้จักผู้ตาย และไม่เคยเห็นหน้ามาก่อน ซึ่งทางเจ้าหน้าที่ตำรวจจะได้นำศพส่งสถาบันนิติเวช เพื่อชันสูตรหาสาเหตุการเสียชีวิต ก่อนประสานงานติดตามหาญาติมารับศพไปบำเพ็ญกุศลต่อไป

 