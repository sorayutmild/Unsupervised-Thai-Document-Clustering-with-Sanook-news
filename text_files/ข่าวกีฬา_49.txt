กลายเป็นบทเรียนที่จำไปจนตายแน่นอน สำหรับ ไอแดน วอลช์ นักมวยหนุ่มจากไอร์แลนด์ กับโอลิมปิกเกมส์ 2020 ของเจ้าตัวในครั้งนี้เหตุการณ์สุดเซ็งของกำปั้นไอริชวัย 24 ปี เกิดขึ้นในการแข่งขันชกมวย รุ่นเวลเตอร์เวต น้ำหนัก 63-69 กิโลกรัม โดยในรอบก่อนรองชนะเลิศ เขาขึ้นสังเวียนพบกับ เมอร์เวน แคลร์ นักมวยจากมอริเชียสผลการแข่งขันปรากฏว่า วอลช์ เป็นฝ่ายเอาชนะคะแนนไปได้ 4-1 เสียง ได้ผ่านเข้ารอบรองชนะเลิศ พร้อมการันตีเหรียญทองแดงเป็นอย่างน้อยได้สำเร็จแต่สิ่งที่ไม่มีใครคาดคิดก็เกิดขึ้น เพราะในวินาทีที่รู้ว่าตัวเองชนะ วอลช์ ดีใจสุดขีด กระโดดเฮแบบเต็มเหนี่ยวจนข้อเท้าพลิกในจังหวะลงพื้น แม้บนเวทีตอนนั้นเจ้าตัวยังไม่มีอาการน่าเป็นห่วง แต่หลังจากเข้ารับการตรวจอย่างละเอียด แพทย์ของทีมไอร์แลนด์ลงความเห็นว่าเขาอยู่ในสภาพที่ไม่ควรขึ้นชกในรอบต่อไปนั่นทำให้ วอลช์ ต้องถอนตัวจากการแข่งขันครั้งนี้ คว้าเหรียญทองแดงไปครองเเบบเจ็บทั้งตัวเจ็บทั้งใจ ส่วน แพต แมคคอร์แม็ก นักมวยสหราชอาณาจักร ที่มีคิวพบกับ วอลช์ ในรอบรองชนะเลิศ ก็ตีตั๋วผ่านเข้าสู่รอบชิงชนะเลิศไปแบบชนะบาย โดยจะเข้าไปรอชิงเหรียญทองกับนักมวยจากคิวบา หรือ รัสเซีย (ROC) ต่อไป
