(9 พ.ย.) นายจิรศักดิ์ กลิ่นคล้าย อายุ 33 ปี ถูกจับกุมในข้อหายิง นายจักรกฤษณ์ พณิชย์ผาติกรรม หรือ เอ็กซ์ อดีตนักกีฬายิงปืนทีมชาติเสียชีวิต เมื่อวันที่ 19 ต.ค. ที่ผ่านมา นกจากนี้ตำรวจได้จับกุม นายธวัชชัย เพชรโชติ อายุ 33 ปี เป็นผู้ขี่จักรยานยนต์พาไปชี้เป้าหมายให้ลงมือสังหาร
นายจิระศักดิ์ มือปืนให้การรับสารภาพว่า ตนเป็นชาว จ.สุราษฎร์ธานี ยิงปืนเป็นมาตั้งแต่เด็กๆ ที่ผ่านมาเคยถูกจับกุมข้อหาลักทรัพย์แถวบ้านเกิด ก่อนไปเปิดกิจการซ่อมเครื่องใช้ไฟฟ้าที่ จ.ชลบุรี ส่วนคดีนี้ตนได้รับการติดต่อจาก นายสันติ หรือทนายอี๊ด อายุ 28 ปี ซึ่งเป็นเพื่อนกันในวงเหล้า ด้วยราคาค่าจ้าง 100,000 บาท โดยนายสันติเป็นผู้จัดหาอาวุธปืนให้ไปยิงเป้าหมายคนขับรถปอร์เช่ ทะเบียน 2223 กทม.
ซึ่งทีแรกไม่ทราบว่าเป็นนายจักรกฤษณ์ซึ่งเป็นคนมีชื่อเสียง ทั้งนี้ได้ติดตามความเคลื่อนไหวของนายจักรกฤษณ์ เป็นเวลานานกว่า 10 วัน บริเวณซอยรามคำแหง 174 ก่อนขับรถสวนกันและตามไปประกบยิง ซึ่งจังหวะนั้นลั่นไกออกไป 5 นัด ปืนก็เกิดขัดลำยิงไม่ออก จนต้องพากันเร่งเครื่องหลบหนีออกมา หลังเสร็จงานมีการนัดหมายให้ตนและนายธวัชชัย ไปรับเงินสดมาเป็นที่เรียบร้อยแล้ว  สำหรับนายธวัชชัย คนขับและเป็นเจ้าของรถจักรยานยนต์ก็ได้ค่าจ้าง 100,000 บาทเท่ากัน หลังจากนั้นนายสันติก็ยึดอาวุธปืนคืนไปแล้ว ส่วนสาเหตุที่ต้องรับงานเพราะไม่มีเงิน ธุรกิจขายอุปกรณ์อิเล็กทรอนิกส์ที่เพิ่งจะเปิดยังขายไม่ค่อยดี จึงต้องการหาเงินไปใช้จ่าย
"ส่วนตัวผมก็ไม่รู้จักเอ็กซ์ ซึ่งทนายอี๊ดบอกแค่ให้มายิงคนที่ขับรถปอร์เช่ ทะเบียน 2223 เท่านั้น ผมไม่ได้เป็นมือปืนอาชีพ ไม่เคยรับการฝึกฝน แค่เด็กบ้านนอกที่ชอบยิงปืน เด็กบ้านนอกส่วนใหญ่ก็จะยิงปืนเป็นเกือบทุกคน วันเกิดเหตุยิงไปทั้งหมด 5 นัด โดยนัดที่ 6 ขัดลำกล้อง จึงรีบหลบหนีไป หลังก่อเหตุไม่ได้หลบหนีไปไหน กลับไปทำธุรกิจที่จ.ชลบุรี ตามปกติ จนมาถูกจับได้" นายจิระศักดิ์ กล่าว
เบื้องต้น นายจิรศักดิ์ และ นายธวัชชัย ถูกตั้งข้อหา ร่วมกันฆ่าผู้อื่นโดยไตร่ตรองไว้ก่อน  ส่วน ทนายอี๊ด หรือ นายสันติ ที่ยังคงหลบหนีอยู่ เจ้าหน้าที่กำลังเร่งติดตามจับกุม 
ล่าสุด มีรายงานว่า ตำรวจสามารถจับกุมผู้ต้องหาได้เพิ่มแล้ว แต่รายละเอียดที่แน่ชัดจะมีการแถลงข่าวในวันที่ 10 พ.ย. เวลา 11.00 น. ที่กองบัญชาการตำรวจนครบาล
 
>> คำต่อคำ มือปืนสังหารเอ็กซ์ จักรกฤษณ์ โยงปมใครสั่งฆ่า?