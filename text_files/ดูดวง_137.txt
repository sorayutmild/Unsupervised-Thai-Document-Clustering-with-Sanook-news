ปีมะแม : ในปีนี้ชาวแพะจะไม่พบเจอเรื่องตื่นเต้นร้อนรนมากนัก ลืมเรื่องธุรกิจหรือกิจกรรมที่ต้องอาศัยความเอาจริงเอาจังแบบสุดๆ ไปได้เลย เจ้าแม่สุนัขผู้บงการชะตาชีวิตปี 2018 นั้นแสนจะเข้มงวด และไม่ปลื้มใครก็ตามที่ใช้ชีวิตแบบฉาบฉวย แต่ทั้งนี้ไม่ใช่การลงโทษ เรียกว่ากำราบชาวแพะผู้เหลาะแหละโลเลจะดีกว่า คุณจะเผชิญกับบางเรื่องที่ต้องใช้การคิดใคร่ครวญ เจอคำถามยากๆ ที่เกี่ยวพันกับหน้าที่การงาน การเงิน และชีวิตส่วนตัว ชาวแพะที่หาทิศทางของตัวเองเจอได้รวดเร็วก็จะได้รับความช่วยเหลืออย่างเต็มเหนี่ยวจากเจ้าแม่ สุนัขเหลืองจะทำทุกวิถีทางไม่ให้คุณต้องชะงักหรือเจออุปสรรค แต่ก็ยังพูดไม่ได้เต็มปากหรอกว่าชาวแพะเป็นผู้โชคดี นั่นหมายความว่าความช่วยเหลือที่ผู้ควบคุมดวงชะตาจะมอบให้คุณในปีนี้ก็ไม่ได้มากมายเกินไป
ชาวแพะมีนิสัยชอบเลื่อนการตัดสินใจสำคัญๆ ออกไปก่อน ซึ่งก็เป็นเช่นนั้นมาตลอด แต่ปีนี้จะเปลี่ยนไป เข้าสิบวันแรกของปีสุนัข คุณจะต้องตัดสินใจเรื่องทิศทางของอนาคต จะต้องถามตัวเองว่าพร้อมจะทุ่มเทมุมานะเพื่ออนาคตที่สดใสได้มากแค่ไหน เป็นคำถามโคตรยากที่สถานการณ์บีบบังคับให้คุณตอบ ซึ่งชาวแพะจะมึนงง ไม่รู้จะจัดการอย่างไรกับชีวิตที่เคยสงบและผาสุกซึ่งจู่ๆ ก็พลิกจากหน้ามือเป็นหลังมือ เราขอแนะนำคุณว่า ที่สำคัญที่สุดคืออย่าตื่นตูม และอย่าพยายามฝากชะตาชีวิตตัวเองไว้ในกำมือคนอื่น ควรแก้ปัญหาด้วยตัวเองและใส่ใจให้มากกับทุกสิ่งที่คุณรัก
ชาวแพะที่มีชีวิตคู่ราบรื่นอยู่แล้ว ปีนี้เจ้าแม่จะให้โบนัส คุณจะไม่เจอความยุ่งยากกวนใจในเรื่องใหญ่ๆ ข่าวลือหรือเรื่องงี่เง่าที่เคยเข้ามาจะหายไปหมด สุนัขจะให้โอกาสคุณได้ตั้งหลักก่อนจะต้องตัดสินใจเรื่องสำคัญ คุณจะได้รับข้อเสนอให้เปลี่ยนงานซึ่งเย้ายวนใจมากต่อโอกาสทางธุรกิจในอนาคต แต่เรื่องนี้อาจทำให้เกิดการทะเลาะเบาะแว้งย่อมๆ ในครอบครัว เพราะคนรักของคุณจะไม่เข้าใจที่งานฉกฉวยเอาเวลาของครอบครัวไปหมด ขอบอกว่าความเห็นของคนรักหรือคู่ครองของคุณนั้นสำคัญมาก แต่เป้าหมายในหน้าที่การงานของคุณก็สำคัญไม่แพ้กัน ดังนั้น ไม่ว่าการตัดสินใจของคุณจะออกมาอย่างไร อย่าให้มันมาบั่นทอนความใกล้ชิดที่คุณเคยมีให้กับครอบครัว
ชีวิตของคนมีคู่ว่าเวียนหัวแล้ว ชีวิตชาวแพะที่ยังโสดนั้นยุ่งยากกว่า ชีวิตโสดของชาวแพะมักหวือหวาและมีสีสัน คุณเป็นนักรักที่ได้รับคำชื่นชมจากเพศตรงข้ามอยู่ตลอด ปีนี้ก็จะยังคงเป็นแบบนั้น แต่ลดดีกรีลงเล็กน้อย คนที่เข้ามาในชีวิตคุณจะขอร้องให้คุณหยุดทำตัวป๊อบปูล่าร์เปิ๊ดสะก๊าด เพราะเขาหรือเธอไม่ต้องการแชร์ความสนใจของคุณร่วมกับใคร ปัญหาคือคุณพร้อมจะหยุดหรือเปล่า ในช่วงแรกคุณจะคิดว่าตัวเองแค่เห่อ ปลาบปลื้มชั่วครั้งชั่วคราวกับคนใหม่ที่เข้ามา แต่สองสามสัปดาห์ผ่านไปก็จะต้องยอมรับกับตัวเองว่าคนที่คุณคิดว่าเข้ามาแก้เหงานั้นได้จับจองหัวใจของคุณเสียแล้ว ทีนี้ก็อยู่ที่คุณแล้วว่าพร้อมจะทำตัวอยู่ในขอบเขตเพื่อมีชีวิตครอบครัวหรือไม่ หรือจะหยุดความสัมพันธ์ไว้เพียงแค่รู้สึกดีต่อกัน
ชาวแพะที่ใคร่ครวญทุกคำถามอย่างละเอียดลออและเปิดใจรับการเปลี่ยนแปลงจะได้รับสิ่งดีๆ มากมาย เมื่อการปรับเปลี่ยนหน้าที่การงานผ่านไป คุณจะรู้ว่าตัวเองตัดสินใจถูก ผลตอบแทนที่เพิ่มขึ้นจะสนับสนุนความคิดนี้เป็นอย่างดี ปกติชาวแพะมักใช้จ่ายเกินตัว แต่ปีนี้คุณจะไม่ทำเช่นนั้น รายได้ที่เพิ่มขึ้นจะทำให้คุณปลอดจากหนี้สินและบริหารจัดการเงินได้ดีขึ้น อีกทั้งคุณจะผัดผ่อน เลื่อนการใช้จ่ายกับข้าวของราคาแพงออกไปจนกว่าจะรู้สึกว่าตัวเองมีเงินมากพอ นั่นเรียกว่าดูดีทีเดียวล่ะ