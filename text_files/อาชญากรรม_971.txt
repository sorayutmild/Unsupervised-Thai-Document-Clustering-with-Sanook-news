(ภาพประกอบไม่เกี่ยวกับเนื้อหาข่าว)
สาวนิสิตใหม่ ม.เกษตรฯ เปิดเทอมอดไปเรียน โดนมือมืดปาหินหนัก 2 กิโลกรัมใส่รถ หินกระแทกฟาดใส่หน้า บาดเจ็บสาหัส แม่วอนตำรวจช่วยจับด้วย
(11 มิ.ย.) นางประไพ ทองไชย อายุ 36 ปี ร้องเรียนผ่านสื่อมวลชน หลังลูกสาวนิสิตปี 1 มหาวิทยาลัยเกษตรศาสตร์ น.ส.เจนจิรา หรือ น้องเจน อายุ 18 ปี ประสบเหตุถูกคนร้ายใส่ก้อนหินปาใส่รถ ขณะกำลังขับรถกลับหอพักของมหาวิทยาลัย ย่านกำแพงแสน จนได้รับบาดเจ็บสาหัส
นางประไพ เปิดเผยว่า เมื่อวันที่ 8 มิ.ย. ที่ผ่านมา ลูกสาวได้ไปทานข้าวเย็นที่บ้านญาติ โดยมีเพื่อนสนิทขับรถไปด้วย แต่ระหว่างทางกลับ ทั้ง 2 ได้ขับรถมาตามถนนกำแพงแสน-พนมทวน เมื่อมาถึงช่วง ต.หนองลาน อ.ท่ามะกา จ.กาญจนบุรี มีคนร้ายปาก้อนหินขนาดใหญ่ใส่รถ ทำให้ก้อนหินพุ่งทะลุกระจกหน้ารถ โดนใบหน้าน้องเจนอย่างจัง เพื่อนสนิทต้องรีบนำตัวส่งโรงพยาบาลทันที
แพทย์ได้ทำการรักษาอย่างเร่งด่วน เนื่องจาก น้องเจน ได้รับบาดเจ็บค่อนข้างสาหัส มีบาดแผลฉกรรจ์ที่ศีรษะ ใบหน้าปูดบวม ต้องโกนผมออกทั้งหมดเพื่อรักษา ทำได้แค่นอนบนเตียงคนไข้ เพราะเกรงว่าแผลจะได้รับความกระทบกระเทือนและติดเชื้อ และกำลังรอผลสแกนสมองของลูกสาว
อย่างไรก็ตาม ภายหลังจากเกิดเหตุ นางประไพ ได้เข้าไปแจ้งความกับเจ้าหน้าที่ตำรวจแล้ว เจ้าหน้าที่ได้เข้าตรวจสอบหลักฐาน พบก้อนหินขนาดเท่าอิฐตัวหนอน น้ำหนักประมาณ 2 กิโลกรัม แต่ไม่พบหลักฐานใดๆ เพิ่มเติม เนื่องจากที่จุดเกิดเหตุเป็นที่มืดและไม่มีกล้องวงจรปิด ทำให้คดีความยังไม่มีความคืบหน้า
นางประไพ ยังได้เปิดเผยทั้งน้ำตาอีกว่า น้องเจน ลูกสาวเป็นคนเรียนเก่ง สอบติดมหาวิทยาลัยเกษตรศาสตร์และเพิ่งย้ายมาอยู่ในหอพักมหาวิทยาลัย ย่านกำแพงแสน ลูกสาวรู้สึกตื่นเต้นที่จะได้เปิดภาคเรียน เมื่อวันที่ 10 มิ.ย. ที่ผ่านมา แต่ก็ไม่ได้เรียนอย่างที่ได้ตั้งใจเอาไว้