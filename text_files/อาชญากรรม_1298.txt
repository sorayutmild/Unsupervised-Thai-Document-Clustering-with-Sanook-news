(31 ก.ค.) ผู้สื่อข่าวรายงานว่า เฟซบุ๊กเพจ Thailand Police Story ได้เปิดเผยเรื่องราวจริงที่เกิดขึ้นเพราะความคึกคะนองของเด็กวัยรุ่นคนหนึ่งที่ จ.ชลบุรี หลังโพสต์รูปภาพยาเสพติดจำนวนหนึ่งลงในเฟซบุ๊ก พร้อมกับเขียนข้อความท้าทายเจ้าหน้าที่ตำรวจให้มาจับกุม ซึ่งต่อมาเจ้าหน้าที่ได้บุกเข้าไปตรวจสอบจริงๆ ผลปรากฏว่าเป็นเรื่องโกหก
ตามรายงานระบุว่า กรณีดังกล่าวสืบเนื่องจาก ตำรวจภูธรจังหวัดอุดรธานี ได้แจ้งประสานงานมายัง สภ.ศรีราชา จ.ชลบุรี พร้อมอ้างอิงภาพและข้อความในเฟซบุ๊กของเด็กวัยรุ่นคนหนึ่ง อายุ 17 ปี โพสต์ภาพยาบ้าจำนวนและภาพสูบพ่นควันอย่างสบายใจ พร้อมกับเขียนข้อความท้าทายเจ้าหน้าที่ว่า "คิดว่าแน่จับกูให้มันได้ กูจะรอนะ" ซึ่งภาพและข้อความดังกล่าวถูกแชร์ส่งต่อกัน จนไปถึงสายตาของเจ้าหน้าที่ตำรวจ
ต่อมา สภ.ศรีราชา ได้นำกำลังเจ้าหน้าที่บุกเข้าตรวจค้นที่บ้านหลังหนึ่ง หลังสืบทราบว่าเป็นบ้านพักของเด็กวัยรุ่นคนดังกล่าว พร้อมกับนำตัวไปตรวจปัสสาวะ แต่ไม่มีผลของสารเสพติดหรือยาบ้าตามที่โพสต์เอาไว้ เด็กหนุ่มจึงรับสารภาพว่า โพสต์ภาพลงไปเพราะความคึกคะนอง โดยนำรูปมาจากอินเตอร์เน็ต เจ้าหน้าที่จึงได้ว่ากล่าวตักเตือนและลงบันทึกประจำวันไว้ ก่อนจะปล่อยตัวไป
ล่าสุด เด็กหนุ่มคนดังกล่าวได้โพสต์ข้อความในเฟซบุ๊ก ภายหลังจากที่ถูกปล่อยตัวว่า "คนที่ผมต้องขอโทษคือพ่อ ที่ทำให้ต้องเหนื่อยใจกับผม"