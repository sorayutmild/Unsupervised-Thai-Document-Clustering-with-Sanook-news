     Toyota Yaris 2019 ใหม่ อัดแน่นออปชั่นเทียบชั้นรถหรู พร้อมเครื่องยนต์เบนซิน 1.5 ลิตร เริ่มวางจำหน่ายอย่างเป็นทางการที่ประเทศมาเลเซีย

     Toyota Yaris 2019 เวอร์ชั่นมาเลเซียใช้โฉมเดียวกับไทย แต่มีการปรับดีไซน์กันชนหน้าต่างกันเล็กน้อย มีให้เลือกทั้งหมด 3 รุ่นย่อย ได้แก่ J, E และ G ทุกรุ่นยังคงติดตั้งเครื่องยนต์เบนซิน 1.5 ลิตร มาพร้อมระบบดิสก์เบรกทั้ง 4 ล้อ (เฉพาะรุ่น G เท่านั้น)
     ทุกรุ่นย่อยถูกติดตั้งอุปกรณ์มาตรฐาน เช่น ไฟหน้าฮาโลเจนพร้อมระบบ Follow-me-home, ไฟส่องสว่างเวลากลางวัน LED, กันสาดประตู, กระจกมองข้างปรับไฟฟ้า, กุญแจอัจฉริยะพร้อมปุ่มสตาร์ทเครื่องยนต์, กาบข้างเรืองแสง และเครื่องเสียง CD/MP3 พร้อม Bluetooth

     ในรุ่น E ถูกเพิ่มด้วยไฟหน้าโปรเจคเตอร์ฮาโลเจน, ไฟท้าย LED, กระจกมองข้างปรับ-พับไฟฟ้า พร้อมไฟเลี้ยว, กล้องมองภาพรอบคัน Panoramic View Monitor, กล้องบันทึกภาพ Digital Video Recorder, เครื่องเสียงหน้าจอสัมผัสขนาด 6.8 นิ้ว รองรับ CD/DVD, ปุ่มควบคุมเครื่องเสียงที่พวงมาลัย และล้ออัลลอยขนาด 16 นิ้ว
     ขณะที่รุ่นท็อปสุดถูกเสริมด้วยมาตรวัดเรืองแสง พร้อมจอ MID ขนาด 4.3 นิ้ว, พวงมาลัยและหัวเกียร์หุ้มหนัง, ระบบปรับอากาศอัตโนมัติ และลำโพง 6 จุด

     Toyota Yaris 2019 เวอร์ชั่นมาเลเซียถูกติดตั้งถุงลมนิรภัย 7 ใบ และระบบควบคุมเสถียรภาพ VSC เป็นอุปกรณ์มาตรฐาน ขณะที่รุ่น E และ G มาพร้อมระบบเตือนมุมอับสายตา BSM และระบบเตือนรถเคลื่อนผ่านขณะถอยหลัง RCTA มาให้ด้วย
     ในเวอร์ชั่นมาเลเซียถูกติดตั้งเครื่องยนต์เบนซิน 1.5 ลิตร Dual VVT-i บล็อกเดียวกับ Vios ในมาเลเซีย ให้กำลังสูงสุด 107 แรงม้า (PS) แรงบิดสูงสุด 140 นิวตัน-เมตร ส่งกำลังด้วยเกียร์อัตโนมัติ CVT ล็อคอัตราทดได้ 7 สปีด พร้อมโหมด Eco/Sport

     ราคาจำหน่าย Toyota Yaris 2019 ในมาเลเซียอยู่ระหว่าง 70,888 - 83,888 ริงกิต หรือราว 543,000 - 643,000 บาท
 