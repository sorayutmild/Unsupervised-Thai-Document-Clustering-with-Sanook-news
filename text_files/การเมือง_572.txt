(19 ก.พ.) ผู้สื่อข่าวรายงานว่า หลังจากนายสุเทพ เทือกสุบรรณ ปราศรัยบนเวที กรณีตำรวจเตะระเบิดว่า เป็นระเบิดที่เจ้าหน้าที่ทำร่วงเอง แต่ในสังคมออนไลน์ได้มีการเผยแพร่คลิปเหตุการณ์ดังกล่าว แสดงให้เห็นภาพว่าระเบิดถูกปาใส่ตำรวจ ไม่ได้ทำตกเองอย่างที่นายสุเทพกล่าว
เมื่อเวลาประมาณเที่ยงคืนที่ผ่านมา นายเอกนัฎ พร้อมพันธุ์ โฆษก กปปส. โพสต์ข้อความลงบนเฟซบุ๊ก ขอโทษกรณีที่หาข้อมูลกรณีตำรวจเตะระเบิด ให้นายสุเทพ นำไปปราศรัยบนเวทีผิดไปจากความจริง โดยอ้างว่าภาพและคลิปไม่ชัดเจน และต้องการนำเสนอข้อมูลให้เร็วที่สุด พร้อมกล่าวขออภัยเจ้าหน้าที่คนดังกล่าว
"มีเสียงวิพากษ์วิจารณ์กรณีภาพและคลิปตำรวจทำระเบิดตก หลังจากที่ศึกษาภาพและคลิปทั้งหมดต้องยอมรับว่าไม่ชัดเจนจริงๆครับ หากผิดพลาดผมเองต้องขออภัยแทนลุงกำนันเพราะเป็นคนจัดเตรียมข้อมูลให้ลุงกำนันพูดบนเวที เราต้องการนำเสนอข้อมูลให้เร็วที่สุดเพราะที่ผ่านมาศรส.มีการบิดเบือนข้อมูลตลอดเวลา ผมขออภัยเจ้าหน้าที่ตำรวจท่านนั้นที่ต้องบาดเจ็บจากวีรกรรมที่กล้าหาญ อยากให้ตำรวจทุกคนเป็นเช่นนี้ครับ ในขณะเดียวกันต้องขอประนามการสั่งการของศรส.ที่ให้เจ้าหน้าที่ใช้กำลังและอาวุธทำร้ายประชาชนบริสุทธิ์อย่างโหดเหี้ยม จนทำให้ผู้ชุมนุมต้องได้รับบาดเจ็บและเสียชีวิตอย่างน้อย 3 คน ผมไม่อยากให้คนชั่วนำกรณีนี้ไปสร้างเป็นประเด็นเพื่อบิดเบือนหลักฐานอื่นๆที่แสดงให้เห็นว่าเจ้าหน้าที่ของศรส.ใช้กำลังเกินกว่าเหตุต่อผู้ชุมนุมที่บริสุทธิ์ ผมคิดว่าเราต้องรับผิดชอบต่อข้อมูลและความคิดเห็นที่นำเสนอ เราจะสู้ด้วยข้อมูลที่เป็นความจริงเท่านั้นครับ และหวังว่าผู้ใหญ่ในบ้านเมืองทั้งหลายจะทำเช่นเดียวกัน นำเสนอข้อเท็จจริงและมีความกล้าที่จะรับผิดชอบต่อข้อมูลที่เรานำเสนอครับ"
>> สื่อนอกเผยคลิป ขว้างระเบิดใส่ ตำรวจเตะทิ้งไม่ทัน