เมื่อวันที่ 25 เมษายน ผู้สื่อข่าวรายงานว่า เมื่อช่วงดึกวันที่ 24 เมษายน เจ้าหน้าที่ตำรวจ สน.ทุ่งสองห้อง รับแจ้งพบผู้เสียชีวิตภายในแฟลตข้าราชการ กองกำกับการสุนัขตำรวจ ถนนกำแพงเพชร 6 แขวงทุ่งสองห้อง เขตหลักสี่ จึงไปตรวจสอบพร้อมชุดสืบสวน หน้าที่กองพิสูจน์หลักฐาน และเจ้าหน้าที่กู้ภัยมูลนิธิร่วมกตัญญูที่เกิดเหตุ เป็นแฟลตที่พักของข้าราชการ ที่ประจำกองสุนัขตำรวจ
ภายในห้อง พบศพ ส.ต.อ.หญิง (ขอสงวนชื่อนามสกุล) รับราชการประจำสำนักงาน ผบ.ตร. ถูกยิงด้วยอาวุธปืนไม่ทราบขนาด เข้าตามร่างกายหลายแห่ง เสียชีวิตจมกองเลือด โดยภายในห้องพบร่องรอยการต่อสู้ สิ่งของเครื่องใช้ถูกรื้อค้นกระจัดกระจาย เจ้าหน้าที่พฐ. จึงเก็บรอยนิ้วมือแฝงและสิ่งของอื่นๆ ไว้เป็นหลักฐาน
สอบสวนเบื้องต้นทราบว่า ผู้ตายได้แต่งงานอยู่กินกับสามี ข้าราชการเป็นเจ้าหน้าที่ตำรวจ สังกัดตชด. โดยเมื่อช่วงเย็นวันที่ 23 เมษายน ผ่านมา ตำรวจที่พักอาศัยอยู่ในแฟลตใกล้เคียง ได้ยินเสียงทั้งคู่ ทะเลาะกันอย่างรุนแรง จากนั้นก็ไม่มีใครพบเห็นทั้งสองอีก กระทั่งช่วงเย็นของวันที่ 24 เมษายน เพื่อนร่วมงานของผู้ตาย ได้พากันมาหาผู้ตายที่ห้องพักเพื่อพูดคุยสอบถามว่า เหตุใดจึงขาดงานโดยไม่แจ้งล่วงหน้า ซ้ำยังไม่สามารถติดต่อได้อีกด้วย แต่กลับพบว่าเสียชีวิตแล้ว จึงรีบประสานแจ้งเจ้าหน้าที่มาตรวจสอบ
เบื้องต้น เจ้าหน้าที่สันนิษฐานว่า ผู้ก่อเหตุน่าจะเป็นสามีของผู้ตาย ซึ่งหายตัวไป โดยสาเหตุน่าจะมาจากความโมโห จึงใช้อาวุธปืนคู่กายยิงผู้ตาย แล้วหลบหนีไป ซึ่งเจ้าหน้าที่ตำรวจจะได้ตามตัวสามีผู้ตาย ซึ่งขณะนี้หายตัวไป มาสอบสวนว่ามีส่วนรู้เห็นกับการฆาตกรรมในครั้งนี้หรือไม่
ต่อมาเมื่อเช้าวันที่ 25 เมษายน มีการพบศพชายผมเกรียนผูกคอเสียชีวิตกับต้นไม้ สภาพสวมเสื้อยืดสีน้ำเงิน กางเกงขาสั้น และบริเวณต้นไม้มีมีดปักนามบัตรของ พล.ต.อ.สมยศ พุ่มพันธุ์ม่วง สมัยยังดำรงตำแหน่ง รองผู้บัญชาการตำรวจแห่งชาติ(รอง ผบ.ตร.) ปักอยู่กับต้นไม้ใกล้ๆ กับศพ ซึ่งเจ้าหน้าที่ตำรวจกำลังตรวจสอบว่าใช่สามีของ ส.ต.อ.หญิง คนดังกล่าวหรือไม่ และจะเกี่ยวข้องกับการตายของ ส.ต.อ.หญิง ด้วยหรือไม่ ซึ่งอยู่ระหว่างตรวจสอบ