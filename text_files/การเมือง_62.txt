17.37น. ศอ.รส.เตรียมแถลงสรุปสถานการณ์การชุมนุมผ่านทีวีพูล ผบ.ตร.แถลงเอง 21.00 น. พร้อมแสดงของกลางที่ยึดได้จากผู้ชุมนุม 
17.30 น. เสธอ้ายยังไม่กำหนดท่าที หลังยุติการชุมนุม ก่อนหน้าประกาศว่าครั้งนี้เป็นครั้งสุดท้าย 
17:28 น. หลังเสธ.อ้ายประกาศยุติการชุมนุม ประชาชนทยอยกลับแต่กลับไม่ได้เพราะฝนตกหนัก ต้องหลบตามเต้นท์ที่จัดไว้ให้
17.19 น. บนเวทีม็อบเสธ.อ้าย ระบุยอมกลืนเลือดตัวเอง ตำรวจตัดน้ำตัดไฟ และไม่อยากให้พี่น้องเสียเลือดเสียเนื้อจึงต้องยุติการชุมนุม
17.18 น. "เสธ.อ้าย"ประกาศ เพื่อเป็นการรักษาชีวิต ขอให้ทุกคนยกเลิกการชุมนุม เพราะไม่ต้องการให้สูญเสีย


ภาพพบรอยกระสุนปริศนาเจาะด้านข้างรถของกลุ่มผู้ชุมนุม ภาพจาก springnewstv

16.53 น. เวทีใหญ่ส่งสัญญาณไปถึงมวลชนที่สะพานมัฆวานให้รอคำสั่ง 
16.00 น. เจ้าหน้าที่ตำรวจและผู้ชุมนุมบริเวณแยกมิสกวัน พยายามเจรจากัน ขอร้องให้ผู้ชุมนุมกลับไปปราศรัยที่ลานพระบรมรูปฯ
15.15 น. สถานการณ์บริเวณแยกสะพานมัฆวานฯ เริ่มตึงเครียดอีกครั้ง หลังจากที่รถปราศรัยของผู้ชุมนุมเข้ามาใกล้แนวกั้นของตำรวจ เจ้าหน้าที่เคาะโลห์เตือน ประกาศเตือนห้ามเข้ามา อาจเกิดมาตรการใช้แก๊สน้ำตาอีกครั้ง
14.15 น. ผู้ชุมนุมบางส่วนทยอยกลับมาเข้ามาบริเวณเวทีปราศรัย สภาพระคายเคืองตาและแสบตา ขณะที่ เสธ.อ้าย ประกาศให้ผู้ชุมนุมนั่งอยู่บริเวณเวทีก่อน ขณะนี้ผู้ชุมนุมจากต่างจังหวัดกำลังทยอยเข้ามาสมทบ พร้อมประกาศว่า "ขอยอมตายหากเอารัฐบาลชุดนี้ลงไม่ได้" ส่วน โฆษก สตช.แถลง ไม่ใช่เหตุปะทะ แต่เป็นการรักษาแนวแถวจุดห้ามผ่านไว้เท่านั้น
14.05 น. กลุ่มผู้ชุมนุมพยายามเปิดทางเข้าบริเวณ แยกมิสกวัน และแยกสะพานมัฆวานฯ ซึ่งทั้ง 2 จุดนี้ เจ้าหน้าที่ตำรวจได้ยิงแก๊สน้ำตาระงับเหตุ ขณะที่ทางด้านเจ้าหน้าที่ตำรวจ ประกาศห้ามผู้ชุมนุมเข้าไปในสถานที่สำคัญไม่เช่นนั้นจะใช้แก๊สน้ำตา

ภาพเหตุปะทะและยิงแก๊สน้ำตารอบที่ 2 บริเวณแยกมิกสวัน เมื่อเวลา 13.53 น. (ภาพโดย @Reporter_Js1)

13.53 น. เจ้าหน้าที่ตำรวจยิงแก๊สน้ำตา รอบที่ 2 กับกลุ่มผู้ชุมนุมบริเวณสะพานมัฆวานฯ เสียงระเบิดดังสนั่น ขณะที่กลุ่มผู้ชุมนุมเริ่มยิงหนังติ้กและปาขวดใส่เจ้าหน้าที่
13.15 น. เวทีกลุ่มผู้ชุมนุมประกาศมติที่ประชุม ตั้งเป้าหมายขยายพื้นที่ไปถึงสะพานมัฆวานก่อนบ่ายสอง ขอตำรวจให้ความร่วมมือ 
12.00 น. กลุ่มผู้ชุมนุมเริ่มทยอยมาถึงพื้นที่ลานพระรูปฯ มากขึ้นกว่าช่วงเช้า ขณะที่ เสธ.อ้าย ประกาศไม่คิดบุกสภา อยากให้ผู้ชุมนุมยาวตลอดแนวถนนราชดำเนิน ถึงแยกสะพานผ่านฟ้าฯ
11.20 น. เกิดความตึงเครียดระหว่างกลุ่มผู้ชุมชนกับเจ้าหน้าที่ตำรวจอีกครั้ง หลังผู้ชุมนุมยังเจรจาของเปิดเส้นทางแยกสะพานมัฆวานฯ เพื่อไปร่วมชุมนุมที่พระรูปฯ โดยไม่ยอมเดินอ้อมไปเข้าเส้นทางที่เจ้าหน้าที่จัดให้

แนวแถวเจ้าหน้าที่ตำรวจปิดกั้นแยกสะพานมัฆวานฯ เวลา 11.30 น. (Photo by @RichardBarrow)
10.40 น. เสธ.อ้าย พล.อ.บุญเลิศ แก้วประสิทธิ์ ขึ้นเวทีอีกรอบ ประกาศขอพื้นที่ชุมนุม แต่ตำรวจพยายามสกัดใช้รั้วลวดหนามกั้น และขว้างแก๊สน้ำตาใส่ผู้ชุมนุมอย่างไม่มีเหตุผล
10.20 น. พล.ต.ต.ปิยะ อุทาโย โฆษก สตช. แถลง เหตุดังกล่าว ตร.ควบคุมตัวผู้ฝ่าฝืนกม.ไว้ 100 คน ผลตรวจค้นพบกระสุน.38 รวม 30 นัดและมีด จนท.พยายามหลีกเลี่ยงอย่างที่สุดแล้ว ยืนยันว่า ตร.ประกาศแจ้งทางเครื่องเสียงให้ผู้ชุมนุมทราบก่อนจะมีการยิงแก๊สน้ำตา แต่กลุ่มผู้ชุมนุมมีแนวโน้มยกระดับสถานการณ์และยั่วยุเจ้าหน้าที่
10.00 น. มีรายงานจากโรงพยาบาลวชิระ ผู้บาดเจ็บเพิ่มขึ้นเป็น 10 ราย และในจำนวนนั้นเป็นตำรวจ 4 ราย
09.55 น. เสธ.อ้าย แถลงกับกลุ่มผู้ชุมนุมที่ลานพระรูปฯ ว่า จนท.จะสลายการชุมนุมในเที่ยงวันนี้ ชี้ใช้แก๊สน้ำตาที่สะพานมัฆวานฯ ทำเกินกว่าเหตุ สัญญาจะขับไล่รัฐบาลนี้ออกไปให้ได้ ท่ามกลางเสียงโห่เชียร์

ผู้ชุมนุมทยอยเข้าร่วมชุมนุมที่พระรูปฯ (Photo by @RichardBarrow)
09.40 น. นักข่าวและช่างภาพที่โดนตำรวจหิ้วออกนอกพื้นที่นั้นถูกปล่อยแล้วหลังเกิดเหตุการณ์ชุลมุนจนบัตรประจำตัวหาย ตำรวจยังประกาศต่อเนื่องให้ผู้ชุมนุมด้านสะพานมัฆวานรังสรรค์เข้าลานพระรูปด้านวัดเบญจมบพิตรทางเดียว มีรายงานผู้บาดเจ็บถูกส่งตัวรักษาที่โรงพยาบาลวชิระ 4 ราย หนึ่งในนั้นเป็นเจ้าหน้าที่ตำรวจ 1 ราย
09.32 น. เรียกแกนนำประชุมด่วน! เสธ.อ้าย พล.อ.ปฐมพงษ์และแกนนำองค์การพิทักษ์สยาม ร่วมหารือบนรสบัสหลังเกิดเหตุชุลมุนที่สะพานมัฆวานรังสรรค์
09.27 น. นพ.ตุลย์เจรจาให้ตำรวจบริเวณสะพานมัฆวานรังสรรค์อย่าใช้ความรุนแรงกับผู้ชุมนุม และขอให้เจ้าหน้าที่ตำรวจยอมเปิดทางให้ผู้ชุมนุม แต่ทางด้านตำรวจยังคงยืนยันให้ใช้เส้นทางเข้าด้านวัดเบญจมบพิตรเพียงทางเดียว
09.23 น. ผู้ชุมนุมแตกฮือหลังตำรวจเริ่มใช้แก๊สน้ำตาอีกครั้ง เจ้าหน้าที่ตำรวจใช้เครื่องขยายเสียงประกาศให้ผู้ชุมนุมอพส.อยู่ในความสงบ
เมื่อเวลาประมาณ 09.00 น. มีรายงานว่า เกิดเหตุปะทะกันระหว่าวเจ้าหน้าที่ฯ และผู้ชุมนุมประท้วง บริเวณสะพานมัฆวานรังสรรค์ หลังผู้ชุมนุมพยายามรื้อรั้วและขับรถฝ่าแนวกั้นเข้าไปบริเวณลานพระรูปฯ ทำให้เจ้าหน้าที่ต้องยิงแก๊สน้ำตาเพื่อควบคุมสถานการณ์ ต่อมาเวลา 09.15 น. สถานการณ์ยังตึงเครียด กำลังเจ้าหน้าที่ตำรวจตั้งแถวใช้กระบองตีโล่ห์เป็นจังหวะ เข้าประชิดม็อบ ขณะที่ทางด้าน โฆษก สตช.ระบุว่า ม็อบได้ทำผิดเงื่อนไข บุกเข้าทางสะพานมัฆวานฯ (ภาพเหตุการณ์จาก Twitter @Chonrada)

เมื่อเวลา 04.00 น. กลุ่มองค์การพิทักษ์สยาม และแนวร่วม ทั้งในกรุงเทพมหานคร และต่างจังหวัด ทยอยเดินทางเข้าร่วมการชุมนุมที่บริเวณลานพระบรมรูปทรงม้า กันอย่างต่อเนื่อง โดยบางส่วนได้เดินทางมาถึงตั้งแต่เมื่อคืนที่ผ่านมา
ขณะที่บางส่วนเพิ่งทยอยเดินทางมาถึง โดยส่วนใหญ่ได้นำรถเข้าไปจอดภายในสนามม้านางเลิ้ง และโลคัลโรด ก่อนที่จะเดินมาร่วมกับกลุ่มผู้ชุมนุม บริเวณเวทีการปราศรัย โดยมีกำลังเจ้าหน้าที่ตำรวจชุดปราบจราจล ตรึงกำลังอย่างเข้มงวด และตรวจค้นอาวุธและสิ่งเทียมอาวุธ เพื่อป้องกันการนำเข้าไปในบริเวณพื้นที่ชุมนุม อย่างไรก็ตาม สถานการณ์ตลอดทั้งคืนที่ผ่านมา ยังเป็นไปด้วยความสงบเรียบร้อย
นอกจากนี้ เมื่อช่วงเช้ามืดที่ผ่านมามีรายงานว่า มีคนร้ายขับรถยนต์นำเอางูใส่กระสอบมาปล่อยที่พื้นที่ชุมนุม บริเวณที่พักของญาติธรรมแห่งกองทัพธรรม ทำให้เกิดความวุ่นวายเล็กน้อย ก่อนจะดำเนินการจัดการจัดเก็บงูทั้งหมดออกจากพื้นที่ไปอย่างเรียบร้อย
ทางด้าน กองบังคับการตำรวจจราจร หรือ บก.จร. ปิดการจราจรเส้นทางโดยรอบรัฐสภา เส้นทางโดยรอบลานพระบรมรูปทรงม้า และเส้นทางโดยรอบทำเนียบรัฐบาล อาทิ ถนนพิชัย จากแยกขัตติยานี - แยกอู่ทองใน ทั้ง 2 ฝั่ง, ถนนราชวิถี จากแยกการเรือน - แยกราชวิถี ทั้ง 2 ฝั่ง, ถนนอู่ทองใน จาก แยกอู่ทองใน - ลานพระบรมรูปทรงม้า ทั้ง 2 ฝั่ง ถนนราชดำเนินนอก จาก แยกมัฆวานรังสรรค์ - ลานพระบรมรูปทรงม้า ทั้ง 2 ฝั่ง, ถนนพิษณุโลก จาก แยกพาณิชย์ - แยกวังแดง ทั้ง 2 ฝั่ง, ถนนลูกหลวง ฝั่งทำเนียบรัฐบาล เนื่องจากตลอดช่วงคืนที่ผ่านมา จนถึงช่วงเช้า กลุ่มองค์การพิทักษ์สยาม (อพส.) ได้เดินทางเข้าร่วมการชุมนุมอย่างต่อเนื่อง จึงประชาสัมพันธ์เพื่อประชาชนหลีกเลี่ยงเส้นทางดังกล่าว สำหรับถนนศรีอยุธยา บริเวณแยกพระบรมรูปทรงม้า ห้ามเลี้ยวซ้าย เลี้ยวขวาไปถนนอู่ทองใน และถนนราชดำเนินนอก ทั้ง 2 ฝั่ง
ขอขอบคุณภาพจากเฟสบุ๊ก คุณ Teeranai Knight