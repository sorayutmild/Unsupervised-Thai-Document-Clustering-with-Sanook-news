กรุงเทพฯ 23 มิ.ย.- ตำรวจ สน.บางซื่อ บุกชาร์จหญิงวัย 51 ปี หลังได้รับแจ้งจอดติดเครื่องยนต์นานกว่า 8 ชั่วโมงโดยไม่ลงจากรถ
เจ้าหน้าที่ตำรวจ สน.บางซื่อ พร้อมด้วยหน่วยกู้ภัย ตัดสินใจทุบกระจกรถโตโยต้า หมายเลขทะเบียน 3 กญ 9073 ที่มี น.ส.สุทธิดา อายุ 51 ปี เป็นคนขับ จอดอยู่หน้าอพาร์ตเมนต์แห่งหนึ่งภายในซอยอินทามระ 15
หลังได้รับการร้องเรียนจากชาวบ้านว่ารถคันดังกล่าวจอดติดเครื่องยนต์มาตั้งแต่เวลา 14.00-22.00 น. ยังไม่มีท่าทีจะลงจากรถ จึงเกรงว่าคนขับอาจได้รับอันตราย เนื่องจากด้านหน้ากระจกรถมีข้อความบนกระดาษ จึงขอให้เข้าไปตรวจสอบ
ทันทีที่เจ้าหน้าที่ชาร์จตัว น.ส.สิทธิดา ได้ จึงนำตัวมาสอบถามความต้องการที่ สน.บางซื่อ น.ส.สุทธิดา กล่าวว่า ทำงานรับใช้พระเจ้า มาสื่อข้อความให้สังคมต้องเอาจริงเอาจังกับการปราบปรามยาเสพติดไม่ให้แพร่ระบาด
ซึ่งตนได้ออกจากบ้านย่านพระราม 2 มาตั้งแต่วันที่ 25 พ.ค. และไม่สามารถกลับเข้าบ้านพักได้ เนื่องจากถูกคุกคาม จึงอาศัยจอดรถนอนพักอยู่ตามปั๊มน้ำมัน จนมาจอดภายในซอยอินทามระ
อย่างไรก็ตาม เจ้าหน้าที่ไม่ได้แจ้งข้อกล่าวหา แต่ได้แจ้งให้ญาติของ น.ส.สุทธิดา มารับตัวกลับไปดูแล