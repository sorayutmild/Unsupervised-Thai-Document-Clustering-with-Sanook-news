(2ก.พ.) เวลา 06.00 น. พล.ต.ต.พรชัย เจริญวงศ์ รองผู้บัญชาการตำรวจปราบปรามยาเสพติด พร้อมตำรวจปราบปรามยาเสพติด ได้ร่วมกับ ป.ป.ส. และปปง. รวมถึงหน่วยงานที่เกี่ยวข้องบุกเข้าตรวจค้นพื้นที่เป้าหมาย ซึ่งเกี่ยวข้องขบวนการค้ายาเสพติด ของเครือข่ายนายไซซะนะ แก้วพิมพา ผู้ต้องหาที่ถูกจับก่อนหน้านี้
โดยนำหมายศาลเข้าตรวจค้นในพื้นที่กรุงเทพมหานคร 15 จุด และพื้นที่ต่างจังหวัด รวมทั้งหมด 40 กว่าเป้าหมาย ในจำนวนนี้มีเป้าหมายตัวบุคคล 9 หมาย เพื่อรวบรวมหลักฐาน หาความเชื่อมโยงและตรวจยึดทรัพย์ อาทิ บัญชีธนาคาร รถยนต์ โดยเข้าตรวจค้นบ้านพักไฮโซชื่อดัง ตำรวจมีหลักฐานว่ามีการครอบครองทรัพย์สินบางรายการที่เชื่อมโยงกับผู้ต้องหาที่ถูกจับกุมในคดีค้ายาเสพติด ที่ให้การว่าใช้เงินไปซื้อทรัพย์สินและทรัพย์อยู่กับบุคคลดังกล่าว และวันนี้จะเชิญตัวมาสอบถามที่กองบัญชาการตำรวจปราบปรามยาเสพติด
ซึ่งหนึ่งในเป้าหมายที่ตำรวจจู่โจมแล้วคือ ร้าน area51 ตั้งอยู่ในธนดลแมนชั่น ภายในซอยอินทรามระ 51 ซึ่งเป็นร้านแต่งรถของนายอัครกิตติ์ วรโรจน์เจริญเดช หรือ เบนซ์ เรซซิ่ง สามีนางเองสาว “แพท ณปภา” พบรถบีเอ็ม ดับบลิว สีขาว ซึ่งเป็นของดาราสาวจอดอยู่ใต้อาคารเท่านั้น แต่ไม่พบรถแลมโบกินีต้องสงสัยแต่อย่างใด
อย่างไรก็ตาม ตำรวจยืนยันว่า นายอัครกิตติ์ ยังเป็นเพียงผู้ต้องสงสัย ขณะนี้อยู่ระหว่างประสานตัวเชิญมาสอบปากคำ โดยสามารถนำหลักฐานการครอบครองรถมายืนยันความบริสุทธิ์ได้