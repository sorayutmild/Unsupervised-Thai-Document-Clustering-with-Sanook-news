ผู้สื่อข่าวรายงานว่า (3 ส.ค.) เมื่อเวลา 00.30 น. สภ.รัตนาธิเบศร์ อ.เมือง จ.นนทบุรี ได้รับแจ้งเหตุมีตำรวจถูกยิงได้รับบาดเจ็บสาหัสภายในรถยนต์ ที่บริเวณจุดตรวจถนนรัตนาธิเบศร์ ใกล้เคียงร้านอาหาร ป.รัตนาธิเบศร์ หมู่ 8 ต.บางกระสอ อ.เมือง จ.นนทบุรี
หลังเกิดเหตุเจ้าหน้าที่ตำรวจประจำจุดตรวจได้ขับรถคันเกิดเหตุนำตัวผู้ได้รับบาดเจ็บส่ง รพ.พระนั่งเกล้า และเสียชีวิตในเวลาต่อมา จึงได้ประสานแพทย์จากสถาบันนิติวิทยาศาสตร์และเจ้าหน้าที่อาสาสมัครมูลนิธิร่วมกตัญญูรุดตรวจสอบ
ที่ รพ.พระนั่งเกล้า พบผู้เสียชีวิตเป็นชาย สวมเสื้อยืดแขนสั้นสีน้ำเงิน สวมกางเกงขาสั้นสีดำ มีแผลถูกยิงที่บริเวณหน้าขาซ้าย 1 นัดทะลุ ที่บริเวณข้อพับและน่องขาซ้ายด้านหลัง มีแผลจำนวน 2 จุด ทราบชื่อคือ ส.ต.ท.ฤชกร อายุ 25 ปี (นสต.4) ผบ.หมู่ กก.สส.ภจว.นนทบุรี
ส่วนรถยนต์คันเกิดเหตุคือรถยนต์ยี่ห้อฮอนด้า รุ่นซีวิค สีขาว ทะเบียน ฉภ7171 นนทบุรี ทราบชื่อผู้ขับขี่คือ น.ส.ศุภาพิชญา อายุ 23 ปี ตรวจสอบภายในรถมีคราบเลือดเต็มเบาะนั่ง ด้านหน้าซ้าย ที่พื้นรถด้านล่างมีรอยรูกระสุน 1 รู
ภายในรถพบกระเป๋าสะพายผู้ชายสีน้ำตาล 1 ใบ มีคราบเลือดและรอยรูกระสุนปืนทะลุที่ด้านข้างกระเป๋า 1 รู ในกระเป๋าพบอาวุธปืนขนาดก็อก 23 ขนาด .40 พร้อมลูกกระสุนปืนในแม็กจำนวน 10 ลูก
จากการสอบสวน น.ส.ศุภาพิชญา แฟนสาวผู้เสียชีวิต เปิดเผยว่า ตนและผู้เสียชีวิตได้ไปนั่งทานอาหารที่ร้านแห่งหนึ่ง ย่านถนนพระราม 5 และได้ขับรถออกจากร้านเพื่อกลับบ้านมาประมาณ 23.30 น. โดยตนเป็นคนขับเมื่อถึงจุดตรวจดังกล่าว
ผู้เสียชีวิตได้พยายามจะหยิบบัตรประจำตัวจากกระเป๋าที่สะพาย และวางอยู่ที่ตักด้านหน้า เพื่อแสดงต่อตำรวจที่ด่าน จึงได้เกิดเสียงปืนดังขึ้น 1 นัด ตนเห็นเลือดผู้เสียชีวิตออกมากจึงได้ขับไปขอความช่วยเหลือกับตำรวจที่ด่าน เจ้าหน้าที่ตำรวจจึงได้ขึ้นมาขับรถแทนตนนำตัวส่ง รพ.พระนั่งเกล้า
เบื้องต้น พบว่าผู้เสียชีวิตเสียเลือดมากและเสียชีวิตก่อนถึง รพ.จึงได้ประสานเจ้าหน้าที่พิสูจน์หลักฐานและแพทย์ร่วมชันสูตร โดยมีการเก็บคราบเขม่าดินปืนจากผู้เสียชีวิตและแฟนสาวส่งตรวจ
จากนั้นได้นำตัว น.ส.ศุภาพิชญา ส่ง สภ.รัตนาธิเบศร์ เพื่อสอบสวนอย่างละเอียด จากนั้นได้มอบร่างให้เจ้าหน้าที่กู้ภัยนำตัวส่งนิติเวช รพ.ตำรวจ เพื่อชันสูตรอีกครั้ง