(9 พ.ย.) ควาบคืบหน้าหลังเจ้าหน้าที่ตำรวจสามารถจับกุมตัว ทีมยิงสังหาร นายจักรกฤษณ์ พณิชย์ผาติกรรม หรือ เอ็กซ์ อดีตนักกีฬายิงปืนทีมชาติ เมื่อวันที่ 19 ตุลาคมที่ผ่านมาได้แล้ว 
โดยมือปืนคือ นายจิรศักดิ์ กลิ่นคล้าย อายุ 33 ปี ซึ่งในวันเกิดเหตุกลุ่มผู้ต้องหาได้เฝ้าติดตามความเคลื่อนไหวของ เอ็กซ์ จักรกฤษณ์ อยู่บริเวณซอยรามคำแหง 174 จนกระทั่งพบว่า เอ็กซ์ จักรกฤษณ์ ขับรถเก๋งปอร์เช่ สีดำ ออกมาจากหมู่บ้าน ก่อนที่คนร้าย 2 คนดังกล่าวจะขี่จักรยานยนต์ตามไปก่อเหตุยิง เอ็กซ์ จักรกฤษณ์ และขับรถหลบหนีไปในซอยมิสทีน
นายจิรศักดิ์ ให้การรับสารภาพว่า ได้รับการว่าจ้างจาก ทนายอี๊ด หรือ นายสันติ ทองเสม อายุ 28 ปี เมื่อเดือนกันยายนที่ผ่านมาให้ไปยิง เอ็กซ์ จักรกฤษณ์  โดยได้รับค่าจ้าง 100,000 บาท และตกลงให้ นายธวัชชัย เพชรโชติ อายุ 33 ปี เป็นผู้ขี่จักรยานยนต์พาไปชี้เป้าหมาย ซึ่งนายธวัชชัย ก็ได้ค่าจ้าง 100,000 บาทเช่นเดียวกัน
ในเวลาต่อมา นายมานพ พณิชย์ผาติกรรม บิดาของนายจักรกฤษณ์ เดินทางมาที่กองบัญชาการตำรวจนครบาล โดยเผยว่า ตำรวจแจ้งให้มาดูหน้ามือปืนที่ยิงลูกชาย ซึ่งนายมานพชื่นชมตำรวจไทยที่ทำงานได้อย่างยอดเยี่ยม ส่วนตัวตนไม่รู้จักทั้งมือปืน และทนายอี๊ด ผู้จ้างวาน ว่าเป็นใครมาจากไหน 
นายมานพกล่าวอีกว่า คนทำย่อมได้รับผลแห่งกรรมอย่างแน่นอน ตนเองกลืนทั้งเลือดและน้ำตามานานเกือบ 1 เดือนแล้ว พอรู้ว่าคดีนี้จะสิ้นสุดได้ ทั้งภรรยา และลูกสาวต่างก็ดีใจ สำหรับเมียลูกชายนั้น นายมานพกล่าวว่า ไม่รู้จริงๆ ว่าเกี่ยวข้องอะไรด้วยหรือไม่ ตั้งแต่ลูกชายตายก็ไม่ได้คุยกัน เจอกันครั้งสุดท้ายที่งานศพ โดยปฎิเสธที่จะให้ความเห็นกรณีมีกระแสข่าวว่าหมอนิ่มเกี่ยวข้องกับการจ้างวานฆ่าบุตรชาย ขอให้คดีเป็นหน้าที่ของตำรวจในการติดตามตัวคนร้าย