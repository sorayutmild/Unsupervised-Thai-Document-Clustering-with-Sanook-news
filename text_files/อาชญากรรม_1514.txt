จากกรณีที่ นายคเณศพิศณุเทพ อายุ 44 ปี มีอาการคลุ้มคลั่ง ขับรถยนต์เบนซ์ สีดำ ป้ายแดง มาจอดกลางถนนราชดำริ หน้าห้างเซ็นทรัลเวิลด์ ก่อนจะถูกตำรวจนครบาลลุมพินีควบคุมตัวไปสอบถามสาเหตุ ใช้มีดกรีดแขนประมาณ 20 แผล และศีรษะมีบาดแผล พยายามจะปล่อยงูเห่าจำนวน 2 ตัว และโปรยกลีบดอกมะลิไปทั่วบริเวณ ตามข่าวที่นำเสนอไปแล้วนั้น
>> ชายคลั่งจอดรถเบนซ์หน้าเซ็นทรัลเวิลด์ ปล่อยงูลงกลางถนน-แกว่งมีดปาดคอตัวเอง
เบื้องต้น นายคเณศพิศณุเทพ ได้ให้การว่า มาเพื่อประกอบพิธีกรรมตามความเชื่อส่วนบุคคล ก่อนหน้านี้ได้เดินทางมาจาก จ.นครสวรรค์ เพื่อไปพบภรรยาที่ย่านพระประแดง แต่เมื่อมาถึงจุดเกิดเหตุก็ได้จอดรถ และก่อเหตุดังกล่าวตามความเชื่อเสียก่อน
จากการซักถามยังให้การวกวนเหมือนคนสติไม่ดี และให้การไม่รู้เรื่อง ซ้ำยังมีอาการจุกที่อก หายใจไม่ออก เจ้าหน้าที่จึงได้นำตัวชายผู้ก่อเหตุไปทำการรักษาอาการบาดเจ็บที่โรงพยาบาลจุฬาลงกรณ์ และตรวจสอบสภาพจิตที่ รพ.สมเด็จเจ้าพระยาแล้ว
สำหรับผลตรวจบาดแผลของผู้ก่อเหตุ แพทย์ไม่พบร่องรอยการถูกงูกัด แต่ยังต้องรอผลการตรวจสอบสภาพทางจิตจากแพทย์ ว่ามีความผิดปกติทางจิตหรือไม่ และการก่อเหตุเกิดขึ้นจากสาเหตุใด พนักงานสอบสวนจึงจะรวบรวมพยานหลักฐานเพื่อพิจารณาแจ้งข้อกล่าวหา เบื้องต้นจากการสอบสวนพยาน ทราบว่า ผู้ก่อเหตุเคยมีอาการคลุ้มคลั่งลักษณะนี้เกิดขึ้นมาแล้วหลายครั้ง  
จากการสืบประวัติ ทราบว่า นายคเณศพิศณุเทพ คือคนเดียวกันกับ เค ร้อยล้าน นักธุรกิจเกี่ยวกับอสังหาริมทรัพย์และเจ้าของร้านตัดสูทให้โรงแรมชื่อดังแห่งหนึ่งแต่เปลี่ยนชื่อนามสกุลใหม่ ในอดีตเมื่อปี 2549 ใช้ชื่อว่า นายกันตฐพงศ์ จักรภพมหาเดชา ขับรถบีเอ็มซีรี่ส์ 7 หมายเลขทะเบียน 8780 กทม. จากบริเวณสนามหลวงมาหยุดที่หน้า สำนักงานเลขานุการกองทัพบก (สลก.ทบ.) โดยรถคันดังกล่าวพ่นสเปรย์สีแดงข้อความสนับสนุนการทำรัฐประหาร
>> ชายคลั่งเทงูกลางถนน ยังสวดมนต์ไป-ให้การไป ตำรวจสอบสวนไม่รู้เรื่อง
>> เค ร้อยล้าน พางูขึ้น “เบนซ์หรู” เทกลางกรุง ราคาเบาๆ แค่ 7 หลัก!
