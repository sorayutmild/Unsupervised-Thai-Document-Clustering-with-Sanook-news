17 ก.ย. - เพื่อนชายของนักท่องเที่ยวที่ถูกฆาตกรรมที่เกาะเต่า เดินทางเข้ากรุงเทพฯ แล้ว แต่ตำรวจขออย่าเพิ่งกลับประเทศจนกว่าจะทราบผลการตรวจดีเอ็นเอ
พล.ต.ท.ปัญญา มาเม่น ผู้บัญชาการตำรวจภูธรภาค 8 เปิดเผยว่า การผ่าพิสูจน์ศพ 2 นักท่องเที่ยวชาวอังกฤษเมื่อคืนที่ผ่านมา จะทราบได้ในวันนี้ เช่นเดียวกับผลการตรวจดีเอ็นเอจะนำไปเปรียบเทียบกับดีเอ็นเอผู้ต้องสงสัยซึ่งเป็นแรงงานพม่าทั้ง 6 คน ขณะนี้อยู่ในความดูแลของเจ้าหน้าที่
ส่วนนายคริสโตเฟอร์ อันแวร์ เพื่อนชายของนายเดวิด วิลเลียม ซึ่งถูกฆาตกรรม หลังตำรวจเชิญไปสอบปากคำ เนื่องจากค้นกระเป๋าเดินทางของผู้ตายพบกางเกงเปื้อนเลือดของนายคริสโตเฟอร์ ซุกซ่อนอยู่ ล่าสุด นายคริสโตเฟอร์เดินทางเข้ามากรุงเทพมหานครแล้ว แจ้งความประสงค์ขอเดินทางกลับอังกฤษ แต่ตำรวจขอให้อยู่ในประเทศไทยต่อไปภายใต้การดูแลของเจ้าหน้าที่จนกว่าจะทราบผลการตรวจดีเอ็นเอ - สำนักข่าวไทย