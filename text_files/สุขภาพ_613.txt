รศ.นพ.ธวัชชัย อัครวิพุธ ภาควิชาศัลยศาสตร์Faculty of Medicine Siriraj Hospitalคณะแพทยศาสตร์ศิริราชพยาบาล
 
           
ผู้ที่ถูกตัดถุงน้ำดี จะมีผลอย่างไรต่อระบบการทำงานภายในร่างกาย มีใครหลายคน อยากรู้ใช่ไหมคะ
ถุงน้ำดี  มีลักษณะเป็นถุง เป็นกระเปาะ มีทางเดินติดต่อกับระบบน้ำดีส่วนกลาง  ถุงน้ำดีมีหน้าที่กักเก็บน้ำดีที่สร้างมาจากตับ แล้วจะมาถูกพักไว้ในถุงน้ำดี  เมื่อรับประทานอาหารเข้าไป  โดยเฉพาะอาหารมันๆ จะไปกระตุ้นให้เกิดการบีบตัวของถุงน้ำดี ทำให้น้ำดีที่พักไว้ในถุงไหลลงสู่ระบบน้ำดีเข้าสู่ทางเดินอาหารเพื่อย่อยสลายอาหารต่อไป     
เหตุที่ต้องตัดถุงน้ำดีมีอยู่ 2 สาเหตุหลักๆ  คือ 1. มีนิ่วเกิดขึ้นในถุงน้ำดี  2. มีก้อนเนื้อเกิดขึ้นในถุงน้ำดี หลังจากตัดถุงน้ำดีออก อาจทำให้การย่อยอาหารผิดปกติไป โดยเฉพาะอย่างยิ่งเมื่อรับประทานอาหารที่มีไขมันมากๆ ซึ่งปริมาณน้ำดีอาจน้อยลง เนื่องจากไม่มีที่พักเก็บน้ำดีแล้ว โดยที่น้ำดีจะไหลลงมาเรื่อยๆ สู่ระบบทางเดินอาหาร  ทำให้มีอาการท้องอืดแน่นท้องได้ยิ่งในระยะแรกหลังการผ่าตัด  แต่เมื่อเวลาผ่านไป  คนไข้อาจมีการปรับตัว  เช่น ท่อทางเดินน้ำดีมีการขยายตัวเพิ่มมากขึ้น น้ำดีก็อาจจะมาค้างที่ท่อทางเดินน้ำดีมากขึ้น  หรือเมื่อคนไข้เริ่มปรับตัวได้มากยิ่งขึ้น ก็จะทำให้ระบบการย่อยอาหารนั้นกลับมาเหมือนหรือคล้ายๆ กับปกติได้
สำหรับการดูแลตนเองหลังการผ่าตัด  ควรระวังเรื่องของบาดแผลเป็นสำคัญ   โดยปกติแผลจะหายในเวลาประมาณ  1 สัปดาห์  แพทย์จะแนะนำในช่วง 1–2 เดือนแรก อย่าหักโหมทำงานหนัก ยกของหนัก หรือเดินทางไกล ๆ เพราะแผลที่หายสนิทอาจจะยังไม่สมานเป็นเนื้อเดียวกัน ไม่แข็งแรงพอ และอาจมีการปริแยกของแผลได้
 
อ่านบทความเพิ่มเติม >>>>>  SIRIRAJ  E-PUBLIC  LIBRARYขอบคุณเนื้อหาจาก คณะแพทยศาสตร์ศิริราชพยาบาล มหาวิทยาลัยมหิดล