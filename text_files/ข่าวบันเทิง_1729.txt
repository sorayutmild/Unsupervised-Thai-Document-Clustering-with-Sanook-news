พูดได้เลยว่า "น้อยใจ" และ "ท้อใจ" สุดๆ สำหรับลูกทุ่งสาว "ตั๊กแตน ชลดา" ที่เพิ่งปรับเปลี่ยนลุคใหม่ เพื่อทำอัลบั้มเพลงชุดที่ 8 ของตัวเอง แต่เพียงแค่โพสต์ภาพอัพเดทลงในอินสตาแกรมและเฟซบุ๊กส่วนตัว กลับโดนกระหน่ำกับกระแสตอบรับจากสังคม ชนิดที่ลูกทุกสาวคนนี้ต้องเจ็บปวดใจ
ภาพลักษณ์ใหม่ของ ตั๊กแตน ชลดา ที่ตัดผมซอยสั้นและเปลี่ยนสีผมออกประกายสีเขียว ที่เจ้าตัวออกมาชี้แจงทันควัน หลังจากที่ได้รับฟีดแบคที่ไม่ดีนักจากแฟนๆ โดยระบุว่า เป็นทรงผมที่ใช้ถ่ายปกอัลบั้มชุดที่ 8 ถึงแม้ว่าอยู่บ้านจะผมสั้น แต่ตอนทำงานก็ยังผมยาวปกติ และไม่ลืมความเป็นลูกทุ่ง เพราะยังไงก็ต้องหากินกับลูกทุ่งอยู่
นอกจากนี้ สาวตั๊กแตน ยังเกิดอาการ "จุกอก" กับสารพัดคอมเมนท์ที่ได้รับกลับมาจากการเปลี่ยนลุคครั้งนี้ จนเจ้าตัวต้องออกมาระบุว่า
"ขอโทษแฟนๆ ชาว 'ทัวร์กับแตน พาแฟนทำดี' ด้วยนะคะ ที่หัวใจของแตนมันไม่มีแรงที่จะไปทำโครงการดีๆ กับแฟนๆ ได้อย่างสบายใจในช่วงนี้ ขอยกเลิกโครงการทุกโครงการทำดีของแตนไปก่อนนะคะ ไว้แตนพร้อมเมื่อไหร่แตนจะกลับมาค่ะ เพราะสิ่งที่แตนได้รับมา มันทำให้แตนท้อและเสียใจเหลือเกิน แค่แตนตัดผม มันเป็นเรื่องใหญ่มากจนทำให้แตนโดนกระแสสังคม ด่าทอ ประณามต่างๆ นานา อย่างกับทำเลวมาทั้งชีวิต สิ่งที่แตนทำดีมาตลอดไม่เคยพาดหัวข่าวให้แตนดูดีเลย คนส่วนใหญ่ไม่ได้ยกย่องที่แตนทำดี เค้ากลับไปยกย่องคนที่ภาพ ภาพใครดูสวยเรียบร้อย อ่อนหวาน คนนั้นก็จะถูกยกย่องเสมอไป (ไม่ใช่ว่าแตนอยากให้ใครมายกย่องตัวเองนะคะ แค่ไม่มีแรง แค่รู้สึกน้อยใจ จึงขอพักก่อนค่ะ) แตนขอเก็บแรงที่เหลือทั้งหมดไว้ทำอัลบั้มชุดที่ 8 นี้ให้เสร็จก่อนนะคะ หวังว่าแฟนๆ ที่ร่วมสร้างความความดีมาด้วยกันจะเข้าใจแตนนะคะ"