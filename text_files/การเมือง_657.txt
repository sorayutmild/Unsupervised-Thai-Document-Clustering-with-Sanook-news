กระทรวงต่างประเทศ เตรียมพิจารณาคืนพาสปอร์ตให้ทักษิณ หลังมีแนวโน้มที่รมว.ต่างประเทศคนใหม่จะให้มีการดำเนินการในเรื่องนี้
(11 ส.ค.) มีรายงานว่า ที่กรมการกงสุล กระทรวงการต่างประเทศ ได้มีคำสั่งภายในให้มีการหยิบยกกรณีการคืนหนังสือเดินทาง หรือพาสปอร์ต คืนให้ พ.ต.ท.ทักษิณ ชินวัตร รวมถึงการจัดเตรียมเอกสารที่เกี่ยวข้องในเรื่องดังกล่าว ขึ้นมาพิจารณาถึงความเป็นไปได้ และศึกษาช่องทางกฎหมาย เนื่องจากมีแนวโน้มที่รัฐมนตรีต่างประเทศคนใหม่จะให้มีการดำเนินการในเรื่องนี้
สำหรับ การยกเลิกพาสปอร์ตของ พ.ต.ท.ทักษิณ ได้อ้างเหตุผลที่ว่า รัฐบาลสามารถยกเลิก หรือถอนหนังสือเดินทาง สำหรับบุคคลที่ทำความเสียหายให้กับประเทศได้ ซึ่งเหตุการณ์ที่เกิดขึ้นที่พัทยา จ.ชลบุรี (กลุ่มเสื้อแดงบุกเข้าโรงแรมรอยัล คลิฟ บีช จนต้องยกเลิกการประชุมสุดยอดผู้นำอาเซียนและประเทศคู่เจรจา) เมื่อวันที่ 11 เมษายน 2552 เป็นเหตุผลหนึ่งที่ทำให้รัฐบาลตัดสินใจถอนหนังสือเดินทางของ พ.ต.ท.ทักษิณ
อย่างไรก็ตาม การถอนพาสปอร์ตในครั้งนั้น ไม่ได้กระทบกับความเป็นสัญชาติไทยของ พ.ต.ท.ทักษิณ แต่จะทำให้เดินทางไปประเทศที่สาม ด้วยหนังสือเดินทางไทยไม่ได้ เว้นแต่สามารถเดินทางกลับประเทศไทยได้เท่านั้น ด้วยการไปขอให้สถานเอกอัครราชทูตหรือสถานกงสุลใหญ่ของไทยในประเทศนั้นๆ ออกเอกสารเดินทางชั่วคราวให้