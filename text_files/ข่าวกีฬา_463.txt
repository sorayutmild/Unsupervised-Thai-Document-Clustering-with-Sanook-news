ฟุตบอล : ในโลกของเราทุกสิ่งทุกอย่างมีการพัฒนากันอย่างต่อเนื่อง เทคโนโลยีมีส่วนเข้ามามีบทบาทกับผู้คนในยุคปัจจุบันมากขึ้น และในวงการฟุตบอลก็เช่นกัน สิ่งที่เห็นได้อย่างชัดเจนคือ สตั๊ด หรือรองเท้าฟุตบอล...
บริษัทผู้ผลิตรองเท้าฟุตบอลค่ายยักษ์ใหญ่ ต่างก็ทำการแข่งขันคิดค้นนวัตกรรมชิ้นใหม่ๆออกมาทุกปี แต่ก็ยังพอจะมีรองเท้าอยู่บางคู่ ที่ถึงแม้จะตกรุ่นไปแล้ว แต่ยังคงได้รับความนิยมและถูกกล่าวถึงอย่างไม่ขาดสาย และนี่คือ 10 รองเท้ายี่ห้อดังที่ยังคงเป็นที่ต้องการมาจนถึงทุกวันนี้ จะมีคู่ไหนรุ่นไหนกันบ้าง เชิญชม

10. Adidas F50
ถูกปล่อยออกมาครั้งแรกในปี 2004 มีนักเตะชื่อดังอย่าง อาร์เยน ร็อบเบน, แอชลี่ย์ โคล และ เอร์นัน เครสโป เป็นผู้สวมใส่ลงสนามส่งผลให้ F50 เป็นหนึ่งในรองเท้าที่ได้รับความนิยมมากที่สุดจากคนในยุคนั้น

9. Puma V1.06
รองเท้าสตั๊ดที่มีน้ำหนักอันแสนจะเบา ถือเป็นไอเดียที่แปลกใหม่ อาจกล่าวได้ว่า Puma V1.06 เป็นตัวจุดประกายในเรื่องการออกแบบรองเท้าในยุคใหม่เลยก็ว่าได้

8. Nike Air Zoom Total 90 II
ใครก็ตามที่ได้เล่นฟุตบอล ในช่วงปี 2002 คงจะจำรองเท้าคู่นี้ได้เป็นอย่างดี Nike Air Zoom Total 90 II ถูกออกแบบมาเพื่อให้ความสะดวกสบายแก่เท้าของผู้ที่สวมใส่ตลอดเวลา 90 นาทีที่อยู่บนสนาม นอกจากนี้ยังถูกใส่โดยนักเตะระดับโลก ทั้ง หลุยส์ ฟิโก้, เวย์น รูนี่ย์ และ พอล สโคลส์ อีกด้วย

7. Mizuno Wave Cup
ออกสู่ตลาดช่วงปี 1997 ถูกขนานนามว่าเป็นรองเท้าสตั๊ดที่ดีที่สุดในยุคนั้น นอกจากนี้ยังถือเป็นต้นแบบของรองเท้าคู่อื่นๆ ที่มีการออกแบบในลักษณะเดียวกัน Mizuno Wave Cup ถูกใส่โดยนักเตะระดับตำนานอย่าง ริวัลโด้

6. Nike Mercurial SL
เป็นที่โด่งดังครั้งแรกในประเทศอังกฤษ เมื่อ คริสเตียโน่ โรนัลโด้ สวมใส่ลงสนามให้กับ แมนเชสเตอร์ ยูไนเต็ด ในปี 2008 ถือเป็นหนึ่งในรองเท้าที่เป็นต้นแบบของรองเท้ารุ่นอื่นๆ ของไนกี้อีกมากมาย

5. Adidas Copa Mundial
Adidas Copa Mundial ถูกผลิตขึ้นครั้งแรกเมื่อปี 1979 เป็นเรื่องไม่น่าเชื่อเมื่อในปี 2013 ยังคงมีรองเท้ารุ่นนี้ขายอยู่ในราคา 80 ปอนด์สเตอร์ลิง ถือเป็นรองเท้าที่ขายดีที่สุดตลอดกาล

4. Adidas F50 Adizero
นักฟุตบอลมืออาชีพกว่า 45 เปอร์เซ็นต์ สวมใส่ Adidas F50 Adizero รวมไปถึง ลิโอเนล เมสซี่ กองหน้าเจ้าของรางวัล ฟีฟ่าบัลลงดอร์ 4 สมัยก็เคยสวมใส่เช่นกัน ด้วยน้ำหนักเพียง 165 กรัม ทำให้ F50 Adizero กลายเป็นรองเท้าสตั๊ดที่มีน้ำหนักเบาที่สุดในโลก

3. Nike Air Mercurial
Air Mercurial คู่แรกนั้นถูกออกแบบให้กับ โรนัลโด้ กองหน้าทีมชาติบราซิล ตามคอนเซ็ปท์ที่ว่า "นักเตะที่ดีที่สุดในโลกใส่รองเท้าที่ดีที่สุดในโลก" เป็นสตั๊ดที่มีน้ำหนักเบาและสวมใส่สบาย

2. Puma King
เปิดตัวออกมาครั้งแรกในปี 1970 โดยนักเตะระดับตำนานอย่าง เปเล่ นอกจากนี้ยังถูกใส่โดย ดีเอโก้ มาราโดน่า ตำนานนักเตะอีกคนเช่นกัน ไม่น่าแปลกใจที่รองเท้ารุ่นนี้จะถูกเรียกว่า "King" ถือเป็นรองเท้าสตั๊ดที่เบาที่สุดในยุค 70 เลยทีเดียว

1. Adidas Predator
รองเท้ามหัศจรรย์ที่ถูกสวมใส่โดยนักเตะระดับตำนานอย่าง ซีเนอดีน ซีดาน Adidas Predator ถูกเรียกว่าเป็น "นักล่ายุคโมเดิร์น" เหตุผลก็เพราะ Adidas Predator ช่วยเรื่องการเพิ่มพลังในการยิงประตู และปัจจุบันนี้ก็ยังคงเป็นรองเท้าที่ขายดีที่สุดในโลก