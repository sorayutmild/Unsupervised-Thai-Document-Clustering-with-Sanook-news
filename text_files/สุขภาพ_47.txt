ใครที่เป็นสายกินคลีน หรือรักสุขภาพ ต้องรู้จักกับธัญพืชที่ชื่อว่า “ควินัว” กันอย่างแน่นอนใช่ไหมคะ แต่ถ้าใครยังงงๆ ว่าควินัวคืออะไร หน้าตาเป็นอย่างไร และมีประโยชน์อย่างไร Sanook Health จะพามาทำความรู้จักกับซูเปอร์ฟู้ดสุดฮอตที่ว่านี้กันค่ะ 
ควินัว คืออะไร
ควินัว คือ ธัญพืชเทียมที่หน้าตาคล้ายพืชตระกูลถั่ว มีถิ่นกำเนิดจากพื้นที่ของชาวอินคา ชนเผ่าพื้นเมืองโบราณแถบอเมริกาใต้
ที่เรียกว่าเป็นธัญพืชเทียม เพราะจริงๆแล้ว ควินัวไม่ใช่ธัญพืช แต่เป็นพืชตระกูลเดียวกับหัวบีท ผักโขม ทัมเบิ้ลวีด (tumbleweed) และ Swiss Chard แต่ถึงแม้จะเป็น Pseudocereal หรือธัญพืชเทียม แต่ก็มีประโยชน์มากมายจนได้ชื่อว่าเป็น “ซูเปอร์ฟู้ด” ไปด้วย
ประโยชน์ของควินัว

ควินัวมีโปรตีนสูงถึงร้อยละ 12-18 และกรดอะมิโนที่จำเป็นที่สามารถพบได้ในนม ใครที่กำลังกินคลีน หรือควบคุมอาหาร หากอยากได้โปรตีนที่จำเป็นต่อร่างกายนอกจากอกไก่ ลองควินัวด้วยก็ดีนะ
ควินัวมีสารต้านอนุมูลอิสระสูง นั่นก็หมายความว่าช่วยลดความเสี่ยงในการเป็นมะเร็ง และช่วยบำรุงผิวพรรณให้เปล่งปลั่งสดใส
ควินัวมีแคลเซียมสูง ใครที่ไม่ชอบดื่มนม หรือแพ้นม สามารถทานควินัวได้ เพื่อให้ร่างกายได้รับแคลเซียมที่เพียงพอต่อการเจริญเติบโต บำรุงกระดูกและฟันให้แข็งแรง
ควินัวมีไฟเบอร์สูง ซึ่งเส้นใยหรือไฟเบอร์ที่ว่า นอกจากจะช่วยในเรื่องของการย่อยอาหาร และการขับถ่ายให้เป็นไปอย่างปกติแล้ว ยังช่วยควบคุมระดับน้ำตาลในเลือดให้อยู่ในระดับปกติได้อีกด้วย
ควินัวมีคอเลสเตอรอลต่ำ เหมาะกับทุกคนที่อยากลดปริมาณคอเลสเตอรอลในร่างกาย หรือคนที่ต้องการควบคุมน้ำหนัก และผู้ป่วยโรคเบาหวาน โรคไขมันอุดตันเส้นเลือด 

iStockควินัว
วิธีทานควินัว
นำควินัวแช่น้ำ 10 นาที จากนั้นนำไปต้มอีกครั้ง ให้ควินัวสุก ลักษณะจะเหมือนข้าวสั้นๆ ขาวๆ เหลืองๆ เมื่อสุกแล้วจะนิ่มๆ กรุบๆ มีความหนึบเล็กน้อย ระหว่างต้มสามารถเติมน้ำมันมะกอก หรือเกลือเล็กน้อย เพื่อเพิ่มรสชาติได้
ควินัวสุก สามารถแทนทานข้าวได้เลย หรือใครจะนำไปทำเป็นโจ๊ก ข้าวผัด ซูชิ ใส่ในสลัด ทอดมัน หรือแม้กระทั่งใส่ในของหวานอย่างมัฟฟิน คัพเค้ก เป็นต้น iStockควินัว
หากใครได้ลองกินควินัวแล้ว จะติดใจในประโยชน์มหาศาลของมันแน่นอน เดี๋ยวนี้หาซื้อได้ง่ายมากขึ้น ตามซูเปอร์มาร์เก็ตชั้นนำทั่วไปก็มีขาย หรือใครมีสูตรทำควินัวอร่อยๆ อย่าลืมมาแบ่งปันกันบ้างนะคะ

ประโยชน์ของ “ควินัว” และผลข้างเคียงในการรับประทานควินัวมากเกินไป
