โหวตเลือก นายกรัฐมนตรี เสร็จสิ้นแล้ว ‘น.ส.ยิ่งลักษณ์ ชินวัตร' นายกฯ คนที่ 28 โดยเห็นชอบด้วยคะแนน 296 เสียง ไม่เห็นชอบ 3 เสียง และ งดออกเสียง 197 เสียง
การประชุมสภาผู้แทนราษฎร เพื่อเลือก นายกรัฐมนตรี ได้เสร็จสิ้นแล้ว หลังจากที่ใช้เวลาในการลงมติประมาณ 2 ช.ม. ในที่ประชุมได้มีมติด้วยคะแนนเสียง 296 ต่อ 3 งดออกเสียง 197 เลือก น.ส.ยิ่งลักษณ์ ส.ส.บัญชีรายชื่อ อันดับ 1 พรรคเพื่อไทย เป็น นายกรัฐมนตรี 
ซึ่งขั้นตอนหลังจากนี้ นายสมศักดิ์ เกียรติสุรนนท์ ประธานสภาผู้แทนราษฎร จะนำรายชื่อ น.ส.ยิ่งลักษณ์ ชินวัตร ทูลเกล้าทูลกระหม่อม พระบาทสมเด็จพระเจ้าอยู่หัว เพื่อทรงลงพระบรมาภิไทยโปรดเกล้าฯ ให้ทำหน้าที่ ซึ่ง นายสมศักดิ์ ก็ระบุว่าจะดำเนินการทันทีภายในวันนี้
ขณะที่ ในส่วนของ น.ส.ยิ่งลักษณ์ ภายหลังจากที่ลงคะแนนเสียงในห้องประชุมเสร็จสิ้น ก็ได้เดินออกจากห้องประชุม และได้มีการพบปะพูดคุยกับสมาชิกบางส่วน ก่อนที่จะเดินทางออกไปพร้อมกับ กรรมการบริหารพรรค กลับไปที่ทำการพรรคเพื่อไทย เพื่อเตรียมความพร้อมและรอรับพระบรมราชโองการโปรดเกล้าฯ โดยระหว่างทางที่เดินออกจากรัฐสภา ก็ได้พบกับ นายสุเทพ เทือกสุบรรณ รองนายกรัฐมนตรี ได้มีการจับมือกันเพื่อแสดงความยินดีกับว่าที่นายกรัฐมนตรีคนใหม่ ด้วยสีหน้ายิ้มแย้ม
ทั้งนี้ หาก น.ส.ยิ่งลักษณ์ ได้รับการโปรดเกล้าฯแล้ว ก็ได้ชื่อว่า เป็นนายกรัฐมนตรีคนที่ 28 และเป็น นายกรัฐมนตรีหญิงคนแรกของประเทศไทย
 