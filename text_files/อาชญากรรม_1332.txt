คืบหน้า คดีคนร้ายฆ่าข่มขืนสาวโรงงาน ทิ้งศพเปลือยริมทะเล ล่าสุด ตำรวจทราบตัวคนร้ายแล้ว หลังพยานพบอยู่กับผู้ตายก่อนหายตัวไป
ความคืบหน้าคดี น.ส.สายใจ อินทจันทร์ อายุ 32 ปี สาวโรงงานใน อ.เมืองสงขลา ถูกคนร้ายฆ่าข่มขืนอย่างโหดเหี้ยมแล้วทิ้งบริเวณชายทะเลบ้านบ่ออิฐ ม.8 ต.เกาะแต้ว อ.เมือง จ.สงขลา เมื่อวานนี้ หลังจากที่ออกไปร่วมเวียนเทียนในวันมาฆบูชา ล่าสุดในวันนี้ (9 มี.ค.) ทางชุดสืบสวน สภ.เมืองสงขลา พอทราบจะเบาะแสของผู้ต้องสงสัย ที่คาดว่าน่าจะเป็นคนร้าย ที่ลงมือก่อเหตุแล้วหลังจากที่ได้ลงพื้นที่สอบสวนพยานแวดล้อมที่เป็นกลุ่มเพื่อนภายในโรงงานเดียวกัน ขณะนี้กำลังอยู่ระหว่างการรวบรวมพยานหลักฐานเพิ่มเติม เพื่อเตรียมขออนุมัติศาลจังหวัดสงขลา ออกหมายจับ โดยมีพยานเห็นผู้ต้องสงสัยรายนี้ในขณะขับขี่รถจักรยานยนต์ รับผู้ตายออกไปจากวัดเกาะถ้ำ หลังจากที่เวียนเทียนเสร็จ และเป็นคนใกล้ชิดกับผู้ตายและรวมทั้งเป็นคนในพื้นที่เกิดเหตุ และจากการตรวจที่เกิดเหตุ คนร้ายน่าจะลงมือเพียงคนเดียว
พล.ต.ต.สุวิทย์ เชิญศิริ ผู้บังคับการตำรวจภูธรจังหวัดสงขลา ได้สั่งการให้ทางชุดสืบสวนของตำรวจภูธรจังหวัดสงขลานั้น เข้าไปร่วมทำงานกับชุดสืบสวนของ สภ.เมืองสงขลา เพื่อคลี่คลายคดี และติดตามจับกุมคนร้ายโดยเร็วที่สุดเนื่องจากเป็นคดีอุกฉกรรจ์อีกคดีหนึ่ง ที่เกิดขึ้นในพื้นที่และคนร้ายลงมืออย่างโหดเหี้ยม