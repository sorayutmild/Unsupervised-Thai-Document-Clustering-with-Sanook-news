เมื่อเช้ามืดวันที่ 8 เม.ย. เวลาประมาณ 03.00 น. พ.ต.ต.สันติ ผิวทองคำ พงส.ผนก. สน.วังทองหลาง รับแจ้งเหตุชายถูกยิงที่บริเวณซอยลาดพร้าว 114 แขวงพลับพลา เขตวังทองหลาง กทม. ที่เกิดเหตุเป็นอพาร์ตเมนต์ภายในซอยลาดพร้าว114 ผู้ได้รับบาดเจ็บชื่อ นายดวงจันทร์ บัวเขียว อายุ 39 ปี ชาวอำเภอเลิกนกทา จังหวัดยโสธร มีอาชีพขับรถแท็กซี่รับจ้าง พลเมืองดีนำตัวส่งโรงพยาบาลลาดพร้าวและเสียชีวิตในเวลาต่อมา ถูกยิง 3 นัด ท้อง 2 นัด ขาซ้าย 1 นัด ปลอกกระสุนปืนขนาด.45 จำนวน 5 ปลอกตกอยู่ในที่เกิดเหตุเจ้าหน้าที่จึงเก็บไว้เป็นหลักฐาน
จากการสวนผู้เห็นเหตุการณ์เปิดเผยว่า ก่อนเกิดเหตุ ผู้ตายกับคนร้าย มีเรื่องทะเลาะวิวาทกัน เพราะก่อนหน้านี้ผู้ตายไปแซวแฟนสาวของคนร้าย แล้วเกิดชกต่อยกันขึ้น โดยคนร้ายสู้ไม่ไหวจึงวิ่งกลับไปเอาปืนมาก่อเหตุ ทั้งนี้ ทั้ง 2 คนวิ่งไล่กันมาจากบริเวณกลางซอยลาดพร้าว 114 จากท้ายซอยมาปากซอย และมาชกต่อยกันที่บริเวณอพาร์ตเมนต์ดังกล่าว
หลังชกต่อยกันเสร็จคนร้ายได้วิ่งกลับเข้าซอยไป ส่วนผู้ตายนึกว่าจบเรื่อง จึงล้างหน้าที่ตู้กดน้ำ ทว่าคนร้ายกลับมายังจุดเกิดเหตุอีกครั้งพร้อมกับอาวุธปืน ผู้ตายได้ยกมือไหว้แต่ไม่สำเร็จ ผู้ก่อเหตุยิงใส่จำนวน 5 นัด แล้วหลบหนีไป ต่อมา ตำรวจทราบชื่อผู้ก่อเหตุคือ นายธีรภัทร์ รัตนพันธ์ ชาว ตำบลป่าระกำ อำเภอปากพนัง จังหวัดนครศรีธรรมราช มีอาชีพขายเสื้อผ้าอยู่หน้ารามฯ
เบื้องต้นเจ้าหน้าตำรวจได้ขออนุญาตออกหมายจับที่ศาลอาญา เลขที่ 596/2557 ลงวันที่ 8 เม.ย. ข้อหาฆ่าผู้อื่น มีอาวุธปืนไว้ในความครอบครองโดยไม่ได้รับอนุญาต พกอาวุธปืนและเครื่องกระสุนปืนติดตัวไปในเมืองหมู่บ้าน หรือ ทางสาธารณะโดยไม่มีเหตุจำเป็นเร่งด่วนตามสมควรแก่พฤติการณ์ที่ต้องมีติดตัวและไม่ได้รับอนุญาตให้มีอาวุธปืนติดตัว และได้ให้เจ้าหน้าที่ตำรวจฝ่ายสืบสวนติดตามจับกุมตัวผู้ก่อเหตุมาดำเนินคดีต่อไป
ขอบคุณเนื้อหาข่าวจาก ข่าวสดออนไลน์
