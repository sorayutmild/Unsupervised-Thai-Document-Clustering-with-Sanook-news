รอยยิ้มแห้งๆและสายตาที่ไม่อยากเชื่อต่อสิ่งที่ประจักษ์ตรงหน้าของเจอร์เก้น คล็อปป์ เป็นภาพที่เจ็บปวดในความรู้สึกของเหล่าเดอะ ค็อป ทั่วโลกอีกแล้ว? อะไรกัน? และคำถามอีกมากมายเกิดขึ้นหลัง ซาดิโอ มาเน่ ทำประตูตีเสมอให้กับ เซาแธมป์ตัน ในเกมที่แอนฟิลด์เมื่อคืนวันอาทิตย์ที่ผ่านมาไม่มีคำตอบในรอยยิ้มที่ว่างเปล่าของกุนซือวัย 48 ปีในเวลานั้นลิเวอร์พูล ยังไม่แพ้ใครในยุคของคล็อปป์ และความจริงแล้วพวกเขาไม่แพ้ใครมา 9 นัดแล้ว เพียงแต่ในจำนวนเหล่านี้เป็นการเสมอถึง 8 นัด และชนะเพียงแค่นัดเดียว ซึ่งไม่ใช่ผลงานที่น่าพอใจอย่างแน่นอน
3 นัดที่ผ่านมาเรายังไม่เห็นความเปลี่ยนแปลงในทางที่ดีขึ้นอย่างเห็นได้ชัดของลิเวอร์พูล ปัจจัยบวกจากการได้ “กุนซือในฝัน” เข้ามาคุมทีม ไม่ทำให้อะไรดีขึ้นไปกว่าบรรยากาศที่ดีขึ้นชั่วคราว

ปัญหาเดิมจากยุคของ เบร็นแดน ร็อดเจอร์ส ยังอยู่ และการแก้ไขมันยากกว่าที่คิดเอาไว้มากในเกมที่แอนฟิลด์ ลิเวอร์พูล เป็นฝ่ายครองบอลได้มากกว่าอย่างเห็นได้ชัด เช่นกันกับเกมรับที่ดูมั่นคงขึ้นกว่าในช่วงปลายยุคของร็อดเจอร์สมากมีหลาย “ห้วงเวลา” ที่ลิเวอร์พูลสามารถคุมเกมเอาไว้ได้ ซึ่งเป็นสิ่งที่คล็อปป์ พอใจและเอ่ยถึงหลังจบเกม
แต่สุดท้าย “หงส์แดง” ก็ไม่สามารถรักษาสกอร์เอาไว้ได้อีกครั้ง พวกเขาปล่อยให้เซาแธมป์ตัน กดดันในช่วงระยะเวลาสั้นๆและเสียประตูจากลูกฟรีคิกที่ดูคล้ายไม่มีอะไรเหมือนเดิมเป็นพล็อตเรื่องเดิมๆที่เราดูจนจำได้

อย่างไรก็ดีสิ่งหนึ่งที่สำคัญคือต้องให้เครดิตแก่เหล่า “เดอะ เซนต์ส” ที่แข็งแกร่งเสมอยามเล่นนอกบ้านในฤดูกาลนี้ด้วยสิ่งที่ได้เห็นใน 90 นาทีที่แอนฟิลด์ คือวินัยในเกมรับที่สูงมาก ตามสไตล์ของทีมที่มีอดีตปราการหลังระดับท็อปอย่าง โรนัลด์ คูมัน เป็นคนคุมทัพ
แต่ปัญหาที่เห็นได้ชัดของลิเวอร์พูลคือพวกเขาเองก็ไร้ซึ่งประสิทธิภาพในเกมรุกอย่างสิ้นเชิงอย่าว่าแต่ “กระบวนท่า” ลำพังเพียงแค่ “ตั้งท่า” ให้พร้อมสำหรับการโจมตียังไม่มีให้เห็นบอลในเกมรุกของลิเวอร์พูล ไม่มีอะไรมากไปกว่าการเล่นตามแพทเทิร์นเดิมๆ กระชากบอล จ่ายออกริมเส้น จ่ายย้อนกลับหลัง หรือพยายามโยนยัดเข้าเขตโทษ

จังหวะการเข้าทำที่เกิดจากการ “สอดประสาน” มีให้เห็นไม่กี่ครั้ง หนึ่งในนั้นคือการทำชิ่งระหว่าง อดัม ลัลลานา กับอัลแบร์โต้ โมเรโน่ แต่สุดท้ายก็พลาดไป
โดยส่วนตัวผมคิดว่าคล็อปป์ เองอาจต้องปรับแท็คติกการเล่นใหม่ด้วยการใส่ผู้เล่นในแนวรุกลงมามากขึ้น โดยเฉพาะการเติมนักเตะแบบตัวริมเส้นหรือปีกลงไปในทีม มากกว่าการให้ อดัม ลัลลานา, คูตินโญ่ หรือโรแบร์โต้ เฟียร์มิโน่ ลงเล่นด้วยกันให้ซ้ำซ้อนและซ้ำซากหรืออาจจะเติมกองหน้าลงมาช่วย คริสเตียน เบนเตเก้ อีกสักราย เพื่อให้พื้นที่สุดท้ายดูน่าเกรงขามมากกว่านี้อย่างไรก็ดี สิ่งที่อาจมองในแง่ดีได้สำหรับลิเวอร์พูลคือการที่ คล็อปป์ กล่าวหลังจบเกมว่าเขาสามารถระบุ “ต้นตอ” ของปัญหาได้แล้ว

เพียงแต่สิ่งที่ต้องคิดคือต้นตอของปัญหาเป็นเรื่องของ “จิตใจ” ที่จะว่าแก้ไขได้ยากก็ใช่ ไม่ยากก็ไม่เชิงตรงนี้จะเป็นจุดวัดฝีมือของคล็อปป์แล้วครับว่า เขาจะสามารถพลิกฟื้นทีมให้กลับมาเล่นด้วยความรู้สึกมีชีวิตชีวา มากกว่าจะลงเล่นด้วยความรู้สึกหวาดระแวงและตื่นกลัวได้หรือไม่ณ เข็มนาฬิกาเดินไป บอกตรงๆว่าไม่ค่อยมั่นใจ เพราะลิเวอร์พูล เวลานี้กับดอร์ทมุนด์เมื่อฤดูกาลที่แล้วนั้นอยู่ในสภาพไม่แตกต่างกันแต่ยังหวังว่าจะได้เห็นอะไรดีๆจาก “แฮร์รี่ พอตเตอร์ แห่งฟุตบอล” คนนี้ครับ
ลูกแม่กิ่ง