ประกาศฉบับที่ 18 ชี้แจงอาการ ปอ ทฤษฎี หลังผ่าตัดปอดด้านซ้ายออก ยังคงวิกฤติต้องเฝ้าระวังใน CCU 
ตามที่โรงพยาบาลได้สรุปอาการป่วยของ นายทฤษฎี สหวงษ์ ในประกาศฉบับที่ 17 เมื่อวันที่ 16 ธันวาคม 2558 นั้น ในช่วงสัปดาห์ที่ผ่านมา ภาวะแทรกซ้อนที่สำคัญจากปอดขวาอักเสบรุนแรงจากการติดเชื้อและมีลมรั่วในช่องเยื่อหุ้มปอดด้านซ้ายรุนแรงขึ้น จนมีผลต่อการแลกเปลี่ยนก๊าซ ทำให้ไม่สามารถให้การรักษาด้วยเครื่องช่วยหายใจอย่างมีประสิทธิภาพได้ จึงจำเป็นต้องผ่าตัดปอดซ้ายออกในช่วงเช้าวันนี้
หลังผ่าตัดผู้ป่วยมีสัญญาณชีพคงที่ มีการตอบสนองของม่านตาคงที่ ต้องใช้ยากระตุ้นความดัน ให้สารอาหารทางหลอดเลือด ต้องได้รับเลือดและส่วนประกอบของเลือดเป็นระยะ การทำงานของตับและภาวะไตวายเฉียบพลันคงเดิม และต้องรับการรักษาด้วยเครื่องฟอกไตชนิดต่อเนื่อง
โดยสรุป ผู้ป่วยยังอยู่ในขั้นวิกฤติ และยังต้องได้รับการเฝ้าระวังใน CCU อย่างต่อเนื่อง หากมีการเปลี่ยนแปลงของอาการทางคลินิกอย่างมีนัยสำคัญทางโรงพยาบาลจะแจ้งให้ทราบเป็นระยะ 

