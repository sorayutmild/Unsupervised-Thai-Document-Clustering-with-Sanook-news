     Nissan Terra 2018 ใหม่ ถูกเปิดตัวอย่างเป็นทางการแล้วในประเทศไทย พร้อมขุมพลังดีเซลเทอร์โบคู่บล็อกใหม่ล่าสุดขนาด 2.3 ลิตร 190 แรงม้า เคาะราคาจำหน่ายเริ่มต้น 1,316,000 บาท

     Nissan Terra 2018 ใหม่ เป็นรถพีพีวีขนาด 7 ที่นั่ง พร้อมเทคโนโลยี Nissan Intelligent Mobility มีให้เลือกทั้งหมด 3 รุ่นย่อย ได้แก่

2.3 V 2WD 7AT
2.3 VL 2WD 7AT
2.3 VL 4WD 7AT


     นิสสัน เทอร์ร่า 2018 ทั้ง 3 รุ่นย่อยถูกติดตั้งเครื่องยนต์ดีเซลบล็อกใหม่ล่าสุด รหัส YS23DDTT ความจุ 2.3 ลิตร ทวินเทอร์โบ ให้กำลังสูงสุด 190 แรงม้า ที่ 3,750 รอบต่อนาที แรงบิดสูงสุด 450 นิวตัน-เมตร ที่ 2,000 รอบต่อนาที ส่งกำลังด้วยเกียร์อัตโนมัติ 7 สปีด

     อุปกรณ์มาตรฐานภายนอกถูกติดตั้งไฟหน้าแบบ LED พร้อมไฟส่องสว่างเวลากลางวันแบบ LED, กระจังหน้า V-Motion เอกลักษณ์ของนิสสัน, ระบบเปิด-ปิดไฟหน้าอัตโนมัติ, ไฟท้ายแบบ LED Light Guide, ล้ออัลลอยขนาด 18 นิ้ว

     ภายในห้องโดยสารของทุกรุ่นย่อยจัดวางแบบ 3 แถว 7 ที่นั่ง พร้อมสวิตช์พับเบาะแถวที่ 2 แบบไฟฟ้า แยกซ้าย-ขวา, กระจกมองหลัง Intelligent Rear View Mirror ที่สามารถแสดงผลจากกล้องที่ติดไว้ท้ายรถได้ พร้อมระบบปรับลดแสงสะท้อนอัตโนมัติ, เครื่องเสียงหน้าจอสัมผัสขนาด 7 นิ้ว รองรับ DVD และ Bluetooth พร้อมลำโพง 6 ตัว, หน้าจอระบบความบันเทิงสำหรับผู้โดยสารหลังขนาด 11 นิ้ว, เบาะนั่งไฟฟ้าปรับ 8 ทิศทาง และระบบปรับอากาศอัตโนมัติแยกซ้าย-ขวา พร้อมช่องแอร์กระจายความเย็นด้านหลัง

     ระบบความปลอดภัยมาตรฐานทุกรุ่นย่อย ประกอบด้วย ระบบตรวจสอบแรงดันลมยาง, ระบบช่วยออกตัวบนทางลาดชัน HSA, ระบบชวยควบคุมการทรงตัว VDC, ระบบลิมิเต็ดสลิปป้องกันลื่นไถล B-LSD, ระบบเบรก ABS/EBD/BA, ถุงลมนิรภัย 6 จุด, กล้องมองหลังพร้อมสัญญาณเตือนระยะจอดด้านหลัง, โครงสร้างนิรภัย Zone Body Concept

     ขณะที่รุ่น VL 2WD จะถูกเพิ่มด้วยกล้องมองภาพรอบทิศทาง i-AVM (Intelligent Around View Monitor) พร้อมระบบตรวจจับและส่งสัญญาณเตือนวัตถุและบุคคลเคลื่อนผ่านด้านหลัง, ระบบเตือนมุมอับสายตา Blind Spot Warning, ระบบเตือนเมื่อรถออกนอกช่องทาง Lane Departure Warning และระบบนำทาง Navigation

     ส่วนรุ่น VL 4WD ถูกติดตั้งระบบขับเคลื่อนสี่ล้อ Shift-on-the-fly พร้อมโหมด 4LO, ระบบควบคุมความเร็วขณะลงทางชัน Hill Descent Control และระบบล็อกเฟืองท้ายไฟฟ้า Eletronic Locking Rear Differential

     Nissan Terra 2018 มีสีให้เลือกทั้งหมด 5 สี ได้แก่ สีน้ำตาล เอิร์ธ บราวน์ (Earth Brown), สีดำ แบล็คสตาร์ (Black Star), สีขาว ไวท์เพิร์ล (White Pearl), สีเงิน บริลเลียนท์ ซิลเสอร์ (Brilliant Silver) และ สีเทา ทไวไลท์ เกรย์ (Twilight Gray)
 
ราคา Nissan Terra 2018 ใหม่ (ช่วงแนะนำถึง 31 ธันวาคม 2561) มีดังนี้

2.3 V 2WD 7AT ราคา 1,316,000 บาท
2.3 VL 2WD 7AT ราคา 1,349,000 บาท
2.3 VL 4WD 7AT ราคา 1,427,000 บาท

 