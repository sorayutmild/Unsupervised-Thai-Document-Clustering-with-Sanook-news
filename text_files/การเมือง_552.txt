ยิ่งลักษณ์ แจงเสียงสั่นน้ำตาคลอ ยันจำเป็นต้องออกพ.ร.ก.เงินกู้ ฟื้นฟูประเทศ ชี้นักลงทุนเตรียมเผ่นหนี วอนอย่านำมาเป็นประเด็นการเมือง
(1 ก.พ.) ผู้สื่อข่าวรายงานว่า น.ส.ยิ่งลักษณ์ ชินวัตร นายกรัฐมนตรี ได้เดินทางมาร่วมงานสัมมนา "ถอดรหัสจีดีพีปี 55" ซึ่งจัดโดยสมาคมผู้สื่อข่าวเศรษฐกิจ ที่ห้องนภาลัย โรงแรมดุสิตธานี โดยน.ส.ยิ่งลักษณ์ ได้ขึ้นกล่าวปาฐกถาพิเศษบนเวทีในหัวข้อ "มุมมองเศรษฐกิจปี 55"  มีใจความสรุปว่า รัฐบาลตั้งเป้าผลักดันให้เศรษฐกิจปี 55 ขยายตัวได้ถึง 5% ซึ่งเชื่อว่าเศรษฐกิจทุกภาคจะฟื้นตัวกลับสู่ปกติภายในไตรมาส 2/55 หลังจากได้รับผลกระทบจากสถานการณ์อุทกภัยครั้งใหญ่ในปี 54
หลังจากกล่าวปาฐกถามเสร็จ น.ส.ยิ่งลักษณ์  ได้ให้สัมภาษณ์ถึงกรณีที่ฝ่ายค้านเตรียมยื่นตีความ พ.ร.ก. 2 ใน 4 ฉบับ ของ พ.ร.ก.เงินกู้ ว่า พร้่อมชี้แจงเพราะเรื่องนี้เป็นการทำตามหลักการและเหตุผล โดยที่ผ่านมาประเทศเสียหายหนักจากอุทกภัย เงินที่มีอยู่ไม่สามารถนำมาใช้ได้ทันทีและไม่เพียงพอ รัฐบาลจึงต้องเร่งตัดสินใจเพราะหากล่าช้าออกไปอาจส่งผลกระทบต่อนักลงทุน จึงเรียกร้องอย่ามองเรื่องนี้เป็นประเด็นเรื่องการเมืองและขอโอกาสให้รัฐบาล ได้ทำงานอย่างเต็มที่ 
เมื่อถามว่าฝ่ายค้านออกมาพูดท้าทายว่าหาก พ.ร.ก. 2 ใน 4 ฉบับขัดรัฐธรรมนูญ รัฐบาลต้องแสดงความรับผิดชอบอย่างใดอย่างหนึ่ง น.ส.ยิ่งลักษณ์ กล่าวด้วยน้ำเสียงสั่นเครือ และมีน้ำตาคลอว่า "ดิฉันไม่ขอพูดเรื่องความท้าทาย เพราะวันนี้เราไม่ได้อยู่ในลักษณะของการมาท้าทาย และใช้ทิฐิต่อกัน แต่สิ่งที่ต้องการคือการกอบกู้เศรษฐกิจกับประเทศ ดิฉันว่าเราไม่มีเวลาแล้วที่จะมาต่อสู้กับแบบนี้ แต่เราต้องมีเวลาต่อสู้กับภาวะที่จะเกิดขึ้น ถ้าเราไม่ทำโอกาสหรือสิ่งที่เรามีอยู่ก็จะหายไป นักลงทุนที่ดิฉันไปพบหลายประเทศในวันนี้ ก็เริ่ม 50 ต่อ 50 ว่าจะลงทุนในเมืองไทยหรือไม่ ดิฉันขอบอกว่าเราทำหน้าที่อย่างเต็มที่ และจะชี้แจงทุกกระบวนการ" 
 