จากกรณีสะเทือนขวัญ ฆ่าหั่นศพแยกชิ้นส่วนสาวผมแดง 14 ชิ้น ใส่กระสอบปุ๋ย โยนทิ้งอยู่ในป่าซอยสามวา เขตคลองสามวา กทม. ตำรวจควบคุมตัว นายธนกฤต หรือ วุธ อดีตแฟนหนุ่มของผู้เสียชีวิตมาสอบปากคำ ก่อนที่จะสารภาพว่าเป็นคนลงมือฆ่า นายวุธได้เล่าว่า เคยคบหากับผู้ตาย ก่อนเลิกรากัน แต่เมื่อประมาณ 4 วันที่ผ่านมา ผู้ตายได้กลับมาเอาของที่ห้อง และมีปากเสียงกัน ก่อนตนจะฆ่าอดีตแฟนสาวจนเสียชีวิต แล้วหั่นศพเพื่อทำลายหลักฐาน  
>> ฆ่าหั่นศพ "สาวผมแดง" แยกชิ้นส่วน 14 ชิ้น ยัดกระเป๋าทิ้งป่าคลองสามวา 
ทั้งนี้ ในเฟซบุ๊กของผู้ต้องหาหลังก่อเหตุ ยังคงมีความเคลื่อนไหวอยู่ตลอดเวลา จนกระทั่งก่อนถูกจับไม่กี่ชั่วโมง โดยนายวุธมีการแชร์ข่าวฆ่าหั่นศพพร้อมวิพากษ์วิจารณ์ว่า "ใจคนสมัยนี้ทำด้วยไรว๊าา เดวยิงกัน เดวฆ่ากัน หั่นคนหยั่งกะหั่นหมู หั่นวัว" ทั้งที่ความจริงแล้วตัวเองเป็นผู้ลงมือสังหาร นอกจากนี้ นายวุธยังพยายามอำพรางความสัมพันธ์กับผู้ตาย ด้วยการลงรูปกับสาวคนใหม่ที่เพิ่งคบกัน
>> ส่องเฟซบุ๊ก "ฆาตกร" ทำเนียนแชร์ข่าวฆ่าหั่นศพ บอกใจคนสมัยนี้ทำด้วยอะไร
ล่าสุด น้องยีนส์ สาวที่ถูกพาดพิงได้ออกเผยผ่านเฟซบุ๊กส่วนตัวว่า ไม่มีส่วนเกี่ยวข้อง ไม่รู้เรื่องอะไรเลย รูปในเฟซบุ๊กที่ถูกนำไปลงก็เป็นรูปเก่า ที่ตนเองรอดมาได้ตอนนี้ก็ถือว่าบุญขนาดไหน วอนคนในโซเชียลอย่าซ้ำเติม 
พร้อมเล่าเรื่องความสัมพันธ์ของตนกับนายวุธว่า รู้จักกันผ่านแอปพลิเคชันหนึ่งได้ไม่ถึงเดือน หลังพูดคุยกันได้ถามถึงเรื่องแฟนเก่าของฝ่ายชาย ก็ได้รับคำตอบว่า ฝ่ายหญิงหนีกลับไปหาแฟนเก่า จึงไม่ได้ถามอะไรต่อ
กระทั่งต่อมา เห็นแขนของผู้ต้องหามีรอยช้ำก็รู้สึกเอะใจแต่ก็ไม่ได้ถาม ซึ่งทุกครั้งที่อยู่ด้วยกันจะมีสายที่ชื่อว่า พ่อ โทรเข้ามาหานายวุธ ฝ่ายชายก็บอกว่าเป็นพ่อของแฟนเก่าที่ติดต่อลูกสาวไม่ได้
นอกจากนี้ ตนเคยไปห้องพักของนายวุธซึ่งเป็นห้องที่ใช้หั่นศพ ก็สังเกตว่าที่นอนไม่มีผ้าปู เอาผ้าห่มมาปูนอนแทน ผ้าห่มก็ยังมีกลิ่นใหม่ จากนั้นก็หลับไป โดยในห้องไม่มีความผิดปกติ ไม่มีกลิ่นคาวเลือด ช่วงเที่ยงผู้ต้องหากลับจากทำงานก็ยังถามว่าหลับไม่รู้เรื่องเลยใช่ไหม ก็ตอบไปว่าใช่ เมื่อถามกลับว่าทำไม นายวุธก็บอกถามเฉยๆ ส่วนตัวคิดว่าคงไม่มีอะไรเพราะอีกฝ่ายให้เกียรติไม่ได้ทำรุ่มร่าม
สาวคนนี้ยังบอกด้วยว่า ที่สำคัญตนไม่มีเฟซบุ๊กของฝ่ายชาย และรูปที่เขาเอาไปลงก็มาจากเฟซบุ๊กของตน และก็เพิ่งมารู้ว่าเขาเอารูปตนเองไปลง
>> หมดแรงยืน พ่อน้องเมย์เหยื่อฆ่าหั่นศพ ร้องไห้จนเป็นลม ตร.นำผู้ต้องหาทำแผนบ่ายนี้