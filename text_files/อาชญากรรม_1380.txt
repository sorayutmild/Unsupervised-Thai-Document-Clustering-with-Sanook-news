ตำรวจลพบุรีได้ตัว ฆาตกรหนุ่ม ฆ่าข่มขืนเด็กสาววัย 16 ช่วงวันสงกรานต์ แม่พามอบตัวเอง ยอมรับสารภาพสิ้น หลังถูกกดดันหนัก-หนีหายไปเกือบเดือน
เมื่อวานนี้ (13 พ.ค.) เจ้าหน้าที่ตำรวจภูธรจังหวัดลพบุรี ได้รับมอบตัว นายเฉลิมพล อายุ 27 ปี ลูกชายผู้ช่วยผู้ใหญ่บ้านแห่งหนึ่งใน อ.โคกสำโรง จ.ลพบุรี หลังจากยอมรับสารภาพว่าเป็นผู้ก่อเหตุฆาตกรรมและกระทำอนาจารเด็กสาวอายุ 16 ปี เมื่อช่วงเทศกาลวันสงกรานต์ที่ผ่านมา
ทั้งนี้ แม่ของนายเฉลิมพล เป็นผู้ติดต่อเจ้าหน้าที่ตำรวจให้มารับตัวลูกชาย ยังสอบถามและเค้นถามความจริงกับลูก เกี่ยวกับคดีฆาตกรรมและกระทำอนาจารเด็กสาวในหมู่บ้าน จนกระทั่งยอมรับสารภาพในที่สุด เจ้าหน้าที่จึงได้ควบคุมตัวไปสอบสวนทันที
จากการสอบสวน นายเฉลิมพล ให้การยอมรับว่า ก่อเหตุฆาตกรรมและกระทำอนาจาร น้องก้อย (นามสมมติ) อายุ 16 ปี โดยเมื่อวันก่อเหตุได้ขี่รถจักรยานยนต์เข้าไปในป่าและพบเหยื่อขี่รถสวนทางออกมา จึงตัดสินใจกระโดดขวางทางและบังคับให้เหยื่อขี่รถเข้าไปในป่าด้วย ก่อนจะลากเหยื่อไปกระทำอนาจาร โดยใช้เชือกหูกางเกงรัดคอและมัดมือ
นายเฉลิมพล ยังให้การอีกว่า น้องก้อย พยายามขัดขืนต่อสู้ จึงจำเป็นต้องใช้เชือกรัดคอและมัดมือ ก่อนจะลงมือกระทำอนาจาร แต่ตนไม่ได้ตั้งใจจะฆ่าเหยื่อแต่อย่างใด เพียงแค่บีบคอให้สลบเท่านั้น ไม่คิดว่าเหยื่อจะเสียชีวิต หลังก่อเหตุได้หนีเข้ามาอยู่ในกรุงเทพฯ กระทั่งแม่โทรมาแจ้งว่า ทางตำรวจอยากให้กลับไปตรวจดีเอ็นเอประกอบคดีนี้ ตนจึงยอมรับสารภาพกับแม่แต่โดยดี
สำหรับคดีดังกล่าว เกิดขึ้นเมื่อช่วงเทศกาลวันสงกรานต์ที่ผ่านมา เจ้าหน้าที่ตำรวจใช้เวลาหาเบาะแสและเก็บหลักฐานมาเกือบเดือน จนกระทั่งพบว่าคนร้ายน่าจะเป็น นายเฉลิมพล จึงพยายามกดดันให้มามอบตัว และต่อมาแม่ของนายเฉลิมพลได้ติดต่อพาเข้ามอบตัวในที่สุด
อย่างไรก็ตาม คดีดังกล่าวคลี่คลายได้จากหลักฐานสำคัญคือ เชือกหูกางเกงที่คนร้ายใช้ก่อเหตุกับขนของคนร้าย ทำให้คลี่คลายคดีได้ในที่สุด นอกจากนี้จากการตรวจสอบประวัติ นายเฉลิมพล พบว่าเคยต้องคดีกระทำอนาจารหญิงสาวมาก่อน เมื่อปี 2557
ขอบคุณข้อมูลและภาพจากเฟซบุ๊ก ภาพข่าวเล่าเรื่อง