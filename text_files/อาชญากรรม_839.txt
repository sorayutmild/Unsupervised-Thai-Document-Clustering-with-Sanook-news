จากกรณีที่ร็อกเกอร์ชื่อดัง เสก โลโซ หรือ นายเสกสรรค์ ศุขพิมาย ที่ไลฟ์สดยิงปืนขึ้นฟ้าจำนวน 10 นัด โดยอ้างว่าบวงสรวงพระเจ้าตากสิน ที่ จ.นครศรีธรรมราช ก่อนจะที่ถูกหน่วยอรินทราชบุกจับคาบ้านพัก ก่อนส่งตัวไปดำเนินคดีที่ จ.นครศรีธรรมราช นั้น
ล่าสุด ผู้สื่อข่าวรายงานว่า (3 ม.ค.) เมื่อ 10.00 น. ที่กองบัญชาการตำรวจนครบาล (บช.น.) พล.ต.ท.ชาญเทพ เสสะเวช ผบช.น. เปิดเผยความคืบหน้ากรณีการตรวจหาสารเสพติดของนายเสกสรรค์ ศุขพิมาย หรือ เสก โลโซ ว่า
เบื้องต้น ทางสถาบันนิติเวชโรงพยาบาลตำรวจ (รพ.ตร.) รายงานผลตรวจปัสสาวะเป็นสีม่วงพบว่า มีสารเมทแอมเฟตามีน อยู่ในกลุ่มยาเสพติดประเภทยาไอซ์หรือยาบ้า และสารเอ็มดีเอ็มเอ (Methylenedioxy methamphetamine) อยู่ในกลุ่มประเภทยาอี ทั้งนี้ สารเสพติดที่พบดังกล่าวอยู่ในกลุ่มยาเสพติดประเภทที่ 1
พล.ต.ท.ชาญเทพ กล่าวอีกว่า อย่างไรก็ตาม ขั้นตอนต่อไปทางพนักงานสอบสวนสน.คันนายาว จะดำเนินการแจ้งข้อหาเสพยาเสพติดให้โทษประเภท 1 โดยผิดกฎหมายเพิ่มเติม
ส่วนกรณีที่เคยมีประวัติเคยเสพยาเสพติดและเข้ารับการบำบัดมาก่อนแล้วจะได้รับการฟื้นฟูหรือไม่ ถึงแม้ว่าผู้ต้องหาเคยถูกดำเนินคดีเสพยาเสพติดมาก่อนแล้ว แต่คดีดังกล่าวไม่เข้าเงื่อนไขฟื้นฟูเนื่องจากผู้ต้องหามีความผิดคดีอาญาความผิดฐานอื่นทั้งคดีอาวุธปืนและคดีต่อสู้ขัดขวาง จะต้องถูกดำเนินคดีตามกฎหมายต่อไป