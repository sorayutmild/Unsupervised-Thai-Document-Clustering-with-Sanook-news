
โครงการมาลินพลาซ่า ประกาศยกเลิกสัญญาผับดัง หลังเกิดกรณีอื้อฉาว แม่เหยื่อยืนยัน ไฮโซหนุ่มแฟนดาราดัง-หุ้นส่วนของร้าน สั่งการ์ดรุมทำร้ายลูกชาย
ความคืบหน้า นายอิศราชนุวัฒภ์ วรรคาวิสันต์ อายุ 23 ปี บุตรชาย พล.ต.วิทยา วรรคาวิสันต์ ผู้บัญชาการมณฑลทหารบกที่ 38 ถูกกลุ่มการ์ดของร้านมาลินสกาย ผับชื่อดังในโครงการมาลินพลาซ่า ย่านมหาวิทยาลัยเชียงใหม่ ทำร้ายร่างกายจนบาดเจ็บสาหัส อาการดั้งจมูกหัก ฟันแตก กรามร้าว ตาซ้ายมีปัญหามองไม่เห็น เหตุเกิดเมื่อเวลา 23.30 น. ของคืนวันที่ 25 พฤศจิกายนที่ผ่านมา
นายอิศราชนุวัฒภ์ อ้างว่าก่อนเกิดเหตุกำลังจะเข้าห้องน้ำ แต่โดนการ์ด 4 คน ขวางไม่ให้เข้า บอกว่ามีกลุ่มดาราหลายคนกำลังเข้า ทำให้นายอิศราชนุวัฒภ์ทะเลาะกับการ์ด ก่อนโดนชายคนหนึ่งที่อยู่ในกลุ่มที่นั่งกับดารา สั่งให้การ์ดของร้านรุมกระทืบจนได้รับบาดเจ็บสาหัส
ล่าสุดวันนี้ (27 พฤศจิกายน) ที่โรงพยาบาลลานนา พ.ต.ท.ถาวร นันติเสน รองผู้กำกับการ สถานีตำรวจรวจภูธรช้างเผือก อ.เมืองเชียงใหม่ พร้อมพนักงานสอบสวนได้นำสำนวนไปขอสอบสวนปากคำเหตุการณ์ที่เกิดขึ้น แต่อาการของนายอิศราชนุวัฒภ์ ยังค่อนข้างหนัก จึงยังไม่พร้อมให้ปากคำแพทย์ต้องการให้พักผ่อน และรอตรวจอาการบาดเจ็บที่ตา จึงขอเลื่อนการให้ปากคำไปก่อน
พนักงานสอบสวนได้นำพยานเป็นหญิงสาวที่อยู่ภายในร้านคืนดังกล่าวมาสอบสวน โดยไม่อนุญาตให้สื่อมวลชนบันทึกภาพของพยานเพราะเกรงจะได้รับอันตราย เนื่องจากก่อนหน้านี้เพื่อนสาวของนายอิศราชนุวัฒภ์ ได้เข้าแจ้งความที่สถานีตำรวจภูธรช้างเผือกว่าถูกกลุ่มชายฉกรรจ์การ์ดของร้านดังกล่าวเข้ามารุมล้อมขู่เอาชีวิต
ขณะที่บรรยากาศภายในห้องผู้ป่วย พล.ต.วิทยา วรรคาวิสันต์ ผู้บัญชาการมณฑลทหารบกที่ 38 พร้อมภรรยา ได้เฝ้าอาการของบุตรชายอย่างใกล้ชิดด้วยความห่วงใย
ต่อมา นางสาวภาณุมาศ อุดมขันติกุล ตัวแทนผู้บริหารโครงการเดอะเชียงใหม่คอมเพล็กซ์ ผู้บริหารโครงการมาลินพลาซ่าที่ร้านมาลินสกายเช่าพื้นที่อยู่ ได้นำกระเช้าดอกไม้มาเยี่ยมนายอิศราชนุวัฒภ์ พร้อมขอโทษต่อเหตุการณ์ที่เกิดขึ้น
นางสาวภาณุมาศ แสดงความเสียใจกับเหตุการณ์ที่เกิด พร้อมยินดีให้ความช่วยเหลือ หากครอบครัวของนายอิศราชนุวัฒภ์ร้องขอ ส่วนพื้นที่ดังกล่าวมีผู้เช่าชื่อนายธานินท์ เช่าเป็นรายปีเพื่อเปิดเป็นร้านอาหาร แต่เมื่อเกิดการณ์ขึ้นโครงการได้แจ้งขอยกเลิกสัญญาเช่าแล้ว
ขณะที่ นางปุนยวัจนา วรรคาวิสันต์ มารดาของนายศราชนุวัฒภ์ ได้เปิดแท็ปเล็ตโชว์ภาพของชายคนหนึ่งที่ถ่ายภาพคู่กับดาราสาว โดยระบุว่าชายคนนี้เป็นคนที่สั่งให้การรุมทำร้ายลูกชายของตนเอง ขณะที่หลังเกิดเหตุตำรวจไปขอดูภาพจากกล้องวงจรปิดที่ติดตั้งในร้าน แต่ปรากฎว่าเหลือแต่สาย เพราะว่าตัวกล้องทางร้านบอกว่าเสีย อยู่ระหว่างการเปลี่ยน