วันที่ 6 ส.ค.58 เวลา 11.00 น. กรณีที่บรรยากาศหน้าเรือนจำในวันนี้บุคคลใกล้ชิด "ชนม์สวัสดิ์" ยังคงเดินทางเข้าเยี่ยม "ชนม์สวัสดิ์" อย่างต่อเนื่อง ขณะที่ผบ.เรือนจำเผยเจ้าตัวเริ่มปรับตัวใช้ชีวิตได้ในเรือนจำ
ผู้สื่อข่าวรายงานบรรยากาศที่หน้าเรือนจำกลางจังหวัดสมุทรปราการพบว่าตั้งแต่ช่วงเช้าที่ผ่านมายังคงมีบุคคลใกล้ชิดรวมถึงนักการเมืองท้องถิ่นนายกอบต.ต่างๆที่รู้จักคุ้นเคยกับ นายชนม์สวัสดิ์ อัศวเหม อดีตนายกอบจ.สมุทรปราการ ยังคงทยอยเดินทางเข้าเยี่ยมอย่างไม่ขาดสาย ซึ่งเจ้าหน้าที่ได้เปิดให้เข้าเยี่ยมได้ตั้งแต่เวลา 07.00 น โดยให้เข้าเยี่ยมได้ครั้งละ3 ท่านและไม่อนุญาตให้ผู้สื่อข่าวเก็บภาพบรรยากาศภายในแต่อย่างใด
ขณะที่ นายไพศาล ผู้บัญชาการเรือนจำ ระบุว่าขณะนี้ไม่มีอะไรน่าเป็นห่วง พบว่าเจ้าตัวเริ่มปรับสภาพการใช้ชีวิตภายในได้แล้วส่วนสุขภาพทั้งร่างกายและ จิตใจพบว่าปกติ ในเรื่องอาหารการกินนั้น ทางครอบครัวได้ฝากเงินเข้าบัญชีภายในเรือนจำ เพื่อให้นายชนม์สวัสดิ์ได้ใช้จ่ายเลือกซื้ออาหารจากทางร้านค้าสวัสดิการของทางเรือนจำ ซึ่งเจ้าตัวไม่ได้รับประทานอาหารที่ทางเรือนจำจัดเตรียมให้แต่อย่างใด
ส่วนที่มีกระแสข่าวไปในเชิงลบต่างๆ นานานั้น ตนเองยืนยันว่าไม่ได้เลือกปฏิบัติ หรือมีสิทธิ์พิเศษต่างไปจากผู้ต้องขังคนอื่น นายชนม์สวัสดิ์ ได้ผ่านขบวนการทุกขั้นตอนของกฎระเบียบเรือนจำที่วางไว้เหมือนกันกับผู้ต้องขังท่านอื่น ไม่ว่าจะเป็นเรื่อง การเข้าเยี่ยมหรือการใช้ชีวิตภายในเรือนจำยืนยันว่าไม่มีอภิสิทธิ์เหนืออื่นใดที่กำหนดไว้ ซึ่งหลังจากนี้ ประมาณ 1 สัปดาห์จะมีเจ้าหน้าที่คณะกรรมการเรือนจำ เข้าไปประเมินความเหมาะสมว่าจะต้องให้ไปอยู่ที่แดนไหนอย่างใดอีกครั้ง
ส่วนที่มีคดีเรื่องสนับสนุนเงินวัดจำนวน 800 ล้านบาท มีวัดแห่งหนึ่งในเขต อ.เมืองสมุทรปราการ ได้เล่าให้ฟังว่าสำหรับเรื่องที่ อบจ.ให้เงินสนับสนุนนั้น โดยทาง อบจ.ได้มีหลักเกณฑ์ในการพิจารณาโดยให้ทางวัดได้แจ้งความประสงค์ว่าต้องการ ให้อบจ.สนับสนุนในด้านใดบ้างและให้ทางวัดทำเรื่องขึ้นไปขอสนับสนุนโดยจ่าย ให้วัดมาเป็นเช็คโดยทางวัดได้มีกรรมการในการดำเนินการส่วนทาง อบจ.จะมีส่วนได้ส่วนเสียกับทางวัดหรือไม่นั้นทางวัดคิดว่าไม่มีใครกล้าที่จะ หากินกับวัด
ส่วนเรื่องคดีความนั้น ผู้สื่อข่าวได้ถามสอบไปยัง สตง.จ.สมุทรปราการ ได้เปิดเผยว่าทาง สตง.ได้มีหน้าที่ในการตรวจสอบหรือสอบสวนข้อเท็จจริงและได้รวบรวมพยานหลักฐาน ส่งให้ส่วนกลางในการดำเนินการและขณะนี้เรื่องได้อยู่ในระหว่างการดำเนินการ ของทาง ป.ป.ช. อยู่ที่ป.ป.ช.จะเป็นผู้พิจารณาและดำเนินการตามขั้นตอนของอำนาจหน้าที่จึง ไม่สามารถให้ข้อมูลได้
และจากการสอบถามแหล่งข่าวใน อบจ.ท่านหนึ่งได้เล่าขั้นตอนและหลักเกณฑ์ในการสนับสนุนเงินวัดว่า ทางอบจ.ได้มีคณะกรรมการพิจารณาว่า ทางวัดได้มีหนังสือขอสนับสนุนมานั้นได้ให้ทางวัดเป็นผู้กำหนดว่าจะต้องการให้ทาง อบจ. สนับสนุนสิงใดให้ทำเป็นแผนขึ้นมา และจะมีการตั้งกรรมในการพิจารณาสนับสนุนหากไม่ผิดหลักเกณฑ์ทางอบจ. ก็จะทำเรื่องรายงานถึงทางจังหวัดเพื่อให้ทำหนังสือเป็นข้อสั่งการทางอบจ. ถึงจะดำเนินการสนับสนุนได้โดยจ่ายให้เป็นเช็ค กับทางวัดและเป็นผู้ดำเนินการเองโดยทั้งหมดต้องใช้ระยะเวลากอบการดำเนินการประมาณ 3 ปี
ขณะเดียวกัน ผู้สื่อข่าวรายงานว่า เมื่อช่วงเช้าที่ผ่านมา นางนันทิดา แก้วบัวสาย อดีตภรรยา นายชนม์สวัสดิ์ พร้อมบุตรสาว รวมถึงนักการเมืองท้องถิ่นและชาวบ้านจำนวนหนึ่ง เดินทางมาเยี่ยมและให้กำลังใจนายชนม์สวัสดิ์ โดยเจ้าหน้าที่ได้จัดคิวให้เข้าเยี่ยมได้ครั้งละไม่เกิน 3 คน โดยพูดคุยผ่านโทรศัพท์และเครื่องกีดขวางโดยไม่มีอภิสิทธิ์แต่อย่างใด