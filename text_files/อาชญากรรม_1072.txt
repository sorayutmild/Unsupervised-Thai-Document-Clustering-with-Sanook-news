แม่หมอมุก ยืนยันวันเกิดเหตุลูกสาวไม่ได้มีปากเสียงกับ พ.อ.ศักดิ์สิทธิ์ พร้อมเผยอาการลูกดีขึ้นไข้ลดตอบสนองได้
หลังจาก พ.อ.ศักดิ์สิทธิ์ ภู่กล่ำ ได้เ้ข้ามอบตัวที่สน.พญาไท พร้อมกับบอกว่า ได้ไปยังจุดเกิดเหตุจริงไปพร้อมกับครอบครัว  และในวันเวลาที่เกิดเหตุ หลังรับประทานอาหารจะเดินทางกลับ แต่เมื่อถึงรถยนต์พบว่ามีรถของ หมอมุก จอดขวางอยู่ ทำให้ไม่สามารถขยับรถได้ ลูกสาวตนจึงโมโห ไปเขียนบนกระจกรถว่าจอดรถไม่มีมารยาท ต่อมา หมอมุก เดินออกมา จึงมีการโต้เถียงกันเล็กน้อยเรื่องการจอดรถ
เกี่ยวกับประเด็นการโต้เถียงที่ พ.อ.ศักดิ์สิทธิ์ อ้างว่ามีปากเสียงกับหมอมุกนั้น
ล่าสุดแม่ของ หมอมุก แพทย์หญิงพรรณพร อิ่มวิทยา ได้ออกมายืนยันว่าลูกสาวไม่ได้ไปยืนโต้เถียงตามที่พ.อ.ศักดิ์สิทธิ์ให้ปากคำ ตนเองไม่ถือโทษโกรธแล้วให้เป็นไปตามกระบวนการของกฏหมาย พร้อมกับเผยว่าหมอมุกอาการดีขึ้นมีการตอบสนองบีบมือตอบกลับได้ อาการไข้ลดลง วันนี้มีความสุขมาก
ด้าน ศ.คลีนิก นพ.อำนาจ กุสลานันท์ นายกแพทยสภา  เดินทางเข้าเยี่ยมอาการบาดเจ็บของ หมอมุก โดยได้พูดคุยกับ พญ.พรรณพร ผู้เป็นมารดา และ นพ.บุญโชติ เคียงกิติวรรณ แพทย์ศัลยกรรมประสาทซึ่งเป็นเจ้าของไข้ นานประมาณ 15 นาที ก่อนกลับนายกแพทยสภา เผยว่า  จะมีการยื่นหนังสือเพื่อให้ทางตำรวจดูแลและให้ความเป็นธรรมกับหมอมุกอย่างเต็มที่ เนื่องจากสิ่งที่เกิดขึ้นทุกคนต่างรู้สึกว่าสมควรจะแสวงหาความเป็นธรรมให้แก่หมอมุกกับครอบครัว อย่างเต็มที่ต้องขอขอบพระคุณมา ณ ที่นี้ด้วย
 