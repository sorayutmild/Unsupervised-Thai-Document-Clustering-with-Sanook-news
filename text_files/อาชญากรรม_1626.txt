เมื่อเวลา 10.00 น. วันที่ 11 พ.ย. ร.ต.ท.ไกรสร อินปิน พงส.สน.วังทองหลาง รับแจ้งเหตุพบศพเสียชีวิตลอยน้ำ บริเวณคลองลาดพร้าว ชุมชนลาดพร้าว 80 แขวงสามเสนนอก เขตห้วยขวาง กทม. จึงรุดไปตรวจสอบพร้อมมูลนิธิร่วมกตัญญู
ที่เกิดเหตุอยู่บริเวณกลางคลองลาดพร้าว หน้าบ้านเลขที่ 900/77 ชุมชนลาดพร้าว 80 แขวงสามเสนนอก เขตห้วยขวาง กทม. พบศพชาย 1 ราย ทราบชื่อ คือ นายการะเวก ศรีสด อายุ 42 ปี อยู่ ต.สลกบาตร อ.ขาณุวรลักษบุรี จ.กำแพงเพชร สภาพศพนอนคว่ำหน้า สวมเสื้อยืดสีดำ กางเกงขาสั้นสีดำ เสียชีวิตมาแล้วประมาณ 2 วัน ตรวจสอบภายในกระเป๋ากางเกงพบบัตรประชาชนระบุชื่อ นายการะเวก เงินสดเป็นธนบัตร 20 บาท จำนวน 3 ใบ และเศษเหรียญรวม 20 บาท ตรวจสอบร่างกายไม่พบบาดแผล เจ้าหน้าที่จึงเก็บรายละเอียดที่พบไปตรวจสอบ จากนั้นเจ้าหน้าที่ได้โทรไปสอบถามญาติผู้ตาย ทราบว่าผู้ตายเป็นลูกจ้างอยู่ที่รีสอร์ตแห่งหนึ่งใน จ.นครนายก ซึ่งทางรีสอร์ตบอกว่าหายตัวไป 3 วันแล้ว และนิสัยส่วนตัวของผู้ตายชอบเล่นพนันฟุตบอล
ผู้สื่อข่าวรายงานว่า จากการสอบถาม นางอุทุมพร นาคเทียน อายุ 50 ปี เจ้าของบ้านบริเวณที่พบศพ กล่าวว่า ไม่เคยพบเห็นผู้ตายมาก่อน ซึ่งไม่น่าจะใช่คนแถวนี้ นอกจากนี้เมื่อคืนที่ผ่านมาน้องสาวของตนได้ฝันว่า มีชายลักษณะคล้ายผู้ตาย มาบอกว่า พรุ่งนี้เช้าศพจะลอยผ่านหน้าบ้าน ตนถึงกับสะดุ้งตื่น แต่ก็ไม่ได้คิดอะไรมาก จนกระทั่งช่วงเช้าก็พบศพจริงตามที่น้องสาวฝันไว้
เบื้องต้นเจ้าหน้าที่ได้ติดต่อญาติให้มารับศพผู้เสียชีวิตที่สน.วังทองหลาง ก่อนจะส่งไปชันสูตรต่อที่สถาบันนิติเวช รพ.ตำรวจ ก่อนดำเนินการต่อไป
ขอบคุณเนื้อหาข่าวจาก ข่าวสดออนไลน์