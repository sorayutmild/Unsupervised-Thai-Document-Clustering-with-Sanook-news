ผู้คุมเผย นาธาน ปรับตัวเข้ากับผู้ต้องขังได้ดี ไม่บ่น แต่มีปัญหาเรื่องกินข้าวแดง ฟุ้งรอพ่อทำเรื่องรับรองตำแหน่งมาประกันตัวออกจากคุก
(2 มี.ค.) ผู้สื่อข่าวรายงานว่า จากกรณีศาล จ.เลย ได้มีคำสั่งฟ้อง นายนธัน โอมานันท์ หรือนาธาน โอมาน มีความผิดฐานฉ้อโกงทรัพย์ เมื่อวันที่ 28  ก.พ. ที่ผ่านมา และได้ถูกคุมขังที่เรือนจำจังหวัดเลย เนื่องจากยังไม่มีใครมาประกันตัว ล่าสุดมีการเปิดเผยจากผู้คุมว่า นาธาน ปรับตัวเข้ากับผู้ต้องขังได้ดี ไม่บ่นและไม่ได้ขอร้องอะไร โดยพูดว่าชอบแดนนี้กว้างใหญ่ดี ไม่แออัด ยกเว้นมีปัญหาเรื่องอาหารการกินอย่างเดียว แต่ก็พยายามรับประทานให้ได้จนกว่าพ่อจะมายื่นขอประกันตัว ซึ่งขณะนี้กำลังทำเรื่องรับรองตำแหน่งอยู่ โดยไม่ระบุว่าพ่อทำงานอะไร และยังไม่ทราบว่าจะมาวันไหน
ด้านนางสาวพิสมัย  ศรีกระบุตร หรือครูแหม่ม ซึ่งเป็นแม่เลี้ยงของนาธานเปิดเผยว่า ในวันที่ถูกพิพากษา นาธาน ได้ติดต่อไปยังเพื่อนและญาติของตนว่าต้องการให้ไปประกันตัวแต่ไม่มีใครสนใจ ส่วนตนก็จะไม่เข้าไปยุ่งเกี่ยวอีกแล้ว ปล่อยให้กฎหมายบ้านเมืองจัดการและให้เป็นไปตามกฎแห่งกรรม
ทั้งนี้ นาธาน ได้ถูกจับเปลี่ยนชุดเป็นชุดผู้ต้องขังและถูกตัดผมเรียบร้อยแล้ว หลังจากถูกขังมาได้ 2 วันแล้ว และก็ยังไม่มีใครมาเยี่ยมแต่อย่างใด
 