หลายวันที่ผ่านมา ท่ามกลางกระแสบอลไทย ที่กลบทุกกระแสข่าว บนโลกออนไลน์ เสียงชื่นชม และร่วมกันอิ่มเอิมกับสิ่งที่เรียกว่า "ความสุข" ของชาวไทย คือความรู้สึกที่เราช่วยกันแชร์ต่อถึงห้วงเวลาที่แสนดีครั้งนี้ แต่ผมเชื่อว่าหลายคนคงมีความรู้สึกว่า ตลอดสัปดาห์ที่ผ่านมา มีมนุษย์อยู่หนึ่งคน ที่ทำให้ความรู้สึกของกองเชียร์ ที่กลับมารักและศรัทธาในเกมลูกหนังตั้งคำถามว่า ผู้ชายคนนี้ มันต้องการอะไรจากสังคม?!ใช่แล้วครับ ผมกำลังพูดถึงการโพสข้อความผ่านเฟซบุคส่วนตัวของอาจารย์จากมหาลัยดัง ที่ถูกเผยแพร่และแชร์ต่อไปในวงกว้าง ถึงแนวคิดอันสุดโต่ง กับกีฬาฟุตบอล ผมบอกตรงนี้เลยนะครับ ตลอดสัปดาห์ที่ผ่านมา แม้อาจจะเห็นข้อความของอาจารย์ท่านนี้ ผ่านการแชร์อย่างมากมาย แต่ผมก็คิดว่ามันก็เป็นแค่พวกอยากทวนกระแส และอยู่แค่กลุ่มเล็กๆ เผลอๆ รู้สึกไปคนเดียวด้วยซ้ำ!แต่หลายคนคงอาจมีคำถามอยู่บ้างว่า ทำไม ข่าวคนนี้ถึงไม่อยู่ใน บนข่าวกีฬาของเว็บ "sanook.com" เลย นั่นเป็นเพราะ ผมเองและพี่ๆในทีมงาน มองเป็นทำนองเดียวกันว่า "เราไม่ควรที่จะให้ค่า" กับสิ่งที่เขาพูด แต่ทันทีที่โพสขบวนล่าสุด ของมนุษย์ผู้ถูกคนตามจวกกว่าค่อนประเทศ โพสตำหนิ การให้สัมภาษณ์ของ "ซิโก้" เกียรติศักดิ์ เสนาเมือง ว่า "พูดภาษาอังกฤษสำเนียงแบบเมียเช่าฝรั่งพัทยา"
แว๊บแรกที่ผมเห็น บอกตามตรงว่า "จุกในลำคอ" พร้อมกับในสมองคิดอย่างเบาๆว่า "ไอ้.....มันต้องการอะไร" (เว้นช่องให้เติมกันเองแล้วแต่สะดวกครับ)เฟซบุ๊คคือพื้นที่ส่วนตัว ใครไม่ชอบใครไม่เห็นด้วยก็ไม่ต้องเข้ามาดูเข้ามาอ่าน อันนี้ผมไม่เถียงซักแอะแต่ไอ้ประโยคที่ พูดในทำนองเหยียดหยาม และกดคนอื่นว่าต่ำกว่าตน แบบนี้มันสมควรแล้วหรือที่จะโผล่ออกมาจากบุคคลที่ได้ชื่อว่าเป็น "ครูบาอาจารย์"!!! "ซิโก้" ไม่ได้เกิดมาเพื่อพูดภาษาอังกฤษให้สำเนียงเหมือนต้นแบบ เขาเกิดและโตมากับฟุตบอล เส้นทางเกินกว่าครึ่งชีวิตเขาก็มาจาก "ฟุตบอล" "ภาษาอังกฤษ" ที่เขาต้องพูด ก็เพราะต้องการสื่อสารให้เข้าใจกับ ผู้สื่อข่าวต่างชาติที่ยิงคำถามต่างๆนานา มันก็เท่านั้น!  อย่าลืมว่า การเข้ามารับงานโค้ช และพาทีมชาติไทย ก้าวขึ้นไปหยิบแชมป์อาเซียน มันคือสิ่งที่หลายคนในประเทศนี้ไม่มีโอกาสได้ทำ และหากได้ทำก็ไม่รู้จะทำได้เยี่ยงเขาหรือเปล่าการเริ่มต้นวิ่งชนกับความสำเร็จ ไม่ใช่ว่าใครจะทำได้ การที่เขาได้เข้ามายืนในตำแหน่งแห่งความหวัง ที่คนไทยต่างเฝ้ารอความฝันอันสูงสุด มันคือยุคเริ่มต้น นักเตะอายุน้อย และโค้ชอายุน้อย กำลังจะร่วมกันสร้างทีมแห่งอนาคต อย่าให้คนเพียงคนเดียวเข้ามาทำให้ พวกเขาห่อเหี่ยวหัวใจเลยครับ ถ้าอาจารย์ท่านนี้ ที่พกดีกรีนู่นนี่นั่น คุณวิจารณ์ในศาสตร์และวิชาที่คุณถนัด อันนี้ใครจะว่าคุณได้ ตามสบายเลยลูกเพ่!แต่ที่บอกว่า "ชัปปุยส์ติดทีมชาติเพราะหล่ออย่างเดียว", "ซิโก้ไม่ควรเป็นโค้ชเพราะอายุน้อย" มันบอกว่าคุณ "ดูบอลเป็นหรือไม่เป็นกันแน่"ส่วนลูกสมุนของมนุษย์ท่านนี้ ก็เข้ามาเห็นด้วยครับอาจารย์ และ ร่วมกันสรรเสริญว่าถูกต้องครับอาจารย์ ผมละ "สะอิดสะเอียนจนอยากจะสำรอกออกมา!"
เหตุและผลคือสิ่งที่ไม่มีวันตาย ชัปปุยส์ ถ้าตัดความหล่อออกไป เขาก็ยังคู่ควรกับทีมชาติไทยอยู่ดี ถามว่ามันผิดด้วยเหรอ ที่ดันทะลึ่งเกิดมาหน้าตาหล่อ!?ส่วนแนวคิดว่าโค้ชที่ดีและจะประสบความสำเร็จต้องอายุ 50 ปีขึ้นไป คำตอบมีให้เห็นเป็นเนืองๆอยู่ทั่วโลก ว่าอาจารย์ท่านนี้พูดมามันใช่เหรอ?
รูปแบบและแนวทางการดำเนินชีวิตของ "ซิโก้" ที่พร้อมจะเป็นแบบอย่าง ให้คนรุ่นหลังได้เดินตาม กำลังถูกว่าร้ายแบบไร้ซึ่ง "เหตุผล" แม้จะเป็นในวงแคบๆ ของคนจิตใจแคบและตีบตัน ผมว่ามันไม่สมควร อันนี้ใครจะเห็นต่างก็ไม่ว่ากันครับเอาเป็นว่า ถ้าทำแบบนี้แล้วมีความสุข ก็ขอให้โชคดีนะอาจารย์ ผมคนหนึ่งละที่มองตรงกันข้ามกับอาจารย์ทุกอย่างที่อาจารย์ว่ามา! (เฉพาะเรื่องฟุตบอล)ผมคงไม่ผิดใช่มั้ยที่จะบอกว่า "คุณก็มีดีในศาสตร์ของคุณ ผมเองก็มีดีในศาสตร์ของผมเช่นกัน" แต่ลูกผู้ชายอย่างผมก็ ไม่เคยแม้จะเอื้อนเอ่ย หรือวิจารณ์ ในสิ่งที่ตัวเองไม่ถนัดเลยสักนิด!! 
บ.ส้มซิ่ง
 
อ่านเรื่องราวของ : แค่เกาะกระแสทำให้คุณเป็นคนดัง ในชั่วข้ามคืน
 