ทราบกันดีอยู่แล้วใช่ไหมคะว่า “วุ้นเส้น” (cellophane noodle) ทำมาจาก “ถั่วเขียว” เมื่อถั่วเป็นพืชที่โดดเด่นในเรื่องของสารอาหารประเภท “โปรตีน” หลายคนจึงคิดว่าวุ้นเส้นมีคุณค่าทางสารอาหารเหมือนถั่วเขียว นั่นคือ เป็นโปรตีนนั่นเอง แต่อันที่จริงแล้ว วุ้นเส้นเป็นโปรตีนจริงหรือ ทำไมอีกหลายคนก็ยืนยันว่าวุ้นเส้นคือแป้ง เรามีคำตอบจากบทความของ นพ.สันต์ ใจยอดศิลป์ มาฝากกัน
 “วุ้นเส้น” เป็น “โปรตีน” หรือ “แป้ง” กันแน่?
คุณหมอสันต์เล่าว่า สมัยประมาณปี พ.ศ. 2528 คุณหมอได้ทัวร์โรงงานวุ้นเส้นสระบุรี จึงได้ทราบกระบวนการผลิตวุ้นเส้นโดยละเอียด “เขาจะเอาถั่วเขียวมาโม่จนเป็นผง แล้วทิ้งให้มันตกตะกอนในสารละลาย กระบวนการตกตะกอนนี้จะแยกแป้งออกจากโปรตีน ส่วนที่เป็นแป้ง เขาเอามาทำวุ้นเส้น ส่วนนี้เป็นแป้งเสีย 86% แทบไม่มีโปรตีนเลย เขาจึงนิยมเอาให้คนไข้โรคไตเรื้อรังที่กลัวโปรตีนกิน เพราะหากเทียบกับเส้นด้วยกัน วุ้นเส้นเป็นอะไรที่มีโปรตีนน้อยที่สุด ในกระบวนการผลิต ส่วนที่ตกตะกอนเป็นโปรตีนนั้น เขาเอาไปทำอาหารสัตว์ ดังนั้นขอให้เข้าใจชีวิตเสียใหม่ ว่า วุ้นเส้นคือแป้ง ไม่ใช่โปรตีน”
 ทำไมจึงนิยมกินวุ้นเส้นเพื่อการลดน้ำหนัก
คุณหมอสันต์ตอบว่า “คิดว่ามาจากการคำนวณแคลอรี่ในอาหาร เพราะในเอกสารการวิเคราะห์แคลอรี่ในอาหารของกองโภชนาการ กรมอนามัย ได้ระบุว่าหากคิดต่อน้ำหนัก 100 กรัมแล้ว วุ้นเส้นให้แคลอรี่แค่ 80 แคลอรี่ ขณะที่ก๋วยเตี๋ยวเส้นเล็กให้ 220 แคลอรี่ เส้นใหญ่ให้ 160 แคลอรี่ นักลดน้ำหนักในค่ายนับแคลอรี่จึงแนะนำวุ้นเส้นแทน แต่คำแนะนำแบบรูดมหาราชของผมคือหากจะลดน้ำหนัก ให้ลดคาร์โบไฮเดรตและไขมัน ซึ่งหมายความรวมถึงการเลิกทาน ‘เส้น’ ทุกชนิดและวุ้นเส้นด้วย”
ดังนั้น ถึงแม้ว่าวุ้นเส้นจะเป็นคาร์โบไฮเดรต หรือแป้งที่ให้พลังงานต่ำกว่าเส้นประเภทอื่นๆ แต่ก็ยังต้องควบคุมปริมาณในการบริโภคให้ดี เพราะอย่างไรเสียวุ้นเส้นก็ยังคงเป็น “แป้ง” และควรเน้นรับประทานอาหารให้หลากหลาย ออกกำลังกายอย่างสม่ำเสมอ และพักผ่อนให้เพียงพอ เท่านี้ก็น่าจะช่วยให้คุณลดน้ำหนักสำเร็จ และได้เป็นเจ้าของร่างกายที่แข็งแรงสมบูรณ์ได้อย่างแน่นอน