บุกค้น 4 จุด ยึดทรัพย์ "แม่เสี่ยโป้" รถป้ายแดง-กระเป๋าแบรนด์เนม-คฤหาสน์หรู 43 ล้าน-บริษัทเครื่องสำอาง ดำเนินการตามกฎหมายฟอกเงิน
(27 ก.พ.64) พล.ต.อ.ดำรงศักดิ์ กิตติประภัสร์ รองผบ.ตร. ในฐานะผอ.ศูนย์ปราบปรามอาชญากรรมทางเทคโนโลยีสารสนเทศ ตร. เปิดเผยว่า เมื่อวันที่ 26 ก.พ.ที่ผ่านมา สั่งการให้พล.ต.ต.นภันต์วุฒิ เลี่ยมสงวน ผบก.สส.ภ.8 หัวหน้าชุดเทคนิคและสืบสวน PCT นำกำลังตำรวจ PCT กองปราบปราม และ ป.ป.ง.เข้าตรวจค้น 4 เป้าหมายสำคัญ หลังจากสืบทราบว่ามีความเชื่อโยงเครือข่ายพนันออนไลน์ของ "เสี่ยโป้ อานนท์"

ตำรวจเชื่อ "แม่เสี่ยโป้" ยังอยู่ในไทย มีคนช่วยให้หลบซ่อนตัว ยันพัวพันกันทั้งครอบครัว

จุดที่ 1 บริษัทประกอบธุรกิจเครื่องสำอาง แขวงศาลาธรรมสพน์ เขตทวีวัฒนา กทม. ซึ่งโฉนดที่ดินซื้อในชื่อ นางบานเย็น ชานนรา แม่เสี่ยโป้ ซึ่งปัจจุบันยังหลบหนีการจับกุมอยู่ ผลการตรวจค้น พบสมุดบัญชีธนาคาร 3 เล่ม เครื่องเซิร์ฟเวอร์ สมุดบันทึกรายรับ-รายจ่าย 3 เล่ม สมุดเช็คธนาคาร 2 เล่ม เอกสารข้อมูลเกี่ยวกับธุรกรรม 66 แผ่น

จุดที่ 2 บ้านหรู มูลค่า 43 ล้าน ย่านปิ่นเกล้า ถนนราชพฤกษ์ ซ.77 แขวงบางระมาด เขตตลิ่งชัน กรุงเทพฯ โดยโฉนดบ้านหลังดังกล่าวซื้อในชื่อนางบานเย็น เช่นกัน เมื่อ ม.ค.64 ที่ผ่านมา
จุดที่ 3 ห้องชุดย่านห้วยขวาง โดยมีพยานผู้รับทราบหมายค้น เป็นบุคคลใกล้ชิดสนิทสนมกับแม่เสี่ยโป้ ผลการตรวจค้นพบรถเก๋งเบนซ์ รุ่น AMG สีขาว ทะเบียนป้ายแดง 1 คัน ราคา 4 ล้าน โดยพบว่ามีความเชื่อมโยงกับแม่เสี่ยโป้ด้วย 

จุดที่ 4 ห้องชุดย่านลาดพร้าว กรุงเทพฯ ซื้อในชื่อพี่ชายของเสี่ยโป้ ผลการตรวจค้นพบกระเป๋าแบรนด์เนม 15 ใบ รองเท้าแบรนด์เนม จำนวน 4 คู่ เงินสด 13,600 บาท สมุดบัญชีธนาคาร 1 เล่ม และทรัพย์สินอื่นๆ อีกหลายรายการ
พล.ต.อ.ดำรงศักดิ์ กล่าวว่า สำหรับทรัพย์สินทั้งหมดจะได้ทำการยึดและอายัดนำส่งปปง. ดำเนินการตามกฎหมายฟอกเงินต่อไป