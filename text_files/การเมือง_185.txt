โอ๊ค พานทองแท้ โพสต์ข้อความลงเฟซบุ๊ก เชิญแฟนเพจร่วมไว้อาลัยการจากไปของ "ส.ส.เก่ง การุณ" ถูกตัดสิทธิ์ 5 ปี
(12 พ.ค.) ผู้สื่อข่าวรายงานว่า พานทองแท้ ชินวัตร ได้โพสต์ข้อความลงในเฟซบุ๊กส่วนตัว Oak Panthongtae Shinawatra ระบุว่า ขอร่วมไว้อาลัยกับการจากไปของ "ส.ส.เก่ง การุณ โหสกุล" ซึ่งถูกตัดสิทธิ์ 5 ปี ได้ใบแดงฐานใส่ความเท็จคู่แข่ง อี้ แทนคุณ จากพรรคประชาธิปัตย์
โดย โอ๊ค พานทองแท้ได้ โพสต์ข้อความไว้ว่า "การจากไปที่ผมว่านี้ คงเป็นการจากไปแค่ตำแหน่งแห่งหน จากการโดนตัดสิทธิ์ทางการเมืองเป็นเวลา 5 ปีนะครับ เพราะ (อดีต) ส.ส.เก่ง ได้พูดและติดประกาศเป็นแคมเปญอยู่เสมอว่า "ชีวิตที่เหลือเพื่อชาวดอนเมือง" ดังนั้นการจากไปในครั้งนี้ จะเป็นแค่การไม่มีตำแหน่งทางการเมืองเท่านั้น แต่ทั้งตัวและหัวใจของเขา ยังอยู่กับชาวดอนเมืองเสมอ
คนทั่วไปที่ไม่รู้จักตัวตนของเก่ง อ่านแต่ข่าวตามหน้าหนังสือพิมพ์ ร้อยทั้งร้อยคน มักจะเข้าใจว่า เก่งนั้นชอบทำตัวเสมือนเป็นนักเลงหัวไม้ และมักจะมีเรื่องมีราวกับคนอื่นอยู่เสมอ และคนส่วนใหญ่ในเขตอื่น มักจะไม่เข้าใจว่า ทำไมคนที่มีลักษณะนิสัยเกเรเช่นนี้ ถึงเอาชนะใจคนดอนเมือง และได้เป็น ส.ส.ตลอดมา
ลองไปถามชาวบ้านแถวดอนเมือง เขาจะรู้ครับ เกือบทุกคนพูดเป็นเสียงเดียวกันว่า ส.ส.เก่ง เป็นคนชอบทำกิจกรรมร่วมกับชาวบ้าน เกาะติดพื้นที่มาไม่ต่ำกว่า 20 ปี ตั้งแต่ยังไม่มีตำแหน่งทางการเมือง จนกระทั่งมาเป็น ส.ข.อยู่ 1 สมัย ส.ก. 2 สมัย และ ส.ส. 2 สมัย เก่ง ไม่เคยคิดว่า ตนเป็นท่าน ส.ส. แล้วจะลืมกำพืดตัวเอง ยังคงอุทิศตนเสียสละเพื่อส่วนรวม ช่วยเหลือชาวบ้านที่เดือดร้อนเสมอมา
ลองถามความเห็นชาวบ้านที่เลือก ว่า เก่ง เป็นคนชอบมีเรื่องมีราว ทำไมยังเลือกกันอยู่ นอกจากชาวบ้านจะบอกว่า เก่ง สังกัดพรรคฯ ในดวงใจแล้ว หลายคนออกตัวแทนว่า ที่เก่งทำไปนั้นถูกต้องแล้ว เพราะมันมีเหตุอันควรที่จะให้เก่งต้องโดดเตะบ้าง เป็นการเสียสละต้องถีบแทนชาวบ้านบ้าง ก็ถือเป็นการพูดติดตลกกันไป และก็ต้องถือว่าเป็นจุดอ่อน ที่เก่งต้องแก้ไขในความใจร้อน แต่ชาวบ้านก็เลือกเก่งกันตลอดมา
ผมเชื่อว่าจะตัดสิทธิ์ฯ กันสักกี่ปี เก่งก็จะยังคงเกาะติดพื้นที่ช่วยเหลือชาวบ้าน จะยังคงเป็น ลูกเก่ง ทิดเก่ง ไอ้เก่ง ของพ่อแม่พี่น้องชาวดอนเมืองเสมอ แต่อาจจะเหงากว่าเมื่อก่อนบ้าง เพราะงานในสภา หดหายไป ผมจึงได้เชิญชวนพี่น้องแฟนเพจได้ช่วยกันเข้าไปเม้นต์ เข้าไป "กดLike" ให้กำลังใจ ว่างๆ เก่งจะได้เขียนเฟซบุ๊กวิเคราะห์การเมือง ในสไตล์ "ปากว่ามือถึง" ให้พวกเราได้อ่านกัน
เผื่อเขียนเข้าท่า อีกหน่อยผมอาจมีทีมงานออนไลน์ที่มีฝีตีน ฝีปาก เก่งกล้า นาม "เก่ง การุณ" มาร่วมปกป้อง "นายกฯ ปู" เวลาโดนคนถ่อยลามปาม"