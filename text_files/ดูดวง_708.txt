 
ราศีสิงห์ (17 สิงหาคม – 16 กันยายน)
สำหรับภาพรวมในปีนี้ถือว่าเป็นปีที่มีการเปลี่ยนแปลงและมีข่าวดีหลายอย่างเกิดขึ้น ราศีของคุณจัดว่าเป็นราศีที่พ้นจากมรสุมลูกใหญ่ที่พัดเข้ามาในช่วง 1 - 2 ปีที่ผ่านมา เพียงแต่ในช่วงที่พ้นมาแล้วหลายคนอาจจะยังตั้งหลักไม่ได้ แต่ในปีใหม่นี้ถือว่าเป็นปีที่คุณมีโอกาสในเรื่องของการก้าวไปข้างหน้าหรือการได้เริ่มต้นสิ่งแปลกใหม่และความท้าทายต่าง ๆ ซึ่งจะเกิดขึ้นในชีวิตมากยิ่งขึ้น ดังนั้นใครที่เคยท้อแท้หมดหวัง หมดกำลังใจไป ขอให้เปลี่ยนมุมมองเสียใหม่ ข่าวดี ความสำเร็จ หรือความสุขในชีวิตส่วนตัว ชีวิตครอบครัว จะมีโอกาสเกิดขึ้นกับตัวคุณได้ไม่ยากนัก และสำหรับใครที่เคยมีโครงการหรือวางแผนอะไรในชีวิตไว้ก่อนหน้านี้ โอกาสที่จะสำเร็จเป็นรูปธรรม เป็นรูปเป็นร่างขึ้นมา ก็มีสิทธิ์จะเกิดขึ้นได้ไม่ยากเช่นเดียวกัน จังหวะดวงดาวที่ดีบางทีไม่ได้มีเข้ามาบ่อย ถ้าหากเราปล่อยให้โอกาสดี ๆ อย่างในปีนี้ผ่านไปโดยไม่ทำอะไรเลย ก็ถือว่าเป็นเรื่องที่น่าเสียดาย
การงาน ราศีของคุณจัดว่าเป็นราศีที่ติดอันดับคนดวงดีในเรื่องของการมีโชค ความสำเร็จความก้าวหน้าในหน้าที่การงานที่มากยิ่งขึ้นอาชีพที่น่าจะมาแรงสำหรับดวงของคุณในปีนี้คืองานที่เกี่ยวข้องกับการเจรจา ติดต่อ ทำธุรกิจ หรือการเดินทาง จะทำให้มีโอกาสได้รับข่าวดี โดยเฉพาะใครที่เป็นเซลส์ นายหน้าตัวแทนจำหน่าย หรือทำงานเกี่ยวกับการซื้อมาขายไป ไม่ว่าจะเป็นการเปิดหน้าร้านขายก็ดีหรือการขายในออนไลน์ก็ตาม จะทำให้เกิดโอกาสแห่งความคึกคักมากยิ่งขึ้น เพราะดวงในเรื่องของการเจรจา ติดต่อ พูดคุยในปีนี้ถือว่าอยู่ในเกณฑ์ที่ส่งผลดีสำหรับคนที่กำลังเบื่อและเซ็งกับงานเก่าที่ผ่านมา อยากจะมองหาอะไรแปลกใหม่ท้าทายในปีนี้ ถือว่าจังหวะดวงดาวเป็นจุดเริ่มต้นที่ดีด้วยเช่นเดียวกัน เพียงแต่อาจจะ เป็นสิ่งที่คุณไม่ถนัด ยังไม่ค่อยมีประสบการณ์ ไม่มีความรู้ ไม่มีความคุ้นเคยอยู่บ้าง แต่ก็ไม่ได้ยากเกินกำลังราศีของคุณ เพราะคุณเป็นราศีที่มีพื้นฐานที่ดีในการเรียนรู้และปรับตัวเข้ากับสิ่งใหม่ ๆ ได้ไม่ยากนัก
ข้อควรระวังในปีนี้เป็นเรื่องของศัตรูหรือคนที่ไม่ค่อยถูกชะตากับเราเท่าไหร่นัก เพราะจังหวะดวงดาวของการถูกขัดแข้งขัดขา กลั่นแกล้ง ดิสเครดิต หรือทำให้เสียชื่อเสียงมีโอกาสจะเกิดขึ้นได้ง่าย สำหรับใครที่ตั้งใจอยากจะเริ่มต้นธุรกิจบางครั้งคุณอาจจะรู้สึกว่าพอนับหนึ่งแล้วมีแต่ปัญหาแต่ในความเป็นจริงนั้นถ้าหากคุณนับไปให้ถึงสิบก็จะมีความสำเร็จรอคุณอยู่ด้วยเช่นเดียวกันจังหวะดวงดาวก็ส่งผลดีไม่แพ้กัน ข้อควรระวังอีกอย่างหนึ่งคือปีนี้ดวงของคุณไม่ได้มีปัญหาอะไร แต่สิ่งที่จะมาสร้างปัญหาให้นั้นกลายเป็นลูกน้องหรือบริวาร ใครที่ทำธุรกิจแล้วมีการไปพึ่งพาอาศัยคนรอบตัวเยอะ หรือไปฝากความหวังไว้กับคนรอบข้างมาก ๆ โอกาสที่เขาจะทำให้เกิดเรื่องเดือดร้อนมาสู่ตัวเราและทำให้เราผิดหวังนั้นมีสิทธิ์จะเกิดขึ้น ดังนั้นในช่วงปีนี้ใครจะรับทีมงานใหม่ พนักงานใหม่ หรือเพื่อนร่วมงานใหม่ ๆ เข้ามาก็ต้องพยายามตรวจสอบให้รอบคอบบางครั้งอาจจะมีปัญหาในเรื่องของการโกง ทุจริตหรือทำให้เราเสื่อมเสียชื่อเสียงตามมาได้ด้วยเช่นเดียวกัน
การเงิน จังหวะดวงดาวการเงินนั้นถือว่าอยู่ในเกณฑ์ที่ดี ราศีของคุณเป็นราศีที่จะสามารถเคลียร์ปัญหาหนี้สิน ความวุ่นวายทางด้านการเงินในอดีต หรือบางคนอาจเคยมีเรื่อง มีคดีความที่เป็นข้อขัดแย้งทางด้านการเงิน สิ่งเหล่านี้จะค่อย ๆ คลี่คลายไปในทางที่ดีขึ้น หรือทำให้คุณได้เจอกับทางสว่างในเรื่องของการหาเงินในรูปแบบใหม่ ๆ มากยิ่งขึ้นด้วย เพียงแต่ดวงดาวโชคลาภในปีนี้อาจจะไม่ได้อยู่ข้างเราเท่าไหร่ ดังนั้นใครหวังจะรวยทางลัด ได้อะไรมาอย่างฟลุค ๆ ปีนี้คงไม่ใช่จังหวะที่ดีสำหรับเรื่องราวเหล่านี้ส่วนมากจะเป็นเงินที่มาจากการติดต่อเจรจาค้าขาย ส่วนแบ่งคอมมิชชัน และมาจากน้ำพักน้ำแรงของคุณเสียมากกว่า ส่วนใครตั้งใจจะขอเครดิต สินเชื่อ ในเรื่องของการลงทุน ปีนี้ก็เป็นจังหวะที่ดี แต่คุณต้องระมัดระวังในการร่วมหุ้นลงทุน ไม่ว่าจะเป็นกับคนแปลกหน้าหรือคนสนิทก็ตาม โอกาสที่จะมีปัญหาเรื่องการถูกเบี้ยวถูกโกง หรือเจอกับเงื่อนไขข้อตกลง หรือสัญญาที่ไม่เป็นธรรมนั้นมีสิทธิ์จะเกิดขึ้นได้ด้วยเช่นเดียวกัน
ความรัก เรื่องของความรักปีนี้ถือว่าเป็นปีที่ปลอดโปร่งมากขึ้น อาจจะไม่ใช่จังหวะที่โดดเด่นมาก แต่มรสุมความรักของคุณนั้นถือว่าได้ผ่านพ้นไปแล้ว บางคนมีการตัดสินใจครั้งสำคัญของชีวิตในช่วงที่ผ่านมา ตอนนี้ดวงของคุณถือว่าอยู่ในเกณฑ์ที่ดีขึ้น ดังนั้นขอให้มั่นใจว่าอะไรที่เป็นปัญหา อะไรที่ไม่ดีจะค่อย ๆ ออกจากชีวิตของคุณไป คุณจะเป็นราศีที่ได้เริ่มต้นและได้พบกับสิ่งใหม่ ๆ ที่ดีขึ้นกว่าเดิม เพียงแต่บางครั้งคุณอาจจะรู้สึกกลัวหรือมีความเข็ดกับอดีตที่ผ่านมา ก็ขอให้ใช้อดีตที่ผ่านมาเป็นประสบการณ์ เป็นบทเรียนเพื่อให้เราคัดกรองและไม่ก้าวพลาดซ้ำสองเหมือนกับช่วงปีที่ผ่านมาส่วนใครที่มีคู่มีครอบครัวดีอยู่แล้ว ในปีนี้ถือว่าเป็นปีที่ความรักยังคงอยู่ในจุดที่มั่นคงไม่ได้มีดวงดาวร้าย ๆ หรือสิ่งที่มาเป็นอุปสรรคหรือตัวทำลายความรักของคุณ แต่ข้อควรระวังคือใครมีลูกมีบุตร อาจจะมีเรื่องวุ่นวายหลายอย่างที่คุณต้องมาช่วยดูแลหรือช่วยตัดสินใจให้กับเขามากยิ่งขึ้นบางคนอาจจะเป็นลักษณะของการเปลี่ยนสถานที่เรียนหรืออาจจะต้องมีเรื่องการเจ็บป่วยของบุตรบริวาร ถือว่าคุณอยู่ในช่วงเวลาที่ต้องเอาใจใส่หรือให้เวลากับครอบครัวมากเป็นพิเศษ
สุขภาพ ในเรื่องของสุขภาพหรืออุบัติเหตุนั้นไม่น่ากังวลมากนัก เพราะดวงดาวร้ายๆ หมดไปแล้ว แต่สิ่งที่คุณต้องดูแลตัวเองให้มากยิ่งขึ้นคือเรื่องอาหารการกิน การพักผ่อน เพราะปีนี้เป็นปีที่คุณจะต้องทำงานหนัก เวลากินเวลานอนจะไม่ค่อยปกติเท่าไหร่ ซึ่งอาจจะส่งผลเสียต่อสุขภาพหรือโรคภัยไข้เจ็บตามมาได้ง่าย ใครที่มีโรคประจำตัวหรือมีปัญหากวนใจในช่วงปีที่ผ่านมา พอจังหวะดวงดาวดีขึ้น คุณจะมีโอกาสได้เจอกับการรักษาที่ดีขึ้นเจอกับยาที่ดีขึ้น หรืออาการที่เคยป่วยอยู่อาจจะทุเลาหรือมีข่าวดีเข้ามามากยิ่งขึ้นด้วยสำหรับใครที่ต้องเดินทางบ่อย ๆ ในปีนี้ไม่ค่อยน่าเป็นห่วงเท่าไหร่ ถือว่าดวงดาวยังคงส่งผลดี แต่ก็อย่าประมาท ถ้าเราพยายามมีสติอยู่เสมอ ไม่ว่าจะเป็นการขับรถ เดินทางไปยังสถานที่แปลก ๆ ก็จะเป็นสิ่งที่ช่วยดูแลตัวคุณและทำให้คุณแคล้วคลาดจากเรื่องแรง ๆ ได้เสมอ