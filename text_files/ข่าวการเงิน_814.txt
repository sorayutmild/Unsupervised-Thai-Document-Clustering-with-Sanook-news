นายลวรณ แสงสนิท ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลังเปิดเผยว่า กระทรวงการคลังทยอยตัดสิทธิ์ผู้ลงทะเบียนชิมช้อปใช้วันแรก ที่ยังไม่ได้ยืนยันตัวตน และเริ่มใช้จ่าย 1,000 บาทแล้ว โดยมีผลตั้งแต่เที่ยงคืน 1 นาที ของวันที่ 11 ต.ค. เป็นต้นไปเพราะเกินกำหนดใช้จ่ายภายใน 14 วัน หลังจากนี้จะนำสิทธิ์ที่ตัดกลับมาเปิดให้ลงทะเบียนใหม่โดยการตัดสิทธิ์ชิมช้อปใช้จะมีการตัดทุกวันหลังจากนี้
หากใครครบ 14 วันแล้วยังไม่ยอมใช้จ่ายครั้งแรกจะถูกตัดสิทธิทันที ดังนั้น ขอเตือนให้ผู้รับสิทธิ์ชิมช้อปใช้ ให้รีบยืนยันตัวตนและใช้เงินครั้งแรกภายใน 14 วัน เพื่อรักษาสิทธิการใช้ไปจนถึงวันที่ 30 พ.ย. นี้
ปัจจุบันมีคนที่ลงทะเบียนได้รับสิทธิแล้ว แต่ยังไม่ยอมยืนยันตัวตนและใช้จ่ายครั้งแรกอยู่ประมาณ 700,000 คน จากผู้ได้รับสิทธิทั้งหมดเกือบ 10 ล้านคน กลุ่มนี้เป็นกลุ่มที่มีความเสี่ยงที่จะถูกตัดสิทธิและยึดเงินคืนก่อน
อย่างไรก็ตาม ยังเปิดให้ลงทะเบียนเข้าร่วมโครงการชิมช้อปใช้รอบเก็บตก ไปจนถึงวันที่ 15 พ.ย. นี้ หรือจนกว่ามีผู้ใช้สิทธิครบ 10 ล้านคน คลังจะนำสิทธิจากผู้ลงทะเบียนข้อมูลไม่ถูกต้องและคนที่ไม่ใช้เงินใน 14 วัน ให้กลับมาเปิดลงทะเบียนใหม่ โดยผู้สนใจตรวจสอบสิทธิที่เหลือได้แบบวันต่อวัน ที่ www.ชิมช้อปใช้.com แต่ละวันจะเหลือสิทธิไม่เยอะ ส่วนผู้ที่ลงทะเบียนเสร็จเรียบร้อยจะต้องรอการตรวจสอบสิทธิอีก 3 วันทำการ จากนั้นจะได้รับแจ้งเอสเอ็มเอสพร้อมอีเมลยืนยันสิทธิ เพื่อเริ่มยืนยันตัวตนจับจ่ายใช้สอยได้ในวันถัดจนถึง 30 พ.ย.นี้

>> ชิมช้อปใช้ เช็กรายชื่อร้านค้าที่ร่วมโครงการฯ รู้พิกัดเที่ยวก่อนใช้สิทธิ 1,000 บาท
>> สมัครชิมช้อปใช้ รับเงิน 1,000 บาท ไม่อยากพลาดสิทธิ์ต้องทำอย่างไร?
>> ชิมช้อปใช้ เฟส 2 แย้มข่าวดี "ไม่ต้องอดนอน" หลังคลังเล็งเปิดให้ลงทะเบียน 3 ช่วงเวลา
>> ชิมช้อปใช้ สแกนหน้ายืนยันตัวไม่ยากหากมี 5 ทริคนี้เพิ่มโอกาสผ่านฉลุย
>> 100 เดียวเที่ยวทั่วไทย–เที่ยววันธรรมดาราคาช็อกโลก รับช่วงต่อชิมช้อปใช้หนุนท่องเที่ยว