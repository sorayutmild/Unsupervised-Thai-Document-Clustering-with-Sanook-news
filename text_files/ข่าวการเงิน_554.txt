จากกรณีที่อดีตนักแสดงวิกหมอชิต เพลง-กวิตา จินดาวัฒน์ ลูกสาวนักแสดงรุ่นใหญ่ อ้อย-กาญจนา จินดาวัฒน์ เข้าพิธีแต่งงานกับหนุ่มนอกวงการ ณัฏฐภัทร สีบุญเรือง จนกลายเป็นประเด็นดราม่าในโลกโซเชียลในทำนองที่ว่ารีบแต่งงานเพราะฝ่ายชายรวย!?
>> "เพลง กวิตา" ลูก "แม่อ้อย กาญจนา" เปิดใจปมดราม่ารีบแต่งงานเพราะสามีรวย
อยากรู้หรือเปล่าว่า ณัฏฐภัทร สีบุญเรือง สามีของเพลง กวิตา นั้นเป็นใคร ทำธุรกิจอะไรและรวยแค่ไหน Sanook! Money ได้รวบรวมข้อมูลที่พอหาได้คร่าวๆ มาฝากกัน
ณัฏฐภัทร สีบุญเรือง หรือ พัด เป็นผู้จัดการสายการบิน Jet Airways ประจำประเทศไทยและอินโดจีน ซึ่งสายการบิน Jet Airways เป็นสายการบินนานาชาติของประเทศอินเดียในระดับพรีเมียม โดยมีเส้นทางครอบคลุมมากกว่า 45 เมืองทั่วประเทศอินเดีย และมีเส้นทางบินระหว่างประเทศครอบคลุม 20 จุดหมายปลายทางในเมืองท่องเที่ยวสำคัญ ทั้งเอเชีย-แปซิฟิก, อเมริกาเหนือ, แอฟริกา และตะวันออกกลาง
ข้อมูลจากกรมพัฒนาธุรกิจการค้า กระทรวงพาณิชย์ ระบุว่า บริษัท จี พี แอร์เซอร์วิส จำกัด จดทะเบียนเมื่อวันที่ 2 มิถุนายน 2531 โดยมีนางสาวนิชิต้า ชาห์, นายชีริท ชาร์มา, นายอิษฏ์ชาญ ชาห์ และนางแองเจอลี่ ชาห์ เป็นคณะกรรมการ ดำเนินธุรกิจเป็นตัวแทนจำหน่ายบัตรโดยสารเครื่องบินรับ-ส่ง สินค้าระหว่างประเทศ ปัจจุบันมีทุนจดทะเบียน 20 ล้านบาท โดยมีผลประกอบการย้อนหลัง ดังนี้
ปี 2557 รายได้ 21.3 ล้านบาท ขาดทุน 4.16 แสนบาท
ปี 2558 รายได้ 20.4 ล้านบาท ขาดทุน 3.7 ล้านบาท
ปี 2559 รายได้ 21.5 ล้านบาท กำไร 2.17 ล้านบาท
ปี 2560 รายได้ 27.7 ล้านบาท กำไร 8.86 ล้านบาท
แม้รายได้ 4 ปีที่ผ่านมาของสายการบิน Jet Airways จะมีราวปีละ 20 ล้านบาท ลองคิดดูเล่นๆว่าเงินเดือนผู้จัดการสายการบิน Jet Airways จะเท่าไหร่? แต่นั้นก็คงไม่ใช่เหตุผลที่ เพลง กวิตา จะแต่งงานกับ ณัฏฐภัทร สีบุญเรือง เพราะเธอเองก็ออกมายืนยันแล้วว่าคบกับสามีมานานถึง 16 ปีแล้ว และวางแผนเรื่องงานแต่งงานมาเป็นปีแล้วด้วย