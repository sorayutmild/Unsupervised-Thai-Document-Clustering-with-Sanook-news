สะเทือน วงการ "สิงห์-แม็คโคร" งัดข้อ ค่ายบุญรอดฯ ร่อนจดหมายสั่งเอเย่นต์งดส่งเบียร์ป้อน หลังพบยักษ์ค้าปลีก-ค้าส่ง ดัมพ์ราคา "ลีโอ" แย่งลูกค้ายี่ปั๊วซาปั๊ว-ทำลายระบบ ส่งสัญญาณถึงคู่ค้า-โมเดิร์นเทรดค่ายอื่น สต๊อกสินค้า-บริการรับมือ หากเจรจาไม่เป็นผล
แหล่งข่าวระดับสูงจากวงการค้าปลีกเปิดเผย "ประชาชาติธุรกิจ" ว่า เมื่อกลางเดือนมิถุนายนที่ผ่านมา บริษัท บุญรอด เทรดดิ้ง จำกัด ได้ส่งจดหมายถึงตัวแทนจำหน่ายเบียร์สิงห์ โดยขอให้ระงับการส่งเบียร์สิงห์ และเบียร์ลีโอ ให้ห้างแม็คโครทุกสาขา ซึ่งมีอยู่ 85 แห่งทั่วประเทศ ตั้งแต่วันที่ 10-17 มิถุนายน 2558 โดยในจดหมายดังกล่าวระบุถึงเหตุผลว่า ที่ผ่านมาสาขาแม็คโครนำเบียร์ลีโอไปขายราคาที่ต่ำกว่าที่บริษัทกำหนด
"ประชาชาติธุรกิจ" สอบถามเรื่องนี้ไปยังค่ายเบียร์สิงห์ นายปิติ ภิรมย์ภักดี กรรมการผู้จัดการ บริษัท บุญรอด เทรดดิ้ง จำกัด เปิดเผยว่า บริษัทได้ขอความร่วมมือไปยังผู้แทนจำหน่ายให้งดส่งสินค้ากลุ่มแอลกอฮอล์ให้ แม็คโคร เนื่องจากมีการตรวจพบว่า แม็คโครได้นำเบียร์ลีโอ (ขวดใหญ่) ไปขายในราคาต่ำกว่าที่บริษัทกำหนดไว้ที่ 584 บาท/ลัง (12 ขวด) ทำให้เอเย่นต์ หรือยี่ปั๊วและซาปั๊วในหลาย ๆ พื้นที่ที่แม็คโครเปิดสาขาอยู่ได้รับผลกระทบ ถือเป็นการทำลายระบบยี่ปั๊วซาปั๊ว และทำลายระบบค้าปลีกของคนไทย
นายปิติกล่าวว่า ตามปกติการค้าขายกับโมเดิร์นเทรด บริษัทต้องมีการทำสัญญากับทุกค่าย และมีการตั้งกฎกติกาจากทั้ง 2 ฝ่าย ถ้าทำผิดหรือไม่ปฏิบัติตามสัญญา โมเดิร์นเทรดค่ายนั้น ๆ ก็สามารถจะระงับการขายสินค้าของบริษัทได้ ตรงกันข้ามถ้าโมเดิร์นเทรดเป็นผู้ทำผิด ไม่สามารถทำตามสัญญาที่ตกลงกันไว้ได้ บริษัทก็มีสิทธิ์ที่จะระงับไม่ขายสินค้าให้ได้ กรณีการขายเบียร์ต่ำ กว่าราคาที่กำหนดไม่ใช่ครั้งแรก ที่ผ่านมาโมเดิร์นเทรดแทบทุกค่ายมีการนำสินค้าไปขายในราคาที่ต่ำกว่าบริษัท กำหนด เพื่อต้องการดึงลูกค้าให้มาซื้อ เพราะเบียร์ลีโอเป็นสินค้าที่มีดีมานด์ค่อนข้างสูง และเหตุการณ์แบบนี้มีเป็นระยะ ๆ มีทั้งที่จับได้ จับไม่ได้ มีการส่งจดหมายไปเตือน หรือมีจดหมายเตือนไปแล้ว แต่ยังทำอยู่ก็มี
"เมื่อแม็คโครขายเบียร์ต่ำกว่า 584 บาท/ลัง ซึ่งเป็นราคาที่บริษัทกำหนด ร้านค้า โชห่วย หรือใคร ๆ ก็ต้องไปซื้อที่แม็คโคร ใครจะไปซื้อที่ยี่ปั๊วซาปั๊ว กรณีนี้แม้ว่ายี่ปั๊วของบริษัทบางรายจะได้ประโยชน์ เพราะเป็นผู้ส่งสินค้าให้โมเดิร์นเทรด แต่ก็ถือเป็นจำนวนที่น้อย ขณะที่ยี่ปั๊วที่ส่งสินค้าให้ซาปั๊วมีจำนวนที่มากกว่า ถ้าโมเดิร์นเทรดรายใดไม่ทำตามกฎกติกาที่วางไว้ร่วมกันได้ ก็คงทำธุรกิจร่วมกันไม่ได้ เราต้องรักษาและสร้างให้ระบบยี่ปั๊วซาปั๊วมีความแข็งแกร่ง"
กรรมการผู้จัดการบริษัทบุญรอดฯระบุว่า การไม่ส่งสินค้าให้แม็คโคร 7 วัน เบื้องต้นยังไม่มีผลกระทบ 100% เพราะปกติโมเดิร์นเทรดมีสต๊อกสินค้าอยู่จำนวนหนึ่ง การไม่มีสินค้าใหม่ป้อนเข้าไป 7 วัน จะยังบริหารจัดการได้ หรืออาจต้องมีการโยกย้ายสินค้าระหว่างสาขา เพื่อไม่ให้สินค้าในบางสาขาขาดตลาด แต่หากงดส่งให้เกิน 7 วัน สินค้าจะพร่องและเริ่มขาดตลาด และอาจไม่มีสินค้าขายในบางสาขา
อย่างไรก็ตามเพื่อรองรับปัญหาที่อาจเกิดขึ้น บริษัทได้เตรียมแผนไว้แล้ว โดยสั่งให้ยี่ปั๊วซาปั๊วในหลายพื้นที่เตรียมพร้อมทั้งสต๊อกสินค้าและบริการ ที่จะเข้าไปเสริม หรืออุดช่องว่างเมื่อเกิดเหตุการณ์ขึ้น โดยรองรับความต้องการของร้านอาหารขนาดเล็ก-กลาง ที่เคยเป็นลูกค้าแม็คโครได้ รวมทั้งส่งสัญญาณถึงโมเดิร์นเทรดรายอื่น ให้ดูสต๊อกสินค้าไว้ เพราะหากลูกค้าหาซื้อสินค้าที่แม็คโครไม่ได้ ต้องไปซื้อจากโมเดิร์นเทรดอื่น ปัจจุบันบริการของบริษัท ลูกค้าโทร.สั่งหรือสั่งซื้อผ่านระบบออนไลน์ได้ และมีบริการส่งถึงที่เช่นกัน
การหยุดส่งสินค้าให้แม็คโคร ด้านหนึ่งมีผลกระทบกับบริษัทบ้าง แต่ก็ต้องทำเพื่อรักษากฎกติกาและระบบค้าปลีกในภาพรวม โดยเฉพาะยี่ปั๊วซาปั๊วที่บริษัทให้ความสำคัญมาโดยตลอด และส่วนการค้าขายกับโมเดิร์นเทรด ก็มีนโยบายชัดเจนและกำหนดเพดานการขายสินค้าผ่านโมเดิร์นเทรดไว้ไม่เกิน 15% จากยอดขายรวม 90,000-1 แสนล้านบาท 85% ยังเป็นเทรดิชั่นนอลทั้งยี่ปั๊วซาปั๊ว โชห่วย รวมถึงร้านอาหารต่าง ๆ
แหล่งข่าวจากบริษัทบุญรอดฯเสริมว่า หลังจากที่บุญรอดฯได้ส่งจดหมายไปยังแม็คโคร (วันที่ 9 มิถุนายน) ถัดมาแม็คโครมีการระงับสั่งและขายสินค้าบางรายการของบุญรอดฯ จากนั้นวันที่ 12 มิถุนายน บุญรอดฯก็ได้ออกจดหมายถึงแม็คโครอีกครั้งหนึ่ง และระงับส่งสินค้ากลุ่มแอลกอฮอล์ไปจนกว่าจะมีการเจรจาและตกลงกันเป็นที่ เรียบร้อย จากนี้ไปผู้บริหารระดับสูงต้องมีการเจรจากัน ต้องมีการรีไวซ์ (Revise) การทำธุรกิจร่วมกันใหม่ แต่ก็ยังไม่ได้มีการกำหนดหรือนัดหมายที่ชัดเจน จึงไม่สามารถบอกได้ว่าเรื่องนี้จะมีข้อสรุปและจบลงอย่างไร