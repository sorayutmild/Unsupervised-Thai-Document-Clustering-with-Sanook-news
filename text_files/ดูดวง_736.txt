คำพยากรณ์ดวงชะตาประจำปี 2562 ของท่านที่เกิดเดือนต่าง ๆ ปีหมูทอง ในปีหน้าดวงของท่านจะดีหรือร้ายไปเช็กกัน

เกิดเดือนมกราคม
ปีนี้หากมีลางสังหรณ์ หรือนิมิตอะไรจะมีโอกาสเกิดขึ้นจริง กับเรื่องบางเรื่องที่พึงประสงค์อาจจะสำเร็จช้าสักนิด แต่ถ้าหากว่ามีความอดทนที่จะรอคอยอย่างใจเย็นก็จะสมหวังในที่สุด แล้วการไปไหว้พญานาคในปีนี้จะเสริมดวงของตัวเองให้ดีขึ้น ผู้ที่ทำธุรกิจอะไรที่เกี่ยวกับความเชื่อ หรืองานที่ต้องลงทุนแล้วใช้ระยะเวลานานจะประสบผล การเงินหากมีปัญหาจะพึ่งคนยาก แม้มีให้กู้ยืมก็ทวงลำบาก ฉะนั้น ควรวางแผนการใช้เงินไว้ตั้งแต่ต้นปีจะได้ไม่มีปัญหา แล้วต้องหูหนักกับพวกตีหน้าเศร้าเล่าความเท็จจะได้ไม่ต้องไปเอ็นดูเขาเอ็นเราขาด มีคู่แล้วปีนี้ไม่ค่อยจะหวานแหววสักเท่าไหร่ เพราะต้องการให้คนรักเออออห่อหมกด้วยโดยไม่มีเหตุไม่มีผล บางคนก็มีเรื่องการงาน การเรียน การเงิน หรือเรื่องอื่น ๆ ให้คิดมากกว่าเรื่องรัก ๆ ใคร่ ๆ คนโสดหากคิดจะรักใครชอบใครต้องตัดความหวาดระแวงออกให้ได้ สุขภาพหากเจ็บไข้ได้ป่วยอาจถึงขั้นล้มหมอนนอนเสื่อ

เกิดกุมภาพันธ์
ด้วยบุญกุศลที่ทำไว้ตั้งแต่อดีตที่ผ่านมาจะส่งผลดีในปีนี้ แม้ว่าชีวิตจะเกิดปัญหา หรืออุปสรรคต่าง ๆ ก็จะผ่านพ้นไปได้ แต่ตรงกันข้ามใครที่ทำบุญไว้น้อย หรือไม่ได้ทำบุญไว้เลยหากมีเรื่องมีราวมันจะถึงขั้นรุนแรง ปีนี้ควรไปไหว้ศาลหลักเมืองที่ตนเองอาศัยอยู่ หรือพญานาคจะเป็นการเสริมดวงให้แก่ตนเอง ส่วนผู้ที่ทำงานที่เกี่ยวกับความเชื่อ โหราศาสตร์ ศาสนา ประมง หรือสัตว์น้ำค่อนข้างจะโดดเด่น การเงินแม้จะเหนื่อยแต่ก็สามารถปรับตัวเข้ากับสถานการณ์ได้ดี ส่วนผู้ที่มีปัญหาเรื่องเงินควรหาอาชีพเสริมจะทำให้ปัญหาที่ประสบคลี่คลายไปในทางที่ดีขึ้น ความรักเป็นปีที่โดดเด่นของรักที่ต่างวัย โดยเฉพาะคนที่มีแฟน หรืออยากมีแฟนเกิดทีหลังหลาย ๆ ปี คนโสดยังดูทรง ๆ อยู่ สุขภาพหากคลำพบก้อนเนื้อแปลกปลอมให้รีบไปพบแพทย์

เกิดมีนาคม
ระวังความขัดแย้งกับคนที่มีอะไรพอ ๆ กัน แต่สุดท้ายจะรอมชอมกันได้ สำหรับผู้ที่รอคอยคนไกลจะได้รับข่าวดี ผู้ที่ทำธุรกิจนำเข้า ส่งออก หรือการค้าขายกับคนทางไกลโพ้นค่อนข้างจะโดดเด่น ใครจะเดินทางไกลจะสมหวัง การไหว้ขอพรต่อพระนารายณ์ หรือพญาครุฑบ่อย ๆ จะเป็นการเสริมดวงให้แก่ตนเอง การเงินจะมีโชคบ่อย ๆ ทั้งจากการเสี่ยง หรือการได้รับการอุปถัมค้ำจุนจากผู้ใหญ่ แต่บางคนอาจจะต้องเดือดร้อนหนักถ้ามีบริวารคอยล้างผลาญ ประเภทหาได้เท่าไหร่ก็ไม่พอ มีคู่แล้วปีนี้อุปสรรคขวากหนามยังเยอะอยู่นะ เหมือนกับว่าแก้วที่มันร้าวแล้วจะต่อให้เหมือนเดิมคงไม่ได้เลย คนโสดอย่าผลีผลามในการตัดสินใจ โดยเฉพาะพวกที่ชอบชิงสุกก่อนห่ามระวังปัญหาจะตามมาชนิดที่แก้ไขอะไรไม่ได้เลย สุขภาพระวังเจ็บป่วยแบบปัจจุบันทันด่วน

เกิดเมษายน
เป็นปีแห่งความสำเร็จ หรือความสมหวัง รวมไปถึงการที่จะได้มีชีวิตความเป็นอยู่ที่หรูหราฟู่ฟ่าขึ้น แต่ก็ต้องระวังกับการใช้สิ่งของฟุ่มเฟือยที่จะทำให้ผู้อื่นมองเราไปแบบดูถูกดูแคลนหากใช้ของที่ไม่สมกับฐานะความเป็นอยู่ที่ผ่านมา การไหว้ขอพรต่อพระพิฆเนศบ่อย ๆ ในปีนี้จะเป็นการเสริมดวง สำหรับผู้ที่ทำงานด้านวิชาการ อาหารการกิน ความสวยงาม บันเทิง เครื่องประดับตกแต่งค่อนข้างจะโดดเด่น การเงินมีวิสัยทัศน์กว้างไกลในการลงทุนที่จะเฉียบคมขึ้น แล้วผู้ที่จะต้องพูดต้องเจรจาเรื่องการเงินสุดท้ายจะสมหวัง แต่ผู้ที่จะเดินทางไกลในปีนี้อาจจะต้องใช้เงินมากกว่าปกติสักหน่อย มีคู่แล้วหากกำลังตกอยู่ในห้วงแห่งความทุกข์ก็ยังคงทุกข์ต่อไป แต่ก็ยังดีที่มีเรื่องดีอื่น ๆ เข้ามาทดแทน บางคู่ก็ผ่านปีนี้ไปได้อย่างแกน ๆ เท่านั้น คนโสดหากแข็งแรงดีก็จะไม่เป็นอะไรเลย แต่ถ้าเจ็บป่วยก็อาจต้องได้นอนโรงพยาบาล

เกิดพฤษภาคม
เป็นปีที่จะต้องสะสาง หรือแก้ไขปัญหาเก่า ๆ ที่เกิดขึ้นในปีที่แล้วให้แล้วเสร็จ มิเช่นนั้นหากปล่อยเป็นดินพอกหางหมูแล้วจะทำให้ปลายปีแทบจะไม่มีเวลาทำอะไรเลย เนื่องจากปัญหาเก่าที่รุมเร้าเข้ามา ปีนี้เป็นปีทองของคนวัยหนุ่มวัยสาว เพราะจะได้โชว์ความสามารถ หรือฝีไม้ลายมือของตัวเองออกมาได้อย่างเต็มที่ โดยมีผู้ใหญ่คอยให้การเกื้อหนุน ธุรกิจลุย ๆ งานที่ต้องออกแรงเยอะ งานที่ต้องใช้สมองมาก งานที่เกี่ยวกับของมีคม งานที่เกี่ยวกับเครื่องจักรกลหนัก ศัลยแพทย์ หรือทันตแพทย์ค่อนข้างจะโดดเด่น สำหรับผู้ที่จะต้องเข้าทำการสอบแข่งขันอะไรสักอย่างจะได้รับชัยชนะ ปีนี้ควรหาเวลาไปไหว้พระขันธะกุมาร เช่น ที่วัดวิษณุ ยานนาวา จะเป็นการเสริมดวงให้แก่ตัวเอง การเงินหากปวดหัวจะเป็นเพราะเรื่องเก่า ๆ หรือไม่ก็คน ๆ เดิมที่สร้างปัญหาให้ สิ่งที่ต้องระวังคือผู้ที่มีทรัพย์สินเงินทองอะไรต้องเก็บให้มิดชิด มิเช่นนั้นอาจถูกลักขโมยเอาได้ มีคู่แล้วหากปีที่ผ่านมาดูอึมครึม ปีนี้บรรยากาศจะกลับมาดีขึ้น แล้วบางคนก็ค่อนข้างจะมีเสน่ห์นะ ถึงกระนั้นถ้ามีคู่แล้วก็ไม่ควรออกนอกลู่นอกทาง คนโสดหากมีพบก็ต้องทำใจกับการที่จะมีพราก สุขภาพระวังอาการตั้งแต่กระดูกสันหลังลงไป

เกิดมิถุนายน
ปีนี้ควรหาเวลาไปทำบุญทำทาน หรือบริจาคเพื่ออุทิศให้เจ้ากรรมนายเวรบ่อย ๆ จะส่งผลดีให้แก่ตัวเอง การไหว้ท้าวเวสสุวรรณจะเป็นการเสริมดวง สำหรับผู้ที่ทำงานประจำ ข้าราชการ ตำรวจ ทหาร ท้องถิ่นค่อนข้างจะโดดเด่น การเงินจะได้หรือจ่ายขึ้นอยู่กับการพูดของตัวเอง ผู้ที่คิดจะทำการใหญ่หากไม่ชัวร์ควรชะลอไว้ก่อน มีคู่แล้วเป็นปีที่โดดเด่นของคนที่มีแฟนเกิดก่อนหลาย ๆ ปี หรือมีคู่เป็นคนจากทางไกลโพ้น คนโสดปีนี้ความรักไม่ได้โรยด้วยกลีบกุหลาบ สุขภาพระวังอาการเกี่ยวกับหัวใจ

เกิดกรกฎาคม
จะได้แสดงภูมิรู้ของตัวเองออกมาจนอาจจะได้สอน หรือให้คำปรึกษาแก่ผู้อื่น สำหรับผู้ที่ทำอะไรเกี่ยวกับศาสนา สาธารณะสุข การศึกษา วิชาการ นำเข้า ส่งออกค่อนข้างจะโดดเด่น การเซ่นไหว้พระฤาษีตามที่ต่าง ๆ จะเป็นการเสริมดวงให้แก่ตัวเอง การเงินมีโชคอยู่เนือง ๆ แต่อย่าหาเหาใส่หัว เช่น การไปค้ำประกันให้ใคร หรือตกปากรับคำกับใคร เฉพาะผู้ที่เคยบนบานศาลกล่าวจนประสบกับความสำเร็จแล้วยังไม่ได้ไปแก้ก็รีบไปซะ ไม่งั้นจะมีเรื่องมีราวได้ มีคู่แล้วเป็นปีที่โดดเด่นของคนที่มีแฟนเกิดทีหลังหลาย ๆ ปี หรือมีแฟนเป็นไม้ป่าเดียวกัน คนโสดปีนี้ยังไม่ต้องถามหาคำว่าความรัก สุขภาพเฉพาะคนอ้วนระวังจะเจ็บป่วย

เกิดสิงหาคม
ชีวิตจะเกิดความพลิกผัน หรือเกิดการเปลี่ยนแปลงไปในทางที่ดีขึ้นอย่างกระทันหัน ชนิดที่บางคนกำลังย่ำแย่แบบตายแหล่มิตายแหล่ก็จะรอดได้อย่างหวุดหวิด ผู้ที่ทำงานประจำ ข้าราชการ เอกชน ตำรวจ ทหาร หรืองานด้านบริการค่อนข้างจะโดดเด่น การหาเวลาไปไหว้ขอพรที่ศาลพระกาฬ ลพบุรี สักครั้งในปีนี้จะเป็นการเสริมดวง การเงินข่าวดีจะมีบ่อย แต่รายจ่ายก็ไม่ใช่น้อย หรือบางคนอาจจะต้องใช้เงินใช้ทองไปกับงานที่เกี่ยวกับการเฉลิมฉลอง หรืองานที่เป็นพิธีการอะไรบางอย่าง สิ่งที่พึงระวังคือปี 2562 นี้การเงินจะไว้ใจใครไม่ได้ มีคู่แล้วหากกำลังมีปัญหาเรื่องรักสามเส้าเราสามคนอยู่อาจมีเรื่องมีราวกันอย่างรุนแรง คนโสดมีดวงห่างเหิน ส่วนผู้ที่ต้องการมีแฟนเป็นคนที่มีเชื้อสายชาวเอเชียด้วยกันจะได้รับข่าวดี สุขภาพระวังอาการในช่องท้อง

เกิดกันยายน
เป็นปีที่รู้สึกได้ถึงความหวาดระแวงสงสัย หรือเกิดความลังเลในการตัดสินใจ แล้วหากมีอะไรอยู่ในใจก็ไม่ควรจะไปพูดให้ใครฟัง เพราะถ้าหากเรื่องนี้เป็นความลับมันจะรั่วไหล สำหรับผู้ที่ทำอะไรเกี่ยวกับความบันเทิง ความสวยงาม ศิลปะ เครื่องประดับ ศิลปิน หรืออาหารการกินค่อนข้างจะโดดเด่น ปีนี้ควรหาเวลาไหว้พระจันทร์ทุกคืนวันเพ็ญจะเป็นการเสริมดวงให้แก่ตัวเอง การเงินปีนี้เป็นโภคทรัพย์ คือจะมีทรัพย์มากขึ้น หรือมีโชคจนจะได้เป็นที่พึ่งพาอาศัยของบริวาร ผู้ที่ทำงานประจำก็จะได้รับการปรับเงินให้ขึ้นมากกว่าปกติ มีคู่แล้วให้ระวังความหยุมหยิม โดยเฉพาะผู้ที่จู้จี้ขี้บ่นระวังคนรักเขาจะรำคาญ หรือเกิดความเบื่อหน่ายในที่สุด คนโสดจะได้พบกับคนที่ถูกใจ แต่ระวังมันจะเป็นเพียงความลุ่มหลงเท่านั้น สุขภาพยังดูทรง ๆ อยู่

เกิดตุลาคม
เป็นปีที่จะมีความมั่นใจในตัวเองสูง แต่ทว่าหากคิดจะทำอะไรแล้วมีใครพูดหรือใครปรามอะไรก็ควรฟังเขาบ้าง เผื่อว่าเขาจะหวังดี แล้วการทำอะไรตามอำเภอใจคงไม่ใช่เรื่องที่ดีนัก เพราะคนที่เขาไม่ชอบก็มีมากโขอยู่ สำหรับผู้ที่ทำธุรกิจสีเทา หรืองานที่ต้องลุย ๆ ค่อนข้างจะโดดเด่น การไหว้ท้าวเวสสุวรรณจะเป็นการเสริมดวงให้แก่ตนเอง การเงินหากมีปัญหาผู้สูงวัยจะช่วยได้ หรือผู้ที่กำลังคบค้าสมาคมกับคนทางไกลโพ้นอยู่ก็จะได้รับความช่วยเหลือจากเขา มีคู่แล้วจะทำอะไรต้องเกรงอกเกรงใจคนรักเขาบ้าง บางครั้งเห็นว่าเขาไม่พูดไม่ได้หมายความว่าเขาไม่คิดนะ คนโสดที่รอคอยคนไกลจะได้รับข่าวดี แต่บางคนก็จะเจอคู่แข่งที่สมน้ำสมเนื้อกัน สุขภาพสำหรับผู้ที่กำลังตั้งครรภ์อยู่ต้องระวังให้มาก ๆ

เกิดพฤศจิกายน
จะมีการเรียนรู้ หรือต้องอบรมอะไรบางอย่างเพิ่มเติม รวมไปถึงการที่จะต้องศึกษาถึงนิสัยใจคอของใครบางคนให้ถ่องแท้มากขึ้น สำหรับผู้ที่เป็นคนมีทิฐิแล้วมีปัญหา ก็ต้องลดทิฐิลงบ้างแล้วไปขอความช่วยเหลือจากเขาก็จะประสบผลดีแก่ตัวเองมิใช่น้อย การเซ่นไหว้ฤาษีต่าง ๆ จะเป็นการเสริมดวงให้แก่ตัวเองในปีนี้ การเงินค่อนข้างจะกล้าได้กล้าเสียพอสมควร ก็ถือว่าเป็นเรื่องดี เพราะถ้ามีไอเดียคิดจะทำอะไรแล้วทำเป็นกล้า ๆ กลัว ๆ อยู่ หนทางแห่งความสำเร็จก็คงจะไม่เกิด มีคู่แล้วต้องคิดก่อนพูด อย่าให้คำพูดมาเป็นนายตน คนโสดสิ่งที่เห็นอาจไม่ได้เป็นอย่างที่ตัวเองคิด สุขภาพระวังอาการเกี่ยวกับความดัน หน้ามืด หรือเป็นลม

เกิดธันวาคม
เป็นปีแห่งการเริ่มต้นอะไรใหม่ ๆ ที่ดีงาม ผู้ที่จะเดินทางจะสมหวัง สิ่งที่ต้องระวังคือหากจะทำอะไรให้ระวังจะเสียเปรียบเขา การไหว้พระพิฆเนศบ่อย ๆ จะเป็นการเสริมดวงให้แก่ตนเอง สำหรับผู้ที่ทำอะไรที่เกี่ยวกับอาหารการกิน งานจร งานที่ต้องเดินทางบ่อย หรือผู้ที่ต้องจากถิ่นฐานบ้านเกิดเพื่อไปทำงานค่อนข้างจะโดดเด่น การเงินอยู่ในแดนบวก หรืออย่างน้อยก็จะดีกว่าปีที่แล้ว สำหรับผู้ที่เป็นนักเสี่ยงจะมีโชคจากเพศตรงข้าม มีคู่แล้วปีนี้ต้องระวังความขัดแย้ง ประเภทขิงก็ราข่าก็แรง ประเภทต่างคนต่างไม่ยอมลดราวาศอกให้แก่กัน คนโสดยังคงต้องรอไปก่อน สุขภาพระวังอุบัติเหตุ