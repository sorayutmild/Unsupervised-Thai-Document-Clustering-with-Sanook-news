วานนี้ (3 ธ.ค.) ผู้สื่อข่าวรายงานจากที่ประชุมคณะรัฐมนตรี (ครม.) ว่า การประชุม ครม.เป็นไปอย่างเคร่งเครียด เมื่อมีการหยิบยกปัญหารัฐบาลแพ้โหวตการตั้งคณะกรรมาธิการศึกษาผลกระทบมาตรา 44 และกรณีที่สภาฯ ล่มเมื่อสัปดาห์ที่ผ่านมาขึ้นมาพูดในวงประชุม โดยทันทีที่นายเทวัญ ลิปตพัลลภ รัฐมนตรีว่าการประจำสำนักนายกรัฐมนตรี ในฐานะที่ปรึกษาและกรรมการประสานงานสภาผู้แทนราษฎร (วิปรัฐบาล) ได้แจ้งต่อที่ประชุมว่า การประชุมสภาในวันที่ 4 ธันวาคม อย่าให้มีปัญหา เพราะไม่เช่นนั้นจะถูกฝ่ายค้านสวนกลับได้ถ้าคนของเราไม่พอ
“เมื่อเราเป็นพรรคร่วมรัฐบาลกันแล้ว ไม่ใช่อยู่ดีๆ คิดจะทำอะไรก็ทำ ถ้าผมอยู่ไม่ได้ พวกคุณก็อยู่ไม่ได้” ประโยคที่ผู้สื่อข่าวรายงานว่า พล.อ.ประยุทธ์ ประกาศกลางวงประชุม ครม.
ขณะที่ พล.อ.อนุพงษ์ เผ่าจินดา รัฐมนตรีว่าการกระทรวงมหาดไทย ได้กล่าวด้วยท่าทีแข็งกร้าวว่า “ตอนที่พรรคประชาธิปัตย์ เป็นรัฐบาลผมก็ช่วยดูแลบ้านเมือง ทำไมมาตอนนี้พวกผมชวนมาเป็นรัฐบาล แต่ทำไมพรรคประชาธิปัตย์ทำแบบนี้ รู้ไหมบ้านเมืองขณะนี้เป็นอย่างไร”
ด้าน นายสมคิด จาตุศรีพิทักษ์ รองนายกรัฐมนตรี กล่าวว่า “เสียงฝ่ายรัฐบาลปริ่มน้ำอยู่แล้วเราต้องล็อกเสียงไว้เลยเพราะเรื่องนี้เป็นเรื่องคอขาดบาดตาย พรรคประชาธิปัตย์มาโหวตสวนได้อย่างไร ยิ่งโหวตสวนก็ยิ่งติดลบ ทำไมไม่โนโหวต”
จากนั้นเวลา 11.00 น. ซึ่งเป็นเวลาพักเบรก นายกรัฐมนตรีได้ถือโอกาสประชุม ครม.วงเล็ก ซึ่งประกอบด้วย นายกรัฐมนตรี, นายอุตตม สาวนายน หัวหน้าพรรคพลังประชารัฐ (พปชร.), นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม, นายณัฏฐพล ทีปสุวรรณ รัฐมนตรีว่าการกระทรวงศึกษาธิการ, นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ ได้มีการพูดคุยถึงเรื่องดังกล่าวต่อ โดยนายกรัฐมนตรีกล่าวว่า “ถ้าการประชุมสภาพรุ่งนี้ล่มอีก อย่างเบาก็ปรับ ครม. อย่างหนักคือยุบสภาฯ”