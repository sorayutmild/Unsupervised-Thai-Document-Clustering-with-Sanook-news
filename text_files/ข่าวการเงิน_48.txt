เคยมั้ย? เวลาเรา โอนเงินผิดบัญชี ทั้งผ่านตู้เอทีเอ็ม อินเทอร์เน็ตแบงกิ้ง (Internet) หรือโมบายแบงกิ้ง (Mobile Banking) สำหรับผู้ที่โอนเงินไปยังปลายทางผิดคน หรือโอนเงินผิดจำนวน ไม่ว่าจะด้วยสถานการณ์ที่บีบบังคับให้ต้องรีบเร่ง หรือด้วยความเพลินก็ตามโดยไม่ตรวจสอบทำให้เกิดความผิดพลาดโดยไม่รู้ตัว
ในเมื่อเราโอนเงินผิดบัญชี หรือโอนผิดจำนวนเราจะมีวิธีแก้ไขอย่างไรล่ะ? Sanook Money มีเกร็ดความรู้ดีๆ มาฝากกัน
กรณีที่โอนเงินผิดบัญชี และจำนวนเงินผิด
ข้อมูลจากธนาคารแห่งประเทศไทย และศูนย์คุ้มครองผู้ใช้บริการทางการเงิน ธนาคารแห่งประเทศไทย (ธปท.) ระบุว่า หากเกิดกรณีดังกล่าวขึ้น ควรดำเนินการแก้ไขดังนี้

แจ้งปัญหา และนำส่งหลักฐานที่เกี่ยวข้อง ให้แก่ธนาคารที่เราใช้โอนเงิน
ธนาคารแจ้งระยะเวลาที่ใช้ตรวจสอบการโอนเงิน
ธนาคารติดต่อผู้รับโอนเงินผิด เพื่อให้ยินยอมคืนเงิน
ธนาคารแจ้งผลการดำเนินการ


กรณีผู้รับโอนยินยอมคืนเงิน : ธนาคารจะโอนเงินคืนเข้าบัญชีผู้โอน
กรณีผู้รับโอนไม่ยินยอมคืนเงิน : ผู้โอนสามารถแจ้งความต่อเจ้าหน้าที่ตำรวจ เพื่อออกคำสั่งทางกฎหมายให้ธนาคารของผู้รับโอนเงินดำเนินการอายัดบัญชี หรือให้เปิดเผยข้อมูลบัญชีให้แก่เจ้าหน้าที่ตำรวจ เพื่อดำเนินการทางกฎหมายต่อไป

กรณีคนอื่นโอนเงินมาให้เราผิดบัญชี
หากมีคนติดต่อมาจากธนาคารแจ้งว่ามีการโอนเงินผิดเข้ามาในบัญชีเรา ควรตรวจสอบเบื้องต้นว่ามีความผิดปกติหรือไม่ เพื่อป้องกันการถูกหลอกจากมิจฉาชีพ

สอบถามว่ามาจากธนาคารอะไร พร้อมถามชื่อ-นามสกุล เบอร์โทรศัพท์ที่สามารถติดต่อกลับได้
ปลายสายจะต้องแจ้งปัญหาที่เกิดขึ้นจากการโอน โดยต้องระบุข้อมูลที่สำคัญ เช่น วันที่ เวลา จำนวนเงิน ช่องทางการโอน เช่น Mobile Banking และหลักฐานอื่น มากกว่าที่จะสอบถามข้อมูลส่วนตัวจากเรา
ปลายสายแจ้งให้เราตรวจสอบรายการบัญชีมากกว่าที่จะเร่งรัดให้เราโอนเงินคืนกลับไปอย่างเดียว

จากนั้นเราต้องตรวจสอบบัญชีว่ามีเงินโอนเข้ามาตามที่มีคนโทรมาแจ้งหรือไม่ หากมี Internet Banking หรือ Mobile Banking ก็ตรวจสอบได้ทันที ถ้าไม่มีตรวจสอบการโอนเงินได้ที่ตู้เอทีเอ็ม หรืออัพเดตสมุดบัญชีก็ได้เช่นกัน
หากคุณตรวจสอบแล้วพบว่าโอนเงินผิดบัญชีจริง ๆ และไม่ใช่เงินของคุณจริง ๆ ต้องโอนเงินกลับไปให้เจ้าของบัญชี ถ้าเพิกเฉยเจ้าของเงินสามารถฟ้องร้องเพื่อเรียกเงินคืนจากเราได้
กรณีเกิดความผิดพลาดจากธนาคารที่โอนเงินผิดบัญชี
ธนาคารสามารถดำเนินการแก้ไขข้อมูลเองได้ หากเกิดความผิดพลาดจากพนักงาน ด้วยการกรอกเลขบัญชีผิด หรือจำนวนเงินผิด พนักงานผู้นั้นต้องติดต่อไปยังผู้รับโอนเพื่อขอให้โอนเงินกลับมา
อย่างไรก็ตาม วิธีป้องกันปัญหาที่ดีที่สุด คือ ตรวจสอบข้อมูลการโอนเงินให้ถูกต้อง ก่อนยืนยันการโอนเงินทุกครั้ง สำหรับเอกสารหลักฐานที่ต้องเตรียมให้ธนาคารตรวจสอบมีอะไรบ้างนั้น สามารถดูรายละเอียดได้จากเว็บไซต์ ศคง. 1213