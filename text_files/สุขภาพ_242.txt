เคยนั่งอยู่ด้วยกันหลายคน แต่บางคนก็บ่นว่าโดนยุงกัดตลอด แต่อีกคนก็บอกว่าไม่เจอยุงกัดเลยไหมคะ? หากจะไปว่า ว่าคนๆ นั้นตัวเหม็น ไม่ได้อาบน้ำ อาจจะไม่จริงเสมอไป แต่ก็ไม่ถือว่าผิด 100% เพราะอะไรเราถึงบอกแบบนี้ จริงๆ แล้วยุงชอบกัดคนประเภทไหน มีวิธีไหนบ้างที่จะช่วยให้ยุงกัดเราน้อยที่สุด มาดูกันค่ะ
 
“ยุง” ชอบกัดคนประเภทไหน?

คนที่เหงื่อออกมาก นอกจากกลิ่นเหงื่อแล้ว ยังมีเรื่องของอุณหภูมิบนผิวหนังที่พยายามคายความร้อนออกมาพร้อมกับเหงื่อ
คนที่มีอุณหภูมิที่ผิวหนังร้อนกว่าคนอื่น อาจไม่ได้หมายถึงคนที่ป่วยเป็นไข้เสมอไป
คนที่ออกกำลังกาย นอกจากจะมาทั้งเหงื่อชุ่มๆ แล้ว ยังมาพร้อมกับคาร์บอนไดออกไซด์ที่หายใจออกฉี่ๆ อีกต่างหาก หากออกกำลังกายตอนเย็นๆ ในสวนสาธารณะชื้นๆ ครึ้มๆ มีสิทธิ์โดนยุงตอมได้
ผิวเด็ก จะมีลักษณะ และกลิ่นที่ยุงบินเข้าหามากกว่าผิวหนังของผู้ใหญ่
ผู้หญิงมีสิทธิ์โดนยุงกัดมากกว่าผู้ชาย ด้วยเพราะฮอร์โมนที่แตกต่างกัน
คนที่ใส่เสื้อผ้าสีเข้มๆ มืดๆ หรือเสื้อผ้าลายขวางที่มีสีเข้มกับสีอ่อนตัดกันอย่างชัดเจน จะถูกยุงกัดมากกว่าคนใส่เสื้อผ้าสีสว่างๆ
คนที่มีเหงื่อออกเท้า หรือไม่ทำความสะอาดเท้า เพราะส่วนใหญ่ยุงชอบกัดขา มากกว่าแขน จากการตามกลิ่นเหงื่อของเท้า

 
วิธีหลีกเลี่ยงไม่ให้โดนยุงกัด

ใช้ยากันยุง ไม่ว่าจะเป็นแบบฉีด พ่น ทา จุดควัน ปล่อยคลื่นรบกวน หรือไอระเหย สุดแล้วแต่จะหามาได้
เลือกสวมเสื้อผ้าสีสว่างๆ
อาบน้ำให้ร่างกายสะอาด ปราศจากเหงื่อ และความร้อนสะสมที่ผิวหนัง
หลีกเลี่ยงสถานที่ที่น่าจะมียุงชุม เช่น ที่ชื้นๆ มืดๆ ริมน้ำ ในป่า ข้างพงหญ้า หากจำเป็นจริงๆ นอกจากเสื้อผ้าสีสว่างแล้ว อาจสวมเสื้อแขนยาว กางเกงขายาว หรือหาผ้าบางๆ มาคลุมตัวเพิ่ม
ติดมุ้ง ตาข่าย บานเกล็ด หรือมุ้งลวดที่หน้าต่างในบ้าน และอย่าเปิดประตูข้างไว้ในช่วงเย็นๆ หรือพลบค่ำให้ยุงเข้าบ้าน
ทำลายแหล่งเพาะพันธุ์ยุงภายในบ้าน เช่น จานรองกระถางต้นไม้ ชาม กะละมังที่น้ำขังนอกบ้าน ตุ่มน้ำที่ไม่มีฝาปิด ชามข้าวสัตว์เลี้ยง แจกัน ฯลฯ

 
นอกจากยุงกัดจะทำให้เรามีแผลแสบๆ คันๆ ไปหลายวัน ยังเป็นสาเหตุของโรคติดต่อมากมาย (แตกต่างไปตามสายพันธุ์ของยุง) เช่น ไข้เลือดออก ไข้สมองอักเสบ มาลาเรีย เท้าช้าง หรือแม้กระทั่งไวรัสซิกาได้ เพราะฉะนั้นอย่ามองว่าเรื่องยุงกัดเป็นเรื่องขำๆ เดี๋ยวก็หายอีกต่อไป ระวังอย่าให้โดนยุงกัดจะดีกว่าค่ะ