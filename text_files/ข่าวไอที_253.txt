     นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า
     ขณะนี้ยอดลงทะเบียนซิมการ์ดเพื่อยืนยันตัวบุคคลผู้ใช้บริการโทรศัพท์เคลื่อนที่แบบเติมเงิน(พรีเพด) อยู่ที่ 13.687 ล้าน แยกเป็นเครือข่าย AIS 9,500,000 เลขหมาย เครือข่าย DTAC 2,700,000 เลขหมาย เครือข่าย TRUE 1,300,000 เลขหมาย TOT 100,000 เลขหมาย และ CAT 37,000 เลขหมาย

     "การลงทะเบียนซิมครั้งนี้ไม่ใช่เป็นการตรวจสอบการใช้งานมือถือของประชาชนแต่อย่างใด ข้อมูลทั้งหมดจะถูกเก็บไว้ที่ผู้ประกอบการและ กสทช ในกรณีที่เกิดเหตุต่างๆ เกิดขึ้นข้อมูลดังกล่าวถึงจะดึงมาใช้งาน
     ข้อกังวลของพี่น้องประชาชนบางส่วนที่คิดว่าการลงทะเบียนซิมจะเป็นการที่รัฐจะมาล้วงข้อมูลส่วนตัวของประชาชนหรือเฝ้าระวังจับผิดการใช้งานมือถือของประชาชน ขอยืนยันว่าไม่มีเด็ดขาด มีแต่จะสร้างความมั่นคงและความปลอดภัยให้เกิดขึ้นกับพี่น้องประชาชนเอง"
4 เหตุผลที่ต้องลงทะเบียนซิมยืนยันตัวบุคคล
1) หากมีการยกเลิกใช้งานเลขหมายดังกล่าวแล้วจะขอเงินคืนได้ ซึ่งปัจจุบันมียอดเงินที่ค้างในระบบกว่า 1,000 ล้านบาท เนื่องจากประชาชนไม่สามารถแสดงหลักฐานการเป็นเจ้าของเลขหมายได้ เพื่อขอเงินคืนได้
2) การทำธุรกรรมทางด้านการเงินทุกประเภท หากซิมมีการลงทะเบียนแล้วจะสร้างความมั่นใจและความเชื่อมั่นในการทำธุรกรรมผ่านมือถือ
3) เรื่องความมั่นคงปลอดภัยในชีวิตและทรัพย์สินของประชาชน ที่ปัจจุบันมีการใช้ซิมที่ไม่ได้ลงทะเบียน โทรข่มขู่หรือหลอกลวงประชาชน
4) เรื่องความมั่นคงของประเทศทั้งเรื่องใช้ซิมในการจุดระเบิดต่างๆในพื้นที่สามจังหวัดชายแดนใต้ตลอดจนค้ายาเสพติด

