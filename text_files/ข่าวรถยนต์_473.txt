ในช่วงเดือนที่ผ่านมาหลังจากที่เราเริ่มทำคอลัมน์ มือสองน่าสนมาอย่างต่อเนื่องเป็นประจำทุกวันพุธนั้น หลายครั้งที่เราแนะนำรถเก่าที่ยังน่าใช้ราคาดีไม่แพง และคุณจับต้องได้ โดยเฉพาะ เมื่อรถเหล่านี้อาจจะเหมาะกับคนที่มีเงินไม่มาก ต้องการรถที่มากกว่าแค่การตอบโจทย์ในเรื่องราคา แต่เป็นการใช้งานที่ต้องรองรับได้ตามความเหมาะสมด้วย 
ที่ผ่านมาเราได้แนะนำรถยนต์ไปหลายรุ่น โดยส่วนใหญ่นั้นจะเป็นรถใช้งานกลุ่มซิตี้คาร์และคอมแพ็คคาร์ที่มีทั้งใหม่และเก่า แต่บางครั้งก็ต้องยอมรับครับว่ารถอาจจะให้อะไรได้มากกว่า โดยเฉพาะ ถ้าคุณเองอาจจะกำลังมองหายานยนต์ที่ตอบโจทย์ได้ในเรื่องความสะดวกสบายแต่ไม่อยากจ่ายแพง รถหรูตัวเก๋าอาจจะเป็นทางออกที่เหมาะสม
Nissan Cefiro
Nissan Cefiro A33
แม้ต้องยอมรับว่า  Nissan จะไม่ใช่แบรนด์ที่หวือหวามากในตลอดช่วงเวลาที่ผ่านมา แต่รถยนต์ค่ายนี้ก็มาพร้อมฟังชั่นการขับขี่ที่ไม่เหมือนใคร โดยเฉพาะสมรรถนะที่เต็มเปี่ยม และมันมีอยู่ใน  Nissan Cefiro ที่ในรุ่นแรกนั้นคือ โฉม A31 ยอดฮิตนำไปแต่งของวัยรุ่นไทย ทว่าเรากำลังพูดถึงตัวหรู ที่อาจจะไม่ได้รับความนิยมมากนักแต่ก็ใช่ว่าจะไม่น่าสนใจเลย
Nissan Cefiro A32-A33 นั้นเป็นรถที่ถูกผู้ซื้อรถยนต์มือสองส่วนใหญ่มองข้ามไปอย่างน่าเสียดาย ด้วยความที่มันเป็น Nissan บวกกับทรวดทรงที่ดูแล้วอาจจะแก่ไปนิด ที่มาพร้อมเรือนร่างของซีดานขนาดกลางตอบสนองความหรูหรามีมากมายหลายเวอร์ชั่น รวมถึงรุ่นแต่งพิเศษที่งามหยดที่สุดในยุคนั้นตั้งแต่ออกมาจากโรงงาน
Nissan Cefiro
Nissan Cefiro A32
Cefiro A32 นั้นเป็นรถที่สืบทอดเจตนารมย์ของค่าย Nissan  ที่หวังในรถซีดานกลางคันนี้เปลี่ยนจาก Premium Compact มาสู่รถนั่งสำหรับผู้ใหญ่อย่างแท้จริงสำหรับผู้บริหาร เริ่มแนะนำสู่ตลาดในญี่ปุ่นปี 1995 และปลดระวางไปเมื่อ 1998
เวลาเพียง 3 ปี ที่มาเร็วไปเร็วทำให้หลายคนงงเป็นไก่ตาแตกว่าทำไมจะไวขนาดนั้น แต่นั่นเป็นเพราะ แนวออกแบบใหม่ถูกเตรียมไว้เรียบร้อยแล้วและแนะนำในปี 1999 ผ่านCefiro A33 ที่หรูหรายิ่งกว่าโดยเฉพาะรถคันไหนที่มาพร้อมสีดำจากโรงงานนั้นถือว่ากินขาดกว่ารุ่นอื่นๆที่มีในตลาด ก่อนโดนค่ายรถยนต์ยอดนิยมตลบหลังด้วยรุ่นใหม่ ทำให้หลายครั้งที่ดูเหมือน Cefiro a33 ดูเป็นรถที่ล้าหลังไป
Nissan Cefiro
ทรวดทรงที่งดงามมาพร้อมสมรรถนะการขับขี่ที่วางใจได้ ด้วยระบบช่วงล่างที่มาในสไตล์นุ่มนวลแต่หนึบแน่นมั่นคงทุกเส้นทาง โดยเฉพาะเบรคที่เซทมาสั่งได้ดั่งใจ แต่ที่โดดเด่นสุดก็ไม่พ้นขุมพลังใต้ฝากระโปรงรหัส VQ  เครื่องยนต์ V6  ที่กวาดรางวัลมาแล้วมากมายทั่วโลก มีให้เลือกตั้งแต่ 2.0 ,2.5 และ 3.0 ลิตร ที่ทนทานมากดูแลง่ายให้แรงม้าพอดีๆเริ่มต้นที่ 155 แรงม้า และ 3.0 ให้ถึง 220 แรงม้า  แต่ที่เป็นข้อเสียเดียวของมันคืออาจจะกินน้ำมันไปหน่อยโดยเฉพาะยิ่งถ้าคุณใช้งานมันในเขตเมือง
อย่างไรก็ดีถ้าคุณมีโอกาสออกต่างจังหวัดบ่อยเครื่องยนต์ V6 นี้ก็สามารถตอบสนองได้ดีตลอดเส้นทาง มีอัตราประหยัดที่ถือว่าพอไปวัดไปวาได้ตามนิสัยของเครื่องยนต์บล็อกกลางที่ชอบทางไกล แต่ต้องรู้จักขับสักนิดอย่าใช้วิธีคิกดาวน์บ่อยค่อยเร่งสบายๆ รับรองอาจจะประหยัดกว่าที่คิด แถมแก๊สโซฮอลล์ก็ใช้ได้ไม่มีปัญหา ส่วนถ้าคิดจะเอาไปดมแก๊สนั้นไม่ค่อยแนะนำเท่าไร

ขุมพลังพันธ์แกร่งหนึ่งเดียวที่กวาดรางวัลมาแล้วทั่วโลกกับ VQ
ในตลาดตอนนี้ค่อนข้างมี Nissan Cefiro ทั้ง A32-A33 มีอยู่มากมาย โดยจุดที่แตกต่างของรถยนต์ทั้ง 2 รุ่นสามารถดูได้ที่เรือนร่างที่แตกต่างกันอย่างชัดเจน โดย A33 จะมาพร้อมกระจังหน้าโครเมี่ยม และไฟหน้า-ท้ายที่ดูทันสมัยกว่า ส่วน A32  จะออกแนวเหลี่ยมๆ ตามสมัยนิยม แต่ก็ไม่ขี้เหร่มากมายอะไรนัก
 ด้านราคาจำหน่ายตามผู้จัดจำหน่ายรถยนต์มือสองนั้น Nissan Cefiro A32 มีราคาเริ่มที่ 2 แสนบาทต้นๆ ไปจนถึง 3 แสนบาทกลางๆ ส่วนA33 นั้นเริ่มตั้งแต่ 2 แสนบาทปลายๆไปถึง 4 แสนบาทกลางๆ โดยทั้ง 2 รุ่นนี้มีให้เลือกทั้งเครื่อง 2.0 และ 3.0 ลิตร ส่วนถ้ารถคันไหนเป็น 2.5 ลิตร แสดงว่ามีการเปลี่ยนเครื่องยนต์มาแล้ว ยังไงตรวจสอบให้ดี แต่บอกได้เลยว่ารถสภาพสวยยังมีเยอะพอสมควร
 
ภาพประกอบจากอินเตอร์เน็ต
Sanook! Auto Comment >>> รถ Nissan Cefiro นั้น อาจจะไม่ใช่รถที่อยู่ในสายตาของใครหลายคนเว้นตัว A31 ที่ยังขายดีแม้จะ 20 ปีแล้ว ทว่าสาเหตุหนึ่งที่A32 และ A33 ไม่ค่อยได้รับความนิยมนั้นเพราะอัตราประหยัดที่ไม่น่าประทับใจยิ่งเทียบกับรถช่วงเวลาเดียวกันแต่ด้วยความหรูที่เหนือชั้น บอกได้เลยว่าไม่ผิดหวังแน่นอน ถ้ากำลังต้องการรถหรู
 
 