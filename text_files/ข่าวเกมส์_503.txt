Sony ค่อยๆเปิดเผยข้อมูล PlayStation 5 (PS5) มาทีละอย่างสองอย่าง จนเกมเมอร์บางคนก็เริ่มจะหงุดหงิดว่าจะกั๊กอะไรนักหนา เริ่มแรกก็รูปร่าง Controller ต่อมาก็ดีไซน์เครื่อง แต่ประเด็นสำคัญที่สุดอย่างราคาขาย ยังไม่เปิดเผยให้รู้กันเสียที ตอนนี้ก็เลยมีแต่ข่าวลือกันไปลือกันมา ว่าราคาจะ 23,000 บาทบ้าง ไม่ก็ราคา 15,000 บาทบ้าง ได้แต่เดากันไปก่อน แต่ก็มีอย่างหนึ่งที่เรารู้กันแล้วก็คือสเป็คของตัวเครื่อง ซึ่งแรงไม่ใช่เล่นเลย ก็เลยอยากจะพาไปเปรียบเทียบกันดูว่า ถ้าเราต้องประกอบ PC สักเครื่องที่มีสเป็คความแรงพอๆกับ PS5 เราจะต้องใช้งบเท่าไร 
โดยทาง Sanook Game จะใช้ข้อมูลจาก 2 แหล่ง ในการเปรียบเทียบสเป็คของ PS5 ในครั้งนี้

CPU 
ตัวประมวลผลหลักของเครื่อง โดย PS5 นั้นใช้ CPU รุ่นออกแบบพิเศษ 8 core Zen 2 AMD (8x Zen 2 Cores at 3.5GHz) ซึ่งถ้าเทียบกับสเป็คของ PC ที่มีขายในตลาดแล้ว ทั้งสองแหล่งบอกว่าเทียบเท่ากับ AMD Ryzen 7 3700X ซึ่งมีราคาขายอยู่ที่ประมาณ 11,000 บาท ตามราคาในตลาดไทย แต่ถ้าเมืองนอกจะขายถูกกว่าอยู่ที่ประมาณ 8,500 บาทเท่านั้น ซึ่งแหล่งข่าวให้เหตุผลว่า 8 core Zen 2 AMD ของ PS5 นั้น มีจำนวน Cores และ threads ที่ใกล้เคียงกัน และรองรับการเล่นเกมความละเอียด 4K ได้อย่างดี จึงเป็นรุ่นที่ใกล้เคียงที่สุด

GPU
การ์ดจอหรือชิปประมวลผลกราฟิก เป็นอีกอย่างที่สำคัญของเครื่องเกม กราฟิกจะสวยไหมก็ขึ้นกับส่วนนี้ด้วย ซึ่งในส่วนของ GPU ของ PS5 นั้นก็ใช้ชิปรุ่นพิเศษจาก AMD อีกเช่นกันในชื่อว่า AMD RDNA2 GPU มีขุมพลังอยู่ที่ 10.28 TFLOPs, 36 CUs at 2.23GHz จากการเปรียบเทียบของแหล่งข่าว ได้แยก GPU ที่มีพลังพอๆกับของ PS5 ออกเป็นสองตัวเลือกคือ GPU จาก AMD และจาก Nvidia ซึ่งของ AMD จะมีพลังพอๆกับรุ่น Radeon Rx 5700 XT สนนราคาอยู่ที่ประมาณ 14,000 บาท ส่วนการ์ดจอ Nvidia ที่ใกล้เคียงกันก็จะเป็น Geforce RTX 2070 Super มีราคาขายถูกสุดที่ราวๆ 16,000 บาท

SSD
ยุคใหม่แล้ว พลังประมวลผลอะไรก็มากขึ้น แต่ถ้าฮาร์ดดิสก์ยังเป็นจานหมุนแบบเก่าอยู่จะไม่ได้ทำให้เครื่องไวขึ้นตามไปด้วย จึงต้องเปลี่ยนเป็น SSD เพื่อให้การโหลดข้อมูลทำได้ไวขึ้น ไม่ต้องเสียเวลารอโหลดนาน สำหรับ SSD ของ PS5 มาในแบบ Custom 825GB SSD PCI Express 4.0 เราก็ตีเป็น 1TB ไปละกัน จากการสำรวจราคาของ SSD PCI Express 4.0 ความจุ 1TB ตอนนี้ราคาอยู่ที่ประมาณ 8,000-9,000 บาท

RAM
หน่วยความจำของเครื่อง PS5 มีขนาด 16GB GDDR6/256-bit ถ้าเทียบกับของ PC ก็เอาเป็นรุ่น DDR4/3000 RAM PC CORSAIR VENGEANC แบบ 8GBx2 มีราคาขายอยู่ที่ประมาณ 3,000 บาท

อุปกรณ์อื่นๆ
นอกเหนือจากฮาร์ดแวร์ในตัวเครื่องแล้ว ก็ยังมีอุปกรณ์อื่นๆอีกมากมาย ที่ต้องนับรวมเข้าไปด้วยถ้าต้องการ อย่างเช่น ไดร์ฟบลูเรย์ ก็ราคาประมาณ 6,000 บาท จอย Dualsense ราคาน่าจะประมาณ 2,000 บาท ไหนจะอุปกรณ์อื่นๆอย่างเคสราคาประมาณ 1,000 บาท สายไฟ สาย HDMI สาย USB ฯลฯ
สรุปราคา
การสรุปราคาในครั้งนี้ เราคิดจากราคาขายฮาร์ดแวร์ของไทยเป็นหลัก ซึ่งถ้าลองเทียบกับราคาของเมืองนอกแล้ว เมืองนอกราคาค่อนข้างถูกกว่าถึงราวๆ 20% เราจะมาเริ่มกันที่ราคาไทยก่อน ถ้าจะประกอบ PC แรงระดับ PS5 ในไทยก็จะต้องจ่ายในราคาประมาณ 45,000 บาท แต่ถ้าเป็นรุ่น Digital ก็ตัดค่าไดร์ฟบลูเรย์ไป ก็จะเหลือเพียง 39,000 บาท
แต่ถ้าเป็นราคาเมืองนอก ก็จะประมาณ 37,000 บาท สำหรับรุ่นปกติ แต่ถ้ารุ่นดิจิตอลก็แค่ 34,000 บาท
 
ก็เห็นกันไปแล้วว่า PS5 นั้นถึงแม้ว่าจะมีราคาขายที่ 23,000 บาทจริงตามที่ลือ แต่ก็มีราคาถูกกว่าประกอบ PC พลังพอๆกันมากทีเดียว ซึ่งของ PC นั้นแค่ลำพัง CPU และ GPU ที่มีพลังพอกันก็แทบจะแพงกว่า PS5 แล้ว ดังนั้น PS5 อย่างไรก็เป็นตัวเลือกที่ดีสำหรับผู้ที่ต้องการเล่นเกมกราฟิกสวยยุคใหม่ ในราคาที่ไม่แพง
สามารถดูการเปรียบเทียบราคาได้จาก Youtuber ท่านนี้ที่เรานำข้อมูลมาอ้างอิงกันได้ด้านล่าง
