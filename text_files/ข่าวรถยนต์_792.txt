     Honda Civic Type R สปอร์ตแฮทช์แบ็ครุ่นสำคัญของฮอนด้า เผยโฉมเวอร์ชั่นจำหน่ายจริงแล้วก่อนการเปิดตัวจะมีขึ้นเร็วๆนี้

     ก่อนหน้านี้ ฮอนด้า ซีวิค ไทพ์ อาร์ เวอร์ชั่นต้นแบบ ถูกนำมาจัดแสดงในงานเจนีวามอเตอร์โชว์ 2015 ที่ผ่านมา ซึ่งสามารถเรียกกระแสตอบรับได้อย่างล้นหลาม ด้วยดีไซน์ภายนอกที่ดูโฉบเฉี่ยว รวมถึงยังเป็นโมเดลสำคัญในการทำตลาดที่ยุโรปด้วย
     Civic Type R ใหม่ ติดตั้งเครื่องยนต์เบนซินไดเร็คอินเจคชั่น 4 สูบ ความจุ 2.0 ลิตร VTEC เทอร์โบที่ถูกพัฒนาขึ้นใหม่ ให้กำลังสูงสุด 310 แรงม้า (PS) ที่ 6,500 รอบต่อนาที สามารถสร้างแรงบิดได้สูงสุดถึง 400 นิวตัน-เมตร ที่ 2,500 รอบต่อนาที ส่งกำลังด้วยเกียร์ธรรมดา 6 สปีด สามารถเร่งความเร็วจาก 0-100 กม./ชม. ได้ในเวลา 5.7 วินาที ก่อนแตะความเร็วสูงสุดที่ 270 กม./ชม.
 

     นอกจากนั้น ยังมีปุ่ม '+R' ติดตั้งบนพวงมาลัยเพื่อรองรับการขับขี่บนสนามแข่ง โดยปุ่มดังกล่าวจะช่วยเพิ่มการตอบสนองของเครื่องยนต์เพื่อเพิ่มแรงบิดมากยิ่งขึ้น รวมถึงช่วงล่างแบบ Adaptive Damper System ที่สามารถปรับความหนืดของช่วงล่างได้ตามการขับขี่ และ Advanced Dual Axis Strut Front Suspension ที่ช่วยลดอาการอันเดอร์สเตียร์ซึ่งเป็นธรรมชาติของรถยนต์ขับเคลื่อนล้อหน้า
 

     Honda Civic Type R มีสีตัวถังให้เลือกทั้งหมด 5 สี ได้แก่ สีขาวแชมเปี้ยนชิพไวท์, สีดำคริสตัลแบล็ค, สีเงินโพลิชเมทัล, สีน้ำเงินบริลเลี่ยนท์สปอร์ต และสีแดงมิลานเรด
     รายละเอียดเพิ่มเติมตามมาภายหลังการเปิดตัวอย่างเป็นทางการ
 
 