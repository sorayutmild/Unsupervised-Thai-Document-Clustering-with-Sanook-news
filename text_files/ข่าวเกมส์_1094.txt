Project HON เกมออนไลน์สงครามหุ่นล้ำยุค
Project HON
มีเกมออนไลน์ใหม่น่าสนใจเปิดตัวที่งาน G-Star 2014 ของเกาหลีใต้ในช่วงนี้ คือ Project HON ของค่าย NCsoft คำว่า HON นั้นย่อมาจาก "Humanoid robot On Neuro-control" หรือหุ่นบังคับที่มีรูปร่างเหมือนมนุษย์ เป็นเกมยิงออนไลน์ที่มีกราฟิกสมจริงสูง เพราะลงทุนสร้างด้วยเอนจิ้น Unreal 4 ตัวล่าสุด ทาง NCsoft จะทำลงทั้งเครื่อง PC ในปี 2015 และคอนโซลยุคใหม่อย่าง PS4 และ Xbox one ด้วย แต่ยังไม่กำหนด










จากตัวอย่าง Trailer เราจะเห็นได้ว่าหุ่นยนต์รบนั้นมีรูปร่างคล้ายกับหุ่นยนต์ในเกม Titan Fall แต่เกมนี้จะไม่มีคนบังคับ เราจะเล่นเป็นหุ่นเองเลยคล้ายๆกับเกมอย่าง  Armored Core มากกว่า ซึ่งหุ่นที่มีให้ใช้ก็มีหลายคลาสหลายชนิด ทั้งหุ่นยนต์รบหุ้มเกาะเน้นอาวุธหนักและพลังทำลาย ไปจนถึงหุ่นยนต์ที่มีความสามารถแปลงร่างเป็นรถเพื่อเน้นความเร็ว ดูคล้ายๆพวกทรานส์ฟอร์เมอร์ส์ก็มี ที่สำคัญคือสเกลของหุ่นทุกตัว เน้นความสมจริง ไม่ว่าจะเป็นเรื่องของสัดส่วนหุ่นและโมชั่นคอนโทรล การเคลื่อนไหวของหุ่นแต่ละตัว ทั้งตอนเคลื่อนที่และขณะที่โจมตี
ระบบการเล่นของเกมนี้จะเป็นแนว Massively multiplayer online การสู้รบของผู้เล่นจำนวนมากในฉากสนามรบขนาดใหญ่ คล้ายๆกับเกม Battlefield แต่เกมนี้จะเป็นตัวละครหุ่นยนต์แทน โดยมีอาวุธและพาหนะให้ใช้หลายแบบ รวมถึงอาวุธที่มีทั้งอาวุธระยะไกล และอาวุธโจมตีแบบประชิดด้วย อย่างที่เห็นใน Trailer จะมีการใช้ปืนยิงสลิงดึงคู่ต่อสู้เข้าใกล้ตัวเพื่อโจมตีระยะประชิดได้