นาทีนี้บอกคำเดียวว่าดังสนั่นวงการมายาทั่วแดนมังกร สำหรับนักแสดงแถวหน้าของเมืองจีน “ฟ่าน ปิงปิง” วัย 36 ปี ซึ่งเธอไม่ได้ปรากฏตัวต่อสาธารณะ และไม่มีความเคลื่อนไหวบนโลกโซเชียลมีเดียนานถึง 3 เดือน หลังถูกทางการจีนควบคุมตัวเพื่อสอบปากคำฐานหลบเลี่ยงภาษีจากรายได้มหาศาล
เนื่องจาก ฟ่าน ปิงปิงได้ทำสัญญารับเงินค่าจ้างจากงานแสดงถึง 2 ฉบับ โดยฉบับแรกเป็นค่าตัวที่ทำเงินมากกว่าสัญญาอีกฉบับ ที่นำไปยื่นเสียภาษีกับสรรพากร หรือที่หลายคนรู้จักกันในชื่อ "สัญญาหยิน-หยาง" นั่นเอง
>> เจ้าหน้าที่จีนยืนยัน "ฟ่าน ปิงปิง" โดนจับ ฐานทำสัญญารับงานปลอม หวังเลี่ยงภาษี
>> "ฟ่าน ปิงปิง" ยังไร้วี่แวว หลังลือโดนจับเลี่ยงภาษี ส่อ "หมดอนาคต" วงการบันเทิงจีน
อาชีพดารา-นักแสดง เป็นหนึ่งในอาชีพที่มีค่าตัวค่อนข้างสูง ยิ่งเคยร่วมงานกับวงการฮอลลีวูดด้วยแล้วล่ะก็ ค่าตัวย่อมแพงขึ้นหลายเท่าตัว แน่นอนว่ายิ่งมีรายได้เยอะก็ต้องเสียภาษีเยอะด้วยเช่นกัน
Sanook! Money ได้รวบรวมข้อมูลและนำมาคำนวณภาษีคร่าวๆ ในกรณีที่ ฟ่าน ปิงปิง จะต้องจ่ายให้รัฐจริงๆ มาฝากกัน
ข้อมูลจาก Forbes จัดอันดับนักแสดงจีนที่มีรายได้สูงสุดของปี 2017 พบว่า ฟ่าน ปิงปิง เป็นนักแสดงอันดับ 1 ที่มีรายได้สูงถึง 300 ล้านหยวน (ราว 1,436 ล้านบาท) หากคิดเป็นรายได้ต่อเดือนอยู่ที่ 25 ล้านหยวน (ราว 119 ล้านบาท)
ปัจจุบัน ฟ่าน ปิงปิง อาศัยอยู่ในมณฑลเจียงซู ซึ่งเราใช้กรอบภาษีของมณฑลเซี่ยงไฮ้เป็นตัวกำหนดแทน เพราะอยู่ไม่ไกลจากมณฑลเจียงซูนัก
ส่วนกรอบภาษีที่มณฑลเซี่ยงไฮ้กำหนดให้จ่ายอยู่ที่ 45% ของรายได้ต่อเดือน
หากคำนวณคร่าวๆ แล้ว จะพบว่า ฟ่าน ปิงปิง จะต้องจ่ายภาษีต่อเดือนอยู่ที่ 11.23 ล้านหยวน (ราว 53.8 ล้านบาท)
ดังนั้น จึงสันนิษฐานได้ว่า ฟ่าน ปิงปิง จะต้องเสียภาษี 134.76 ล้านหยวน หรือราว 645 ล้านบาทต่อปี เกือบครึ่งหนึ่งของรายได้ของเธอ ซึ่งก็ไม่ใช่เงินน้อยๆ เลยนะ
ไม่แปลกใจเท่าไหร่นักว่าทำไมเธอถึงทำ “สัญญาหยิน-หยาง” เพื่อเลี่ยงภาษี และเห็นได้ชัดเลยว่าอนาคตของซุปตาร์ฟ่าน ปิงปิง ดับสูญแล้ว เพราะสื่อทางการจีนได้รายงานว่า เธอยังอยู่ในเรือนจำและไม่สามารถออกไปไหนได้ 
นอกจากประเด็นสัญญาหยิน-หยางแล้ว เจ้าหน้าที่ตำรวจยังได้มีการขยายผลอีกว่า ฟ่าน ปิงปิง ต้องสงสัยมีส่วนพัวพันกับการกู้ยืมเงินธนาคาร และคดีคอรัปชั่นอีกหลายกระทง และอาจะได้รับโทษตามกฎหมาย
ถือเป็นเรื่องน่าเศร้านัก สำหรับซุปตาร์พรมแดงสู่เรือนจำคนนี้