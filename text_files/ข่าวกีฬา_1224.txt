นับว่าเป็นปีทองของวงการลูกยางไทยอย่างแท้จริง หลังจากที่ “ดาวตบสาวไทย” จำนวนทั้งสิ้น 7 คนเดินทางออกไปเล่นลีกอาชีพในต่างแดนพร้อมๆกัน ไล่ตั้งแต่ ชัชชุอร โมกศรี และ อัจฉราพร คงยศ ที่ไปเล่นอยู่ในตุรกี, ทัดดาว นึกแจ้ง, พิมพิชยา ก๊กรัมย์, จรัสพร บรรดาศักดิ์ และ หัตถยา บำรุงสุข ที่ไปเล่นในลีกเมืองปลาดิบ
 แน่นอนทุกดีลที่เกิดขึ้นล้วนแล้วแต่สร้างความฮือฮาให้กับแฟนลูกยางชาวไทยได้เป็นอย่างมาก เพราะไม่ใช่เรื่องง่ายที่จะมีนักกีฬาสักคนได้ออกไปเล่นต่างประเทศ โดยเฉพาะในลีกที่มีมาตรฐานสูงอย่างในญี่ปุ่นและตุรกี แต่ดีลที่เชื่อว่าหลายๆคนรอคอยมากที่สุดคือการย้ายทีมของ หัตถยา เพราะว่าในอดีตที่ผ่านมา เจ้าตัว เคยอกหักมาแล้วครั้งหนึ่ง ทั้งที่ตกลงเซ็นสัญญาและเตรียมที่จะออกเดินทางอยู่แล้ว
อาการบาดเจ็บที่ปวดร้าว
ย้อนกลับไปในช่วงกลางปี 2018 มีข่าวลือหนาหูว่า สโมสรวอลเลย์บอลอาชีพจากญี่ปุ่น ตกลงเซ็นสัญญาคว้าตัวดาวตบสาวไทยคนหนึ่ง ไปร่วมทัพในฤดูกาลใหม่ พร้อมจ่ายค่าเหนื่อยสูงถึง 7 หลัก ซึ่งข่าวลือนี้ถูกยืนยันในภายหลังว่าคนที่เตรียมบินไปลุยแดนปลาดิบในครั้งนั้นคือ “เตย” หัตถยา บำรุงสุข บอลสั้นฝีมือดีทีมชาติไทย ที่ตกลงเซ็นสัญญาและเตรียมบินไปร่วมทัพ “เจที มาร์เวอรัส” หากแต่ว่าโชคชะตามักเล่นตลกกับคนเราเสมอเพราะสุดท้ายแล้ว เจ้าตัว ได้รับบาดเจ็บและพลาดการย้ายสู่เมืองปลาดิบแบบสุดช็อค
เมื่อวันที่ 21 กันยายน 2561 ในการแข่งขันวอลเลย์บอล AVC Cup 2018 รอบรองชนะเลิศ ระหว่าง ทีมชาติไทย กับ ทีมชาติจีน ที่จังหวัดนครราชสีมา หัตถยา ถูกเปลี่ยนตัวออกจากสนามในช่วงต้นเซตที่ 4 หลังจากมีอาการบาดเจ็บที่บริเวณเข่าซ้าย ซึ่งไม่มีใครคิดว่าอาการบาดเจ็บในครั้งนี้ มันจะพรากวอลเลย์บอลไปจากชีวิตของเธอนานกว่า 2 ปี เพราะหลังจบการแข่งขันรายการดังกล่าว หัตถยา เข้ารับการตรวจรักษาอย่างละเอียดโดยทีมแพทย์พบว่าหมอนรองกระดูกฉีกขาด และต้องเข้ารับการผ่าตัดเพื่อรักษาอาการบาดเจ็บให้หายขาด โดยคาดว่าต้องพักฟื้นอย่างน้อย 6 เดือน มันหมายความว่าความฝันในการย้ายไปโชว์ฟอร์มเก่งในแดนปลาดิบต้องพังทลายลงไปต่อหน้าต่อตาทันที
  โชคชะตาเล่นตลกผ่าตัดรอบ 2
แม้ว่าจะเสียใจมากเพียงใดกับความผิดหวังที่เกิดขึ้น หัตถยา ก็ยังคงเข้มแข็งและต่อสู้อย่างเต็มที่เพื่อโอกาสในการกลับคืนสนามอีกครั้ง โดยในช่วงนั้น เจ้าตัว ได้รับกำลังใจอย่างมากมายจากคนรอบตัวและแฟนวอลเลย์บอลชาวไทยทั่วประเทศๆ ทุกคนต่างเสียใจกับสิ่งที่เกิดขึ้นและคาดหวังว่าจะได้เห็นขวัญใจของตัวเองหายจากอาการบาดเจ็บโดยเร็วที่สุด
แต่ว่าสิ่งที่กลั่นแกล้งเธอกลับเป็น “โชคชะตา” เพราะจากการตรวจเช็คอาการที่หัวเข่าของเธอหลังเข้ารับการผ่าตัดและฟื้นฟูร่างกายมาได้แล้วสักระยะ แพทย์ผู้เชี่ยวชาญกลับตรวจพบอาการบาดเจ็บซ้ำซ้อนที่ซ่อนอยู่ในเข่าของเธอ ก่อนจะวินิจฉัยและลงความเห็นว่า หัตถยา ต้องเข้ารับการผ่าตัดเป็นครั้งที่ 2 โดยรอบนี้จะต้องพักฟื้นเพิ่มอีกเกือบ 1 ปีเต็ม
การหยุดพักรักษาตัวเป็นระยะเวลานานกว่า 2 ปี หัตถยา ต้องเผชิญกับความเหนื่อยล้าในการฟื้นฟูร่างกายที่ต้องทำซ้ำไปซ้ำมาไม่รู้กี่ครั้ง ความอึดอัดและความรู้สึกด้านลบมากมายเกิดขึ้นภายในจิตใจ แน่นอนว่านักกีฬาหลายๆคนต่างเคยพบเจอกับสิ่งเหล่านี้อย่างปฏิเสธไม่ได้ แต่ไม่ได้หมายความว่าทุกคนจะก้าวผ่านข้ามมันไปได้ เพราะมีไม่น้อยเช่นกันที่เริ่มถอดใจและเลือกที่จะไม่กลับมายืนจุดเดิมอีกแล้ว แต่มันไม่ใช่กับ เตย เพราะด้วยหัวใจที่เด็ดเดี่ยวบวกกับเลือดนักสู้ที่สูบฉีดอยู่ทั่วร่างกาย ในที่สุด หัตถยา บำรุงสุข ก็กลับคืนสู่สนามได้อีกครั้งอย่างที่หลายๆคนคาดหวัง
 เติมเต็มความฝันไดมอนด์ฟู้ดฯ
หัตถยา กลับมามีรายชื่ออีกครั้งในการแข่งขัน ไทยแลนด์ลีก ฤดูกาล 2020-2021 กับสโมสร “บิ๊กเนม” ไดมอนด์ ฟู้ดฯ ท่ามกลางความตื่นเต้นของแฟนๆที่เฝ้ารอการคืนสนามของเธอ ทุกๆคนทราบดีว่า ไดมอนด์ ฟู้ดฯ ต้องการตามล่าแชมป์มาประดับตู้โชว์ของสโมสรเป็นใบแรกในประวัติศาสตร์ หลังจากพลาดท่าจบเป็นอันดับที่ 5 ในปีก่อน รวมทั้งยังทำได้แค่เฉียดไปเฉียดมาตลอดในประเภททีมชาย ดังนั้นการเซ็นสัญญากับ หัตถยา ต้องมีความคาดหวังถึงตำแหน่ง “แชมป์ลีก” มากกว่าการสร้างกระแสอย่างแน่นอน
กระแส “เตยฟีเวอร์” ยังคงมีอย่างต่อเนื่องและเพิ่มมากขึ้นในทุกครั้งที่ลงสนาม จากฟอร์มการเล่นที่แสดงออกมาพูดได้คำเดียวว่า “เตยก็คือเตย” สไตล์การเล่นทุกอย่างยังคงเหมือนเดิม และที่สำคัญคือดูไม่มีความกังวลเลยเกี่ยวกับอาการบาดเจ็บที่เพิ่งหายมา ขาดเพียงแค่เรื่องของจังหวะการเล่นและความเข้าใจภายในทีมเท่านั้นเพราะเพิ่งกลับมาลงสนามอีกครั้งในรอบกว่า 2 ปี ซึ่งก็ถือว่าเป็นเรื่องปกติทั่วไปของนักกีฬาทุกคน
การกลับคืนสนามอีกครั้งของ หัตถยา สามารถพาทีม ไดมอนด์ ฟู้ดฯ คว้าแชมป์ ไทยแลนด์ลีก มาครองได้สำเร็จ ฟอร์มโดยรวมที่ออกมาตลอดทั้งฤดูกาลถือว่า “สอบผ่าน” และเป็นการบอกผ่านผลงานว่า สาวนักตบคนเก่งจากเมืองชัยภูมิ พร้อมแล้วที่จะกลับมาติดธงรับใช้ชาติอีกครั้ง
ชีวิตดั่งนิยาย ฟ้าหลังฝนสดใสเสมอ
“ฟ้าหลังฝนย่อมสดใสเสมอ” คำนี้น่าจะเหมาะกับ หัตถยา มากที่สุดจริงๆ เพราะว่าการกลับมาลงสนามให้กับ ไดมอนด์ ฟู้ดฯ และการมีรายชื่อเข้าแคมป์เก็บตัวทีมชาติอีกครั้ง น่าจะเป็นเป้าหมายที่เธอต้องการและตั้งตารอมาโดยตลอด แต่ความฝันสูงสุดที่คงลืมไปไม่ได้อย่างแน่นอนคือการย้ายไปเล่น “ลีกญี่ปุ่น” เพราะมันคือสิ่งที่คงเกิดขึ้นไปแล้วถ้าไม่มีอาการบาดเจ็บรบกวน 
สุดท้ายความฝันของ หัตถยา ก็เป็นจริง!!! เจ้าตัว กลับมาทวงคืนทุกอย่างที่หายไปตลอด 2 ปีกลับมาได้ภายในเวลาแค่ 1 ฤดูกาลเท่านั้น เพราะว่า หัตถยา ได้รับข้อเสนอจาก “โตโยต้า ออโต้บอดี้ ควินซี” ทีมดังใน วี-ลีก ประเทศญี่ปุ่น แน่นอนว่า บอลเร็ววัย 28 ปี ตอบรับข้อเสนออย่างไม่ลังเล
ผลงานส่วนของเธอก็ถือว่าทำได้ดีในระดับนึง จบอันดับ 2 ในเรื่องของสถิติการบล็อกต่อเซต 0.72 บล็อกไป 81 คะแนนจากแต้มตบได้รวม 301 คะแนน ส่วนแต้มเสิร์ฟ ทำเอซไป 18 คะแนน จบที่ 10 ของตาราง 
เหนือสิ่งอื่นใดการลงเล่นในวีลีก ทำให้เธอได้เรียกจังหวะการเล่นในระดับสูงกลับมาอีกครั้ง เก็บเลเวลพัฒนาตัวเองมาเป็นบอลเร็วที่พึ่งพาได้ในยุคให้ทีมชาติไทย ดังที่เราได้เห็นไปในศึกเนชั่นส์ ลีก สัปดาห์แรกที่เพิ่งจบลงไป 
บางครั้งจังหวะชีวิตก็ไม่ได้เป็นใจให้เราเสมอไป มรสุมชีวิตยามเผชิญมันช่างโหดร้าย แต่อย่างน้อยมันก็ทำให้เราเรียนรู้และเติบโตได้ และเมื่อเราผ่านมันมาได้เราจะมองมันเป็นเรื่องเล็กเสมอ เหมือนอย่าง หัถตยา บำรุงสุข
