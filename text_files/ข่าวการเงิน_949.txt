นายชาญกฤช เดชวิทักษ์ ผู้ช่วยรัฐมนตรีประจำนายกรัฐมนตรี (ปฎิบัติงานกระทรวงการคลัง) กล่าวถึงความคืบหน้า มาตราการชิมช้อปใช้ เฟส 3 ว่าขณะนี้กระทรวงการคลังอยู่ระหว่างการเร่งจัดทำข้อมูลเพื่อเปิดให้ลงทะเบียนได้ภายในสิ้นเดือนนี้ และเป็นของขวัญปีใหม่ให้กับประชาชน โดยจะเปิดลงทะเบียนจำนวน 2 ล้านคน แต่จะไม่มีการแจกเงิน 1,000 บาท ผ่านแอปพลิเคชั่นเป๋าตัง ในกระเป๋าที่ 1 เหมือนชิมช้อปใช้ในเฟสที่ผ่านมา แต่กำลังพิจารณาในวิธีการอื่นแทน เพราะไม่ต้องการให้เป็นภาระของงบประมาณรายจ่ายประจำปี
นอกจากนี้ ยังไม่มีการพิจารณานำยอดการเติมเงินในกระเป๋าที่ 2 มาใช้ลดหย่อนภาษีเงินได้ประจำปี เพราะไม่อยากให้ประชาชนโยงว่ามาตรการดังกล่าวเข้ากับการจัดเก็บภาษี ทั้งนี้ คณะทำงานเตรียมเสนอหลักการสุดท้ายให้รัฐมนตรีว่าการกระทรวงการคลังพิจารณาภายในสัปดาห์นี้ ก่อนเสนอเข้าสู่ที่ประชุมคณะรัฐมนตรีในการประชุม ครม. สัญจรที่จังหวัดราชบุรี-กาญจนบุรีในสัปดาห์หน้า
ส่วนความคืบหน้ามาตรการกระตุ้นเศรษฐกิจด้วยการปล่อยสินเชื่อ SMEs วงเงิน 150,000 ล้านบาท ขณะนี้ ทาง บสย. ได้ดำเนินการร่วมกับธนาคาร และสถาบันการเงินพันธมิตร 18 แห่ง ค้ำประกันสินเชื่อให้ SMEs แล้ว 16,000 ราย วงเงิน 25,000 ล้านบาท คาดสิ้นปีนี้ จะปล่อยสินเชื่อให้ SMEs ได้ทั้งสิ้น 90,000 ล้านบาท หรือ 10% ของวงเงินสินเชื่อ SMEs รวมทั้งประเทศ และครบ 150,000 ล้านบาท ในปีหน้าแน่นอน

>> ชิมช้อปใช้ เช็กรายชื่อร้านค้าที่ร่วมโครงการฯ รู้พิกัดเที่ยวก่อนใช้สิทธิ 1,000 บาท
>> ชิมช้อปใช้ วิธีใช้สิทธิ 1,000 บาท ผ่านแอปพลิเคชั่น การันตีจ่ายไวแถมใช้ง่าย
>> ชิมช้อปใช้ เฟส 3 เริ่ม 14 พ.ย. นี้ เลิกแจกเงินแล้ว แต่ให้เที่ยวในภูมิลำเนาได้
>> ชิมช้อปใช้ ลงทะเบียนอย่างไรถึงได้สิทธิ 1,000 บาท เผยทุกขั้นตอน