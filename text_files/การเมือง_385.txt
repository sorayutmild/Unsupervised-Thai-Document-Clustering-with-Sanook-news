นายวิษณุ เครืองาม รองนายกรัฐมนตรี กล่าววันนี้ (10 ธ.ค.) ถึงเรื่องฉาวการครอบครองที่ดินผิดกฎหมาย 1,706 ไร่ ที่นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี ได้รับการกล่าวหาอยู่นั้นว่า ตนไม่ทราบเรื่องและยังไม่ได้ศึกษารายละเอียดของเรื่องนี้
อย่างไรก็ตาม นายวิษณุ กล่าวต่อไป โดยยกตัวอย่างกรณีคล้ายกันที่เคยเกิดขึ้นกับ พล.อ.สุรยุทธ์ จุลานนท์ อดีตนายกรัฐมนตรี ที่ดำรงตำแหน่งหลังการรัฐประหารปี 2549 ว่า พล.อ.สุรยุทธ์ ก็เคยพัวพันกับเรื่องที่ดิน ส.ป.ก. แต่เรื่องจบลงเมื่อคืนที่ดินให้กับภาครัฐ
"ที่ดิน ส.ป.ก.ที่ตอนไปเอามานั้นไม่ผิด เพราะถือครองไม่ได้ เมื่อถือครองไม่ได้ก็คืน แต่บางพื้นที่ตอนไปเอามานั้นผิด ดังนั้นเมื่อคืนไปความผิดก็สำเร็จ กฏหมายแต่ละเรื่องไม่ได้ยึดหลักเดียวกันหมด" นายวิษณุ กล่าว
ข้อกล่าวหาที่นางสาวปารีณาเผชิญอยู่นี้ มีขึ้นหลังจากนายเรืองไกร ลีกิจวัฒนะ อดีตนักการเมืองพรรคไทยรักษาชาติ นำมาเปิดเผยต่อสาธารณะ เมื่อเดือนที่แล้ว จนกลายเป็นประเด็นที่คนทั้งสังคมให้ความสนใจ เนื่องจากที่ผ่านมา มีข่าวการขับไล่และดำเนินคดีกับประชาชน ที่รุกล้ำพื้นที่ของรัฐอย่างต่อเนื่อง แต่เรื่องกลับต่างออกไปเมื่อผู้บุกรุกที่ดินเป็นผู้มีตำแหน่ง
>> “เรืองไกร” กัดไม่ปล่อย "ปารีณา” รุก ส.ป.ก.จ่อขอพิสูจน์ผลสอบ
อย่างไรก็ตาม นางสาวปารีณายังไม่ได้อธิบายเรื่องนี้ให้สังคมเข้าใจ และแม้ว่าผู้สื่อข่าวรอถามคำถามนี้เมื่อวันที่ 22 พ.ย. ที่ผ่านมา ส.ส. จ.ราชบุรีคนนี้ก็ตอบคำถามไม่ได้แม้แต่ข้อเดียว และกล่าวเพียงว่าขอความเห็นใจจากเรื่องนี้ด้วย
>> ปารีณา ตอบคำถามอะไรไม่ได้เลย! ปมรุกที่ดิน 1,700 ไร่ พร้อมยกมือไหว้สื่อขอความเป็นธรรม
 