นอกจากเรื่องความสวยความงาม และเสริมสมรรถภาพทางเพศแล้ว น้ำมะพร้าวยังมีประโยชน์อีกเพียบ แต่ความอร่อยก็มาพร้อมกับข้อควรระวังด้วย
ประโยชน์ของน้ำมะพร้าว

มีแร่ธาตุที่ช่วยรักษาอาการขาดน้ำได้ นักกีฬาหรือผู้ที่ออกกำลังกายหนักๆ จนเสียเหงื่อมาก สามารถดื่มน้ำมะพร้าวแทนน้ำเกลือแร่ เพื่อเพิ่มความสดชื่น และทดแทนน้ำที่สูญเสียไปพร้อมเหงื่อได้
แร่ธาตุที่อยู่ในน้ำมะพร้าวมีมากมาย ได้แก่ วิตามินบี 1 บี 2 บี 3 บี 6 วิตามินซี แคลเซียม แมกนีเซียม ฟอสฟอรัส โพแทสเซียม เหล็ก กรดอะมิโน และโปรตีน
น้ำมะพร้าวช่วยให้ผิวพรรณสดใสเปล่งปลั่ง เพราะช่วยให้ร่างกายเสริมสร้างคอลลาเจน และอีลาสติน เพิ่มความยืดหยุ่นให้กับผิว
มีไซโตไคน์ ที่ช่วยให้ร่างกายแข็งแรง และลดความเสี่ยงของโรคสมองเสื่อม
ช่วยย่อยอาหาร และลดอาการกรดไหลย้อน
บรรเทาอาการปวดท้องจากโรคกระเพาะอาหารอักเสบ
ช่วยขับปัสสาวะ บรรเทาอาการกระเพาะปัสสาวะอักเสบ
น้ำมะพร้าวมีฮอร์โมนไฟโตเอสโตรเจน ที่มีโครงสร้างและการออกฤทธิ์คล้ายคลึงกับฮอร์โมนเอสโตรเจน (ฮอร์โมนเพศหญิง) ช่วยลดอาการร้อนวูบวาบ อารมณ์แปรปรวนผันผวน และเหงื่อออกกลางคืนในสตรีวัยทองได้
ช่วยเพิ่มระดับของฮอร์โมนเทสโทสเตอโรน ซึ่งเป็นฮอร์โมนเพศชายได้เล็กน้อย
ช่วยเพิ่มสมรรถภาพ เพราะการไหลเวียนเลือดที่ดีและสุขภาพร่างกายที่แข็งแรงแบบองค์รวม มีผลต่อการถึงจุดสุดยอดทางเพศ และการแข็งตัวของรวมองค์เพศชายได้

ข้อควรระวังในการดื่มน้ำมะพร้าว
สำหรับใครที่เป็นโรคไต และโรคเบาหวาน อาจต้องปรึกษาแพทย์ประจำตัวก่อนดื่มน้ำมะพร้าว เพื่อหาปริมาณที่พอเหมาะกับร่างกาย เพราะอย่างไรแล้ว น้ำมะพร้าวก็เป็นน้ำผลไม้ที่มีน้ำตาล และโพแทสเซียม
แพทย์หญิงธิดากานต์ รุจิพัฒนกุล หรือ หมอผิง ผู้เชี่ยวชาญด้านผิวพรรณและเวชศาสตร์ชะลอวัย โรงพยาบาลสมิติเวช สุขุมวิท ระบุว่า “น้ำมะพร้าวมีประโยชน์ เป็นเครื่องดื่มเกลือแร่ให้พลังงานตามธรรมชาติ แต่จัดว่าน้ำตาลสูง แม้จะเป็นน้ำตาลธรรมชาติ แต่ดื่มมากไปก็อ้วนได้เช่นกัน” โดยน้ำมะพร้าว 1 ลูก ปริมาณ 282 กรัม มีปริมาณน้ำ 94 กรัม น้ำตาลฟรุกโตส 8.1 กรัม น้ำตาลกลูโคส 8.5 กรัม น้ำตาลซูโครส 4.0 กรัม รวมเท่ากับน้ำตาลถึง 5.1 ช้อนชาเลยทีเดียว
นอกจากนี้ นายแพทย์ กัมปนาท พรยศไกร ศัลยแพทย์ระบบทางเดินปัสสาวะ แอดมินแฟนเพจเฟซบุ๊ก Sarikahappymen และข้อมูลจากโรงพยาบาลรามาธิบดี มหาวิทยาลัยสงขลานครินทร์ ระบุตรงกันว่า การดื่มน้ำมะพร้าวที่ทำให้ฮอร์โมนเอสโตรเจนเพิ่มมากขึ้น อาจไปเพิ่มการบีบตัวของมดลูกเวลามีประจำเดือน ทำให้ผู้ใหญ่หลายๆ คนมักบอกให้หลีกเลี่ยงการดื่มน้ำมะพร้าวในช่วงนั้นของเดือน แต่อย่างไรก็ตามต้องเป็นการดื่มในปริมาณมากๆ จริงๆ ถ้าดื่มเพียงแก้วสองแก้ว ไม่ส่งผลต่อการปวดท้องประจำเดือนแน่นอน (ทั้งนี้ปริมาณที่เหมาะสมของแต่ละคนอาจไม่เท่ากัน ขึ้นอยู่กับร่างกายของแต่ละคน) นอกจากนี้ น้ำมะพร้าวยังไม่มีผลทำให้ประจำเดือนหยุด หรือกะปริบกะปรอย และทำให้มีประจำเดือนมาไม่ปกติ แต่ไฟโตเอสโตรเจนในน้ำมะพร้าวจะช่วยควบคุมรอบประจำเดือนให้มาตามปกติมากกว่า

มีประจำเดือน ห้าม "ดื่มน้ำมะพร้าว" จริงหรือไม่?
"น้ำมะพร้าว" กับความเชื่อผิดๆ ที่หลายคนอาจไม่เคยรู้
