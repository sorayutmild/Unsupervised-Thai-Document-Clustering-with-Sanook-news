(18 ธ.ค.) พล.ต.ท คำรณวิทย์ ธูปกระจ่าง ผู้บัญชาการตำรวจนครบาล เป็นประธานการประชุมบริหารงานป้องกันปราบปรามอาชญากรรม ณ ห้องประชุม สถาบันเทคโนโลยีปทุมวัน พร้อมมอบเงินรางวัลนำจับให้แก่ นายเจษฎาพงษ์ คุ้มครอง อายุ 32 ปี พนักงานบริษัทออแกไนเซอร์ วงดนตรีลูกมุ่งไหมไทย กรณีที่แจ้งเบาะแสให้เจ้าหน้าที่ตำรวจจนสามารถจับกุมตัว นายหนุ่ย หรือ ติ๊งต่าง ผู้ต้องหาฆ่าข่มขืนน้องการ์ตูนได้
โดยนายเจษฎาพงษ์กล่าวถึงเบื้องหลังการแจ้งเบาะแสคนร้ายว่า ทันทีที่รู้ข่าวน้องการ์ตูนหายตัวไปแพร่สะพัดในสังคมออนไลน์ จึงเริ่มนึกเอะใจ เพราะวันเกิดเหตุตนจัดคอนเสิร์ตวงดนตรีลูกทุ่งไหมไทยย่านซอยแบริ่ง ที่ผู้ปกครองของน้องการ์ตูนระบุว่ามาดูคอนเสิร์ตด้วย ยิ่งได้เห็นภาพคนร้ายตอนคนร้ายเดินจูงน้องการ์ตูนจากกล้องวงจรปิด ทำให้มั่นใจว่าต้องเกี่ยวข้องกับคนในวงแน่นอน เพราะจำเสื้อยืดสีดำที่ทีมงานใส่ได้ จึงรีบประสานไปยังมูลนิธิกระจกเงา เพื่อขอดูรูปชัดๆ อีกครั้ง พบว่าเสื้อที่คนร้ายใส่ตรงกับเสื้อทีมงานวงดนตรีไหมไทยแน่นอน จึงไปบอกผู้จัดการวงให้ดูว่าในทีมงานมีชายคนนี้หรือไม่ พอผู้จัดการเห็นก็ยืนยันทันทีว่าใช่ ตนจึงเฝ้าติดตามความเคลื่อนไหวของชายคนนี้ ซึ่งเดินทางไปกับวงไหมไทยเพื่อแสดงในท้องที่ อ.ท่าบ่อ จ.หนองคาย ด้วย
พล.ต.ท.คำรณวิทย์ กล่าวว่า คดีดังกล่าวถือเป็นคดีที่มีความโหดร้าย ผู้ต้องหาก่อคดีมาตั้งแต่วันที่ 5 กุมภาพันธ์ พร้อมตั้งข้อสังเกตุว่า ช่วงระหว่างเดือนกุมภาพันธ์ - วันที่ 4 ธันวาคม น่าจะก่อคดีลักษณะดังกล่าวด้วยหลายครั้ง เนื่องจากพฤติกรรมของผู้ต้องหาเมื่อไปอยู่ที่ใดก็จะก่อคดีที่นั้น จึงเป็นไปไม่ได้ที่จะไม่มีคดีเกิดขึ้น ดังนั้นจึงประสานกับวงดนตรีคิวการแสดงเบื้องต้นพบว่ามีคิวไปแสดงเกือบ 30 แห่ง ในช่วงเดือนกุมภาพันธ์-ธันวาคม 2556 พร้อมประสานไปในพื้นที่ทุก สภ. ที่วงดนตรีไปแสดง
ขอบคุณภาพจากทวิตเตอร์ @fm91trafficpro