ภาพประกอบข่าว
(11 พ.ค.) ผู้สื่อข่าวรายงานว่า เมื่อเวลา 10.00 น. กลุ่มชาวบ้านจากต.หนองหมากฝ้าย และอำเภอต่างๆในพื้นที่ จ.สระแก้วเดินทางมาพร้อมรถตู้รับจ้างโดยสาร 5 คัน พร้อมชาวบ้านกว่า 60 คน เข้าแจ้งความกับ ร.ต.ท.องอาจ ทุมสุด พงส. สภ.หนองหมากฝ้าย อ.วัฒนานคร จ.สระแก้ว ให้ดำเนินคดีกับแกนนำกลุ่มคนเสื้อแดงคนหนึ่ง ที่หลอกให้ระดมคนไปชุมนุมร่วมกับ นปช. คนเสื้อแดง ที่ จ.ขอนแก่น เพื่อไปรวมตัวกันรับเสบียง และเดินทางต่อไปยังถนนอักษะ กรุงเทพฯ โดยเสนอจะให้ค่าจ้างคนละ 1,000 บาทต่อวัน และจ้างรถตู้ 5 คัน ๆ ละ 10,000 บาท ทั้งรับและส่ง กำหนดไป 3 วัน โดยได้รวมรวมรายชื่อพร้อมนำบัตรประชาชนผู้ที่จะเดินทางไปก่อนล่วงหน้าแล้วให้ไปรับเงินค่าหัวที่ปลายทาง
ต่อมาเมื่อเดินทางไปขอนแก่น ระหว่างทางแกนนำโทรศัพท์มาสั่งคนขับรถตู้ให้ปล่อยชาวบ้านลงข้างทาง ไม่ต้องไปแล้วเพราะการชุมนุมได้ถูกยกเลิก ขณะที่รถตู้ไม่ได้ปฏิบัติตามนำชาวบ้านทั้งหมดกลับมาพบแกนนำคนดังกล่าว แต่แกนนำกลับหลบหน้าไม่ยอมพบ ทำให้ชาวบ้านต้องปิดล้อมไว้ กระทั่งเจ้าหน้าที่ตำรวจได้ไปนำตัวแกนนำมาที่ สภ.หนองหมากฝ้าย เพื่อสอบสวนข้อเท็จจริง ล่าสุดสามารถเจรจาตกลงกันได้ โดยแกนนำยินยอมจ่ายค่าจ้างมาชุมนุมให้คนละ 500 บาท
ส่วนรถตู้นั้นให้ค่าเช่าคันละ 10,000 บาท ซึ่งเป็นราคาเต็มคันละ 10,000 บาท เพราะคนขับรถตู้มีน้ำใจ ไปหาซื้ออาหารและน้ำดื่มมาแจกให้ชาวบ้านและไม่ยอมลอยแพตามคำสั่งของแกนนำคนดังกล่าว ที่สั่งให้รถตู้ทิ้งชาวบ้านให้กลับกันเอง