Infinity Blade 3
ข่าวลือเป็นจริงจนได้! Epic  และ ChAIR Entertainment ประกาศ Infinity Blade 3 ออกมาทดแทนความผิดหวังของแฟนๆ ที่โดนยกเลิกโปรเจคเกมส์ Infinity Blade : Dungeons ซึ่งตอนนั้นหลังจากที่ยกเลิกไป ก็มีข่าวลือว่า Infinity Blade 3 กำลังพัฒนาอยู่ และข่าวลือก็เป็นจริง เพราะว่าทาง ChAIR Entertainment แอบพัฒนา Infinity Blade 3 มานานแล้วเพื่อชดเชยเกมส์ที่โดนยกเลิกไปดังกล่าว ตอนนี้ก็พัฒนาเสร็จพร้อมออกมาให้เล่นกันแล้ว ในวันที่ 18 กันยายน 2013 เฉพาะชาว iOS เท่านั้น สามารถเข้าไปเช็คความคืบหน้าได้ที่ http://www.infinityblade.com/

Infinity Blade 3 พัฒนาขึ้นให้มีความอลังการมากกว่าภาคที่ผ่านมาพอสมควร โดยเฉพาะในเรื่องของกราฟฟิกที่ทางเกมส์นี้จะเน้นมากที่สุด ว่าต้องสวยคมชัดน้องๆเกมส์พีซีหรือคอนโซลในปัจจุบัน โดยตัวเกมส์พัฒนามารองรับชิพเซตรุ่นใหม่ของ Apple คือ A7 chip  64-bit architecture และ OpenGL ES 3.0 นั่นทำให้เกมส์ Infinity Blade 3 จะเล่นได้เฉพาะเครื่องของ Apple รุ่นใหม่ๆเท่านั้น ใครใช้รุ่นเก่าๆก็จะไม่สามารถเล่นได้
ในส่วนของระบบการเล่นภาคนี้มีการเพิ่มการเลือกตัวละครมาให้เลือกเล่นเพิ่มเป็นครั้งแรก โดยนอกจากจะได้เล่นเป็นนักรบผู้กล้าอย่าง Siris แล้ว ก็ยังมีนักรบโจรสาว Isa ผู้ชำนาญการลอบโจมตีอย่างรวดเร็วเข้ามาเป็นอีกตัวละครให้เล่นด้วย แต่ละตัวละครก็จะมีท่าโจมตี ท่าการหลบหลีก ความสามารถและสไตล์การต่อสู้ไม่เหมือนกัน และอาวุธ ชุดป้องกันบางส่วนก็แตกต่างกันด้วย ซึ่งภาคนี้จะมีอาวุธและชุดให้ผู้เล่นสะสมมากกว่าเดิมเพียบ
ระบบใหม่อีกอย่างก็คือระบบ Hideout ที่หลบซ่อน หรือฐานของตัวละครผู้เล่นนั่นเอง ฐานของผู้เล่นจะมีอยู่ตามจุดต่างๆของ World Map ซึ่งหากผู้เล่นเดินทางไปถึงที่ฐานใหม่ๆได้ ก็จะได้ปลดล็อคผู้ช่วยหรือพันธมิตรใหม่ๆได้ โดยฉาก World Map นั้นมีการขยายให้ใหญ่มากขึ้นกว่าเก่าถึง 8 ส่วน พร้อมทั้งเพิ่มเนื้อเรื่องในส่วนของโหมด Campaign เข้าไปด้วย ด้านระบบการเล่นก็มีการปรับปรุงการต่อสู้ด้วยการใช้ทัชสกรีน โดยจะมีท่าโจมตีรูปแบบใหม่ และท่าหลบหลีกแบบ advances และยังมีท่าโจมตีด้วยเวทมนตร์คาถาด้วย แต่ทั้งนี้พวกศัตรูก็โหดขึ้นมากด้วยเช่นกัน มีศัตรูใหม่ๆเพียบ และหนึ่งในนั้นก็คือมังกรบินสุดโหด นอกจากโหมดเนื้อเรื่องแล้ว โหมดอื่นๆก็เพิ่มฟีเจอร์ใหม่เช่นกันอย่าง ClashMob challenges ก็มีโหมดย่อยให้เลือก 3 โหมดใหม่ หนึ่งในนั้นสามารถชวนเพื่อนๆมาร่วมต่อสู้แบบเป็นกลุ่ม “massively social,” group-based challenges ได้ด้วย ซึ่งสามารถปลดล็อคอาวุธและไอเทมลับมาใช้ได้ ปิดท้ายกันด้วยคัทซีนฉากเนื้อเรื่องของ Infinity Blade 3 สร้างมาด้วยฉาก CG ที่สวยงามโดยผู้กำกับภาพยนตร์ Harry Potter และ The Lord of the Rings
Infinity Blade 3 ขายในราคา $6.99 (รอไปสักหนึ่งปี ราคาถึงจะลด) วันที่ 18 กันยายน 2013 เฉพาะ iOS เท่านั้น และเล่นได้เฉพาะ iPhone 5S, iPhone 5C, iPhone 5, iPhone 4S, iPhone 4, iPad 4, iPad 3, iPad 2, iPad mini, iPod touch 5, และ iPod touch 4 เท่านั้น โดยเฉพาะ iPhone 5S เป็นรุ่นที่ Infinity Blade 3 ทำมารองรับโดยเฉพาะเลย
 