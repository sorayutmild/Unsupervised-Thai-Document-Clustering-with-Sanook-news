จากกรณีการติดตามตัว น.ส.เปรี้ยว น.ส.เอิร์น และ น.ส.แจ้ 3 ผู้ต้องหาที่หลบหนีการจับกุมคดีร่วมกันฆ่าหั่นศพ น้องแอ๋ม ใน จ.ขอนแก่น มาดำเนินคดีตามกฎหมายนั้น
ล่าสุด (2 มิ.ย.) รายการเรื่องเล่าเช้านี้ ช่อง 3 รายงานว่า ป.ป.ส. ประสานเมียนมาตามตัว น.ส.เปรี้ยว มือฆ่าหั่นศพ น.ส.แอ๋ม พบมีประวัติในฐานข้อมูลยาเสพติด เบื้องต้น ชี้เป็นเพียงผู้ค้ารายย่อยและผู้เสพ แต่จากพฤติการณ์ของผู้ต้องหาที่มีการโพสต์เฟซบุ๊กใช้ชีวิตหรูหราและใช้ของแบรนด์เนม รวมถึงโพสต์รูปเงินจำนวนมากถือว่าผิดปกติ
โดยเตรียมจะตรวจสอบสอบบัญชีของญาติที่อาจจะเกี่ยวข้องกับยาเสพติด รวมทั้งสามีที่ถูกจับกุมไปก่อนหน้านี้ในข้อหามียาเสพติดไว้ในครอบครอง ว่ามีความเชื่อมโยงกับกลุ่มที่มีพฤติการณ์เสพยาและค้ายา โดยในฐานข้อมูลมีชื่อของ น.ส.เปรี้ยว อยู่แล้ว ขณะที่ตัวผู้ตายคือ น.ส.แอ๋ม ไม่มีข้อมูลว่าเกี่ยวข้องกับยาเสพติด
ทั้งนี้ เมื่อลงตรวจสอบบ้านเกิดของ น.ส.เปรี้ยว กำลังก่อสร้างด้วยอิฐบล็อกชั้นเดียว สไตล์โมเดิร์น แต่ยังไม่แล้วเสร็จ เบื้องต้นใช้งบประมาณก่อสร้างแล้ว 2 แสนบาท
จากการสอบถามชาวบ้านในหมู่บ้าน เผยว่า เห็นเปรี้ยวตั้งแต่เด็ก เนื่องจากเป็นครู แต่สอนอยู่คนละโรงเรียน เปรี้ยวเป็นเด็กเรียบร้อย ไม่ค่อยมีปัญหาอะไรกับใคร เมื่อจบชั้นมัธยมศึกษาปีที่ 3 จากนั้นก็ไม่ค่อยได้เจอกัน เพราะเปรี้ยวไม่อยู่บ้าน ทราบเพียงว่าไปทำงานเป็นนักร้องในตัวเมือง เป็นพนักงานกลางคืน แต่ไม่ทราบว่าทำงานที่ไหน
ขณะที่กลุ่มเพื่อนที่เคยเรียนกับเปรี้ยว เผยว่าเพื่อนทุกคนจะทราบกันดีว่าเปรี้ยวมีฉายา "อีเปรี้ยวตลาดแตก" โรงเรียนก็ไม่ค่อยเข้าเรียน เป็นหัวโจกก่อเรื่องชกต่อยกับเพื่อนต่างโรงเรียนเมื่อตอนอายุ 12 ปี และเคยมีสามีที่บ้านหนองกุงจนมีลูกด้วยกัน 1 คน
ตอนนี้ฝ่ายชายย้ายไปอยู่กับพ่อที่เกาะสมุย จ.สุราษฎร์ธานี ซึ่งขณะที่อยู่กินด้วยกัน เปรี้ยวจะมีนิสัยโมโหร้าย เคยคว้ามีดไล่ฟันสามีจนต้องเลิกรากันไป