     เราทราบกันดีอยู่แล้วว่า ประเทศญี่ปุ่นเป็นประเทศที่ได้รับการยกย่องทั้งเรื่องของมารยาท, ความมีวินัย, การปฏิบัติตามกฎระเบียบ ฯลฯ ซึ่งไม่เพียงแต่การต่อแถวเข้าคิว หรือมารยาทอันดีงามของคนญี่ปุ่นเท่านั้น แต่รวมไปถึงพฤติกรรมการขับรถของคนญี่ปุ่นด้วย

     เมื่อ Sanook!Auto ได้มีโอกาสได้เยือนดินแดนอาทิตย์อุทัยแห่งนี้ จึงไม่พลาดที่จะนำประสบการณ์ของการขับรถในญี่ปุ่นมาเล่าสู่กันฟังครับ



     1.มารยาทการขับรถยอดเยี่ยม
     คนญี่ปุ่นขึ้นชื่อเรื่องของมารยาทอยู่แล้ว ไม่เว้นแม้แต่การขับรถ ยกตัวอย่างเช่น การหยุดรถเพื่อให้ทางรถคันอื่นไปก่อน เป็นเรื่องที่พบเห็นได้ทั่วไป (จนบางครั้งแทบจะนึกว่าบ้านเมืองเขาไม่ได้รีบร้อนกันเลยหรืออย่างไร) หรือแม้แต่การ การเบียด แทรก แซงคิวหน้าสี่แยก แทบจะไม่เคยเห็นเลยตลอดเวลาที่อยู่ในญี่ปุ่น
     อีกสิ่งหนึ่งที่น่าชื่นชม คือ บ้านเขาไม่มีการเปิดเลนพิเศษโดยเด็ดขาด แม้ว่ารถจะติดแค่ไหนก็ตาม เช่น บนทางด่วน หรือ ทางหลวงเข้าเมือง เป็นต้น ไม่ว่าการจราจรจะติดสาหัสแค่ไหน เขาก็จะขับตามกันไปเรื่อยๆ ไม่มีการขับลงไหล่ทางแบบบ้านเราแม้แต่คันเดียว
 
     2.รถบรรทุกวิ่งขวาได้
     เป็นสิ่งที่สร้างความประหลาดใจอยู่ไม่น้อย เพราะประเทศที่เจริญแล้วกลับอนุญาตให้รถบรรทุก สามารถวิ่งในช่องทางขวาได้ และไม่ใช่เพื่อการแซงเท่านั้น คือหากสามารถขับได้เร็วพอๆกับรถเก๋ง ก็สามารถวิ่งยาวๆได้ตลอด ต่างกับบ้านเราที่รถบรรทุกต้องวิ่งในเลนซ้ายเท่านั้น
     แต่มีข้อสังเกตอยู่อย่างหนึ่ง คือ รถบรรทุกส่วนใหญ่ในญี่ปุ่นมีขนาดเล็ก (ส่วนมากจะเป็นรถ 4 ล้อ และ 6 ล้อ) ซึ่งสามารถทำความเร็วได้ง่ายกว่ารถบรรทุก 10 ล้อที่มีน้ำหนักมาก
 

แม้จะตีเส้นทึบห่างจากทางม้าลายแค่ไหน ก็ไม่มีการล้ำเส้นเด็ดขาด
 
     3.ปฏิบัติตามกฎจราจรอย่างเคร่งครัด
     ชาวญี่ปุ่นเคร่งกับวินัยจราจรมาก เช่น การขับรถด้วยความเร็วตามที่กฏหมายกำหนด โดยทั่วไปความเร็วสูงสุดของญี่ปุ่นจำกัดเพียงแค่ 60 กม./ชม.เท่านั้น ยกเว้นทางหลวงข้ามจังหวัดที่อนุโลมให้ถึง 100 กม./ชม. (บ้านเราอนุโลมให้สูงสุด 120 กม./ชม) ซึ่งการขับขี่ด้วยความเร็วระดับนี้ ทำให้แต่ละความเร็วของรถในแต่ละเลนไม่ต่างกันมาก จุดนี้เองทำให้รถบรรทุกสามารถวิ่งเลนขวาได้สบายๆ ไม่กระทบการจราจร
     นอกจากนั้น ชาวญี่ปุ่นยังให้ความสำคัญกับเส้นแบ่งจราจรมาก หากรถคันไหนจะเลี้ยวขวา ก็จะอยู่ในเลนเลี้ยวขวาเท่านั้น จะไม่มีการตัดแถวเปิดเลนใหม่โดยเด็ดขาด แม้ว่าหางแถวจะยาวแค่ไหนก็ตาม
 
     4.ไม่ขับรถจี้ตูด
     หากใครใช้รถใช้ถนนอยู่เป็นประจำ คงต้องเคยเห็นกันบ้างกับรถประเภทที่ใช้ความเร็วสูง ขับปาดไปปาดมาตลอดทาง หากช่วงไหนแซงไม่ได้ก็จะขับรถจี้ก้นคันหน้า เพื่อให้หลบซ้ายไป ขณะที่สิ่งเหล่านี้พบได้น้อยมากในญี่ปุ่น เนื่องจากทุกคันใช้ความเร็วตามกฏหมาย จึงมักเห็นรถขับตามๆกันไปเรื่อยๆตลอดทาง
 

รถยนต์ขนาดเล็กเห็นได้ทั่วไปบนท้องถนน
 
     5.ชอบใช้รถขนาดเล็ก
     แม้ว่าญี่ปุ่นจะเป็นประเทศผลิตรถยนต์ชั้นนำของโลก แต่ชาวญี่ปุ่นยังคงเลือกใช้รถขนาดเล็ก ประเภทเครื่องยนต์ความจุ 1.0 ลิตร ไปจนถึง 1.5 ลิตร รวมไปถึงรถกลุ่ม Kei Car ความจุเครื่องยนต์ 660 ซีซี ก็สามารถพบเห็นได้ทั่วไป ขณะที่รถยนต์แบบไฮบริดก็กำลังกลายเป็นที่นิยมของคนญี่ปุ่นอย่างมากในขณะนี้
     ส่วนรถที่มีเครื่องยนต์ขนาดใหญ่ตั้งแต่ 2,000 ซีซีขึ้นไป รวมถึงรถยุโรปหรูๆทั้งหลาย กลับพบเห็นในบ้านเรามากกว่าที่ญี่ปุ่นเสียอีก
 
     6.ชาวญี่ปุ่นไม่ค่อยแต่งรถ
     รถที่วิ่งทั่วไปบนท้องถนนในญี่ปุ่นนั้น ส่วนใหญ่จะมีหน้าตาแบบเดิมๆที่ออกมาจากโรงงานกันเลย รถแต่งในญี่ปุ่นถือว่าเข้าขั้นหายาก (แม้ว่าบางครั้งจะเห็นเกลื่อนกลาดในหนังก็ตาม) ขณะที่บ้านเรานั้น อย่างน้อยๆก็ต้องจับติดสเกิร์ตรอบคัน เปลี่ยนล้อแม็ก เป็นต้น การเห็นรถญี่ปุ่นติดตั้งล้อกะทะถือว่าเป็นเรื่องธรรมดามาก
 

รถทุกคันจอดในที่ของตัวเอง
 
     7.จอดรถเป็นระเบียบ ไม่เกะกะ
     หลายคนอาจทราบดีอยู่แล้วว่า การซื้อรถในญี่ปุ่น ผู้ซื้อจำเป็นต้องมีที่จอดรถเป็นของตัวเองก่อนจึงจะสามารถซื้อได้ ซึ่งรถทุกคันก็จะจอดในที่ของตัวเองอย่างเรียบร้อย ไม่มีการจอดรถกีดขวางจราจรตามฟุตบาทเด็ดขาด สิ่งหนึ่งคงเป็นเพราะถนนบ้านเขาแคบกว่าบ้านเรา หากมีใครจอดรถริมถนนแล้ว จะทำให้รถติดขึ้นอย่างแน่นอน
 
     8.รถหรูพวงมาลัยซ้ายพบเห็นได้ทั่วไป
     รถพวงมาลัยซ้ายในประเทศญี่ปุ่นนั้น สามารถพบเห็นได้บ่อยมาก ซึ่งโดยส่วนใหญ่มักเป็นรถนำเข้าหรูๆราคาแพงอย่าง 'Porsche', 'Cadillac' หรือ 'Mercedes-Benz' ตระกูล '63 AMG' เป็นต้น
     ขอแอบเมาท์ว่า รถซุปเปอร์คาร์อย่างปอร์เช่ ลัมโบกินี่ หรือ เมอเซเดสเบนซ์รุ่นแพงๆนั้น กลับเห็นวิ่งตามท้องถนนในบ้านเราบ่อยกว่าที่ญี่ปุ่นเสียอีก
 
     9.อีซี่พาสแบบไม่ต้องชลอรถ
     ทางด่วนในประเทศญี่ปุ่นนั้น จะมีช่องจ่ายค่าทางด่วนที่มีลักษณะคล้ายอีซี่พาสในบ้านเรา เรียกว่า ETC (Electronic Toll Collection) แต่เหนือกว่าตรงที่ไม่ต้องชลอรถ คือสามารถขับผ่านไปได้เลย ไม่ต้องมาลุ้นว่าไม้กั้นจะเปิดหรือไม่
 

 
     10.บิ๊กไบค์เปรียบเสมือนรถหนึ่งคัน
     ที่ญี่ปุ่นนั้น มอเตอร์ไซค์หรือบิ๊กไบค์จะถูกมองเสมือนเป็นรถยนต์หนึ่งคัน ฉะนั้นชาวไบค์เกอร์ที่นั่น จะต้องขับตามการจราจรไปเรื่อยๆ ไม่มีการปาดซ้ายปาดขวา หากรถคันหน้าหยุด ก็ต้องหยุดตาม รวมไปถึงทางหลวงที่แม้ว่าการจราจรจะติดขัดขนาดไหน ไบค์เกอร์ที่นั่นจะไม่มีการขับบนไหล่ทางเด็ดขาด
 
     ขอบคุณภาพประกอบจาก ResponseJP
 
 