จากกรณี จ.ส.อ.จักรพันธ์ ถมมา ใช้อาวุธปืนยิงผู้บังคับบัญชาและแม่ยาย เสียชีวิต 2 ศพ ก่อนจะเข้าไปในกองพันกระสุนที่ 22 ยิงพลทหารและปล้นรถฮัมวี่ทหาร พร้อมขโมยอาวุธสงครามครบมือ ออกมายังใจกลางเมืองนครราชสีมา จนมาถึงห้างสรรพสินค้าเทอร์มินอล 21 แล้วใช้อาวุธปืนกราดยิงประชาชนบริเวณดังกล่าวจนเสียชีวิตและได้รับเจ็บอีกเป็นจำนวนมาก
โดยคนร้ายยังคงหลบหนีอยู่ภายในห้างสรรพสินค้า เทอร์มินอล 21 พร้อมจับคนในห้างเป็นตัวประกัน แต่ยังไม่ทราบจำนวนที่แน่ชัด และยังมีประชาชนหลบซ่อนอยู่ในจุดต่างๆ หนีออกมาจากห้างไม่ได้อีกจำนวนมาก
ล่าสุดเฟซบุ๊กเพจ "คนล่าข่าวชัยภูมิ" ได้โพสต์คลิปของเจ้าหน้าที่ตำรวจ สภ.เมืองชัยภูมิ ได้รับตัวแม่ของ จ.ส.อ.จักรพันธ์ จากบ้านที่ตัวเมืองชัยภูมิ มายัง จ.นครราชสีมา โดยเมื่อแม่รู้ข่าวว่าลูกชายเป็นผู้ก่อเหตุสะเทือนขวัญดังกล่าว ถึงกับร้องไห้โฮออกมาทันที ก่อนที่เจ้าหน้าที่จะพาตัวขึ้นรถตำรวจ 
อย่างไรก็ตาม ชาวโซเชียลจำนวนมากต่างแสดงความเห็นใจมารดาของผู้ก่อเหตุ และขอสังคมอย่าประณามผู้เป็นแม่ เพราะเหตุที่เกิดขึ้นเป็นฝีมือของลูกชาย คนเป็นแม่และครอบครัวที่เป็นผู้บริสุทธิ์ ไม่เกี่ยวข้องเหตุการณ์นี้ ไม่ควรตกเป็นจำเลยสังคมไปด้วย 

