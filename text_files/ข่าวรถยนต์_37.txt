     จากกรณีข่าวรถสปอร์ต BMW Z4 ซิ่งฝ่าสายฝนจนเสียหลักประสบอุบัติเหตุมีผู้เสียชีวิตจำนวนมากนั้น หลายคนคงอยากทราบว่าแท้จริงแล้วราคาจำหน่ายของ BMW Z4 รุ่นดังกล่าวอยู่ที่เท่าไหร่ และมีค่างวดในแต่ละเดือนที่ต้องผ่อนจ่ายคิดเป็นจำนวนเท่าใด
     ก่อนอื่นเรามาทำความรู้จักเบื้องต้น BMW Z4 รุ่นดังกล่าว ซึ่งเป็นรหัสตัวถัง E89 ทำตลาดในช่วงระหว่างปี 2009-2016 ก่อนจะถูกแทนที่ด้วยโฉมใหม่ที่ใช้รหัสตัวถัง G29 ตั้งแต่ปี 2018 มาจนถึงปัจจุบัน โดยจุดเด่นของ BMW Z4 ในสมัยนั้นอยู่ที่การติดตั้งหลังคาเปิด-ปิดได้แบบแข็ง (Hardtop) เป็นครั้งแรก โดยชุดหลังคาสามารถเปิด-ปิดด้วยระบบไฟฟ้าในเวลาราว 20 วินาที

     สำหรับราคาจำหน่ายของ BMW Z4 sDrive20i ที่วางจำหน่ายโดยบีเอ็มดับเบิลยูประเทศไทยในสมัยนั้นอยู่ที่ 3,999,000 บาท โดยหากจัดไฟแนนซ์กับทาง BMW Financial Services จะต้องวางเงินดาวน์ขั้นต่ำเป็นจำนวน 25% หรือ 999,750 บาท จากนั้นจะต้องผ่อนชำระค่างวดในแต่ละเดือนอยู่ที่ 58,700 บาท เป็นระยะเวลา 60 เดือน
     นอกจากนี้ ลูกค้ายังสามารถเลือกชำระในรูปแบบเช่าซื้อแบบมีบอลลูน (Hire Purchase with Balloon) โดยจะมีค่างวดในแต่ละเดือนลดลงเหลือ 43,800 บาท เป็นระยะเวลา 60 เดือนเท่ากัน แต่เมื่อสิ้นสุดสัญญาจะมีบอลลูนที่ต้องชำระอยู่ที่ 1,199,700 บาท โดยหากไม่สะดวกชำระยอดทั้งหมด ก็ยังสามารถรีไฟแนนซ์เพื่อผ่อนชำระบอลลูนต่อได้อีกแลกกับดอกเบี้ยที่สูงกว่าอัตราปกติ

     น่าจะคลายความสงสัยสำหรับใครหลายคนไม่มากก็น้อยครับ
>> เปิดสเปก BMW Z4 (E89) รถสปอร์ตเปิดประทุนคันงามที่สาวๆ ต้องเหลียวมอง 