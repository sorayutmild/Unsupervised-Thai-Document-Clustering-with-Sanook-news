"ดำดอทคอม" บัวขาว บัญชาเมฆ นักชกมหาชนขวัญใจชาวไทย ที่มีตำแหน่งทางทหารคือ ร้อยโทสมบัติ บัญชาเมฆ ได้รับเกียรติเชิญไปเป็นวิทยากรพิเศษให้กับการฝึกผสมระหว่าง ทหารอเมริกัน และทหารไทย  รหัส Hanuman Guardian 22 ณ กรมทหารราบที่ 31 รักษาพระองค์ เมื่อวันจันทร์ที่ 14 มีนาคม 2565โดยทันทีที่เหล่าทหารสหรัฐฯ รู้ข่าวว่าการเดินทางมาฝึกซ้อมในครั้งนี้จะได้พบกับ ยอดมวยไทย ก็สร้างความตื่นเต้นให้กับพวกเขาเป็นอย่างมาก ถึงขนาดที่รวมเงินกันให้ล่ามชาวไทย ไปตระเวนหาซื้อกางเกงมวยไทยในเมือง เพื่อที่จะได้นำมาขอลายเซ็นนักชกขวัญใจเป็นที่ระลึกซึ่งในการฝึกครั้งนี้ นักชกชาวไทยวัย 40 ปี ได้เผยแพร่ศิลปะมวยไทยให้กับทหารสหรัฐฯ ด้วยการสอนท่าการไหว้ครู การออกอาวุธ รวมทั้งยังร่วมล่อเป้าให้กับทหารอเมริกัน ก่อนที่จะแจกลายเซ็นให้กับทุกคน เรียกว่าแถวยาวกันเลยทีเดียวสำหรับ บัวขาว บัญชาเมฆ ถือเป็นนักมวยไทยที่โด่งดังไปทั่วโลก และกลายเป็นที่รู้จักของแฟนมวยชาวต่างชาติเป็นอย่างมาก เคยเดินทางไปชกมาแล้วทั้งในหลายประเทศในทวีปยุโรป และทวีปเอเชีย คว้าเข็มขัดแชมป์มากมาย โดยที่สร้างชื่อให้เป็นที่จดจำคือการคว้าแชมป์ K-1 World MAX ได้ 2 สมัย ในปี 2004 และ ปี 2006ขณะที่อีกบทบาทหน้าที่นอกเหนือจากนักกีฬา เจ้าตัวยังมีหน้าที่เป็นตัวแทนของกองทัพไทย ในการร่วมทำกิจกรรมกับหลายหน่วยงานทั้งทางภาครัฐ และภาคเอกชน ไม่ว่าจะเข้ารับการฝึกประจำปี, การออกช่วยเหลือผู้ประสบภัยต่างๆ รวมถึงสร้างขวัญ และกำลังใจให้กับ เจ้าหน้าที่, ประชาชน ด้วยการลงพื้นที่ไปเยี่ยมชมชุมชนอย่างต่อเนื่อง
