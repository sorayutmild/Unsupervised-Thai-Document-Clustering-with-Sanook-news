ขอขอบคุณภาพจาก สำนักข่าวไทย 
ผู้สื่อข่าวรายงานว่า (19 ม.ค.) เมื่อเวลา 09.00 น. สภ.หาดใหญ่ จ.สงขลา แถลงข่าวจับกุมนายสุวัจน์ นิลโอภา อายุ 52 ปี ผู้ต้องหาก่อเหตุฆ่านางดวงแข ขุนทองเพชร อายุ 51 ปี ผอ.โรงเรียนแห่งหนึ่งในอำเภอหาดใหญ่ ภายในบ้านเลขที่ 360/3 ซอย 11 หมู่บ้านฉัตรแก้ว หมู่ 4 ต.ควนลัง อ.หาดใหญ่ เมื่อวันที่ 15 ม.ค.ที่ผ่านมา
จากการสอบสวน นายสุวัจน์ ให้ยอมรับสารภาพตลอดข้อกล่าวหาว่า สาเหตุที่ฆ่านางดวงแข เป็นเพราะหึงหวง เนื่องจากรักนางดวงแขมาก ในอดีตเคยคบหาเป็นแฟนกันสมัยเรียนเมื่อปี 2525 และห่างกันไป โดยนางดวงแขไปแต่งงานมีครอบครัวกระทั่งเลิกรากับสามีมา 10 ปี และกลับมาคบหากันอีกครั้งได้ประมาณ 2 ปี ผู้ต้องหาอ้างว่าระยะหลังพบว่านางดวงแข มีชายหนุ่มคนใหม่มาติดพัน โดยมีการคุยกันผ่านโซเชียลมีเดีย
นายสุวัจน์ กล่าวต่อว่า คืนเกิดเหตุได้นอนอยู่กับผู้ตายภายในห้องนอน ก่อนที่เมื่อเวลาตี 2 ได้ใช้เหล็กยาว 1 ฟุต ตีเข้าที่ศีรษะ และได้ดึงร่างจากเตียงนอนลงมาที่พื้นห้อง แล้วตีซ้ำอีกหลายครั้ง และยังใช้ไม้แขวนเสื้อรัดคอซ้ำจนเสียชีวิต ก่อนจะรีบออกจากบ้านขับรถเก๋งหนีไป พร้อมทรัพย์สินบางส่วนของผู้ตาย
จาการสอบสวน นายสุวจน์บอกว่า ขณะลงมือก่อเหตุคิดที่จะตัดคอผู้ตายด้วย โดยตนอยู่ในสภาพที่จิตเหม่อลอย ควบคุมตัวเองไม่ได้ และหากชอบใครแล้วผิดหวังก็จะลงมือฆ่าอย่างนี้ทุกครั้ง ซึ่งจากการเปิดเผยของเจ้าหน้าที่ตำรวจ พบว่านายสุวัจน์ มีหมายจับของศาล จ.สระบุรี คดีฆ่าผู้อื่นโดยเจตนา โดยก่อเหตุฆ่านางกฤษณา น้อยเสนา อายุ 45 ปี
ทั้งนี้ ผู้ต้องหาเป็นผู้คลั่งไสยศาสตร์มนต์ดำ ที่หน้าผากสักยันต์เมตตามหานิยมและเคยไปเรียนเวทย์มนต์มาจากหมอเขมร ปัจจุบันเป็นเซียนพระและรับดูดวงด้วย และจากการตรวจที่เกิดเหตุ พบว่ามีการนำพระบูชาไปซ่อนไว้ใต้เตียงนอน คาดว่าน่าจะมีการใช้เวทย์มนต์คาถาสะกดวิญญาณด้วย