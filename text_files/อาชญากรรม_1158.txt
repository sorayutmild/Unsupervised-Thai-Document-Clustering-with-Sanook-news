จากกรณีพบศพ น้องปูเป้ อายุ 21 ปี นักศึกษาสาว คณะวิทยาศาสตร์ ชั้นปีที่ 4 มหาวิทยาลัยราชภัฏแห่งหนึ่ง สภาพศพมีถุงปุ๋ยคลุมร่าง มีก้อนอิฐทับไว้ เสียชีวิตในสภาพน้ำลายฟูมปาก ต่อมาตำรวจจับกุม นายกฤษฎา อายุ 20 ปี ร่างทรงเจ้าพ่อเสือ โดยคนร้ายรับสารภาพว่าเป็นผู้ก่อเหตุ
อ่านข่าวที่เกี่ยวข้อง : รวบร่างทรงหื่น เจ้าสำนักปู่เสือ ลวงข่มขืนฆ่านักศึกษาสาว
ล่าสุด (20 ม.ค.) เฟซบุ๊กแฟนเพจอีจัน ได้เผยคลิปวีดีโอสัมภาษณ์ นายกฤษฎา ขณะถูกควบคุมตัวที่ สภ.ทุ่งคอก จ.สุพรรณบุรี โดยนายกฤษฎา อ้างว่า รู้จักกับน้องปูเป้มา 3 ปีแล้ว เมื่อผู้สื่อข่าวถามว่าเป็นแฟนกันหรือไม่ นายกฤษฎา กล่าวว่า ไม่ใช่แฟนแค่จีบกัน แต่เขาไม่ยอม
ทำไมถึงตัดสินใจให้น้องปูเป้กินยา นายกฤษฎา อ้างว่า ผู้เสียชีวิตปวดท้องจึงเอายาให้กิน แต่เมื่อนักข่าวถามว่าทำไมถึงเอายาฆ่าแมลงให้กิน นายกฤษฎาไม่ยอมตอบ เมื่อถามว่าตอนทำคิดอะไร คิดว่าเขาจะไม่ตายเหรอ นายกฤษฎาพยักหน้า
นายกฤษฎา เปิดเผยเหตุการณ์หลังจากน้องปูเป้เสียชีวิตว่า ตนไม่รู้จะทำยังไง จึงเอาศพน้องปูเป้ไปทิ้งทันทีหลังเสียชีวิต โดยลงมือคนเดียว ซึ่งจุดที่พบศพคือทุ่งนาที่ตนเองเคยไปนั่งเล่น
โดยก่อนเกิดเหตุยายของตนเองไม่อยู่เลยนัดผู้เสียชีวิตมาที่บ้าน โดยผู้เสียชีวิตเป็นคนโทรศัพท์มาหา โดยอ้างว่ามีการต่อสู้และทำร้ายร่างกายนิดหน่อยเนื่องจากเหยื่อไม่ยินยอม ก่อนลงมือข่มขืนโดยที่เหยื่อยังไม่หมดสติ
ทั้งนี้ ผู้สื่อข่าวถามว่าเสียใจไหมที่ทำ นายกฤษฎา พยักหน้า เมื่อถามว่าคิดว่าจะบานปลายขนาดนี้ไหม นายกฤษฎา ตอบว่า ตอนแรกก็ไม่คิด
