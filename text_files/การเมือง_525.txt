"ศรีนวล บุญลือ" ส.ส.เขต 8 เชียงใหม่ พรรคอนาคตใหม่ เปิดใจ หลังถูกขับออกจากพรรคอนาคตใหม่ เผยมี 3-4 พรรค แต่ขอปฏิเสธพลังประชารัฐ เทใจ 100 เปอร์เซ็นต์ไปให้พรรคภูมิใจไทย ขอไปทำงานด้านสาธารณสุขตามที่ตนเองถนัด คับแค้นใจผ่านมาอยู่ด้วยความอึดอัด แม้แต่ "ธนาธร" ยังไม่ยอมรับไหว้ มั่นใจคะแนนเสียงที่ผ่านมาประชาชนเลือกตนเองมากกว่าเลือกพรรค
ผู้สื่อข่าวรายงานว่า วันนี้ (17 ธ.ค.) ที่จังหวัดเชียงใหม่ นางศรีนวล บุญลือ สมาชิกสภาผู้แทนราษฎร จังหวัดเชียงใหม่เขต 8 เปิดเผยกรณีพรรคอนาคตใหม่ มีมติขับออกจากการเป็นสมาชิกพรรคว่า ไม่ได้รู้สึกเสียใจ และรู้สึกขอบคุณทางพรรคที่ให้โอกาสในการทำงานร่วมกันตลอดช่วงเวลาที่ผ่านมา
จนกระทั่งให้อิสระในครั้งนี้ ซึ่งยืนยันว่าตลอดช่วงเวลาที่ผ่านมาได้พยายามทำงาน ในฐานะ สมาชิกสภาผู้แทนราษฎรอย่างดีที่สุด โดยยึดผลประโยชน์ของประเทศชาติและประชาชนเป็นหลัก ส่วนการที่ตัวเองโหวตสวนมติพรรคจนเป็นที่มาของความไม่พอใจของทางพรรคนั้น ยืนยันว่าต้องทำเช่นนั้นเพราะเทิดทูนและต้องการปกป้องสถาบันพระมหากษัตริย์ ในฐานะคนไทยจึงต้องทำในสิ่งที่ถูกต้อง แม้ว่าอาจจะไม่ถูกใจ ใครบางคน
หลังจากที่มีข่าวว่าตัวถูกขับออกจากการเป็นสมาชิกพรรคอนาคตใหม่แล้ว ยอมรับว่ามีหลายพรรคการเมืองที่ติดต่อทาบทามให้เข้าร่วม รวมทั้งพรรคพลังประชารัฐและพรรคอื่นๆ

อย่างไรก็ตาม ยอมรับว่าเรื่องต้นค่อนข้างจะเป็นที่แน่นอนว่าตัวเองจะไปเข้าร่วม พรรคภูมิใจไทย ที่มีนายอนุทิน ชาญวีรกุล รัฐมนตรีว่าการกระทรวงสาธารณสุข เป็นหัวหน้าพรรค เพราะแนวทางการทำงาน น่าจะสอดคล้องกับความถนัดของตัวเองที่เป็นอาสาสมัครสาธารณสุขมาก่อน
อีกทั้งกระทรวงต่างๆ ที่ทางพรรคภูมิใจไทยรับผิดชอบดูแลอยู่ทั้งกระทรวงสาธารณสุข, กระทรวงคมนาคม หรือ กระทรวงมหาดไทย น่าจะเป็นผลดีต่อการทำงานของตัวเองในฐานะสมาชิกสภาผู้แทนราษฎร เพื่อพัฒนาและช่วยเหลือประชาชนในพื้นที่เขต 8 เชียงใหม่
สำหรับกระแสของประชาชนในพื้นที่ ที่มีต่อตัวเองหลังจากที่จะถูกขับออกจากพรรคอนาคตใหม่นั้น เบื้องต้น พบว่าส่วนใหญ่กว่า 80% เข้าใจและยังให้กำลังใจดี ซึ่งอยากบอกว่าประชาชนอย่าไปหลงเชื่อตามกระแสโซเชียลมีเดียที่พยายาม ปลุกปั่นใส่ร้ายตัวเองให้มากนัก
ทั้งนี้ อยากฝากขอบคุณ พรรคอนาคตใหม่ โดยเฉพาะอย่างยิ่ง นายธนาธร จึงรุ่งเรืองกิจ หัวหน้าพรรคอนาคตใหม่ ว่า ยังคงเคารพรัก และเป็นกำลังใจในการทำงานเพื่อประเทศชาติ อยู่เสมอ แม้ว่านับตั้งแต่ที่ตัวเองโหวตสวนมติพรรคแล้ว จะไม่เคยได้พูดคุยกับนายธนาธรอีกเลย
แม้กระทั่งพบกันเมื่อตัวเองยกมือไหว้สวัสดีทักทาย นายธนาธรก็ไม่แม้แต่จะรับไหว้หรือมองหน้า ส่วน นายปิยบุตร แสงกนกกุล เลขาธิการพรรคอนาคตใหม่ ก็ยกนิ้วโป้งให้ ซึ่งน่าจะแสดงออกถึงความไม่พอใจ มากกว่าที่จะชื่นชม
>> "อนุทิน" ชมเปาะ "ศรีนวล" น่ารัก คอการเมืองจับตาย้ายซบภูมิใจไทย
>> ที่ประชุม “อนาคตใหม่” มติเอกฉันท์ ขับ 4 ส.ส.ออกจากพรรค