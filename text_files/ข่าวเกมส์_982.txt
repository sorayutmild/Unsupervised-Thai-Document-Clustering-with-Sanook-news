จากสถิติที่ผ่านมานั้น ในแต่ละปีก็จะมีเกมส์แนวต่างๆออกมาน้อยบ้างมากบ้างหมุนเวียนกันไปตามแต่ค่ายเกมส์จะทำออกมา ซึ่งส่วนใหญ่ก็มักจะเป็นเกมส์ยิงหรือเกมส์แอคชั่นต่อสู้ บู๊แหลกมากกว่า ส่วนเกมส์ยิงและแอคชั่นที่เป็นแนวหลบๆซ่อนๆหรือ Stealth นั้นจะมีไม่ค่อยมาก เพราะผู้เล่นที่ชอบแนวหลบๆซ่อนๆค่อนข้างน้อย เมื่อเทียบกับแนวบู๊ล้างผลาญ แต่ว่าในปี 2012 นี้ถือว่าเป็นปีทองของเกมส์แนวหลบๆซ่อนๆเลยก็ว่าได้ เพราะมีเกมส์แนว Stealth ออกมาให้เล่นกันมากกว่าปีอื่นๆเลย แถวแต่ละเกมส์ก็ทำยอดขายได้ดีและเล่นสนุกได้รับความนิยมสูง และได้มีการรวบรวมเกมส์แนว Stealth ที่น่าสนใจในปี 2012 มาฝากกันดังนี้
 
Mark of the Ninja
Mark of the Ninja
ชื่อเกมส์ก็บอกยี่ห้ออยู่แล้วว่านินจา ก็ต้องเน้นลอบสังหาร พลางตัวในเงามืด แต่ที่ไม่ธรรมดาก็คือเกมส์นี้ทำกราฟิกออกมาเป็นแบบภาพการ์ตูนแนวคอมมิคของอเมริกา ในแบบ 2D เดินด้านข้าง เน้นการปีนป่ายตามตึก และหลบศัตรูตามซอกเงาของตึก และในที่มืดแทน ตัวนินจาเราจะกลายเป้นเงาสีดำในความมืด นั่นแสดงว่าช่วงนั้นศัตรูจะมองไม่เห็นคุณ อาศัยช่วงที่มันเผลอไปตุ๋ยมันซะ แต่ต้องระวังอย่าไปโดนแสงไฟ ศัตรูจะเห็นได้ นับว่าสนุกดี ซึ่งปัจจุบันนี้เกมส์หลบๆซ่อนๆแบบ 2D มีน้อยมาก
 
Journey
Journey
เกมส์ที่สร้างขึ้นจากไอเดียล้วนๆของค่าย Thatgamecompany ที่เคยสร้างชื่อมาจากเกมส์ Flow เนื้อหาในเกมส์ Journey ก็คือการเดินทางสุดขอบโลกของนักเดินทางสวมผ้าคลุมคนหนึ่งไปยังยอดเขาสูงที่มองเห็นแต่ไกลๆให้ได้ โดยต้องเดินทางผ่านทะเลทรายและทุ่งหิมะ โดยที่ผู้เล่นจะไม่มีตัวช่วยบอกทางใดๆเลย ต้องเดินทางไปให้ถึงด้วยตัวเองเท่านั้น ซึ่งเกมส์นี้แม้จะไม่ใช่เกมส์เน้น Stealth แต่ก็มีจุดที่ต้องหลบซ่อนศัตรูบ้างบางครั้ง และมันก็สนุกไม่แพ้เกมส์อื่นๆเลย
 
Ghost Recon: Future Soldier
Ghost Recon: Future Soldier
Ghost Recon คือหน่วยรบพิเศษที่ชำนาญในปฏิบัติการณ์แทรกซึมต่างๆ ซึ่งคนไทยจะเรียกกันว่าหน่วยไร้เงา ตามชื่อภาพยนตร์ หน่วยนี้จะเน้นทำการรบแบบ Stealth หรือลงมือโจมตีศัตรูแบบไม่ให้รู้ตัวราวกับนินจา แต่มีอาวุธและอุปกรณ์ไฮเทคมากมายขึ้นอีก เนื่องจากเป็นภาคยุคอนาคต การจะใช้อุปกรณ์ล่องหนพรางตัวจึงไม่ใช่เรื่องแปลก แต่ว่าถึงแม้จะเป็นหน่วยไร้เงาในยุคไฮเทค ก็ต้องเสี่ยงตายไม่น้อยเหมือนกัน เพราะศัตรูก็มีเทคโนโลยีรุดหน้าไม่น้อย
 
Dishonored
Dishonored
เกมส์แนวลอบสังหารโนเนม ที่ไม่เคยมีมาก่อนแต่กลับสร้างชื่อและสนุกมากเกมส์หนึ่งเลย เหมาะสำหรับผู้ชอบเล่นเกมส์ฮาร์ดคอร์ที่มีกราฟิกรุนแรง โหด เลือดสาดกระจาย และได้อารมณ์สมจริงเพราะแนวการเล่นของเกมส์เป็นมุมมองแบบบุคคลที่หนึ่ง เรื่องราวของเกมส์ก็มีอยู่ว่า ตัวเอกที่เป็นทหารองครักษ์ ได้ถูกกว่าหาว่าเป็นผู้ลอบสังหารราชินี แต่ก่อนที่เขาจะโดนจับประหารก็มีพรรคพวกมาช่วยเขาไว้ได้ และในคืนนั้นเองมีชายปริศนาโผล่เข้ามาในความฝันของเขาและมอบพลังความสามารถให้ ซึ่งเขาได้ใช้พลังในการต่อสู้และลอบสังหารนี้ ตามสืบและล้างแค้นพวกลอบสังหารราชินีที่โยนความผิดมาให้เขาแทน
 
Hitman: Absolution
Hitman: Absolution
สุดยอดของเกมส์นักฆ่าภาคต่อจาก Eidos ถึงแม้ว่า 47 จะเป็นนักฆ่าแบบครบเครื่อง ที่สามารถสังหารเป้าหมายได้ทุกวิธี แต่ก็ต้องเน้นการลอบสังหารอยู่ดี เพื่อหลบหนีการตามล่าของตำรวจ 47 ไม่เพียงแค่ใช้การสังหารแบบหลบๆซ่อนๆเท่านั้น แต่กลอุบายและการใช้สิ่งแวดล้อมเพื่อช่วยฆ่า เขาก็ทำได้ทุกรูปแบบ ไม่ว่าจะเป็นการวางยาพิษ วางระเบิด และการใช้กับดักต่างๆ เป็นเกมส์นักฆ่าที่ห้ามพลาดอย่างยิ่ง
 
Assassin's Creed III
Assassin's Creed III
ตำนานนักฆ่าบทที่ 3 ที่เปลี่ยนตัวละครและฉากใหม่ทั้งหมดมาเป็นยุคการปฏิวัติอเมริกาแทน ตัวเกมส์ยังคงมีลูกเล่นการลอบสังหารแบบต่างๆจากภาคเก่าอยู่ แต่ด้วยเนื้อหาของภาคนี้ที่ค่อนข้างจะเป็นการเมืองและสงครามไปสักหน่อย เลยรู้สึกว่าอารมณ์ในการเป็นนักฆ่าลดลงไปพอสมควร เพราะ Connor เน้นภารกิจสงครามต่อสู้กับทหารอังกฤษเป็นหลัก ซึ่งต้องต่อสู้กับทหารจำนวนมากเป็นส่วนใหญ่ ไม่ใช่แบบเน้นลอบฆ่าทีละคนๆ
 
Far Cry 3
Far Cry 3
ตามแนวการเล่นแล้ว Far Cry 3 เป็นเกมส์ FPS เน้นการเอาตัวรอดในสงครามท้องถิ่นแถบเกาะทางใต้ ตัวเอก Jason Brody ที่เป็นนักท่องเที่ยวธรรมดากลับต้อมาจับอาวุธต่างๆเพื่อต่อสู้เอาตัวรอด ท่ามกลางสงครามนี้ แน่นอนว่าตัวเขาคนเดียว คงยากที่จะไปต่อกรกับศัตรูเป็นกองทัพ สิ่งที่ควรทำก็คือ ค่อยๆหลบซ่อนและสังหารศัตรูทีละคนๆ พร้อมกับขโมยอาวุธและพาหนะของศัตรู เพื่อใช้ในการหลบหนี ซึ่งมันก็ไม่ใช่เรื่องง่ายๆเลย แต่เราก็มีธรรมชาติต่างๆช่วยในการพรางตัวได้ดี
 
น่าเสียดายที่เกมส์แนว Stealth ดังๆอีกสามเกมส์อย่าง Crysis 3, Tomb Raider และ Splinter Cell Blacklist กำหนดออกไปในปี 2013 ไม่อย่างงั้น 2012 จะถือว่าเป็นปีสุดยอดแห่งเกมส์แนว Stealth อย่างแท้จริง
 
ข้อมูลอ้างอิงจาก

http://kotaku.com/5969955/the-best-stealth-moments-of-2012
