หลังจากเกิดเหตุการณ์ น.ส.อาทิตยา เอี่ยมใหญ่ หรือน้องกระแต พริตตี้สาว อายุ 33 ปี ที่ไปฉีดคอลลาเจนที่สะโพกกับชายที่อ้างว่าชื่อ "หมอป๊อป" ภายในคอนโดมิเนียมแห่งหนึ่งที่ลาดพร้าว ซอย 101 แล้วเกิดอาการช็อคหมดสติ สมองขาดออกซิเจน ขณะนี้นอนรักษาตัวอยู่ที่รพ.กล้วยน้ำไท 1 นั้น
เมื่อเวลา 15.00 น. วันที่ 20 กันยายน นายชัชชญา ผินกลับ ซึ่งเป็นญาติของน.ส.อาทิตยา ได้เดินทางให้ปากคำกับพ.ต.อ.วิวัฒน์ คำชำนาญ ผกก.ดส.บช.น. กับเหตุการณ์ที่เกิดขึ้นว่า ในช่วงกลางดึกวันที่ 17 กันยายนที่ผ่านมา ได้ไปเป็นเพื่อนน.ส.อาทิตยา ผู้บาดเจ็บเพื่อไปฉีดคอลลาเจนเสริมสะโพกกับหมอป๊อป ซึ่งมีกลุ่มพริตตี้แนะนำมา โดยที่ตนกับน.ส.อาทิตยาไม่ทราบว่า หมอป๊อปเป็นหมอจริงหรือไม่ และไม่รู้ว่าได้ทำการเสริมฉีดคอลลาเจนเสริมความงามมานานเท่าไหร่แล้ว แต่พอมีเพื่อนในกลุ่มพริตตี้แนะนำมาจึงได้เดินทางไป เมื่อน.ส.อาทิตยาฉีดคอลลาเจนเข้าไปแล้วได้เกิดอาการมึนๆงงๆ โดยทางหมอป๊อปบอกว่า เป็นแค่อาการข้างเคียงของยาที่ฉีดเข้าไปเท่านั้น สักพักอาการก็จะดีขึ้น แต่จากนั้นไม่นานอาการของน.ส.อาทิตยาไม่ดีขึ้น รู้สึกแย่ลง หายใจติดขัด และมีอาการช็อค
"พอเห็นท่าไม่ดี จึงได้บอกให้หมอป๊อปพาส่งโรงพยาบาลใกล้เคียง เนื่องจากผมขับรถไม่เป็น จากนั้นหมอป๊อปได้ขับรถยนต์ของน้องกระแต ซึ่งเป็นรถยนต์เก๋ง ยี่ห้อ เชพโรเลด รุ่นอาวีโอ สีเขียว นำตัวไปส่งที่รพ.ลาดพร้าว ก่อนที่จะมีการส่งตัวไปรักษาต่อที่รพ.กล้วยน้ำไท 1 ซึ่งจนถึงขณะนี้อาการของน้องกระแตยังคงไม่ได้สติ ขยับเขยื้อนตัวไม่ได้ ไม่รู้สึกตัว และยังตกใจกับเหตุการณ์ที่ยังเกิดขึ้นอยู่ " นายชัชชญากล่าว
ด้าน พ.ต.อ.วิวัฒน์ กล่าวว่า หลังจากได้รับเรื่องราวร้องทุกข์จากทางญาติผู้เสียหายเกี่ยวกับเหตุการณ์ที่เกิดขึ้น พร้อมกับได้เร่งประสานกับทางกระทรวงสาธารณสุข และได้สั่งการให้ทางเจ้าหน้าที่ฝ่ายสืบสวนลงพื้นที่หาพยานหลักฐานรวมทั้งสอบปากคำ กับทางญาติของทางน.ส.อาทิตยา กระทั่งได้ภาพจากกล้องวงจรปิด ขณะที่ชายที่อ้างชื่อว่า เป็นหมอป๊อป ขณะนำตัวผู้เสียหายส่งที่รพ.ลาดพร้าว โดยกล้องวงจรปิดสามารถบันทึกภาพชายคนดังกล่าวได้อย่างชัดเจน ในเวลา 02.00 น.ของวันที่ 17 ก.ย.ที่ผ่านมา
"ขณะนี้ทางเจ้าหน้าที่ตำรวจได้ทราบชื่อและที่อยู่แล้ว จึงได้จัดกำลังฝ่ายสืบสวนไปเฝ้าพื่อทำการจับกุม ขณะเดียวกันได้รวบรวมพยานหลักฐานเพื่อขอศาลอนุมัติขอหมายจับ ซึ่งคาดว่าภายในวันนี้จะสามารถจับกุมตัวคนที่อ้างตัวว่าเป็นหมอป๊อป มาทำการสอบสวนมาดำเนินคดีได้ ส่วนจะเป็นหมอจริงหรือไม่นั้น จะต้องรอการสอบสวนเจ้าตัวอีกทีหนึ่ง"พ.ต.อ.วิวัฒน์กล่าว
ผู้สื่อข่าวรายงานว่า ในเบื้องต้นเจ้าหน้าที่กก.ดส.ได้นำกำลังไปควบคุมตัว หมอป๊อปและตรวจค้นพยานหลักฐานในจุดที่หมอป๊อปไปทำการฉีดสารคอลลาเจน จนทำให้น.ส.อาทิตยาเป็นเจ้าหญิงนิทรา จากนั้นจะนำตัวมาสอบสวนที่บก.ดส.ในคืนนี้ และในวันที่ 21 กันยายน จะมีการนำตัวหมอป๊อปมาทำการแถลงข่าวโดยให้พล.ต.ท.คำรณวิทย์ ธูปกระจ่าง ผบช.น. ทำการแถลงข่าวที่บช.น.ในเวลา 10.00 น. ที่กองบัญชาการตำรวจนครบาล
คลิกอ่านข่าว พริตตี้สาวฉีดสารคอลลาเจน ช็อกหมดสติเป็นเจ้าหญิงนิทรา