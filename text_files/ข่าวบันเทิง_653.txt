"แทค ภรัณยู" สารภาพทั้งใจ ยังคงรัก "ดีเจต้นหอม" แต่เลือกเจ็บตอนนี้ ดีกว่ายื้อเวลาเสียใจในอนาคต
ทำเอาบรรดาแฟนคลับช็อคกันทั้งประเทศเลยทีเดียว สำหรับการประกาศยุติความสัมพันธ์ระหว่างนักแสดงหนุ่ม "แทค ภรัณยู โรจนวุฒิธรรม" และดีเจสาวอารมณ์ดี "ต้นหอม ศกุนตลา เทียนไพโรจน์" หลังทั้งคู่ตัดสินใจเลื่อนสเตตัสจากคำว่า "เพื่อนสนิท" กลายมาเป็น "คนรู้ใจ" นานกว่า 11 เดือน!!
โดยล่าสุดขณะที่หนุ่มแทคเดินทางมาร่วมถ่ายทำมิวสิควีดีโอเพลง "ยิ่งกว่าฝัน" เจ้าตัวก็ได้ถือโอกาสออกมาเผยถึงสาเหตุที่ทำให้ต้องตัดสินใจจบสถานะคนรักกับสาวต้นหอม พร้อมทั้งยืนยันผ่านสื่อว่า งานนี้จะไม่มีโอกาสรีเทิร์นรักครั้งที่ 3 เหมือนภาพในอดีตที่หลายคนจดจำได้อย่างแน่นอน...
อยากให้ยืนยันสถานะของเรากับต้นหอมอีกครั้งว่าตอนนี้ยังเป็นแฟนกันอยู่ไหม ?"สถานะตอนนี้เราได้ตัดสินใจเลิกกันเรียบร้อยแล้วครับ เราไม่ได้ติดต่อกันมาประมาณ 1 สัปดาห์แล้ว แต่เพิ่งเลิกกันได้ 3 วัน ด้วยการโทรคุยและเฟซไทม์หากัน ซึ่งตัวต้นหอมเองเขาได้เป็นคนขอตัดความสัมพันธ์กับผมก่อน เนื่องจากชีวิตการทำงานของผม ครอบครัวของผม และเรื่องที่บ้านผมครับ"
ก่อนหน้านี้เราสองคนได้พยายามปรับจูนปัญหาบ้างไหม ?"ถ้าไม่นับที่มีเรื่องเมื่อก่อนเราก็ไม่ได้คุยกันเลยครับ เพราะเราสองคนงานยุ่งกันทั้งคู่ แต่ก็มีครั้งหลังที่เราโทรคุยกันหรือเฟซไทม์หากันเพื่อบอกเหตุผลว่าทำไมเขาถึงเลิกกับผมครับ"
เหตุผลที่เลิกมันคือเหตุผลที่เรายอมเขาไม่ได้ด้วยหรือเปล่า ?"ยอมได้ครับ แต่มันมีอะไรมากกว่านั้นที่ทำให้เราต้องตัดสินใจหยุด เพราะ 1 อาทิตย์ที่เราไม่ได้คุยกันผมเองก็ไตร่ตรองสิ่งต่างๆ ตลอด ถามว่าเสียใจไหมมันก็ต้องเสียใจแน่นอนอยู่แล้ว แต่ถ้าให้กลับไปอีกแล้วต้องเหมือนเดิม ผมว่าตัดความสัมพันธ์เสียแต่ตอนนี้น่าจะเจ็บน้อยกว่าครับ"
เรื่องนี้เกี่ยวข้องกับภาพหลุดที่เราจูบสาวด้วยไหม ?"ผมไม่ได้จูบครับ ภาพถ่ายที่เห็นเป็นแฟนคลับผม ซึ่งเราสนิทกันมาก อีกอย่างเรื่องรูปไม่ใช่สาเหตุที่เราเลิกกันแน่นอน เพราะเราจบกันก่อนที่ผมจะถ่ายรูปแบบนั้น ดังนั้นผมจึงอยากจะบอกว่าไม่ต้องโยงไปถึงผู้หญิงที่จะเข้ามาหาผม เพราะเรื่องที่เราเลิกกันไม่ได้มีมือที่ 3 แน่นอน"
เกี่ยวไหมกับกรณีที่มีผู้หญิงอ้างว่าเป็นเจ้าของเรา แล้วเข้าไปด่าพี่ต้นหอมในอินสตาแกรม ?"เอ่อ...ผมคิดว่าไม่ใช่ประเด็นนั้นครับ"
อาจเป็นที่ตัวเราหรือเปล่าที่ยังไม่พร้อมหยุดที่ใคร ?"ไม่นะครับ ผมพร้อมถ้าทุกอย่างพร้อม ถ้าทุกสิ่งรอบตัวพร้อม ผมพร้อมอยู่แล้วครับ"
แสดงว่าหลักๆ ก็คือการที่เราตัดสินใจกลับไปทำธุรกิจที่เชียงใหม่ ?"นั่นคือเรื่องหนึ่งครับ เพราะมันยังมีเรื่องของครอบครัวผม กับเรื่องของผมเข้ามาเกี่ยวข้องอีก"
เรากับต้นหอมยังมีอะไรเกี่ยวข้องกันอีกบ้างไหม ?"ไม่มีอะไรค้างคาครับ ไม่ว่าจะเป็นเรื่องการงานหรือเรื่องธุรกิจ"
แล้วที่ต้นหอมเขาเคยบอกว่าคอยดูแลเรื่องการเงินให้เราล่ะ ?"จริงๆ เราไม่ได้มีการเปิดบัญชีอะไรเลยนะครับ เพราะเงินใครเงินมัน รับผิดชอบใครรับผิดชอบมัน แต่ที่ออกมาให้สัมภาษณ์มันเป็นแค่การพูดเกริ่นไว้เฉยๆ"
หลายคนสงสัยว่างานนี้จะมีโอกาสง้อคืนดีครั้งที่ 3 ไหม ?"จบครับ จบกันวันนี้ดีกว่า ให้ต่างคนต่างได้เดินหน้าต่อไป ยังไงผมก็ไม่กลับไปคืนดีแน่นอน ผมไม่ได้โกรธอะไรเขานะ เพียงแต่ผมคิดว่าถ้ากลับไปแล้วมันก็ต้องมีเหตุการณ์แบบนี้เกิดขึ้นอีกเท่านั้นเอง ถ้าหากความรักมันมาถึงทางตันแล้วก็ต้องปล่อยเขาไปครับ"
แบบนี้มันจะทำให้เราเสียเพื่อนไหม เพราะก่อนที่เป็นแฟนกัน เราสองคนก็สนิทกันมาก?"ไม่เสียหรอกครับ เพราะอย่างน้อยผมก็ได้เรียนรู้ผู้หญิงคนหนึ่งที่น่ารักและดีกับเรา ดังนั้นผมจึงไม่อยากตัดความสัมพันธ์ตรงนี้ออกไป"
จบกันด้วยดีไหมสำหรับความสัมพันธ์นี้ ?"จบกันด้วยดีครับ ถ้าหลังจากนี้จะมีอะไรเกิดขึ้นก็ว่ากันอีกทีครับ"
เหมือนต้นหอมก็เฮิร์ทพอสวมควรเลยกับเรื่องนี้ ?"เอ่อ...เท่าที่ผมทราบตอนนี้เขาก็ไปพักอยู่กับเพื่อนๆ หรืออยู่กับธรรมชาติอะไรทำนองนี้ล่ะครับ"
อย่างวันนี้เราเองก็มาถ่ายเอ็มวีของตัวเอง คนก็เลยอาจมองว่ามันเป็นการเลิกเพื่อโปรโมทงาน ?"ไม่ใช่หรอกครับผม มันเป็นเพราะจังหวะมากกว่า"
เรายังมีอะไรที่รู้สึกห่วงต้นหอมอีกบ้าง ?"ผมห่วงเรื่องสุขภาพเขาครับ เพราะเขาทำงานเยอะ นอนดึก ตื่นเช้า บางครั้งก็เลือกกินแต่อาหารมันๆ ไม่ค่อยชอบออกกำลังกาย ก็เลยทำให้ผมเป็นห่วงเรื่องสุขภาพเขา"
ตอนนี้เราชินกับสถานะโสดบ้างหรือยัง ?"จริงๆ เวลาตื่นมาไม่เจอเขามันก็เคว้งๆ นะ เพราะเมื่อก่อนจะต้องมีแปรงสีฟันของเราวางคู่กัน แต่เดี๋ยวนี้มันไม่มีแล้ว ซึ่งผมก็ได้แต่ต้องเดินหน้าต่อไปและยอมรับกับความจริงครับ"
สุดท้ายเรามีอะไรอยากจะบอกกับต้นหอมบ้าง ?"เอ่อ...ขอบคุณนะครับ ขอบคุณสำหรับการดูแลเอาใจใส่ผู้ชายคนนี้เกือบตลอด 1 ปี และถ้าหากผู้ชายคนนี้ทำอะไรที่ทำให้หอมไม่สบายใจหรือผิดหวังผมต้องขอโทษด้วยนะครับ ผมรักต้นหอมมากและก็ยังคงคิดถึงเสมอ เพียงแต่ตอนนี้มันถึงจุดที่เราต้องจบเราก็ต้องจบเท่านั้นเอง (ยิ้ม)"