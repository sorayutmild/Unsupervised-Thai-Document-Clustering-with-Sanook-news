เราทุกคนมีความต้องการทางเพศกันอยู่แล้วเป็นปกติ แต่ถ้าหากว่ามีความต้องการทางเพศตลอดเวลาล่ะ ไม่ว่าจะทำงาน ไปเรียน ไปเที่ยว ไปออกกำลังกาย หรือทำกิจกรรมใดก็ตาม ก็เอาแต่วนเวียนคิดถึงแต่เรื่องทางเพศตลอดทั้งวัน มีอารมณ์ทางเพศตลอดเวลา แบบนี้ปกติหรือเปล่า? ถ้าอยากรู้ล่ะก็ ไปหาคำตอบพร้อมๆ กัน ในบทความนี้ของ Hello คุณหมอ กันเลย
ทำไมถึงมีอารมณ์ทางเพศตลอดเวลา?
แรงขับเคลื่อนทางเพศ หรือปัจจัยที่ทำให้เกิดความต้องการทางเพศนั้นมีอยู่ด้วยกันหลายสาเหตุ และแตกต่างกันไปในแต่ละบุคคล โดยสาเหตุทั่วไป มีดังนี้

ฮอร์โมน

ระดับฮอร์โมนมีผลต่อพฤติกรรมและอาการทางสุขภาพของคนเราเสมอ หากระดับฮอร์โมนในร่างกายเกิดความผันผวน ร่างกายของเราก็จะมีการเปลี่ยนแปลงทางอารมณ์ ความรู้สึก และอาการทางสุขภาพ โดยเฉพาะถ้า ฮอร์โมนเทสโทสเตอโรน (Testosterone) พุ่งสูงมาก ก็จะส่งผลต่อ อารมณ์ทางเพศ ทำให้เกิดความต้องการทางเพศมากขึ้นกว่าปกติ

อิทธิพลทางอารมณ์และสังคม

ความรู้สึกทางเพศ อาจมาจากอิทธิพลทางอารมณ์ที่ได้รับการกระตุ้น ความรู้สึกตื่นเต้น เขิน อาย กลัว จากอิทธิพลรอบข้างสามารถก่อให้เกิดความรู้สึกทางเพศที่มากขึ้นกว่าปกติได้ โดยอาจมาจากการถูกแซว การพูดคุย การรับข้อมูลทางเพศจากสื่อต่างๆ ปัจจัยเหล่านี้มีส่วนกระตุ้นอารมณ์ทางเพศได้ทั้งนั้น ยิ่งถ้าอยู่ในสังคมที่มีการเปิดเผยเรื่องทางเพศอย่างตรงไปตรงมา ไม่ทำให้เรื่องทางเพศเป็นสิ่งต้องห้าม หรือเป็นสิ่งที่ดูไม่ดี ก็ยิ่งมีส่วนทำให้ความรู้สึกทางเพศถูกกระตุ้นได้ง่ายขึ้น

อาหาร

อาหารมีผลโดยตรงกับร่างกายของเราเสมอ เห็นชัดที่สุดคือเราจะรู้สึกอิ่มหลังจากที่กินอาหารมื้อใหญ่เข้าไป อาหารบางชนิดมีสรรพคุณกระตุ้นความต้องการทางเพศ การรับประทานอาหารที่ให้ผลกระตุ้น อารมณ์ทางเพศ สามารถก่อให้เกิดความต้องการทางเพศมากขึ้นกว่าปกติได้

แอลกอฮอล์และยาบางชนิด

การดื่มแอลกอฮอล์มีผลต่อการควบคุมร่างกาย อาจทำให้รู้สึกสูญเสียการควบคุม พูดหรือทำอะไรโดยไม่รู้ตัวเมื่อมีอาการมึนเมา มากไปกว่านั้น แอลกอฮอล์ก็ยังมีส่วนช่วยกระตุ้นความต้องการทางเพศด้วย รวมไปถึงการรับประทานยาบางชนิดที่มีคุณสมบัติกระตุ้น อารมณ์ทางเพศ ก็มีผลทำให้ความรู้สึกทางเพศพลุ่งพล่านด้วยเช่นกัน

ภาวะใคร่ไม่รู้อิ่ม

ภาวะใคร่ไม่รู้อิ่ม (Hypersexuality) เป็นภาวะที่ร่างกายมีแรงขับเคลื่อนทางเพศสูงมาก โดยอาจเกิดจากอาการทางสุขภาพที่เป็นอยู่ ปัญหาทางสุขภาพจิต หรือผลข้างเคียงจากยารักษาโรคที่ใช้ ทำให้เกิดความต้องการทางเพศขึ้นมาแบบเฉียบพลันหรือสูงสุด
ปัจจัยกระตุ้นความต้องการทางเพศอันแตกต่างในผู้หญิงและผู้ชาย
นอกจากสาเหตุโดยทั่วไปในข้างต้นแล้ว ปัจจัยต่อความต้องการทางเพศในผู้หญิงกับผู้ชายก็มีความแตกต่างกันด้วย ซึ่งสามารถจำแนกได้ ดังนี้
ผู้หญิง

ช่วงที่มีประจำเดือน

ในช่วงเวลาที่ผู้หญิงมีประจำเดือนนั้น เป็นช่วงที่ฮอร์โมนในร่างกายมีการผันผวนเป็นอย่างมาก การเพิ่มขึ้นของฮอร์โมนบางชนิดจึงมีผลต่อความรู้สึกทางเพศ 

ช่วงที่ไข่ตก

ช่วงเวลาที่ผู้หญิงมีไข่ตก เป็นอีกช่วงหนึ่งที่ระดับฮอร์โมนมีความผกผันและร่างกายมีภาวะการเจริญพันธุ์สูง จึงมีส่วนเพิ่มความต้องการทางเพศ และเพิ่มโอกาสในการตั้งครรภ์ที่สูงขึ้นด้วย

กระเพาะปัสสาวะเต็ม

เวลาที่กระเพาะปัสสาวะเต็มหรือกระเพาะปัสสาวะโป่งตึง จะเป็นช่วงที่เรารู้สึกปวดปัสสาวะมากๆ ซึ่งเป็นจังหวะที่คลิตอริส ช่องคลอด และท่อปัสสาวะมีความแน่นตึงและขมิบเข้าหากัน จึงอาจสร้างความกดดันจนไปกระตุ้นให้เกิด อารมณ์ทางเพศ ขึ้นมาได้

การตั้งครรภ์

การตั้งครรภ์ เป็นอีกหนึ่งจังหวะชีวิตที่ฮอร์โมนของผู้หญิงจะมีการผกผันอยู่ตลอดเวลา อาจทำให้มีอารมณ์แปรปรวนง่าย น้อยใจ เสียใจ โกรธ หรือบางครั้งก็ไปกระตุ้นให้มีความต้องการทางเพศขึ้นมา
ผู้ชาย

การสำเร็จความใคร่

ผลการศึกษาพบว่า การสำเร็จความใคร่ หรือการช่วยตัวเองในผู้ชาย เป็นหนึ่งในปัจจัยที่ทำให้ความต้องการทางเพศพุ่งสูงขึ้นกว่าปกติ

การถูกกระตุ้น

ในการใช้ชีวิตประจำวันของผู้ชาย อาจมีบางสถานการณ์ที่เกิดขึ้นโดยไม่ตั้งใจ ไม่ว่าจะเป็นการถูกเสียดสีที่อวัยวะเพศ การถูกมือหรือสิ่งของชนกับอวัยวะเพศ การสัมผัส การดึง แม้เพียงนิดเดียวก็สามารถกระตุ้นให้เกิดอารมณ์ทางเพศขึ้นมาได้
มีความอารมณ์ทางเพศบ่อย ผิดปกติหรือเปล่า?
แน่นอนว่าใครๆ ก็มีความต้องการทางเพศด้วยกันทั้งนั้น การที่มีอารมณ์ทางเพศบ่อย หรือมากกว่าคนอื่น ไม่ได้หมายความว่าคุณผิดปกติแต่อย่างใด ถือเป็นเรื่องปกติที่สามารถเกิดขึ้นได้กับทุกคน และไม่ใช่เรื่องน่าอับอาย บางคนอาจมีอารมณ์ทางเพศน้อย
ขณะที่บางคนมีความต้องการทางเพศมาก ซึ่งก็แตกต่างกันไปตามสภาพปัจจัยของแต่ละคน อย่างไรก็ตาม ถ้าหากการมีอารมณ์ทางเพศตลอดเวลาของคุณส่งผลกระทบต่อการดำเนินชีวิตประจำวัน เช่น ไม่มีสมาธิในการทำงาน เสียบุคลิกภาพ หรือมีปัญหากับความสัมพันธ์ในครอบครัว คุณควรไปพบคุณหมอหรือผู้เชี่ยวชาญ
มีอารมณ์ทางเพศตลอดเวลา แต่คนรักไม่มีอารมณ์ร่วมด้วย ควรทำอย่างไร?
นี่เป็นหนึ่งในปัญหาของผู้ที่มี อารมณ์ทางเพศ สูงตลอดเวลา เพราะไม่ใช่ทุกครั้งที่คนรักหรือคู่ขาของเราจะมีความรู้สึกทางเพศร่วมด้วยในเวลาเดียวกันกับเรา บ่อยครั้งอาจนำไปสู่การทะเลาะเบาะแว้ง ความไม่พอใจซึ่งกันและกัน ซึ่งจะกลายมาเป็นปัญหาความสัมพันธ์ได้ในที่สุด 
สิ่งสำคัญคือการเปิดใจ ต้องมีการเปิดใจพูดถึงปัญหาของตนเองให้อีกฝ่ายเข้าใจและรับฟัง เพื่อที่จะได้ไม่เป็นการกดดันหรือบังคับอีกฝ่ายให้มีเซ็กส์ด้วย มากไปกว่านั้น การเปิดใจพูดคุยยังจะนำไปสู่การแก้ไขปัญหาและหาทางออกร่วมกันเพื่อไม่ให้กระทบกับความสัมพันธ์ในชีวิตคู่ด้วย
ในกรณีถ้าหากคนรักไม่ต้องการที่จะมีเพศสัมพันธ์จริงๆ การสำเร็จความใคร่ก็ถือว่าเป็นทางออกที่ไม่ได้เสียหาย หรือหากจะเพิ่มความตื่นเต้น คุณอาจขอให้คนรักมองดูคุณเวลาที่กำลังช่วยตัวเองอยู่ก็ได้เช่นกัน การสบตาหรือการสัมผัสอาจช่วยให้รู้สึกดีขึ้น หรืออาจจะช่วยกระตุ้นให้อีกฝ่ายมีอารมณ์ร่วมด้วยก็เป็นไปได้ 
ทำอย่างไรหากรู้สึกอยากมีเซ็กส์อยู่ตลอดเวลา

มีเซ็กส์บ่อยๆ เวลาที่มี อารมณ์ทางเพศ เราก็มักต้องการที่จะสำเร็จความใคร่ดังกล่าวให้หมดไป การมีเซ็กส์เป็นวิธีแก้ปัญหาที่ดีที่สุด (หากเป็นไปได้) การมีเซ็กส์บ่อยๆ จะช่วยคลายความรู้สึกทางเพศให้ลดลง เพราะเป็นการเติมเต็มความรู้สึกให้กับความปรารถนาทางเพศของคุณ แต่จงมั่นใจว่าคุณมีเซ็กส์ที่ปลอดภัย กับคู่นอนที่ไว้ใจได้ และต้องไม่เป็นการบังคับ ข่มขู่ ข่มขืน หรือเป็นการผิดลูกผิดเมีย หรือสามีของผู้อื่น
ออกกำลังกาย การออกกำลังกายเป็นประจำ นอกจากจะช่วยให้ร่างกายแข็งแรงแล้ว ก็ยังช่วยบรรเทาความรู้สึกทางเพศ ทำให้ฮอร์โมนในร่างกายเกิดความสมดุล กระตุ้นการปล่อยฮอร์โมนที่ทำให้เกิดความสุขและรู้สึกดีหลังออกกำลังกาย
การสำเร็จความใคร่ หากคุณเป็นคนหนึ่งที่มักจะมี อารมณ์ทางเพศ พลุ่งพล่านอยู่บ่อยๆ การสำเร็จความใคร่หรือการช่วยตัวเองก่อนออกจากบ้านไปทำงาน สามารถลดความรู้สึกทางเพศระหว่างวันให้ลดลงได้
หางานอดิเรกทำ งานอดิเรกบางอย่างที่คุณมีความหลงใหลจริงๆ ไม่ว่าจะฟังเพลง ดูหนัง อ่านหนังสือ วาดภาพ หรือเล่นเกม สามารถเบี่ยงเบนความสนใจหรือความรู้สึกทางเพศให้ลดลงได้
ปรึกษากับคุณหมอ หากความต้องการทางเพศของคุณพุ่งสูงมากเสียจนกระทบต่อการใช้ชีวิตประจำวัน ควรหาเวลาไปพบคุณหมอ เพื่อรับการวินิจฉัยและขอคำแนะนำ
