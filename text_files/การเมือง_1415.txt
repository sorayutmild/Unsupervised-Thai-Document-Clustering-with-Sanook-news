จตุพร พร้อม ธิดา แกนนำ นปช ปราศรัย นำผู้ชุมนุม เคลื่อนขบวนไปศาลฎีกา ระบุ การปราศรัยเย็นนี้เข้มข้น มี แฉหลักฐานสำคัญ ขู่ วันที่ 16 มี.ค.หากแกนนำไม่ได้ประกันตัว ชุมนุมใหญ่แน่
(19.ก.พ.)  เมื่อเวลาประมาณ 13.30 น. บรรยากาศ การชุมนุมของกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. ที่บริเวณสี่แยกราชประสงค์ ขณะนี้เป็นไปอย่างคึกคัก โดย กลุ่มผู้ชุมนุมนั้นได้ทยอยเดินทางมารวมตัวเป็นจำนวนมาก โดยมีทั้งที่นำรถจักรยานยนต์และรถยนต์ส่วนตัว เข้ามาจอดบริเวณพื้นผิวการจราจร และลงไปยืนบนพื้นผิวการจราจร ส่งผลให้การจราจรในขณะนี้ ตั้งแต่บริเวณถนนราชดำริ จากแยกราชประสงค์ไปประตูน้ำ รถไม่สามารถเคลื่อนตัวได้ ขณะที่ ถนนพระราม 1 ขณะนี้ การจราจรเกิดติดขัดอย่างหนัก อย่างไรก็ตาม ขณะนี้ กลุ่ม นปช. บางส่วน ได้เตรียมจัดขบวนรถ โดยใช้รถยนต์กระบะ เป็นเครื่องกระจายเสียง เพื่อเตรียมเคลื่อนไปยังศาลฎีกาแล้ว โดยพื้นที่การชุมนุมนั้น แม้จะมีกำลังเจ้าหน้าที่ตำรวจ แต่ไม่สามารถห้ามผู้ชุมนุมเข้าไปยืนยังพื้นผิวการจราจรได้
ด้าน นายจตุพร พรหมพันธุ์ ส.ส.สัดส่วน พรรคเพื่อไทย พร้อมด้วย นางธิดา ถาวรเศรษฐ แกนนำกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. กล่าวปราศรัยบนรถกระจายเสียง ก่อนที่จะนำรถผู้ชุมนุมเคลื่อนขบวนไปยังศาลฎีกา เพื่ออ่านจดหมายปรับทุกข์ของบรรดาแกนนำ นปช. ที่ถูกคุมขังอยู่ในเรือนจำทั่วประเทศ โดย นายจตุพร กล่าวว่า ในวันนี้เป็นการเคลื่อนขบวนครั้งใหญ่ที่สุด และจะมีกลุ่มผู้ชุมนุมเดินทางมาเป็นจำนวนมาก พร้อมระบุว่า การปราศรัยบริเวณอนุสาวรีย์ประชาธิปไตย ในเย็นวันนี้จะมีการปราศรัยอย่างเข้มข้น เพื่อเปิดปมและชี้แจงข้อเท็จจริงว่า ฝ่ายใดเป็นผู้ลงมือเข่นฆ่าประชาชน และเผาสถานที่สำคัญ อาทิ ห้างสรรพสินค้า เซ็นทรัลเวิลด์
นอกจากนี้ นายจตุพร ยังกล่าวด้วยว่า หากในวันที่ 12 มี.ค.นี้ แกนนำ นปช. ยังไม่ได้รับการปล่อยตัว หรือ ได้รับอิสรภาพ กลุ่ม นปช. จะมีการเคลื่อนไหวใหญ่อีกครั้งด้วย 
14.20 น. แกนนำเสื้อแดง นำโดยธิดา ถาวรเศรษฐ ปธ.นปช. และ วรชัย เหมมะ รักษาการแกนนำนปช. เดินทางจากแยกราชประสงค์ถึงหน้าศาลฎีกาแล้ว ส่วนจราจรปิดถนนหน้าศาลมุ่งหน้าศาลหลักเมืองแล้ว ขณะที่เลนสวนมุ่งหน้าราชดำเนิน รถติดขัดอย่างหนัก
15.30 น. กลุ่ม นปช. เดินทางถึงศาลฎีกาแล้ว แกนนำขึ้นปราศรัย ไม่ได้รับความเป็นธรรม และได้เริ่มอ่านจดหมายร้องทุกข์จากผู้ถูกคุมขังในเรือนจำ ด้านสภาพการจราจรบริเวณถนนราชดำเนินใน ตั้งแต่หน้าโรงแรมรัตนโกสินทร์ มายังศาลหลักเมือง รถไม่สามารถเคลื่อนผ่านได้ เนื่องจากกลุ่มผู้ชุมนุมได้ลงไปยืนอยู่บนพื้นผิวการจราจรจนล้นไปอีกฝากหนึ่งของถนน  
16.00 น. แกนนำคนเสื้อแดงประกาศให้ผู้ชุมนุมกลับไปรวมตัวที่อนุสาวรีย์ประชาธิปไตย ทำให้กลุ่มคนเสื้อทยอยเดินทางจากออกจากหน้าศาลฎีกาแล้ว
16.20 น. กลุ่มผู้ชุมนุมเสื้อแดง เดินทางกลับจากศาลฎีกา สนามหลวง ถึงอนุสาวรีย์ประชาธิปไตยแล้ว โดยมีการติดตั้งเครื่องขยายเสียง และใช้ฐานอนุสาวรีย์เป็นเวทีที่ปราศรัย หันหน้าไปทางสนามหลวง และบริเวณโดยรอบการชุมนุมมีการตั้งเต๊นท์และแผงลอยจำหน่ายสินค้าที่ระลึกจำนวนมาก
17.45 น. กลุ่มผู้ชุมนุมคนเสื้อแดงปักหลักชุมนุมอย่างหนาแน่นที่ถนนราชดำเนินรอบอนุสาวรีย์ประชาธิปไตย ตั้งแต่สะผ่านฟ้าถึงแยกคอกวัว ขณะที่รอบพื้นที่การชุมนุม มีการแสดงภาพผู้เสียชีวิตจากเหตุการณ์สลายชุมนุมที่ผ่านมา โดยมีคนเสื้อแดงให้ความสนใจยืนดูและร่วมบริจาคเงินช่วยครอบครัวผู้เสียชีวิตด้วย ทั้งนี้ บนพื้นถนนราชดำเนิน ทางเข้าถนนดินสอ มีคนมาพ่นสเปรย์เป็นรูปคนตาย พร้อมคำว่า "ที่นี่มีคนตาย" และพ่นสเปรย์เป็นรูปนกพิราบและคำว่าสันติภาพ
19.05 น.  ผู้สื่อข่าวรายงานว่า น.ส.ขัตติยา สวัสดิผล ลูกสาวของ พล.ต.ขัตติยะ สวัสดิผล หรือ "เสธ.แดง" ได้ขึ้นปราศรัยบนเวที และประกาศเปิดตัวตนเองเป็น "คนเสื้อแดง" อย่างเต็มตัว
20.00 น. นายจตุพร พรหมพันธุ์ ได้ขึ้นปราศรัย พร้อม โชว์สำเนาสูติบัตรของ นายอภิสิทธิ์ เวชชาชีวะ ที่ถือสัญชาติอังกฤษ พร้อมท้าให้แสดงใบสละสัญชาติ หากนายอภิสิทธิ์ยืนยันว่าสละสัญชาติอังกฤษ มาถือสัญชาติไทยแล้ว