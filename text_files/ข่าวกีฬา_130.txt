เก็บตกอีกหนึ่งไฮไลต์ของ "กัปตันเจ" ชนาธิป สรงกระสินธ์ เจ้าของรางวัล แมน ออฟ เดอะ แมตช์ ในรอบรองชนะเลิศ เอเอฟเอฟ ซูซูกิ คัพ เมื่อยิง 2 ประตูช่วยให้ ทีมชาติไทย เอาชนะ เวียดนาม ไปก่อนในนัดแรก 2-0โดยในช่วงที่ ชนาธิป เตรียมยิงจุดโทษลุ้นแฮตทริกของตัวเองนั้น ทางด้านของ เคว ง็อก ไห่ กองหลังกัปตันทีมชาติเวียดนามวัย 28 ปี ได้เข้ามาพูดอะไรบางอย่าง ก่อนที่เพลย์เมกเกอร์ช้างศึกจะยิงไปติดเซฟ ทราน เหงียน มันห์ ผู้รักษาประตูเวียดนาม ซึ่งเหตุการณ์นี้ ชนาธิป ได้เปิดเผยหลังจบเกมว่าเกิดอะไรขึ้นบ้าง"เขาเข้ามาพูดกับผมว่า -อย่ายิงเข้านะเพื่อน- ซึ่งผมต้องขอโทษเพื่อนร่วมทีมด้วยที่พลาดจุดโทษลูกนั้น แต่ผมก็ยังคงมีความมั่นใจ เรื่องแบบนี้มันสามารถเกิดขึ้นได้ และผมก็ยังคงมีความมั่นใจอยู่ในเกมนัดถัดไป""ชัยชนะของทีมวันนี้มันมาจากที่พวกเราช่วยกันเล่น ช่วยกันวิ่งไล่บอล อย่างประตูแรก ถ้าหากว่าไม่ช่วยกัน พี่มุ้ย (ธีรศิลป์) ไม่ไปบีบเพรสซิ่งเอาบอลมา ก็คงไปจบที่ประตูไม่ได้""การที่ผมเล่นได้ดีจนได้แมน ออฟ เดอะ แมตช์ ก็เป็นเพราะโค้ชและทีมที่เชื่อมั่น ช่วยกันเล่น จนสุดท้ายเก็บชัยชนะได้ แต่ว่างานมันยังไม่จบ ยังเหลืออีกหนึ่งนัดที่ต้องลุยกันต่อ"สำหรับเกมนัดที่สอง ทีมชาติไทย พบกับ เวียดนาม วันที่ 26 ธันวาคม 2564 ที่สนามกีฬาแห่งชาติสิงคโปร์ เวลา 19.30 น. ถ่ายทอดสดทางช่อง 7HD
