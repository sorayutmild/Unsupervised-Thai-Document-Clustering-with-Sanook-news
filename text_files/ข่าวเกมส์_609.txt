จุดโดดยอดฮิต สายบวกสายเซฟ ลงตรงไหนดีกับ PUBG Mobile
PUBG Mobile
ในแผนที่ Erangel มีหลายจุดที่ผู้เล่นมักจะชอบลงกันทีละเยอะๆ เพื่อที่จะได้ของดีๆหรือรีบจบเกมไวๆ หรืออย่างมือใหม่ที่ไม่คุ้นชิน กลัวลงไปยังไม่ทันทำอะไรก็ม่องเท่งไปซะก่อน วันนี้เราลองมาดูกันดีกว่าว่า จุดไหนใน Enrangel บน PUBG Mobile น่าลงสำหรับมือใหม่และมือเก๋ากันบ้าง
อนึ่ง ชื่อสถานที่ในเวอร์ชั่น PC และมือถือนั้นเป็นชื่อเดียวกัน ดังนั้นจึงสามารถใช้ข้อมูลนี้อ้างอิงได้ทั้งสองเวอร์ชั่นครับ
 
PUBG Mobile
จุดน่าสนใจสำหรับมือใหม่
Gatka – หมู่บ้านเล็กๆที่อยู่ค่อนไปทางริมซ้ายองแผนที่ โดยปกติตรงจุดนี้มักจะไม่ค่อยมีคนลงนักเพราะมีของดีๆออกค่อนข้างน้อย แต่ในบางครั้งก็สามารถเจออาวุธและอุปกรณ์ดีๆได้บ้าง ถ้ามาคนเดียวหรือเป็นคู่ ที่นี้ก็อาจจะเหมาะสำหรับมือใหม่ที่ยังไม่มั่นใจในฝีมือมากนัก และต้องการเตรียมใจก่อนไปลุยในพื้นที่ถัดไป
PUBG Mobile
Farm – อีกหนึ่งจุดเล็กๆที่แม้จะเล็กกว่า Gatka สักหน่อย แต่ก็มีโอกาสได้ของดีๆอยู่บ้าง(แม้จะน้อยไปหน่อยก็ตาม) แต่ก็ถือเป็นจุดปลอดภัยที่น่าลงไปเตรียมใจพอสมควร แต่ก็ต้องแลกกับที่ของที่ได้จะน้อยลงไปด้วย
Ruin & Water Town – อีกหนึ่งเมืองที่เริ่มจะมีความเสี่ยงขึ้นมาหน่อย แต่ก็ยังอยู่ในระดับปลอดภัย สองแอเรียนี้อยู่ไม่ไกลจากกันนักทำให้สามารถเดินทางไปมากันได้ แต่ถ้าจะลงจริงๆ แนะนำให้ไปที่เมืองน้ำจะดีกว่า เพราะถ้าเกิดการปะทะจริงๆก็สามารถใช้ความซับซ้อนของเมืองในการหลบหนีจากศัตรูได้ง่ายกว่า
Mylta & Mylta Power – เมืองเล็กๆที่อยู่เกือบริมสุดของเกาะใหญ่ เป็นเมืองที่มีโอกาสได้อาวุธดีๆมากกว่าสามเมืองที่กล่าวมา แต่อาจจะแลกมาด้วยกับความเสี่ยงที่มากขึ้นตามมาสักหน่อย แต่กระนั้นในจุดนี้ก็ถือว่าไม่ค่อยมีผู้เล่นลงมามากนักเมื่อเทียบกับจุดใหญ่ๆจุดอื่นในเกมนี้ หรือจะแวะเป็นเมืองเก็บตกหลังจากที่ไปฟาร์มมาจากจุดอื่นแล้วก็ย่อมได้ และชัยภูมิตรงโรงไฟฟ้าก็ค่อนข้างเหมาะแก่การซุ่มโจมตีอยู่ไม่น้อย แต่อาจจะทำให้หลงทางได้ง่ายหน่อย
Mansion – จุดนี้อาจจะอันตรายกว่าจุดอื่นๆที่กล่าวมาข้างต้น แต่แน่นอนว่าความเสี่ยงยิ่งมาก ของที่ได้ก็จะดีตาม บ่อยครั้งที่เราสามารถหา SCAR-L หรือ SKS ได้จากที่นี้ตั้งแต่ต้นเกม ทำให้มีความได้เปรียบมากขึ้น ถ้าคิดว่าในรอบนั้นมีคนลงที่จุดอื่นหมดแล้ว ที่นี้ก็เหมาะแก่การสร้างตัวแบบไม่มีคนกวนอยู่ไม่น้อยทีเดียว
 
PUBG Mobile
จุดที่ผู้เล่นมือฉมังชอบไป
Pochinki – เมืองคนจริงแห่งนี้ยังคงได้รับความนิยมจากผู้เล่นทุกคนไม่มีเสื่อมคลาย ไม่ว่ารอบไหนถ้าได้บินผ่านต้องมีคนลงมาอย่างน้อยๆเกินหกเจ็ดคนแน่นอน แม้จะนองไปด้วยเลือด แต่ก็แลกมากับการที่ถ้ารอดมาได้ก็ โอกาสที่จะมีของคุณภาพสูงให้เลือกใช้มากมายก็จะตามมาด้วย เพียงแต่ต้องเอาตัวรอดให้ได้เท่านั้นเอง
School – อีกหนึ่งจุดที่มีการรวมตัวของคนจริงที่ชอบเกมเร็ว ลงมาก็เจอกันเลย วัดกันไปเลยว่าใครเก็บของได้ก่อน ซึ่งมือใหม่จะขยาดกับที่นี้เพราะตายไวตายง่ายมาก เผลอๆไม่ทันได้หยิบอะไรได้ด้วยซ้ำ แต่ถ้าพิชิตที่นี้ได้ ของที่ได้ก็ถือว่าอยู่ในระดับที่ดีมากที่หนึ่งเลย รวมไปถึงยังสามารถไปฟาร์มในอพาร์ทเมนต์ที่อยู่ถัดไปได้โดยง่ายอีกด้วย
Sosnovka Military Base – ค่ายทหารที่เต็มไปด้วยของระดับเทพมากมาย แต่ก็ตามมาด้วยเหล่าคนเถื่อนที่หวังของเหล่านี้ด้วยเช่นกัน ที่นี้เป็นที่ๆมีความซับซ้อนชวนหลงอย่างมากและยังเต็มไปด้วยอันตราย ใครที่มาที่นี้ต้องเตรียมใจมาในระดับหนึ่ง เพราะจะมีการปะทะกันทั้งแบบประชิดและระยะไกลอย่างต่อเนื่องเลยทีเดียว
Novorepnyoe – เมืองท่าที่ไม่ไกลจากค่ายทหาร Sosnovka มากนัก เป็นอีกที่หนึ่งที่เหล่านักฟาร์มชอบลงมาหาของกัน และหลีกเลี่ยงแรงปะทะอันหนักหน่วงจากในค่ายทหาร แต่ในบางครั้ง ที่แห่งนี้นี่แหละที่ซัดกันดุดเดือดยิ่งกว่า ซึ่งจุดนี้จะเป็นจุดที่คนตกรถไม่ได้โดดในจุดก่อนหน้ามารวมกันเสียเป็นส่วนใหญ่
Geogopol และฝั่งตรงข้ามแม่น้ำ – โกดังสินค้าที่เต็มไปด้วยตู้คอนเทนเนอร์ เป็นอีกหนึ่งจุดโดดยอดนิยมที่ถ้าเครื่องบินไม่ผ่านจุดก่อนหน้านี้มาก่อน ซึ่งที่นี้ก็เป็นอีกจุดหนึ่งที่มีการปะทะการอย่างหนักหน่วง แต่ก็มีโอกาสได้ของดีๆจากที่นี้มากโขอยู่เช่นกัน เมื่อเสร็จศึกจากที่นี้ก็สามารถแวะไปที่หมู่บ้านตรงข้ามแม่น้ำเพื่อฟาร์มของเพิ่มเติมได้อีกด้วย
PUBG Mobile
Hospital – โรงพยาบาลถือเป็นจุดแวะที่คนที่มาจาก Geogopol แวะมาเป็นลำดับถัดมา ซึ่งที่นี้ก็จะมีอุปกรณ์และยาให้ได้เก็บกันพอสมควร ถ้าเข้ามาที่นี้ต้องแน่ใจว่าอย่างน้อยๆมีปืนที่ยิงระยะประชิดดีๆติดตัวมาด้วยจะเยี่ยมมาก
 
ทั้งหมดนี้คือจุดที่ผู้เล่นมักจะชอบไปเยี่ยมเยือนในตอนต้นเกมสำหรับมือใหม่และมือเก๋า ซึ่งจริงๆแล้วยังมีอีกหลายจุดที่ไม่ได้กล่าวถึงและมีของดีๆซ่อนอยู่ ซึ่งตรงนี้ผู้เล่นก็ต้องอาศัยประสบการณ์เพิ่มเติมว่าถ้าเครื่องบินผ่านเป็นเส้นแบบไหนจะเลือกลงที่ไหนดี ไม่ต่างจากเวอร์ชั่น PC แม้แต่น้อย และอย่าลืมลับฝีมือการเล็งเอาไว้ด้วย โดยเฉพาะในโหมด Ranking ที่ทุกคนเล่นกันดุเดือดมากขึ้น อยากจะลุยแต่ต้นหรือเตรียมความพร้อมก่อน อยู่ที่คุณเลือกครับ
 
ติดตามข่าวสารได้ทางเฟซบุ๊คเพจหลัก: www.facebook.com/PUBGMOBILE.TH.OFFICIAL
ดาวน์โหลดเกม PUBG Mobile Thailand จิ้มเบาๆข้างล่าง!

 
 
เรื่อง : StolenHeart
 
 