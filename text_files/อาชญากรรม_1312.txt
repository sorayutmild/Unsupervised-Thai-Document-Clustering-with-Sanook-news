ผกก.สภ.เมืองเพชรบูรณ์-รายงาน "พล.ต.อ.ศรีวราห์" แล้ว แจง กปน.ปมเปิดกล่องนับบัตรเลือกตั้ง ย้ำแค่ลงชื่อให้ครบ ขณะที่ตำรวจในภาพไม่เกี่ยวข้อง
ความคืบหน้ากรณีเพจดังรายงานการจับผิดการเลือกตั้ง โพสต์ภาพและข้อความโดยอ้างว่า มีคนส่งภาพเกี่ยวกับแกะหีบบัตรออกมานั่งนับกัน โดยคัดเอาบัตรเสียออกแล้วเอาบัตรใหม่ใส่ กระทั่งมีแสดงคอมเม้นท์กันกระจาย ล่าสุดมีรายงานแจ้งว่า ก่อนหน้านี้ พ.ต.อ.ศรีทะนนท์ เรือนมูล ผกก.สภ.เมืองเพชรบูรณ์ ได้บันทึกรายงานถึง พล.ต.อ.ศรีวราห์ รังสิพราหมณกุล รองผบ.ตร.รวมทั้งผู้บังคับบัญชาตามระดับชั้น ถึงกรณีเพจดังลงเนื้อความและภาพเกี่ยวกับการนำบัตรเลือกตั้งออกมานับ
โดยกล่าวอ้างเป็นหน่วยรับบัตรลงคะแนน ที่อบจ.เพชรบูรณ์ จากการตรวจสอบจากตำรวจรักษาความปลอดภัยการรับหีบบัตรเลือกตั้งแจ้งว่า ภาพดังกล่าวเป็นการตรวจสอบและลงลายมือชื่อของคณะกรรมการคุมหน่วยเลือกตั้งซึ่งยังลงลายมือชื่อไม่ครบถ้วน และจากการจรวจสอบจากภาพดังกล่าวพบว่าฝาปิดหีบใส่บัตรเลือกตั้งยังมีสายพลาสติกรัดฝากล่องใส่บัตรลงคะแนนอยู่ จากกรณีดังกล่าวอยู่ระหว่างประสานกับทางฝ่ายสืบสวนและไต่สวน กกต.เพชรบูรณ์
ส่วนข้าราชการตำรวจในภาพดังกล่าวจากการสอบสวนทราบว่า เป็นนายตำรวจในท้องที่สภ.หล่มสัก ซึ่งเป็นเจ้าหน้าที่รักษาความปลอดภัยประจำหน่วยเลือกตั้งที่ 11 เขตเลือกตั้งที่ 1 บ้านร่องกอก ต.บุ่งคล้า อ.หล่มสัก จ.เพชรบูรณ์ ซึ่งไม่ได้เกี่ยวข้องกับหน่วยเลือกตั้งที่เห็นตามภาพแต่อย่างใด โดยเหตุเกิดวันที่ 24 มีนาคม 2562 ระหว่างเวลา 19.00-20.00 น.
>> กกต.เพชรบูรณ์ จ่อเอาผิดเพจดัง แชร์ภาพมั่วแกะหีบนับคะแนน