เบื่อกันรึยัง? หนัง Resident Evil เตรียมทำภาค 6 แล้ว
Resident Evil
ยังไม่ลงหลุมง่ายๆกับผีชีวะ Resident Evil ภาพยนตร์ที่สร้างจากเกมส์ยิงผีชื่อดัง ซึ่งนับว่าเป็นหนึ่งในหนังจากเกมส์เพียงไม่กี่เรื่องเท่านั้น ที่ทำออกมาแล้วไม่ "แป๊ก" แถมยังพอทำรายได้ให้กับผู้สร้างพอสมควร จนทำให้มีการสร้างภาคต่อมาเรื่อยๆ ภาคแล้วภาคเล่า ล่าสุดก็คือภาค Resident Evil: Retribution ที่ฉายไปในปี 2012 เป็นภาคที่ 5 ของหนังจากเกมซีรี่ย์นี้ และยังไม่หมดเพียงเท่านั้น ล่าสุดทาง Paul W.S. Anderson ผู้กำกับและผู้เขียนบทภาพยนตร์ Resident Evil ได้ออกมาเผยว่า เขาได้เริ่มเขียนบทของภาพยนตร์ Resident Evil ภาคที่หกแล้ว ในชื่อว่า Resident Evil: Rising เป็นโปรเจคภาพยนตร์เรื่องต่อไปของเขา ถัดจากเรื่อง Pompeii ไฟนรกถล่มปอมเปอี
Resident Evil
Paul W.S. Anderson ได้เข้าร่วมในงานเทศกาลภาพยนตร์นานาชาติ International Film Festival ที่กรุงปักกิ่งประเทศจีน เมื่อวันที่ 28 เมษายน 2014 ที่ผ่านมา ในงานนักข่าวได้ให้สัมภาษณ์เกี่ยวกับโปรเจคภาพยนตร์เรื่องต่อไปของเขา ซึ่งเขาก็เปิดเผยว่าภาพยนตร์เรื่องต่อไปก็จะเป็น Resident Evil: Rising ภาคที่หก ซึ่งเขากำลังเขียนบทภาพยนตร์อยู่ตอนนี้ โดยเขามาในงานภาพยนตร์นานาชาติเพียงหนึ่งวัน และจะรีบกลับไปเขียนบทต่อ "I have to go home tomorrow to start writing Resident Evil," คุณ Paul W.S. Anderson ให้สัมภาษณ์กับนักข่าวบันเทิงช่อง CCTV
ส่วนเนื้อหาของภาพยนตร์ Resident Evil: Rising ยังไม่เปิดเผยข้อมูลใดๆออกมามากนัก คุณ Paul W.S. Anderson กล่าวเพียงว่าภาคนี้ Li Bingbing ที่รับบท Ada Wong จะมาแสดงอีกครั้ง หลังจากที่เล่นไปในภาคห้าเมื่อปี 2012 ส่วน Milla Jovovich จะมารับบท Alice อีกหรือไม่เขาไม่ได้กล่าวถึง แต่คาดกันว่าก็ยังเล่นอีกภาคแน่นอน