"สุเทพ" เชื่อปิดเกมต่อสู้ภายใน 2 วัน สั่ง "กรณ์" หุบปาก หลังไม่เห็นด้วยม็อบบุกสถานที่ราชการ
ผู้สื่อข่าวรายงานว่า (28 พ.ย.) เมื่อเวลา 21.00 น. นายสุเทพ เทือกสุบรรณ แกนนำกลุ่มผู้ชุมนุมต่อต้านระบอบทักษิณ ขึ้นแถลงบนเวทีถาวรศูนย์ราชการ ว่ากำลังจะถึงเวลาปิดเกมต่อสู้ภายใน 2 วัน ซึ่งหากปฏิบัติการสำเร็จก็จะมีสภาและรัฐบาลประชาชนเกิดขึ้น ซึ่งจะเกิดขึ้นได้ก็ต่อเมื่อกำจัดระบอบทักษิณให้หมดไปจากแผ่นดินไทยเสียก่อน ทั้งนี้จะสำเร็จหรือไม่ขึ้นอยู่กับจำนวนคนร่วมปฏิบัติการ หากออกมาเป็นล้านเชื่อว่าจะชนะ โดยครั้งนี้จะเป็นครั้งแรกในประเทศที่มีพระคุณเจ้า (หลวงปู่พุทธอิสระ เจ้าอาวาสวัดอ้อน้อย จ.นครปฐม) นำขบวน ส่วนแผนปฏิบัติการจะยังไม่เปิดเผย รอดูจำนวนในวันพรุ่งนี้ว่ามากพอหรือไม่ ซึ่งตนจะเปิดเผยแผนในคืนพรุ่งนี้และอาจเริ่มปฏิบัติการทันที ดังนั้นขอให้ประชาชนเตรียมรองเท้าผ้าใบ กระเป๋าเป้เพื่อไว้ใส่ผ้า-ขวดน้ำและเสบียงพร้อมกับใจถึงๆ
ส่วนกรณีที่นายกรณ์ จาติกวาณิช แสดงความเห็นไม่ด้วยกับการยึดหน่วยงานราชการ นายกรณ์มีสิทธิที่จะไม่เห็นด้วยกับการชุมนุม แต่เรามีสิทธิในการดำเนินการใดๆในการต่อสู้เพื่อล้มล้างระบอบทักษิณนำอำนาจคืนสู่ชาติ ส่วนที่นายกรณ์กล่าวว่าได้พยายามพูดคุยกับผู้รับผิดชอบว่าต้องรักษากฏเกณฑ์การชุมนุมนั้น ตนเห็นว่านายกรณ์ไม่สำคัญมากขนาดที่ตนต้องไปปรึกษา การดำเนินการใดๆ ขึ้นอยู่กับมติของมวลมหาประชาชน และตอนนี้กลุ่มผู้ชุมนุมเริ่มไม่สบายใจต่อนายกรณ์เช่นเดียวกับที่นายกรณ์รู้สึกกับผู้ชุมนุม ตนขอยืนยันว่าแกนนำการชุมนุมทั้ง 9 คน จะไม่ฟังคำสั่งใครนอกจากมวลมหาประชาชน และขอเตือนนายกรณ์อย่าออกมาพูดอะไรอีก จนกว่าปฏิบัติการจะเสร็จเรียบร้อย