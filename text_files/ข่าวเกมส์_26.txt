หลังจากที่เกิดกระแสการเล่นเกม POPCAT และทำให้ประเทศไทยได้ขึ้นเป็นอันดับ 1 จากการรวมพลังของชาวเน็ตไทยทั้งประเทศภายในวันเดียว นอกจากจะเป็นการสร้างกระแสและยังคงรักษาตำแหน่งแชมป์โลกเอาไว้อยู่ได้ในตอนนี้ ชาวเน็ตไทยบางกลุ่มก็ยังคงมุ่งหาเป้าหมายต่อไป และได้เริ่มสานต่อชัยชนะอีกครั้งด้วยการแห่ไปเล่นเกมน้องหมา POPDOG กันต่อทันที!
POPDOG เป็นเกมคลิกปุ่มบนเว็บเช่นเดียวกับ POPCAT โดยนับการคลิกปุ่มเป็นจำนวนการป้อนอาหารให้กับน้องหมาแทน และมีความต่างกันที่นอกจากจะมีการแสดงผลคะแนน Leaderboard ของผู้เล่นแต่ละประเทศแล้ว ผู้เล่นแต่ละคนยังสามารถตั้งชื่อของตัวเองเพื่อแข่งขันแบบจัดอันดับของผู้เล่นด้วยกันเองได้อีกด้วย จึงทำให้ทุกคนสามารถกลายเป็นนักกีฬาตัวแทนทีมชาติ นำชื่อของตัวเองขึ้นอันดับ 1 ควบคู่กับ Leaderboard ของประเทศได้

และในขณะที่กระแสจาก POPCAT ยังไม่ทันจางหายดี ชาวเน็ตไทยก็สามารถนำธงชาติไทยขึ้นอันดับ 1 ของเว็บน้องหมา POPDOG ไปได้เมื่อเวลาตี 4 ของวันที่ 16 สิงหาคมที่ผ่านมานี้เอง โดยสามารถแซงประเทศมาเลเซียไปได้ในช่วงคะแนน 64 ล้าน เรียกได้ว่ายังไม่ทันที่หลายคนจะได้เข้าไปช่วยเพิ่มยอดให้ ตื่นมาเจออีกทีก็แซงหน้าไปไกลแบบทิ้งไม่เห็นฝุ่นซะแล้ว 
ด้วยพลังของชาวเน็ตไทย ทำให้ตอนนี้คะแนนรวมของประเทศไทยใน POPDOG ได้ทิ้งห่างแบบเห็นแล้วรู้สึกสงสารประเทศคู่แข่งทันที แต่ก็ดูเหมือนว่าจะยังมีผู้ที่พยายามจะนำชื่อของตัวเองไปขึ้นอยู่อันดับ 1 ของกลุ่มผู้เล่นทั่วโลกด้วยเช่นกัน ส่วนทางด้าน POPCAT ก็ยังมีคะแนนนำทิ้งห่างอยู่มากกว่า 1 หมื่นล้านคะแนน ซึ่งใครที่ชอบน้องหมาน้องแมว และมีเวลาว่างอยากไปเล่นเกมช่วยเพิ่มคะแนนให้ยังคงแรงดีไม่มีตก ก็สามารถไปเลือกเล่นเพื่อเป็นส่วนหนึ่งของการต่อสู้เพื่อประเทศกันได้ เพราะงานนี้ศักดิ์ศรีระหว่างประเทศมันค้ำคอแบบยอมกันไม่ได้จริง ๆ
https://popdog.click
https://popcat.click
