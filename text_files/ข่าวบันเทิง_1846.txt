ทำเอาแฟนคลับตกอกตกใจกันอย่างยกใหญ่ สำหรับความสัมพันธ์ของคู่รัก อาเล็ก-ธีรเดช เมธาวรายุทธ กับแฟนสาว เต้ย-จรินทร์พร จุนเกียรติ ที่พักหลังมานี้ดูจะไม่ค่อยมีมุมสวีทหวานหรือรูปคู่ออกมาให้เห็นเหมือนเมื่อก่อน
ล่าสุด อาเล็ก ธีรเดช ได้ออกมาเปิดใจผ่านสื่อมวลชนเป็นครั้งแรก โดยยอมรับว่าได้ยุติความสัมพันธ์ในฐานะแฟนเป็นที่เรียบร้อยแล้ว ปิดฉากรัก 3 ปี ซึ่งเป็นการตกลงกันของทั้งสองฝ่าย จบกันด้วยดี ยังคงรักและหวังดีต่อกันเสมอ พร้อมยอมรับแอบเครียดที่ฝ่ายหญิงโดนโจมตีเพราะเพื่อนในกลุ่มมีแต่คนคบไฮโซ มั่นใจเต้ยไม่ใช่คนที่ใช้เกณฑ์เรื่องแบบนั้นมาตัดสินแน่นนอน
ถามถึงเรื่องความสัมพันธ์ เต้ย จรินทร์พร ช่วงนี้ดูเงียบๆ ไป ?“จริงๆ แล้วเราสองคนได้ทำการตัดสินใจร่วมกัน ว่าเราจะลดสถานะ ลดความสัมพันธ์กันลงมาสักพักใหญ่ๆ แล้ว แต่ว่าเราไม่ได้บอกใคร ไม่ได้ประกาศให้ใครรู้”
สาเหตุเกิดจากอะไร ?“เราไม่ได้ทะเลาะกันเลยนะ ไม่ได้มีปัญหากัน ไม่ได้มีใครทำอะไรผิดเลยแม้แต่นิดเดียว แต่มันเกิดจากการที่เราก็คบกันมานานนะ ประมาณ 3 ปี เราได้เรียนรู้กัน ได้ศึกษากัน พยายามจูนกัน เล็กจะบอกพี่ๆ ตลอดว่ามันยังมีเรื่องให้จูนอีกเยอะ ยังมีอะไรให้ทำความเข้าใจกันอีกเยอะ คือมันเป็นเรื่องของคนที่รักกันจริงๆ ปรารถนาดีต่อกันจริงๆ คุยกันจริงๆ ว่าเราควรจะเดินทางไหนกัน เราไม่รู้หรอกว่า อาจจะมีทางที่ดีกว่านี้ก็ได้ แต่ตอนที่เรารู้จักกันมา 3 ปี คบกันมา 3 ปี เราหาตรงนั้นไม่เจอ”
ลดสถานะเหลือเพียงคำว่าเพื่อนเหมือนเดิม ?“ใช่ครับ เอาจริงๆ มันเป็นเรื่องที่ยากสำหรับเราสองคนมากๆ เลยครับ ด้วยความที่เอาตรงๆ เราก็ยังรักกันอยู่ หวังดีต่อกันอยู่ ก็ถือว่าเป็นโชคดีที่ทุกวันนี้เรายังคุยกัน ถามไถ่สารทุกข์สุขดิบกัน ใครที่มีปัญหา ใครที่เครียด ก็ยังพร้อมที่จะเป็นเบาะรองรับกันและกัน คอยซัพพอร์ตกันและกันอยู่เหมือนเดิม ก็เป็นจุดที่เราโฟกัสในช่วงนี้ว่า เราควรจะต้องช่วยกันต่อ เพราะเราก็เสียใจทั้งคู่”
อาเล็ก - เต้ย จรินทร์พร ปิดฉากรัก 3 ปีแล้ว
เสียดายเวลาไหม ?“มันก็เสียดายครับ ทั้งเสียดายและเสียใจ อย่างที่บอกเราคบกันมา ช่วงเวลาที่เล็กได้คบกับเต้ย เราสองคนได้โตขึ้น เราได้มีเวลาดีๆ ร่วมกัน ได้มีประสบการณ์ดีๆ ร่วมกัน ได้เรียนรู้ ได้ศึกษากัน เขาก็เป็นคนหนึ่งที่ทำให้เราดูโตขึ้นมา อันนี้ก็ต้องขอบคุณเขามากๆ เลยครับ เล็กพูดได้เต็มปากเลยว่า ช่วงเวลาที่ผ่านมา มันเป็นช่วงเวลาหนึ่งที่มันมีคุณค่ามากที่สุดในชีวิตเลย ถามว่าเสียดายไหม เสียดาย แต่เรามีอะไรดีๆ ให้จดจำอีกเยอะ”
มีโอกาสกลับมาปรับความเข้าใจกันอีกไหม ?“มันเป็นเรื่องอนาคตจริงๆ นะ เล็กเองไม่สามารถบอกได้เลยว่ามันจะเป็นยังไงต่อไป ทุกวันนี้เราทั้งคู่เป็นกัลยาณมิตรที่ดีต่อกันมากๆ เราซัพพอร์ตกันและกัน เป็นความสัมพันธ์ที่มันเฮลตี้มากในตอนนี้”
กลัวไหมว่าเต้ยจะถูกมองเพราะเพื่อนในกลุ่มมีแต่คนที่คบไฮโซทั้งนั้น ?“จริงๆ เครียดกับเรื่องนี้มาก เล็กเชื่อว่าคนที่รู้จักเต้ยดีจะรู้ เล็กเองก็รู้และมั่นใจเลยว่า เต้ยไม่ใช่คนที่เอาเกณฑ์ตรงนี้ที่เป็นปัจจัยภายนอกมาตัดสินว่าใครจะเข้ามาในชีวิต ไม่ว่าจะเพื่อน แฟน หรือคนรัก เขาไม่ได้เอาเกณฑ์ตรงนี้มาตัดสินแน่นอน เล็กมั่นใจ และเล็กมั่นใจว่าคนที่รู้จักเต้ยดีก็มั่นใจเช่นกัน”
