หลายคนคงมีคำถามอยู่ในใจ ว่าภาพแฟนบอลในสนามเฉลิมพระเกียรติ 80 พรรษา ที่โคราชในศึกคิงส์คัพ ครั้งที่ 43 นัดแรก ทำไมมีแฟนบอลอันน้อยนิด! ความแปลกใจของแฟนบอล ถูกส่งผ่านจากคนในพื้นที่ หลายเหตุผลที่ไม่เอื้ออำนวยต่อการเข้าไปชมเกมในสนาม ยิ่งวัดจากศึก ซูซูกิคัพ ที่เพิ่งผ่านมา พร้อมกับยอดแฟนบอลชาวไทย ที่ไม่ว่าใครๆ ก็อยากดูทีมชาติไทยเวอร์ชั่นเกิดใหม่ ลงเล่นต่อหน้าในสนาม 
ทำให้เกิดคำถามว่า แฟนบอลเมืองโคราช และ จังหวัดบ้านใกล้เรือนเคียง ไม่อยากดูทีมชาติหรืออย่างไร?ประเด็นแรก ที่จากการสอบถาม ผู้คนในเมืองโคราช ทั้งแม่ค้าพ่อค้า รวมถึงวัยเยาวชน ที่ยังไม่มีเงินเดือนเป็นของตัวเอง
ทุกคนบอกเป็นเสียงเดียวกันว่า ราคาค่าตัวที่แพง คือปัจจัยหลักข้อแรก ที่ทำให้พวกเขาไม่ยอมเข้าไปดูในสนาม! (อันนี้ไม่ใช่ไม่อยากดูนะ แต่มันแพงเกินที่จะจ่ายไหวจริงๆ)ราคาบัตรของคิงส์คัพครั้งนี้ ที่เริ่มต้นที่ 200 บาท (หลังประตู), 300 บาท (ฝั่งไม่มีหลังคา) และ 400 บาท สำหรับฝั่งมีหลังคา คือสนนราคาที่ทางฝ่ายจัดการแข่งขันตั้งไว้ใครจะมองว่าไง ผมไม่รู้นะครับ แต่สำหรับคนในต่างจังหวัด ราคาระดับนี้ มันคือราคาที่แพงเอาเรื่องสำหรับพวกเขา (อันนี้ไม่นับผู้คนที่มีอันจะกินนะครับ) ยิ่งถ้าเทียบกับที่พวกเขาต้องเอาเงินส่วนนี้ไปใช้ในชีวิตประจำวัน ดูมุมใหนๆ พวกเขาคงเลือกที่จะเก็บเงินไว้กินไว้ใช้ แล้วนั่งลุ้นและเชียร์ทีมรักอยู่ที่บ้านดีกว่า  ประเด็นที่ 2 คือเรื่องของทีมที่เข้าร่วมการแข่งขัน ที่ทั้ง 3 ทีม ไม่มีทีมใด ขนผู้เล่นชุดใหญ่มาร่วมโม่แข้งเลย  
ความน่าสนใจของทีมเข้าแข่งขัน บวกกับประเด็นบัตรเข้าชมราคาแพง คือสิ่งที่ถูกส่งผ่านให้ฝ่ายจัด ที่ดูแลโดยสมาคมฟุตบอลฯ ตระหนักถึงหักอกแฟนบอลบ้างไม่ใช่อยากจะจัดก็จัด อยากจะเชิญทีมอะไรก็เชิญ ที่สำคัญยังขาดการติดต่อประสานงานที่ไม่เอาอ่าว จวนอยู่จวนเจียนกว่าจะได้ทีมครบทั้ง 4 ทีม ก็ปาเข้าไปสัปดาห์สุดท้ายก่อนจะเริ่มทัวร์นาเมนท์ ถามหน่อย......ว่ามีที่ไหนเขาทำกัน!นี่ยังไม่นับรวมเหตุการณ์ขายขี้หน้า ที่เปิดเพลงชาติฮอนดูรัสผิด แบบไม่น่าให้อภัย! ใจเขาใจเราครับ หากเราไปเตะต่างประเทศ แล้วดันทะลึ่งมาเปิดเพลงชาติของเราผิดอีแบบนี้ เป็นใคร ใครจะไม่โกรธละครับยังดีที่ฟอร์มของทีมชาติไทย ในเกมแรกผ่านมาแบบสวยหรู ไม่เช่นนั้นบอกเลยว่ารายการนี้เละแน่ๆ
ผมก็หวังใจว่า ทีมช้างศึกของเรา จะเดินหน้าสร้างผลงานให้เยี่ยมแบบนี้ เพื่อดึงดูดใจให้แฟนบอลเข้าสนามมาแบบเต็มความจุ และก็ลุ้นต่อไปให้ทีมชาติไทยเรา เข้าไปวัดแชมป์ในนัดสุดท้ายกับเกาหลีใต้ชุดนี้  อย่างน้อย "ความแค้น" ที่ฝังใจชาวไทย จากเอเชียนเกมส์ ที่อินชอน จะช่วยผลักดันให้เกมในวันเสาร์ที่ 7 ดูมีความหมายขึ้นมาอีกหลายเท่าตัว!
เรื่องโดย : บ.ส้มซิ่ง
<< ประมวลภาพเกมไทย อัด ฮอนดูรัส 3-1 >>
ภาพจาก : เพจ บ. สปอร์ตฮีโร่
 