(8 ก.ค.) จากกรณีการหายตัวไปอย่างลึกลับของ "น้องแก้ม" เด็กหญิงอายุ 13 ปี ซึ่งหายตัวไปจากโบกี้ตู้นอนบนรถไฟขบวนที่ 174 สุราษฎร์ธานี-กรุงเทพฯ อีกทั้งยังพบร่องรอยการต่อสู้และผ้าห่มบนรถไฟหายไป เบื้องต้นเจ้าหน้าที่ตำรวจควบคุมตัวพนักงานรถไฟ 3-4 คน ไปสอบสวน หลังพบพฤติกรรมมีพิรุธและน่าสงสัย ตามที่ได้รายงานไปแล้วเบื้องต้นนั้น
เมื่อช่วงกลางดึกวานนี้ (7 ก.ค.) เจ้าหน้าที่ตำรวจและเจ้าหน้าที่หลายภาคส่วนได้ลงพื้นที่ปูติดตามค้นหา "น้องแก้ม" ซึ่งทางญาติยังคงมีความหวังว่า "น้องแก้ม" ยังคงมีชีวิตอยู่ จนกระทั่งเมื่อเวลาประมาณ 24.00 น. ที่ผ่านมา นายวันชัย แสงขาว อายุ 22 ปี พนักงานบริษัทรับจ้างทำความสะอาดรถไฟตู้นอน ซึ่งเป็นหนึ่งในผู้ต้องสงสัยที่ถูกควบคุมตัวไว้ ได้ให้การยอมรับสารภาพว่าเป็นผู้ก่อเหตุ พร้อมระบุว่า "น้องแก้ม" เสียชีวิตแล้ว
ตามรายงานระบุว่า เมื่อคืนวานนี้ พล.ต.ต.ฐิติราช หนองหารพิทักษ์ รองผบช.น. และ พล.ต.ต.ธนังค์ บูรานนท์ ผบก.รฟ ได้ดำเนินการสอบสวน 4 ผู้ต้องสงสัยที่อาจจะเกี่ยวข้องกับการหายตัวไปของ "น้องแก้ม" อย่างเคร่งเครียด โดยได้ทำการสอบสวนแยกห้องกัน จนกระทั่ง นายวันชัย แสงขาว หนึ่งในผู้ต้องสงสัย ยอมรับสารภาพแต่โดยดี อีกทั้งยังตรวจสอบพบมีสารเสพติดในร่างกาย ปัสสาวะเป็นสีม่วง
นายวันชัย รับสารภาพว่า เป็นผู้ก่อเหตุฆ่าข่มขืน "น้องแก้ม" ผู้โดยสารบนรถไฟขบวนที่ 174 ระบุว่า ก่อนเกิดเหตุได้นั่งดื่มเบียร์กับเพื่อนร่วมงาน 4 คน บริเวณรถไฟตู้โบกี้ที่ 4 ที่อยู่ติดกับตู้โบกี้ที่ 3 ซึ่งเป็นโบกี้ที่น้องแก้มได้โดยสารและนอนหลับพักผ่อนอยู่ เมื่อดื่มกินได้สักพัก เริ่มมีอาการมึนเมาอย่างหนัก ระหว่างเดินผ่านตู้โบกี้ที่ 3 เห็น "น้องแก้ม" กำลังนอนหลับอยู่และเกิดอารมณ์ทางเพศ จึงมุ่งตรงเข้าไปทำร้าย ใช้มือปิดปาก บีบคอและต่อยท้อง จนเหยื่อหมดทางสู้ ก่อนจะลงมือข่มขืนกระทำชำเรา จนสำเร็จความใคร่ 2 ครั้ง
นายวันชัย ยังเปิดเผยต่อว่า รถไฟตู้โบกี้ที่ 3 เป็นโบกี้รถนอนแบบพัดลม ระหว่างก่อเหตุจึงได้เปิดหน้าต่างออก เพื่อให้เสียงจากข้างนอกมากลบเกลื่อน จนไม่มีผู้โดยสารคนอื่นๆ ผิดสังเกต หลังจากสำเร็จความใคร่แล้ว จึงอุ้มร่างเปลือยเปล่าของน้องแก้ม โยนทิ้งออกไปทางหน้าต่างรถไฟ ช่วงระหว่างสถานีรถไฟวังก์พง กับ สถานีรถไฟเขาเต่า และทำลายหลักฐานดึงผ้าห่ม-ผ้าปูที่นอนออก รวมทั้งข้าวของสัมภาระของน้องแก้มนำไปโยนทิ้ง ก่อนจะถึงสถานีรถไฟหัวหิน
อย่างไรก็ตาม เมื่อเช้าตรู่ที่ผ่านมา เจ้าหน้าที่ได้ควบคุมตัว นายวันชัย ขึ้นเฮลิคอปเตอร์ เพื่อไปทำแผนประกอบรับคำสารภาพที่ อ.ปราณบุรี ในช่วงสายของวันนี้ ก่อนจะมีการเปิดแถลงข่าวการจับกุมอย่างเป็นทางการอีกครั้งต่อไป
>>> รู้จักรถไฟตู้นอนชั้น 2 สุสานของน้องแก้ม
ขอบคุณภาพเหตุการณ์จากสถานที่จริงจาก @Palm_RescueClub, FB โลก:คน:เมือง , FB RKU News