(25 ก.พ.) นางพเยาว์ สังฆธรรม อายุ 35 ปี ชาวบ้าน อ.พิมาย จ.นครราชสีมา ได้เดินทางเข้าพบเจ้าหน้าที่ตำรวจ สภ.พิมาย เพื่อติดตามคดีการหายตัวไป น้องโอ๋ (นามสมมติ) ลูกสาววัย 14 ปี ที่หายตัวไปตั้งแต่วันที่ 19 ก.พ. ที่ผ่านมา
นางพเยาว์ ได้เล่าว่า ช่วงเย็นก่อนวันที่เกิดเหตุ มีผู้ชายชื่อ นายสุรัตน์ อายุ 29 ปี เป็นคนอำเภอเดียวกัน มาหาลูกสาวที่บ้าน ซึ่งลูกสาวไม่เคยรู้จักกันโดยตรง แต่ตนก็ไม่ได้เอะใจอะไรเพราะคิดว่ามาถามหาเพื่อนลูกสาวที่รู้จักกันอีกที จนกระทั่งรุ่งเช้าก็มาพบว่า ลูกสาวหายตัวไปพร้อมกับรถจักรยานยนต์ฮอนด้าเวฟ สีขาว-น้ำเงิน เลขทะเบียน งลค-667 นครราชสีมา ซึ่งเชื่อว่าเหตุทั้งหมด นายสุรัตน์ น่าจะมีส่วนเกี่ยวข้อง จึงได้ตามไปหาที่บ้านนายสุรัตน์แต่ก็ไม่พบ ก่อนจะมาทราบว่านายสุรัตน์มีคดีติดตัว ทั้งเป็นอันธพาล ติดยาเสพติด และเพิ่งพ้นโทษมาหมาดๆ
และล่าสุด น้องโอ๋ แอบโทรศัพท์มาเล่าเสียงสะอื้นให้ฟังว่า ถูกนายสุรัตน์กับพวกอีก 4 คน ลักพาตัวไปขังไว้ที่บ้านหลังหนึ่งใน อ.พิมาย และผลัดเปลี่ยนหมุนเวียนกันข่มขืนกระทำชำเรา ลูกสาวเล่าให้ฟังทั้งน้ำตาและขอความช่วยเหลือจากแม่ ต่อมา นางพเยาว์ จึงได้แจ้งตำรวจให้ไปตรวจสอบที่บ้านหลังกล่าว แต่ปรากฎว่าไม่พบผู้ใด และไม่สามารถติดต่อลูกสาวได้อีกเลย
นางพเยาว์ จึงได้ขอร้องอ้อนวอนให้เจ้าหน้าที่ตำรวจและหน่วยงานที่เกี่ยวข้อง หรือ นายกฯ ยิ่งลักษณ์ ชินวัตร เร่งติดตามช่วยเหลือลูกสาวอย่างจริงจัง เพราะขณะนี้ลูกสาวถูกจับตัวไปจะครบ 1 สัปดาห์แล้ว ยิ่งทราบว่าลูกสาวที่ลวงไปข่มขืน ยิ่งรู้สึกเป็นห่วงและสงสารลูกมาก โปรดช่วยเหลือลูกสาวของตนเองด้วย
สำหรับความคืบหน้าล่าสุด เมื่อเช้าวันนี้ (25 ก.พ.)  มารดาของนายสุรัตน์ ได้โทรศัพท์มาข่มขู่ นางพเยาว์ ที่ไปแจ้งความและร้องเรียนผ่านสื่อมวลชนจนเป็นข่าวออกไปทั่ว โดยบอกว่า ระวังตัวให้ดี นายสุรัตน์ ลูกชายตนจะกลับมาทำร้าย และพร้อมที่จะทำร้าย น้องโอ๋ ตลอดเวลา และลูกชายตนเองไม่มีใครกล้ามาจับ เพราะมีผู้ใหญ่คอยปกป้องอยู่ ขณะนี้ ได้หลบหนีไปทาง อ.ครบุรี จ.นครราชสีมา แล้ว
ต่อมานางพเยาว์ ก็ได้รับโทรศัพท์จาก น้องโอ๋ ว่าถูกพาตัวไปที่ อ.ครบุรี และมีการบังคับข่มขู่ไม่ให้พูดความจริง และให้บอกกับพ่อแม่ว่า ตนเองสมัครใจที่จะมาอยู่กับ นายสุรัตน์ เพราะความรัก