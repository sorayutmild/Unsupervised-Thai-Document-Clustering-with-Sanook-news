จบลงไปเรียบร้อย สำหรับฟุตบอลชิงแชมป์แห่งชาติยุโรป ครั้งที่ 16 หรือ ยูโร 2016 ที่ "ฝอยทอง" โปรตุเกส หักด่าน "เจ้าภาพ" ฝรั่งเศส ในรอบชิงชนะเลิศไป 1-0 ในช่วงต่อเวลาพิเศษ เมื่อคืนนี้
ตลอด 1 เดือนเต็มที่ฟาดฟันกันมา 51 แมตช์ มีทั้งทีมที่สมหวัง ผิดหวัง นั่นรวมไปถึงบรรดาแข้งดังที่บางคนก็โชว์ฟอร์มสมราคา แต่บางคนก็ผิดมาตรฐานตนเองไปอย่างไม่น่าเชื่อ
ลองมาดูครับว่า หากจัด "ทีมยอดแย่ยูโร 2016" ครั้งนี้ จะมีใครติดโผมาบ้าง ถูกใจคุณผู้อ่านหรือไม่? ทีมนี้มาในระบบ 4-3-3 ครับ เชิญติดตาม
ผู้รักษาประตู - โจ ฮาร์ท (อังกฤษ)

มีสองนัดเห็นๆ ที่เขาทำผลงานได้เข้าขั้นแย่ถึงแย่ที่สุด คือ เกม เวลส์ ที่ขนาด ฟาเบียน บาร์กเตซ อดีคผู้รักษาประตูของแมนฯ ยูฯ ยังออกมาตำหนิว่า อย่างน้อยก็ควรจะปัดลูกยิงของ เบล ออกมาได้แล้วที่แย่จริงๆ คงหนีไม่พ้นเกมกับ ไอซ์แลนด์ ที่เป็นน็อกเอาท์ แล้วเสียถึงสองประตู ทำให้อังกฤษต้องตกรอบในที่สุด ไม่สมศักดิ์ศรี มือ 1 ทีมชาติอังกฤษเลย
แบ็กขวา – ฆวนฟราน (สเปน)

สเปนมีแบ็กซ้ายที่รวดเร็วและคล่องตัวอย่าง ฆอร์ดี้ อัลบา แต่ ฆวนฟราน เอง ก็มีความเร็วระดับหนึ่งแม้จะไม่คล่องตัว แต่เปี่ยมไปด้วยประสบการณ์แต่เวลาเล่นเกมรุก สเปน ต้องการตัวคล่องมากกว่า เพราะพื้นที่มีค่อนข้างจำกัด ฆวนฟราน แทบไม่มีบทบาทอะไรเลย เลี้ยงบอลกินตัวก็ไม่ได้ เติมไปก็ไม่สุดเส้น เรียกง่ายๆว่า ฟอร์มกับต้นสังกัดแอต.มาดริด เทียบกันไม่ได้เลย เพราะเมื่อสวมเสื้อกระทิงต้องเล่นเกมรุกเป็นส่วนใหญ่
เซ็นเตอร์ฮาล์ฟ – ดาวิด อลาบา

เป็นถึงดาวรุ่งที่น่าจับตามองที่สุดคนหนึ่งในยุโรปมาจากสโมสรใหญ่ แล้วเคยตกเป็นข่าวกับ เรอัล มาดริด ด้วยใครๆก็เชื่อว่านักเตะสารพัดประโยชน์คนนี้ จะช่วยให้ออสเตรียเข้ารอบได้เป็นอย่างน้อยทว่าเอาเข้าจริง เขาโดนใช้งาน ทั้งกลางรับและเซ็นเตอร์ฮาล์ฟ ทำให้ฟอร์มที่เคยทำได้ดีกับต้นสังกัดหายไปเลย แม้จะมีช็อตหนึ่งทิ่ยิงด้วยอีซ้ายข้างถนัดไปจนเสาอย่างจัง
เซ็นเตอร์ฮาล์ฟ –จอห์น โอเชีย (ไอร์แลนด์)

อดีตเซ็นเตอร์ฮาล์ฟของผีแดง ที่เล่นได้หลายตำแหน่งในเกมรับ ได้เป็นตัวจริงในเกมแรก แต่ในวัย 35 ปีของเขาเชื่องช้ายิ่งกว่าเต่าคลาน เป็นจุดอ่อนของทีมพอนัดที่สองและนัดที่สาม มาร์ติน โอนีล นายใหญ่ยักษ์เขียวจับจุดได้ ดร็อปโอเชียทันที แล้วผลงานทีมก็ดีขึ้นจนสามารถเข้ารอบสองได้ในที่สุด แม้จะแพ้ฝรั่งเศสก็ตาม
แบ็กซ้าย –  เจสัน เดนาแยร์ (เบลเยียม)

ที่มีโอกาสลงสนาม เพราะแยน แฟร์ต็องเก้น แบ็กซ้ายตัวหลักเจ็บ นี่หรือคือเด็กปั้นของแมนฯ ซิตี้? หลายคนคงตั้งคำถามแบบนี้ เพราะเขาคือสาเหตุสำคัญที่ทำให้เบลเยียมแพ้ต่อเวลส์ จนตกรอบในที่สุดมีดีแค่ตัวใหญ่ มีความเร็วพอฟัดพอเหวี่ยง แต่ดันไม่รู้ตำแหน่งไม่รู้อิโหน่อิเหน่อะไรเลย บอลไปทางคนไปทาง ขายขี้หน้าเบลเยียมเป็นที่สุด
กลางขวา – อาร์ด้า ตูราน (ตุรกี)

เกมแรกกับโครเอเชียก็เล่นได้ไม่ครบ 60 นาที ก็ต้องถูกโค้ชจับเปลี่ยนตัวออกมา ส่วนเกมที่สองกับสเปน แม้จะไม่โดนเปลี่ยนตัวออก แต่ตลอด 90 นาทีก็แทบไม่ได้ยินเสียงคนพากษ์เอ่ยถึงเลยจนสื่อในตุรกีเองเล่นงานเขาอย่างหนัก เพราะเขาเป็นถึงกัปตันทีม และมีดีกรีเป็นนักเตะบาร์เซโลน่า แต่ดันพาทีมล้มเหลวไม่เป็นท่า ดีว่าเกมสุดท้ายตุรกีของเขายังเก็บสามแต้มปลอบใจแฟนบอลได้
กองกลาง – กรานิต ชาก้า (สวิตเซอร์แลนด์)

ได้ย้ายไปอยู่อาร์เซนอล ก่อนที่จะเดินทางมาเข้าแคมป์ที่ฝรั่งเศส ทำให้สื่อจับจ้องเป็นพิเศษว่าจะเป็นคีย์แมนของทีมจากแดนนาฬิกาเขาเองมีส่วนสำคัญที่ทำให้ทีมตกรอบ 16 ทีมสุดท้าย เพราะเป็นคนเดียวจากทั้งหมด 10 ผู้ทำหน้าที่ยิงจุดโทษ ที่ยิงหลุดเสาออกไปไกลแบบไม่ได้ลุ้น
กลางซ้าย – เดเล่ อัลลี่ (อังกฤษ)

ถูกยกย่องเกินความเป็นจริง ว่าจะทำให้อังกฤษชุดที่อายุน้อยเล่นกันแบบกระตือรือร้นและสดชื่นตามวัย ทว่าเอาเข้าจริงตรงกันข้ามทั้งหมดเกมกับไอซ์แลนด์นอกจากจะวิ่งไม่ออกแล้ว จินตนาการทางฟุตบอลยังตื้อๆตันๆ พาบอลไปแล้วคิดไม่ออกจ่ายให้คู่แข่งซะงั้น ไม่น่าเชื่อว่านี่คือที่อิงลิชชน ชมกันหนักหนาในฤดูกาลปกติ
กองหน้า – โธมัส มุลเลอร์ (เยอรมัน)

เป็นทัวร์นาเมนต์แจ้งดับของกองหน้าแชมป์โลกอย่างแท้จริง เพราะก่อนรายการเริ่มออกมาคุยซะดิบดีว่า แมนฯ ยูฯ ยื่นข้อเสนอสถิติโลกให้บาเยิร์นแล้ว แต่นักเตะเลือกที่จะปฏิเสธปรากฏว่าพอลงสนามที่ดินแดนน้ำหอม ผลงานห่วยบรม โดยเฉพาะในเกมที่เจอกับไอร์แลนด์เหนือ เพราะโอกาสจ่อๆ 4 ครั้งของเขา ไม่ได้ประตูเลย ดีสุดคือชนเสา จนจบรายการก้ยังไม่สามารถทำประตูได้อีก
กองหน้า – ซลาตัน อิบราฮิโมวิช (สวีเดน)

ตลอดทั้งทัวร์นาเมนต์ มีข่าวย้ายไปเป็นนักเตะของ แมนเชสเตอร์ ยูไนเต็ด อยู่เรื่อยๆ อาจเป็นสาเหตุที่สมาธิไม่อยู่กับร่องกับรอย จนไม่สามารถโชว์ฟอร์มเก่งได้ในวัย 34 ของเขาจึงเลือกที่จะให้รายการนี้เป็นรายการสุดท้ายกบัทีมชาติ ซึ่งเป็นการปิดฉากในสีเสื้อฟรีเซ็กส์ที่ไม่สวยเอาซะเลย เพราะตกรอบแรก และเป็นถึงกัปตันทีมด้วย
กองหน้า– แฮร์รี่ เคน (อังกฤษ)

ดาวซัลโวของพรีเมียร์ลีกฤดูกาลล่าสุด เล่นได้ไม่สมดีกรีเอาเสียเลย อย่าว่าแต่โอกาสยิง เอาแค่วิ่งไปหาตำแหน่งว่างยังทำไม่ได้บางครั้งทีมได้ลูกฟรีคิกระยะไกล ก็ไม่รู้ไปเอาความมั่นใจที่ไหนมาขออาสายิง ซึ่งอยากจะบอกว่า เด็กแถวบ้านยังยิงดีกว่า ดาวยิงจากสเปอร์สรายนี้เสียอีก