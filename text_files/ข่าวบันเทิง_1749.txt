หลังจากที่ปล่อยให้มีกระแสข่าวว่ากำลังอยู่ในช่วงแตกหักความสัมพันธ์กับพี่ชายคนสนิท "โตโน่ ภาคิน คำวิลัยศักดิ์" อยู่นาน!! ล่าสุดนักร้องหนุ่ม "กัน นภัทร อินทร์ใจเอื้อ" ก็ได้ออกมาเปิดใจกับผู้สื่อข่าวแบบเคลียร์ทุกประเด็น กลางงานฉลองครบรอบ 5 ปี "Kin Japanese Buffet & Ramen" โดยหนุ่มกันก็ได้ชี้แจงว่า ความสัมพันธ์ของเจ้าตัวกับหนุ่มโตโน่ยังคงเป็นเหมือนเดิมทุกอย่าง เพียงแค่ก่อนหน้านี้ต่างฝ่ายต่างมีหน้าที่ที่ต้องรับผิดชอบจึงเป็นเหตุให้ไม่ได้พบหน้ากัน ก่อนจะยืนยันทิ้งท้ายให้แฟน ๆ ได้โล่งอกอีกด้วยว่า ไม่ว่ายังไง โตโน่ ภาคิน ก็ยังคงเป็นพี่ชายที่ตนเองรักและเป็นห่วงอยู่เสมอ...
เมื่อไม่กี่วันก่อนเราได้มีโอกาสทราบไหมว่า โตโน่ เขาเพิ่งจะผ่านพิธีสำคัญในชีวิต ?"รู้ครับ ว่าพี่เขามีเข้าพิธีอะไรสักอย่างหนึ่ง แต่ว่าผมติดงานอีเว้นท์ที่เชียงใหม่ เลยไม่มีโอกาสไปร่วมงานพี่เขา"
แสดงว่าถ้ามีโอกาสหรือเวลาลงตัวเราก็จะไป ?"มีโอกาสก็จะไปครับ ไปอยู่แล้ว เพราะพี่โน่เป็นพี่ชายผม ถ้าพี่ชายผมมีความสุข ผมก็ยินดี ดีใจอยู่แล้วครับ"
แต่พอเราไม่ไปแบบนี้หลายคนก็เลยมองว่าเรากำลังรอให้เขาออกปากชวนอย่างเป็นทางการหรือเปล่าถึงจะยอมไป ?"ไม่เลยครับ คือสำหรับผม ถ้าผมทราบก่อนหรือช่วงนั้นมีเวลาว่างพอดี ผมก็จะถามพี่เขาทันทีเลยว่า งานนี้ผมไปได้ไหม ซึ่งส่วนใหญ่จะเป็นในลักษณะนี้อยู่แล้วครับ"
อย่างก่อนหน้านี้ก็มีงานอีเว้นท์งานหนึ่งที่เรากับโตโน่ไม่ได้ไปร่วมงานกัน แล้วล่าสุดก็ลามมาถึงงานนี้อีก กลัวไหมว่าคนจะมองว่าเราทั้งคู่แตกหักกันจริงๆ ?"เรื่องแตกหักหรือเรื่องที่เราสองคนไม่คุยกันแล้ว อันนี้ผมบอกได้เลยว่าครับว่า เป็นไปไม่ได้ เพราะจากสิ่งต่าง ๆ ที่เราสองคนเคยทำร่วมกันมันมีค่ามาก และตัวผมเองก็เข้าใจด้วยว่า ณ ตอนนี้ตัวพี่เขามีอีกหลายสิ่งที่ต้องดูแล เลยอาจทำให้มีเวลาให้เราน้อยลง อันนี้ผมเข้าใจครับ แต่ผมอยากจะบอกอย่างหนึ่งก็คือ ถ้าวันหนึ่งพี่โน่ไม่มีใคร พี่โน่หันกลับมา พี่โน่จะมีผมคนนี้เป็นน้องชายพี่เสมอครับ"
สุดท้ายตัวกันเองก็ยืนยันว่าความสัมพันธ์ของเรากับโตโน่ยังดีเหมือนเดิมแน่นอน ?"ใช่ครับ ผมยังเป็นน้องชายพี่โน่เหมือนเดิม Love you (ยิ้ม)"