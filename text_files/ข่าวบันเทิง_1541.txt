เปิดบ้านดาราหลังงามที่ได้จากน้ำพักน้ำแรงเก็บหอมรอมริบจากการทำงานในวงการบันเทิง ต้องบอกว่าถือเป็นตัวอย่างดีๆ หากตั้งใจและมีเป้าหมายที่ชัดเจน ความสำเร็จย่อมไปไกลเกินเอื้อมแน่นอน จะมีบ้านใครบ้างไหน อ่านได้เลยนะจ๊ะ 

ภาพจากอินสตาแกรม @bellacampen 
สาว "เบลล่า ราณี" ควักกระเป๋าซื้อบ้านหลังใหม่ให้ครอบครัว และเพิ่งย้ายเข้าไปอยู่สดๆ ร้อนๆ อยู่ไม่ใกล้ไม่ไกลจากบ้านหลังเก่าย่านวัชรพล งานนี้สาวเบลล่ายังยิ้มได้ แม้จะสร้างหนี้ไปถึง 10 ล้านบาท เพราะเจ้าตัวบอกขำๆ ว่าจะได้เป็นแรงบันดาลใจ

ภาพจากอินสตาแกรม @noeychotika 
เป็นนางร้ายรุ่นใหม่ที่ได้รับการยอมรับว่ามากฝีมือ นอกจากความสวยแล้ว สาว "เนย โชติกา" ยังขยันมากอีกด้วย ล่าสุด ผู้จัดการดาราชื่อดัง พี่เอ ศุภชัย ก็พาไปส่งถึงบ้านหลังใหญ่ ที่สาวเนยควักกระเป๋าซื้อให้ตัวเอง งานนี้ก็ไม่รู้ว่าหลังแต่งงานจะตัดสินใจอยู่บ้านหลังไหนกันแน่

ภาพจากอินสตาแกรม @tukky66
เป็นตลกสาวที่มากไปด้วยความสามารถ และฮอตยิ่งกว่าซุปตาร์บางราย สำหรับสาว "ตุ๊กกี้ ชิงร้อยชิงล้าน" เพราะนอกจากจะควักกระเป๋าซื้อบ้านใหม่ราคา 10 ล้านให้ตัวเองแล้ว สาวตุ๊กกี้ยังเป็นลูกกตัญญูสร้างบ้านราคา 2.6 ล้านบาท ให้พ่อกับแม่ที่ จ.อุดรธานี อีกด้วย

ภาพจากอินสตาแกรม @newclear_hansa 
ต้องเรียกว่าสวยและรวยมากจริงๆ สำหรับสาว "นิวเคลียร์ หรรษา" ที่ควักเงินสดซื้อบ้านหลังใหม่ย่านรามอินทราให้กับครอบครัว โดยเป็นเงินที่ลงขันร่วมกับพี่สาวสุดเซ็กซี่ "อุ้ม ลักขณา" แม้สาวนิวเคลียร์จะรีบออกมาปฎิเสธว่าไม่ถึง 50 ล้านอย่างที่ใครๆ เม้าท์กัน แต่ดูแล้วงบซื้อบ้านน่าจะเกิน 10 ล้านแน่นอน

ภาพจากอินสตาแกรม @amy_ratchada
ทำเอาหลายคนอึ้งไม่น้อย หลังจากสาวประเภทสองคนสวย "เอมมี่ รัชฎา" เปิดตัวว่าคบกับสาวหล่อชื่อ "เอย" โดยเรือนหอที่ทั้งคู่อยู่ด้วยกันยังมีราคาถึง 50 ล้าน ในหมู่บ้านแห่งหนึ่งย่านพัฒนาการ ซึ่งเจ้าตัวบอกว่าเรื่องมูลค่าของบ้านไม่เท่าไหร่ เนื่องจากบ้านเป็นเหมือนความภาคภูมิใจ เพราะกว่าจะหามาได้ใช้เวลานานมาก ประกอบกับไม่ใช่คนที่รวยมาตั้งแต่เด็ก แต่เป็นคนผ่านชีวิตมาเยอะ

ภาพจากอินสตาแกรม @art_phasut95 
เป็นอีกหนึ่งคนในวงการบันเทิงที่ต้องปรบมือให้ และกล่าวคำว่าน่าชื่นชม สำหรับ "อาร์ต พศุตม์" ที่ซื้อบ้านหลังใหญ่หลังงามให้กับพ่อและแม่ ด้วยน้ำพักน้ำแรงจากการทำงาน ซึ่งเจ้าตัวเปิดเผยว่าถ้ารวมค่าตกแต่งภายในด้วย ตอนนี้งบสร้างบ้านน่าจะถึง 10 ล้านแล้ว

ภาพจากอินสตาแกรม @kankantathavorn 
ขยันทำงานตัวเป็นเกลียว สำหรับหนุ่ม "กันต์ กันตถาวร" เพราะทำทั้งงานในวงการบันเทิง และยังมีธุรกิจส่วนตัวร้านอาหาร, ร้านเสื้อผ้า จนได้บ้านสไตล์โมเดิร์น หลังงาม ย่านเลียบทางด่วนรามอินทรา ส่วนราคาบ้านก็เบาๆ 8 หลักเท่านั้นจ้า