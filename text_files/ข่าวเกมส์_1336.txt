MARVEL ได้ปิดตำนานเรื่องราวของเหล่า Super Hero ได้อย่างน่าจดจำในภาพยนตร์ Avengers: Endgame และได้สานต่อเรื่องราวใน The Falcon and The Winter Soldier หนึ่งในภาพยนตร์ซีรีส์ที่กำลังจะมาให้แฟน ๆ ได้ติดตามชมกันอย่างน่าตื่นเต้นในวันที่ 19 กันยายนนี้ทาง Disney+ แต่ก็ยังคงแฝงไว้ด้วยความลับเล็ก ๆ ที่ถูกนำกลับมาพูดถึงอีกครั้งในการร่วมโฆษณาโปรโมทของเครื่องเกม Xbox ซึ่งเผยถึงตัวจริงของผู้ที่ใช้ชื่อว่า "Noobmaster69"
ในภาพยนตร์ Avengers: Endgame หลายคนน่าจะยังจดจำฉากเปิดตัวของเทพเจ้าถังเบียร์กันได้ดี โดยหลังจากเหตุการณ์ที่เกิดขึ้นในเรื่องนั้น เขาได้หันไปเก็บตัวและกลายเป็นเด็กติดเกมไปวัน ๆ ซึ่งเราจะได้เห็นว่าพวกเขากำลังเล่นเกม Fortnite บนเครื่อง PlayStation 4 อยู่ หากแต่นี่ไม่ใช่ครั้งแรกที่ฝีมือการเล่นของเขานั้นถูกผู้เล่นที่ใช้ชื่อว่า "Noobmaster69" ดูถูกว่ากระจอกเหลือเกิน ทำให้เทพเจ้าถังเบียร์ไม่พอใจและกลายเป็นเกรียน Gamer ไปในทันที และเป็นเรื่องที่แฟน ๆ ยังคงแอบให้ความสนใจกันว่าตัวจริงของผู้เล่นที่ใช้ชื่อว่า "Noobmaster69" คือใครกันแน่

ในโฆษณาของเครื่องเกม Xbox ที่ได้ร่วมโปรโมทกับซีรีส์ The Falcon and The Winter Soldier พนักงานขายเกมกำลังพยายามขายเครื่องเกม Xbox Series พร้อมนำเสนอบริการ Xbox Game Pass ที่เต็มไปด้วยเกมมากมายให้กับ Sam Wilson หรือ The Falcon จนกระทั่งในตอนท้ายของโฆษณานี้เอง ที่พนักงานขายเกมได้บอกกับ Sam ว่าชื่อ Xbox Gamertag ของเขาก็คือ "Noobmaster69" ก่อนจะตบมุกปิดท้ายด้วยการอ้างว่านั่นเป็นชื่อที่ลูกพี่ลูกน้องของเขาตั้งขึ้นมา
ผู้ที่รับบทแสดงเป็นพนักงานขายเกมคือ DC Pierson ซึ่งเขาเคยร่วมแสดงภาพยนตร์ของ MARVEL ในบท Aaron พนักงานร้าน Apple Store ใน Captain America: The Winter Soldier ถึงแม้จะไม่ได้รับการยืนยันว่าบทบาทของเขาในโฆษณาของ Xbox นั้นจะเป็นคนเดียวกัน หรือถูกนับเป็นส่วนหนึ่งของเนื้อหาหลักในภาพยนตร์ด้วยหรือไม่ แต่เขาก็เป็นคนเดียวในตอนนี้ที่สามารถบอกได้ว่าเป็นตัวจริงของตัวละคร "Noobmaster69" ที่แฟน ๆ อยากรู้กันมานาน
Xbox Series X ได้วางจำหน่ายแล้วในราคา $499 (ประมาณ 16,000 บาท) พร้อมมีบริการรายเดือน Xbox Game Pass ให้ผู้เล่นได้สนุกกับเกมมากมายหลายร้อยเกมได้ตามใจชอบ
