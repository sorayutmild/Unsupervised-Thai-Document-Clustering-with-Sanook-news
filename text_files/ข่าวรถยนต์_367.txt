     2017 Honda City ไมเนอร์เชนจ์ใหม่ เผยชุดแต่งจาก Modulo แท้ ที่งานเปิดตัวเมื่อวันที่ 12 มกราคมที่ผ่านมา เคาะราคาชุดแต่งรอบคันเริ่มต้นที่ 12,595 บาท
     เป็นธรรมดาของค่ายฮอนด้า ที่มักปล่อยชุดแต่งจาก Modulo ควบคู่กับรถรุ่นใหม่ที่ถูกเปิดตัวอยู่เสมอ เช่นเดียวกับ 2017 ฮอนด้า ซิตี้ โฉมไมเนอร์เชนจ์ ที่มาพร้อมชุดแต่งดีไซน์ใหม่ด้วยเช่นกัน

     ชุดแต่ง Modulo ของ ซิตี้ ไมเนอร์เชนจ์ใหม่ ประกอบด้วยสเกิร์ตหน้า, สเกิร์ตข้าง, สเกิร์ตหลัง, สปอยเลอร์หลังมีให้เลือกทั้งแบบ Duck Tail และ Wing Type พร้อมไฟเบรก, ล้ออัลลอยมีให้เลือกทั้งหมด 3 ลาย ขนาดตั้งแต่ 15-16 นิ้ว รวมถึงของตกแต่งกระจุกกระจิก เช่น คิ้วกันสาด, ชุดตกแต่งข้างประตูโครเมียม และเสาอากาศแบบครีบฉลาม เป็นต้น
     ขณะที่อุปกรณ์ตกแต่งภายในมีให้เลือกด้วยเช่นกัน ได้แก่ คิ้วบันไดสเตนเลส, คิ้วบันไดสเตนเลสแบบ LED, แป้นวางเท้า, ไฟส่องสว่างที่เท้า, ลำโพง Tweeter, หัวเกียร์ Modulo, พรมปูพื้น ไปจนถึงเบาะนั่งสำหรับเด็ก เป็นต้น

     2017 ฮอนด้า ซิตี้ มาพร้อมเครื่องยนต์เบนซิน SOHC i-VTEC 1.5 ลิตร ให้กำลังสูงสุด 117 แรงม้า ที่ 6,000 รอบต่อนาที แรงบิดสูงสุด 146 นิวตัน-เมตร ที่ 4,700 รอบต่อนาที มาพร้อมระบบเกียร์ CVT ที่พัฒนาภายใต้เทคโนโลยีเอิร์ธดรีม ให้อัตราการประหยัดน้ำมันที่ 17.9 กิโลเมตรต่อลิตร และรุ่นเกียร์ธรรมดา ให้อัตราการประหยัดน้ำมันที่ 18.2 กิโลเมตรต่อลิตร รองรับพลังงานทางเลือก E85 ได้
     ทั้งนี้ ราคาจำหน่ายชุดแต่งรอบคัน Modulo สำหรับ 2017 Honda City ไมเนอร์เชนจ์ใหม่ เริ่มต้นที่ 12,595 บาท (ชุด Sport 3 ไม่รวมทำสี)
 