     Mazda3 2019 โฉมใหม่ล่าสุดถูกเผยโฉมอย่างเป็นทางการครั้งแรกในโลกเมื่อปลายเดือนพฤศจิกายน 2561 ที่ผ่านมา เราลองไปดูภาพทั้งภายนอก-ภายในกันแบบเต็มๆ ว่าจะสวยสมการรอคอยหรือไม่

     All-new Mazda3 2019 เจเนอเรชั่นใหม่ล่าสุด นับเป็นเจเนอเรชั่นที่ 4 แล้ว มาพร้อมการออกแบบที่สะท้อนให้เห็นถึงแนวคิด Kodo Design ที่มาสด้าสุดแสนจะภูมิใจ โดยเน้นเส้นสายที่ดูเรียบง่าย แต่ยังคงไว้ซึ่งความหรูหราและมีเอกลักษณ์เฉพาะตัว มีให้เลือกทั้งตัวถังแบบซีดาน 4 ประตู และแฮทช์แบ็ค 5 ประตูเช่นเคย

     Mazda3 2019 ใหม่ ทั้งโฉมซีดานและแฮทช์แบ็ค มาพร้อมไฟหน้าดีไซน์เรียวกว่าเดิม พร้อมกระจังหน้าขนาดใหญ่ที่ถูกตกแต่งด้วยโครเมียม ขณะที่ด้านท้ายมาพร้อมไฟท้าย LED ทรงเรียวบางที่เพิ่มเอกลักษณ์ด้วยไฟวงกลมแบบคู่ ขณะที่โฉมแฮทช์แบ็คจะเห็นได้ว่าขนาดของเสา C-pillar มีขนาดใหญ่พอสมควร

     ภายในห้องโดยสารของ Mazda3 2019 ใหม่ เน้นความหรูหราจนแทบจะเทียบได้กับรถยุโรปหรู โดยยังคงแนวคิดเน้นความเรียบง่าย ติดตั้งหน้าจออินโฟเทนเม้นท์ขนาด 8.8 นิ้ว เหนือแผงคอนโซล พร้อมเพิ่มวัสดุหนังแท้ที่ให้ความอ่อนนุ่มตามจุดต่างๆ ที่ช่วยเพิ่มความมีระดับขึ้นไปอีก

     ขณะที่ระบบความปลอดภัยของ Mazda3 2019 จะถูกติดตั้งระบบช่วยเหลือการขับขี่ต่างๆ เช่น ระบบเตือนรถเคลื่อนผ่านด้านหน้า (Front Cross Traffic Alert) ทำงานด้วยเรดาร์ด้านข้างเพื่อเตือนรถที่วิ่งมาขณะออกจากซอย หรือสี่แยก รวมถึงมีระบบ Cruising & Traffic Support ที่ช่วบควบคุมคันเร่ง, เบรก และพวงมาลัยในขณะที่การจราจรหนาแน่น

     ด้านขุมพลังของ Mazda3 2019 ใหม่ จะมีให้เลือกอย่างหลากหลายขึ้นอยู่กับตลาดแต่ละประเทศ ไม่ว่าจะเป็นเครื่องยนต์เบนซิน 1.5 ลิตร, 2.0 ลิตร และ 2.5 ลิตร รวมถึงเครื่องยนต์ดีเซล 1.8 ลิตร ขณะที่เครื่องยนต์ SKYACTIV-X ขนาด 2.0 ลิตร จะถูกทำตลาดด้วยเช่นกัน
     ส่วนบ้านเรายังไม่มีกำหนดเปิดตัวในขณะนี้
 