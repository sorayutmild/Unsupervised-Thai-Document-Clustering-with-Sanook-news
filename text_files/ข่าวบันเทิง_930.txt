วานนี้ (9 ก.ค.) ในโลกโซเชียลมีการแชร์ภาพที่ ดีเจภูมิ ภูมิใจ ตั้งสง่า ยืนทำหน้าบอกบุญไม่รับ ระบุว่า ดีเจภูมิได้เทสรถในสนามบินเครือสหพัฒน์ ประตู 6 ก่อนพุ่งชนกำแพง หน้ารถพังยับเยิน แต่ไม่มีใครได้รับบาดเจ็บจากเหตุการณ์ดังกล่าว
นอกจากนี้ยังระบุอีกว่า ที่เกิดเหตุใกล้ชุมชนและโรงเรียน ไม่น่านำรถมาลองแบบนี้ ทำให้เกิดคอมเม้นต์ดราม่าต่อว่ากันใหญ่โต ร้อนถึงเจ้าตัวต้องโพสต์ข้อความชี้แจงลงอินสตาแกรมว่า ไม่ได้ขับรถคันนั้น!
"เรื่องข่าวในวันนี้ต้องขอชี้แจงหน่อยนะครับ... เห็น comment แล้วหงุดหงิดครับ... แต่ขอไม่ด่าใครครับ เดี๋ยวเรื่องยาว ขี้เกียจดราม่าอีก.... คือวันนี้ไปถ่ายรายการ รายการนึง แล้วก็มีช่วงที่ต้องเทสความเร็ว 0-100km/h...
เราถ่ายทำกันในสนามปิด ไม่ได้ไปรบกวนใครหรือชุมชนใดๆ ระหว่างการถ่ายทำระบบเบรกของรถในข่าว (ที่ผมไม่ได้ขับ!) แต่ทีมงานอีกคนนึงขับอยู่ ก็เกิดใช้การไม่ได้ขึ้นมา ยังดีทีมงานคนนั้นเป็นนักแข่งรถ เลยพยายามควบคุมสถานการณ์ให้ดีที่สุด ไม่ว่าจะเป็นการ Down shift gear แล้วก็ใช้เบรกมือเข้าช่วย
รวมไปถึงพยายามขับรถหลบทีมกล้อง แล้วผ่ารถที่วิ่งอยู่บนถนน เอาตัวเองอัดเข้าไปกับกำแพงปูน... แต่รถมาเร็วจนชนทะลุกำแพงปูนและรั้วเหล็กที่กั้นอยู่... แต่เค้าก็ยังตั้งสติอยู่แล้วพยายาม control รถไปในจุดที่คนน้อยที่สุด จนในที่สุดก็โชคดีที่ไม่มีใครบาดเจ็บเลยแม้แต่คนเดียว ยกเว้นน้องคนขับที่ถูกรีบพาไปโรงพยาบาล แต่ตอนนี้อาการโอเคแล้ว แค่ช้ำแล้วหูฉีกนิดหน่อย เย็บ 3 เข็มครับ...
เพราะฉะนั้น ก่อนพวกคุณหลายๆ คนจะเริ่มด่าว่า แช่งชาวบ้านให้ไปตาย คุณลองคิด วิเคราะห์ ตั้งคำถามกับสิ่งที่คุณอ่านจากสื่อบ้างก็ดีนะครับ... วันนี้มันเป็นอุบัติเหตุที่ไม่มีใครตั้งใจจะให้เกิดขึ้นจิงๆ แล้วเราก็โชคดีกันมากที่ไม่มีใครเจ็บตัว ส่วนนึงก็เพราะฝีมือและการมีสติของทีมงานที่เป็นคนขับรถคันนั้นด้วย ไม่มีใครควรจะไปว่าไรเค้า!!
ส่วนตัวผม อยู่ในรถที่เทสอยู่ข้างๆ พอเห็นเหตุการณ์ก็เลยรีบขับไปช่วยเค้าอีกแรง... แล้วพอมีคนถ่ายรูป ลง Social.. สื่อตั้งหัวข้อ แบบ "ดีเจภูมิขับรถชนในเขตชุมชนและไกล้โรงเรียน" พวกคุณก็มาลุมด่าผมอีก... คือ"สื่อ" อย่าไปเชื่อมันหมดครับ... ใช้ความคิด วิจารณญาณ แยกแยะกันให้เป็นบ้าง!"