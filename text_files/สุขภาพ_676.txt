นอกจากการดูแลความสะอาดของมือตัวเองระหว่างวันแล้ว การทำความสะอาดข้าวของเครื่องใช้ต่าง ๆ และสิ่งแวดล้อมรอบข้าง ก็สำคัญมากเช่นกันในการลดการแพร่ระบาดของเชื้อไวรัสโคโรนา 2019 หรือโควิด-19 (COVID-19) และช่วงนี้อาจจะต้องทำความสะอาดให้บ่อยขึ้นด้วย
คณะแพทยศาสตร์ศิริราชพยาบาล มหาวิทยาลัยมหิดลให้คำแนะนำในการทำความสะอาดข้าวของเครื่องใช้ต่าง ๆ และสิ่งแวดล้อมรอบข้าง เพื่อป้องกันการแพร่ระบาดของเชื้อโควิด-19 เอาไว้ ดังนี้
 ข้าวของเครื่องใช้ส่วนตัวที่สัมผัสบ่อย (เช่น โทรศัพท์มือถือ สมาร์ทโฟน แท็บเล็ต)

เช็ดทำความสะอาดด้วยแอลกอฮอล์ความเข้มข้น 70-90% และปล่อยให้แห้ง

 พื้นผิวที่สัมผัสบ่อย (เช่น เตียง โต๊ะ เก้าอี้ เฟอร์นิเจอร์ หรือข้าวของเครื่องใช้อื่นๆ ที่สัมผัสบ่อย และห้องน้ำ)

เช็ดด้วยน้ำยาฟอกผ้าขาว (3-6% โซเดียมไฮโปคลอไรท์) ผสมน้ำยา 1 ส่วนต่อน้ำ 49 ส่วน เข่น ไฮเตอร์ 1 ฝาขวด (ประมาณ 10 ซีซี) ผสมน้ำครึ่งลิตร เช็ด หรือแช่ทิ้งไว้อย่างน้อย 10 นาที แล้วเช็ดออกด้วยน้ำสะอาด

 พื้นผิวโลหะ

เช็ดด้วยแอลกอฮอล์ 70-90% ปล่อยให้แห้ง ห้ามใช้น้ำยาฟอกขาว เพราะมีฤทธิ์กัดกร่อนโลหะได้

 ผ้า (เช่น ผ้าปูเตียง ผ้าห่ม ผ้าขนหนู เสื้อผ้าต่างๆ)

ซักผ้าตามปกติ ใช้ผงซักฟอกธรรมดา และน้ำ หรือซักผ้าด้วยน้ำร้อนที่อุณหภูมิน้ำ 60-90 องศาเซลเซียส

การใช้น้ำยาฆ่าเชื้อโรค
สำหรับการทำความสะอาดข้าวของเครื่องใช้ เฟอร์นิเจอร์ และพื้นผิวโลหะต่าง ๆ ยังสามารถทำความสะอาดได้ด้วยน้ำยาฆ่าเชื้อโรค (เช่น เดทตอล รุ่นมีมงกุฎ ตัวยาคลอโรไซลีนอล) ผสมน้ำยา 1 ฝาขวดกับน้ำ 2 แก้วน้ำดื่ม เช็ด หรือแช่ทิ้งไว้อย่างน้อย 10 นาที 

โควิด-19: กลอนประตู-ที่จับต่างๆ ควรทำความสะอาดบ่อยแค่ไหน?
