สรุปรายชื่อผู้ได้รับบาดเจ็บและเสียชีวิต จากเหตุการณ์ชน 4 ศพ บนทางด่วนบูรพาวิถี เมื่อคืนที่ผ่านมา
พ.ต.ต.บุญสฤษดิ์ ช่วยชู สารวัตรเวรสอบสวน (คดีจราจร) สภ.บางปะกง จ.ฉะเชิงเทรา เปิดเผยถึงรายชื่อของผู้ได้รับบาดเจ็บและเสียชีวิตจากเหตุการณ์ รถตู้ของทีมแพทย์ผ่าตัดพิเศษ ซึ่งถูกรถตู้บรรทุกชิ้นส่วนยานยนต์ ขนาด 6 ล้อ พุ่งชนท้ายเหนือทางด่วนบูรพาวิถี กม.44 (+600) ฝั่งขาเข้า ขณะจอดเสียให้สัญญาณไฟกระพริบข้างทาง เมื่อคืนที่ผ่านมา
ทั้งนี้ มีผู้ได้รับบาดเจ็บสาหัสจำนวน 1 ราย คือ น.ส.แสงทอง อัศวธรรมวงศ์ ซึ่งยังได้รับบาดเจ็บสาหัส และรอรับการผ่าตัดจากแพทย์อยู่ที่ รพ.จุฬารัตน์ 11 (บางปะกงปิยเวช เดิม)
ผู้เสียชีวิตประกอบด้วย น.ส.ปรางทิพย์ บุญสถิตย์ อายุ 36 ปี อยู่บ้านเลขที่ 675/218 ซ.พัฒนาการ 30 แขวงสวนหลวง เขตสวนหลวง กทม. น.ส.กัญญาพัชร แก้วบรรจง อายุ 35 ปี น.ส.วรนิตย์ วงศ์ษาชาติ อายุ 44 ปี และ นายสุพัฒน์ หวังพิทักษ์วงศ์ อายุ 36 ปี ผู้เสียชีวิตที่กระเด็นตกลงมาจากบนทางด่วน
ขณะที่ นพ.สิทธิวัฒน์ อินทร์ขาว ผู้รอดชีวิต นั้น ยังไม่ยินยอมเปิดเผยในรายละเอียดเกี่ยวกับการเดินทางไปผ่าตัดเคสพิเศษ จนต้องนำทีมงานผ่าตัดออกไปทำการผ่าตัดยังภายนอกสถานที่ในครั้งนี้ ตลอดจนสถานพยาบาลต้นสังกัดที่แท้จริงในกรุงเทพมหานครอีกด้วย