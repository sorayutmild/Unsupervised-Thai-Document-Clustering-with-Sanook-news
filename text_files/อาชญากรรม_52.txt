(25 ธ.ค.) ร.ต.ท.ภัทระ จาวใจเด็ด พนักงานสอบสวน สภ.ระเบาะไผ่ เข้าตรวจสอบข้อเท็จจริง หลังเด็กหญิงเอ (นามสมมติ)วัย 14 ปี โทรร้องทุกข์กับตำรวจศูนย์วิทยุ191ปราจีนบุรี ว่าถูกพ่อแท้ ๆ ข่มขืนนาน 2 ปี หลังแม่และพี่ชายถูกจำคุกในข้อหายาเสพติด ทำให้ต้องอยู่กับพ่อเพียงลำพัง 2 คน
เด็กหญิงคนดังกล่าว เล่าว่า หลังจากที่แม่และพี่ชายได้ถูกจำคุกไปพ่อก็เอาแต่ดื่มสุรา และต่อมาเมื่อปี 2556 พ่อและตนได้เดินทางไปทำงานก่อสร้างที่ จ.ปราจีนบุรี ซึ่งตนก็ได้อาศัยอยู่กับพ่อที่บ้านเช่าแห่งหนึ่ง
ต่อมาตนถูกพ่อข่มขืนเรื่อยมาแต่ก็ไม่กล้าบอกใคร เพราะกลัวถูกทำร้ายและกลัวว่าพ่อจะติดคุกไปด้วย ทำให้ตนต้องทนอยู่กับพ่อแบบนี้เรื่อยมา ซึ่งบางครั้งหากทนไม่ไหว ตนก็ไปขออาศัยอยู่กับเพื่อนพ่อที่เป็นผู้หญิงชื่อ น.ส.อุไร เพื่อนร่วมงานของพ่อในแคมป์คนงานก่อสร้าง จนกระทั่งตนหมดความอดทน จึงได้โทรศัพท์ไปที่เบอร์ 191 เพื่อขอความช่วยเหลือ
ด้านเจ้าหน้าที่ตำรวจหลังจากได้รับการร้องทุกข์จากเด็กหญิงคนดังกล่าวแล้วก็ได้เดินทางมาตรวจสอบ และควบคุมตัวพ่อรายนี้ทันที ซึ่งเมื่อทำการสอบสวนแล้วพ่อรายนี้รับสารภาพว่า ตนข่มขืนลูกสาวจริง แต่ทำไปด้วยความเมา อีกทั้งทำเพียงแค่เดือนละครั้ง และเด็กยินยอมเอง แต่เด็กหญิงได้บอกว่า ถ้าตนไม่ยินยอมให้พ่อมีเพศสัมพันธ์ด้วยก็จะถูกทุบตี ทำร้ายร่างกาย
อย่างไรก็ตาม เบื้องต้นเจ้าหน้าที่ได้ทำการหาหลักฐานขอหมายจับ เพื่อดำเนินคดีต่อไปเรียบร้อยแล้ว