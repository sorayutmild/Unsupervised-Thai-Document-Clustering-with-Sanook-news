เว็บไซต์ราชกิจจานุเบกษาเผยแพร่ประกาศเจ้าพนักงานพิทักษ์ทรัพย์ เรื่องคําสั่งพิทักษ์ทรัพย์เด็ดขาด โดยระบุว่า ศาลมีคำสั่งให้ สมรักษ์ คำสิงห์ และภรรยากลายเป็นบุคคลล้มละลาย
>> ศาลสั่งพิทักษ์ทรัพย์เด็ดขาด "สมรักษ์ คำสิงห์" พร้อมเมีย เป็นบุคคลล้มละลาย
ทำเอาแฟนคลับของอดีตฮีโร่เหรียญทองโอลิมปิกคนแรกของเมืองไทย เป็นห่วงไปตามๆ กัน หลังนายสมรักษ์ คำสิงห์ และนางเสาวนีย์ คำสิงห์ ผู้เป็นภรรยา กลายเป็นบุคคลล้มละลายตามคำสั่งศาลล้มละลายกลาง แถมล่าสุดนายธวัชชัย ไทยเขียว รองปลัดกระทรวงยุติธรรม ออกมาคอมเมนต์ว่า ถ้านายสมรักษ์ คำสิงห์ รับราชการทหารเรือยศนาวาเอก แต่ศาลมีคำสั่งเด็ดขาดให้เป็นบุคคลล้มละลาย จะต้องออกจากราชการด้วยเพราะเป็นบุคคลที่มีลักษณะต้องห้าม  
>> รองปลัด ยธ. ชี้หากศาลสั่งล้มละลาย “สมรักษ์” ต้องออกจากราชการ
ขณะที่นายสมรักษ์ คำสิงห์ ระบุว่าเรื่องดังกล่าวเป็นคดีเก่าที่ค้างมาหลายสิบปีแล้ว ต้นเหตุมาจากการทำธุรกิจปั๊มน้ำมันให้กับพ่อตา-แม่ยายที่จังหวัดชัยภูมิ พร้อมกับเซ็นเอกสารและธุรกิจอื่นๆ จนประสบปัญหาขาดทุน เป็นหนี้สินลามไปถึงเรื่องบ้าน โดยสรุปแล้วมีหนี้ราวๆ 4 ล้านบาท
>> เปิดใจ "สมรักษ์ คำสิงห์" หลังล้มละลาย เผยมีหนี้กว่า 4 ล้าน ชีวิตยังสุขดี
Sanook! Money ได้ตรวจสอบว่านายสมรักษ์ คำสิงห์ มีธุรกิจอะไรบ้าง เบื้องต้นเราพบว่ามี 2 แห่ง คือ ห้างหุ้นส่วนจำกัด สมรักษ์ ย่างเกาหลี และห้างหุ้นส่วนจำกัด สมรักษ์ คำสิงห์ บริการ
ห้างหุ้นส่วนจำกัด สมรักษ์ ย่างเกาหลี จดทะเบียนเมื่อวันที่ 14 สิงหาคม 2546 โดยมีนางเสาวนีย์ คำสิงห์ ลงทุนด้วยเงิน 7 แสนบาท, นายสมรักษ์ คำสิงห์ ลงทุนด้วยเงิน 1.5 แสนบาท และนายธีระวงศ์ คันนู ลงทุนด้วยเงิน 1.5 แสนบาท ดำเนินธุรกิจร้านอาหาร
ห้างหุ้นส่วนจำกัด สมรักษ์ คำสิงห์ บริการ จดทะเบียนเมื่อวันที่ 27 พฤศจิกายน 2538 โดยมีนางคุณมี คันนู ลงทุนด้วยเงิน 2 แสนบาท, พันจ่าเอก สมรักษ์ คำสิงห์ (ยศ ณ ตอนนั้น) ลงทุนด้วยเงิน 1.5 แสนบาท และนางเสาวนีย์ คำสิงห์ ลงทุนด้วยเงิน 1.5 แสนบาท ดำเนินธุรกิจการขายปลีกเชื้อเพลิงยานยนต์ในร้านค้าเฉพาะสถานี
ซึ่งธุรกิจทั้ง 2 แห่งนี้ ปัจจุบันมีสถานะเป็นร้าง
แม้ธุรกิจจะไม่ประสบความสำเร็จ นายสมรักษ์ ยังรับราชการเป็นทหารเรืออยู่ อย่างน้อยยังสามารถจัดสรรเงินเดือนมาชำระหนี้ที่มีอยู่ 4 ล้านบาทได้บ้าง มาลองคำนวณกันว่าเงินเดือนยศเรือเอกของนายสมรักษ์มีเท่าไหร่ และจะล้างหนี้ 4 ล้านบาท ปีละเท่าไหร่ถึงจะหมด?
พระราชบัญญัติระเบียบข้าราชการทหาร (ฉบับที่ 10) พ.ศ. 2558 มาตรา 12/1 ระบุข้อความว่า “นายทหารสัญญาบัตรยศร้อยตรี เรือตรี เรืออากาศตรี ถึงร้อยเอก เรือเอก เรืออากาศเอก ให้ได้รับเงินเดือนระดับ น.1”
โดยบัญชีอัตราเงินเดือนข้าราชการทหาร ทหารกองประจำการ และนักเรียนในสังกัดกระทรวงกลาโหม ระบุว่า นายทหารสัญญาบัตรยศดังกล่าวจะได้รับเงินเดือนระดับ น.1 ซึ่งมีอัตราเงินเดือนที่แบ่งตามขั้นตั้งแต่ 6,470 – 38,750 บาท
ดังนั้น อัตราเงินเดือนในตำแหน่ง “เรือเอก” สมรักษ์ คำสิงห์ จะอยู่ตั้งแต่ 6,470 – 38,750 บาท
ปัจจุบันนายสมรักษ์ คำสิงห์ อายุ 45 ปี และจะเกษียณอายุราชการภายในอีก 15 ปีข้างหน้า
หากคำนวณคร่าวๆ แล้ว พบว่า นายสมรักษ์ คำสิงห์ ต้องชำระหนี้ ปีละ 2.7 แสนบาท ภายใน 15 ปี จนกว่าจะล้างหนี้ 4 ล้านบาทได้หมด
อย่างไรก็ตาม หากกรมกิจการพลเรือนทหารเรือ ซึ่งเป็นต้นสังกัดของนายสมรักษ์ คำสิงห์ ตรวจสอบในรายละเอียดแล้วว่าเป็นบุคคลลักษณะต้องห้ามจริง อาจจะต้องให้ออกจากราชการก่อนเกษียณอายุราชการจริง
อย่าเพิ่งตกใจว่านายสมรักษ์ จะอาศัยเงินในเครื่องแบบราชการจ่ายหนี้อย่างเดียว เพราะนายสมรักษ์ และครอบครัว ยังคงทำงานในวงการบันเทิงอยู่ ทั้งรายการทีวี งานละคร หรืองานกิจกรรมต่างๆ อยู่ด้วย แถมเจ้าตัวยืนยันว่างานพวกนี้ทำรายได้เดือนละแสนกว่าบาท ใช้ชีวิตอยู่ได้แฮปปี้มีความสุขดี
เอาล่ะ ในเมื่อเจ้าตัวพูดมาขนาดนี้แฟนๆ ก็คงหายห่วงกันบ้างแล้วนะ อย่างน้อยก็ขอเป็นกำลังใจให้นายสมรักษ์ คำสิงห์ และครอบครัว ขยันทำงานเพื่อล้างหนี้ 4 ล้านบาทให้เกลี้ยงตามที่ตั้งใจไว้ ให้สมกับเจ้าของฉายา “ผมไม่ได้โม้!”