เมญ่า เล่าวินาทีทราบข่าวพี่ปอจากไปแล้ว เผยถึงความฝันพี่ปอส่งข้อความบอกว่าขอโทษ 
นางเอกสาว เมญ่า จากละครสาวน้อยร้อยล้านที่เล่นคู่กับ ปอ ทฤษฎี กำลังออกอากาศอยู่ตอนนี้ เปิดเผยถึงวินาทีทราบข่าววันที่พี่ปอจากไปแล้ว พี่บุ๋ม ปนัดดา เป็นคนโทรศัพท์มาบอก ยอมรับตกใจมากไม่อยากให้เป็นเรื่องจริง เผยความฝัน พี่ปอเขียนมามันมีเนื้อหาประมาณว่า "ขอโทษกับเหตุการณ์ต่างๆ ที่ผ่านมา"
"วันนี้จริงๆ เราทุกคนไม่ได้ตั้งใจมาพร้อมกันนะคะแต่บังเอิญเราว่างวันเดียวกัน ซึ่งที่มาวันนี้ก็เป็นเซ็ตนักแสดงสาวน้อยร้อยล้านเกือบจะทั้งหมด แล้วพอดีเมญ่าได้มีโอกาสเดินทางมากับเพื่อนพี่โบว์ก็เลยได้รู้ว่ายังมีเรื่องไหนบ้างที่เรายังไม่ทราบและก็นำมาแชร์กันค่ะ"
"ย้อนกลับไปวันที่หนูทราบข่าวตอนนั้นหนูกำลังถ่ายงาน แล้วอยู่ดีๆ พี่บุ๋ม ปนัดดา ก็บอกว่า มีข่าวไม่ค่อยจะดีกับพี่ปอแต่ยังไม่คอนเฟิร์มว่ามันจริงหรือไม่ ซึ่งในใจเราตอนนั้นก็พยายามคิดว่าขอให้มันไม่จริง เพราะถ้ามันเป็นแบบนั้นหัวใจเราจะสลาย หลังจากนั้นเราก็เลยทำการเช็คข่าวกับอาน้ำอ้อยแต่ตอนนั้นอายังไม่อยากพูดอะไรมากเราก็เลยสงสัยว่ามันจะมีความเป็นไปได้ แล้วสักพักพี่บุ๋มก็ออกมาคอนเฟิร์มว่ามันเป็นเรื่องจริง วินาทีนั้นเราเศร้ามากใจสั่นแบบสุดๆ มีคนพยายามโทรเข้ามาสัมภาษณ์เยอะมากแต่หนูก็บอกแม่ว่าหนูไม่พร้อมที่จะพูดจริงๆ"
"การได้ร่วมงานกับพี่ปอในละครเรื่องแรกมันเป็นเกียรติสำหรับหนูมาก เพราะหนูชื่นชมพี่เขาอยู่แล้วและพอได้ร่วมงานจริงๆ มันก็ทำให้รู้ว่าทำไมถึงมีคนรักเขามากขนาดนี้ พี่ชายคนนี้สอนอะไรหลายๆ อย่าง ทุกครั้งที่หนูมีปัญหาหรือกำลังเศร้า เช่นตอนที่หนูเจอกระแสไม่ดีพี่ปอก็จะบอกเสมอว่าอย่าคิดมาก เขาบอกให้เราตั้งใจทำงานให้ออกมาดีที่สุดเพื่อพิสูจน์ให้คนเห็นว่าเรามีความสามารถมากมายแค่ไหน วันนี้หนูทำได้สำเร็จเพราะคำพูดและกำลังใจจากพี่ปอค่ะ"
"เกี่ยวกับความประทับใจที่มีในตัวพี่ชายคนนี้ ก็อย่างที่ทุกคนทราบพี่ปอเป็นคนติดดินมาก บางครั้งหนูได้เห็นภาพที่พี่ปอช่วยเหลือคนอื่นอย่างเช่นตอนที่ เข้าฉากละครอยู่แล้วเจอคุณยายท่านหนึ่งกำลังขุดดินพี่ปอจะรีบวิ่งไปเอาเสียมมาขุดแทนคุณยายทั้งๆ ที่ขาเขายังเจ็บอยู่"
"สิ่งที่ได้เรียนรู้จากการคลุกคลีกับพี่ปอก็คือ พี่ปอเป็นดาราแต่เขาทำตัวธรรมดา สามารถสัมผัสได้ง่าย ไม่เคยบ่นงานว่าเหนื่อย ไม่อยากทำ และก็ต้องบอกอีกว่าพี่ปอเป็นตัวอย่างให้เราในหลายๆ ด้าน ทั้งการดำเนินชีวิต การทำงาน จนกระทั่งการเป็นคนของสังคม ต่อให้เขาเป็นดาราดังขนาดไหนเวลาเขาทำความดีเขาก็ไม่เคยไปป่าวประกาศแต่ทุกคนสามารถรับรู้ได้"
ถามถังความฝันก่อนหน้านี้ที่หนูฝันถึงพี่ปอ เรื่องก็คือว่ากลุ่มของพวกหนูจะมี "พี่เป๊ก", "พี่ปอ", "อาตุ่ย" และหนู ซึ่งทุกคนกลุ่มนี้จะสามารถคุยกันได้ทุกเรื่อง ทั้งเรื่องเฮฮาและแชร์คลิปตลกๆ แต่ในวันที่เกิดเรื่องตอนก่อนจะเช้าหนูฝันว่า พี่ปอได้ส่งข้อความเข้ามาในกลุ่มพอเราเห็นข้อความนั้นเราก็ดีใจมากคิดว่าพี่ปอหายป่วยแล้ว ซึ่งข้อความพี่ปอเขียนมามันมีเนื้อหาประมาณว่า "ขอโทษกับเหตุการณ์ต่างๆ ที่ผ่านมา" หนูไม่เคยคิดเลยว่าข้อความในฝันมันจะเป็นข้อความส่งท้ายที่พี่เขาส่งมาให้