 
เป็นที่ทราบกันดีว่า คอเกมตัวจริงจะไม่ค่อยปลื้มการเล่นเกมส์บน iPhone และ iPod Touch สักเท่าไร โดยเฉพาะเกมแอคชั่น เนื่องจากการควบคุมตัวละครในเกมด้วยปุ่มบนหน้าจอสัมผัสไม่อาจให้ความคล่องตัวได้เท่ากับปุ่มจริงๆ ได้ ซึ่งนั่นเป็นเหตุผลสำคัญที่อุปกรณ์ iOS ของ Apple ไม่สามารถดทแทนเครื่องเล่นเกมพกพาจากบริษัทชั้นนำอย่าง Sony และ Nintendo ได้สักที

แม้จะมีแอพเกมสนุกๆ มากมายที่ให้โหลดได้ฟรี หรือราคาแสนถูก (โดยเฉพาะเมื่อเทียบกับเกมบนเครื่องเล่นเกมพกพาของเจ้าตลาด) ให้เล่นบนแพลตฟอร์ม iOS แต่ด้วยความที่การควบคุมเกมบนจอยแพดเสมือนบนหน้าจอสัมผัสของ iPhone, iPod Touh หรือแม้แต่บน iPad ที่จอใหญ่ภาพคมชัด แถมยังประมวลผลภาพ 3D ได้ลื่นไหล แต่คอเกมก็ไม่ได้รู้สึกสนุกไปกับมันได้นานเท่ากับการเล่นบนเครื่องเล่นเกมพกพาที่มี"ปุ่ม"จริงๆ ให้กดได้อย่างเต็มนิ้วเต็มมือ อย่างไรก็ตาม ปัญหานั้นจะหมดไป เมื่อคุณได้พบกับ WynCASE เคสสำหรับเล่นเกมบนแพลตฟอร์ม iOS ที่ไม่เพียงแต่เป็นเคสที่ออกแบบให้บางเป็นพิเศษเท่านั้น แต่มันยังมาพร้อมกับ "ปุ่ม"จริงๆ ที่ให้คุณได้เล่นเกมบน iPhone 4/4S และ iPhone 5 ตลอดจน iPod Touch 4/5 ได้ไม่แพ้เครื่องเล่นเกมพกพาเลยทีเดียว ที่สำคัญมันไม่ต้องการแบตเตอรี่อีกด้วย...ว้าว!!! 

WynCASE เป็นเคสปกป้องอุปกรณ์ iOS ที่สามารถเปลี่ยน iPhone & iPod Touch ของคุณให้กลายเป็น "เครื่องเล่นเกมพกพา" ได้จริงๆ โดย WynLABS เจ้าของไอเดีย WnyCASE ได้เปิดเผยความลับเทคโนโลยี BridgeTOUCH ของบริษัทว่า เมื่อผู้ใช้กด"ปุ่ม"จริงๆ บนเคส มันจะมีการสร้างสนามไฟฟ้าเล็กๆ ขึ้นไปบนหน้าจอสัมผัส ซึ่งจอสัมผัสของอุปกรณ์ iOS จะรับรู้การสัมผัสเหมือนกับการใช้นิ้วสัมผัสบนหน้าจอ ซึ่งนอกจาก WynCASE จะไม่ได้ต้องการแบตเตอรี่ในการทำงานแล้ว มันยังไม่ทำให้แบตเตอรี่ของอุปกรณ์ iOS หมดเร็วเหมือนกับคอนโทรลเลอร์อื่นๆ ที่ทำงานไร้สายด้วยบลูทูธ ที่เจ๋งสุดๆ คือ มันไม่มีการหน่วงเวลาระหว่างที่กดปุ่มกับการรับรู้ถึงการสัมผัสบนหน้าจอ ทำให้การควบคุมเกมด้วย WynCASE เป็นไปอย่างลื่นไหลไร้ดีเลย์ อย่างไรก็ดี WynCASE เป็นโปรเจ็กต์ระดมทุนบน KickStarter ที่ต้องการเงิน 80,000 เหรียญฯ (ประมาณ 2,400,000 บาท) โดยหากต้องการเป็นเจ้าของ WynCASE ต้องร่วมลงทุน 30 เหรียญฯ (ประมาณ 900 บาท)
 
 

 ข่าวไอที ทิป-เทคนิค คอมพิวเตอร์