            กลายเป็นหนึ่งในรถที่จับตากันทั่วโลก เลยจริงๆ กับการเตรียมเผยถึงว่าที่เส้นสายใหม่ของค่ายรถยนต์  Toyota  ที่จะเผยมาใน Toyota  auris  ใหม่ ซึ่งแม้ที่ผ่านมาจะมีข่าวคราวมากมายในรถรุ่นนี้ แต่นี่คือครั้งแรกของภาพอย่างเป็นทางการ ของว่าที่รถรุ่นใหม่ ที่พร้อมจะโชว์ตัวก่อนจะบินตรงไปงาน Paris Motor show  ที่ฝรั่งเศส
                การมาของ  2013 Toyota Auris ใหม่  ถือเป็นปรากฏการณ์ที่สร้างความตระหนักในความก้าวล้ำของ  Toyota  พัฒนารถยนต์ รุ่นนี้ออกมาตอบโจทย์ในกาออกแบบยุคใหม่ของค่าย และอาจจะเรียกได้ว่า นี่คือรถยนต์รุ่นแรกของค่ายที่รับเส้นสายสายใหม่ไปใช้ในการออกแบบ
 

                ทรวดทรงที่ยังคงความเป็นรถยนต์นั่งผสานเข้ากับความสปอร์ตอย่างลงตัว ทำให้ 2013 Toyota Auris ออกมาในคราบดีกรีของความเป็นสปอร์ต ซึ่งก็ไม่แปลก ถ้าจะพบว่า มันเหมือนพี่น้อง ที่เหมือนจับมา Mix& Match  ระหว่าง  2012 Toyota Prius  และ  Toyota Yaris  ที่ปั้นแต่งมาอย่างลงตัว
                 เส้นสายใหม่ที่สปอร์ตนี้ยังถูกต้องตามตำราวิชาแรงลม ทำให้ 2013 Toyota Auris ใหม่ มีค่าสัมประสิทธิ์เสียดทานเพียง   0.28 cd เท่านั้น  แต่ที่น่าประทับใจคือทั้งหมดอยู่ภายใต้พื้นฐานที่แทบจะไม่มีความแตกต่างจากรุ่นเดิมเลยไม่ว่า จะความกว้าง 1760  ม.ม.  หรือฐานล้อที่ยาว 2,600 ม.ม. จะมีก็แต่ความยาวที่เพิ่มขึ้นจากเดิมอีก 20  ม.ม. มาอยู่ที่ 4,275 ม.ม.
                ในห้องโดยสาร 2013 Toyota Auris ใหม่ ให้การตบแต่งที่ออกแบบใหม่ทั้งหมด และยังรวมถึงการใช้วัสดุที่มีคุณภาพที่สูงขึ้นจากเดิมด้วย ทั้งยังใส่ในส่วนของรายละเอียดในการออกแบบภายในห้องโดยสาร ไม่ว่าจะแสง และสีของห้องโดยสารที่จะลงตัวมากยิ่งขึ้นกว่าเดิม
 
                จุดเปลี่ยนแปลงสำคัญอย่างหนึ่งคือการปรับในส่วนของท่านั่ง โดยเฉพาะผู้ขับขี่ ที่จะมีพื้นที่ตรงหัวเข่ามากขึ้นกว่า 20 ม.ม.  เช่นเดียวกับการพัฒนาในส่วนของพื้นที่สัมภาระ  ที่เพิ่มอีก 90 ม.ม. ช่วยให้สามารถตอบสนองการขนสิ่งของจาก  350 ลิตร มาเป็น ความจุ  360  ลิตร
                ด้านเครื่องยนต์  2013 Toyota Auris มาพร้อมขุมพลังมากมายหลายทางเลือก ในขณะที่ตัวบอดี้รถเองมีความเบาขึ้นกว่าเดิมถึง  10 %  ทำให้เบากว่าถึง 40 กิโลกรัม แต่ก็ขึ้นอยู่กับรถแต่ละรุ่นที่จะมีการแปรเปลี่ยนต่างกันไป
                ในส่วนของรุ่นเริ่มต้น  2013 Toyota Auris จะมาพร้อมกับเครื่องยนต์ดีเซล  1.4  เทอร์โบ ตอบสนองในการขับขี่ทั้งสมรรถนะและความประหยัดอย่างลงตัว ในขณะที่รุ่นเบนซิน จะเริ่มตั้งแต่เครื่องยนต์ขนาด 1.33  ลิตร  และตามมาด้วยรุ่น  1.6  ลิตร ในขณะที่ขุมพลังไฮบริดจะเป็นเครื่องยนต์   1.8  ลิตร บวกกับ มอเตอร์ไฟฟ้า
 
                อย่างไรก็ดี สำหรับ รถในเวอร์ชั่นญี่ปุ่น 2013 Toyota Auris จะมาพร้อมกับ ทางเลือกของขุมพลังขนาด 1.5  และ 1.8 ลิตร  จับคู่พร้อมระบบเกียร์อัตโนมัติ  CVT-I  หรือจะเลือกขับสนุกกับเกียร์ธรรมดา  6  สปีด
                ทั้งนี้ 2013 Toyota Auris ยังไม่ได้เผยในส่วนของราคาจำหน่ายอย่างเป็นทางการ เช่นเดียวกับรายละเอียดทางเทคนิค ที่จะมาแนะนำในอนาคตข้างหน้า ที่คาดว่า น่าจะเป็นในงาน  Paris Motor  Show 2012  
 
 