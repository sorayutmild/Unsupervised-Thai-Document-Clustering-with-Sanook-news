รวบ นศ.หนุ่ม แค้น อดีตแฟนสาว ขอเลิกคบ โพสต์คลิป ขณะร่วมรักกับอดีตแฟนสาว แถมตัดต่อภาพลามกลงเน็ต
       ผู้สื่อข่าวรายงานว่า (5 ต.ค.) เมื่อเวลา 20.00 น. ที่กองกำกับการสวัสดิภาพเด็กเยาวชนและสตรี(กก.ดส.บช.น.) พ.ต.ท.ศยาม อินทร์สุวรรณโณ สว.งานสืบสวน กก.ดส.บช.น.พร้อมด้วย ร.ต.อ.กิตติเมศร์ โชติปิติเจริญรัฐ รอง สว.กก.ดส.บช.น. แถลงข่าวจับกุมนายณัฐพล หรือแบงก์ ชุณหสวัสดิกุล อายุ 20 ปี นักศึกษาชั้นปีที่ 2 คณะนิเทศศาสตร์ มหาวิทยาลัยชื่อดังแห่งหนึ่งย่านธนบุรี ผู้ต้องหาเผยแพร่คลิปมีเพศสัมพันธ์ และภาพตัดต่อ น.ส.เอ (นามสมมุติ) อายุ 22 ปี นักศึกษามหาวิทยาลัยชื่อดังอีกแห่งหนึ่งย่านหนองแขม ซึ่งเป็นอดีตแฟนสาวลงเว็บไซต์ลามกอนาจาร เพื่อล้างแค้นที่ฝ่ายหญิงตีตัวออกห่าง โดยสามารถจับกุมได้พร้อมของกลาง วีซีดีคลิปร่วมเพศระหว่างผู้ต้องหากับ น.ส.เอ จำนวน 1 แผ่น ภาพตัดต่อลามกอนาจาร 42 ภาพ ข้อความข่มขู่ที่ส่งเข้าโทรศัพท์มือถือ 1 แผ่น
       พ.ต.ท.ศยาม เปิดเผยว่า การจับกุมดังกล่าวสืบเนื่องจาก น.ส.เอ ผู้เสียหายได้เข้าแจ้งความ ที่กก.ดส.บช.น. เมื่อสัปดาห์ที่ผ่านมา ว่าถูกนายณัฐพล ซี่งเป็นอดีตแฟนหนุ่ม นำคลิประหว่างมีเพศสัมพันธ์ไปเผยแพร่ในเว็บไซต์ ทำให้เกิดความเสื่อมเสีย โดยผู้ต้องหายังนำข้อมูลส่วนตัว ทั้งชื่อ และเบอร์โทรศัพท์ไปโพสลงไปด้วย ทำให้คนที่เข้าไปดูเว็บไซต์เกิดความเข้าใจผิดโทรศัพท์เข้ามาขอมีเพศสัมพันธ์กับผู้เสียหาย
       "จากการสืบสวนทราบว่านายณัฐพลผู้ต้องหาได้นำคลิปดังกล่าวไปโพสในเว็บไซต์ลามกแห่งหนึ่งจริง และมีภาพตัดต่อใบหน้าไปใส่ภาพลามกอนาจารโพสลงในเวป 4share.com อีกจำนวนหลายภาพ และยังมีข้อความข่มขู่ในโทรศัพท์มือถืออีก 8 ข้อความ ซึ่งเรื่องดังกล่าวเกิดขึ้นหลังจาก น.ส.เอ ได้เลิกคบกับผู้ต้องหาได้ประมาณ 5 เดือน ทำให้ผู้ต้องหาเกิดความโกรธแค้น"  พ.ต.ท.ศยาม กล่าว
       พ.ต.ท.ศยาม กล่าวด้วยว่า หลังสืบทราบข้อมูลประกอบกับผู้ต้องหายังโทรศัพท์มารังควานผู้เสียหาย เจ้าหน้าที่จึงวางแผนจับกุม เนื่องจากผู้ต้องหาข่มขู่ว่าหากต้องการให้ลบคลิปให้มาร่วมประเวณีอีก 1 ครั้ง ซึ่งผู้ต้องหาได้นัดหมายผู้เสียหายมาพบที่ โรงแรมเดอะมอนทานาลอดจ์ ซ.จันทร์ 47 ห้อง 809 เจ้าหน้าที่ชุดจับกุมจึงไปเฝ้าที่หน้าโรงแรม โดยให้เวลาผู้เสียหายกับผู้ต้องหาตกลงกันก่อน จากนั้นเจ้าหน้าที่ได้เข้าตรวจสอบห้องพักดังกล่าว ซึ่งผู้เสียหายก็ชี้ตัวยืนยันว่านายณัฐพลเป็นผู้ต้องหา
       จากการสอบสวนนายณัฐพล ให้การรับสารภาพว่า ได้ถ่ายคลิปดังกล่าวจริง และเป็นผู้โพสต์ภาพตัดต่อลงอินเตอร์เน็ตจริง ส่วนคลิปได้ส่งทางโทรศัพท์มือถือให้เพื่อนต่อๆกันไป ไม่รู้ว่าใครไปโพสต์ต่อ ที่ทำลงไปเพราะด้วยความโกรธแค้นที่อดีตแฟนสาวเลิกคบ และหลอกลวงเงินไปร่วมหมื่นบาท สาเหตุที่ทำต้องการแก้แค้นทำให้อับอายจึงได้ทำเรื่องดังกล่าวขึ้น โดยไม่คิดว่าจะส่งผลต่ออนาคตของตัวเอง
   เบื้องต้น เจ้าหน้าที่แจ้งข้อหานายณัฐพล จำนวน 3 ข้อหาได้แก่ ข่มขืนใจผู้อื่นให้กระทำการใด ไม่กระทำการใดหรือจำยอมสิ่งใด โดยทำให้กลัวและจะเกิดอันตรายต่อชีวิตร่างกายเสรีภาพ ชื่อเสียงหรือทรัพย์สินของผู้ถูกข่มขืนใจหรือของผู้อื่น หรือโดยใช้กำลังประทุษร้ายจนผู้ถูกข่มขืนใจต้องกระทำการนั้น ไม่กระทำการนั้นหรือจำยอมต่อสิ่งนั้น ,นำเข้าสู่คอมพิวเตอร์ซึ่งข้อมูลที่มีลักษณะลามกและข้อมูลคอมพิวเตอร์นั้นประชาชนทั่วไปอาจเข้าถึงได้ และ ข้อหานำเข้าสู่ระบบคอมพิวเตอร์ที่ประชาชนทั่วไปอาจเข้าถึงซึ่งข้อมูลคอมพิวเตอร์ที่ปรากฏเป็นภาพของผู้อื่น และภาพนั้นเป็นภาพที่เกิดจากการสร้างขึ้น ตัดต่อ เติม หรือดัดแปลงด้วยวิธีการทางอิเล็กทรอนิก หรือวิธีการอื่นใดทั้งนี้ โดยประการที่น่าจะทำให้ผู้อื่นนั้นเสียชื่อเสียง ถูกดูหมิ่น ถูกเกลียดชัง หรือได้รับความอับอาย ซึ่งเจ้าหน้าที่จะควบคุมตัวผู้ต้องหาส่งพนักงานสอบสวน สน.วัดพระยาไกร ดำเนินคดีตามกฏหมายต่อไป