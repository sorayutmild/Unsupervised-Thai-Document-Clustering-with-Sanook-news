หลังจากที่ปล่อยคลิปยั่วน้ำลายออกมาพอสมควร Monster Hunter Movie ก็ได้ปล่อยตัวอย่างฉบับเต็มออกมาให้ชมกันแล้ว โดยในคราวนี้มีตัวอย่างที่มีความแตกต่างกัน 2 แบบ โดยเป็นตัวอย่างที่แสดงให้เห็นถึงการต่อสู้ของทหารและมอนสเตอร์ และตัวอย่างการต่อสู้ของ The Hunter ที่รับบทโดยนักแสดงชาวไทยอย่าง Tony Jaa หรือ จา พนม นั่นเอง

Monster Hunter Movie เป็นภาพยนตร์ที่ดัดแปลงมาจากเกมล่ามังกรชื่อดังของ Capcom ที่ปัจจุบันได้รับความนิยมทั่วโลกในเกมภาค Monster Hunter World และภาคใหม่ล่าสุดที่จะวางจำหน่ายในปีหน้าอย่าง Monster Hunter Rise โดยตัวภาพยนตร์นั้นได้รับการกำกับโดย Paul W. S. Anderson ผู้กำกับภาพยนตร์จากผลงาน Resident Evil Movie และนำแสดงโดย Milla Jovovich ผู้รับบทหัวหน้าทหาร Artemis ควบคู่กับนักแสดงชาวไทยชื่อดัง จา พนม ผู้รับบท The Hunter หรือนักล่ามังกรมือฉกาจ
เรื่องราวใน Monster Hunter Movie จะเกี่ยวกับทีมทหารชั้นยอดแห่งสหประชาชาติของ Artemis ที่ได้ถูกส่งตัวผ่านแกนวาร์ปมาสู่โลกใหม่ที่เต็มไปด้วยอสูรกายยักษ์ และเพื่อที่จะหาทางกลับบ้าน Artemis และทีมทหารชั้นยอดของเธอต้องเผชิญหน้าและทำงานร่วมกับเจ้าถิ่นอย่าง The Hunter นักรบปริศนาผู้มีทักษะพิเศษเพื่อเอาตัวรอดในโลกแห่งนี้ครอบครองอยู่ ซึ่งจากตัวอย่างนั้นจะได้เห็นการฝึกฝนต่อสู้ด้วยอาวุธแบบในเกม และได้เห็นมังกรที่ผู้เล่นเกมคุ้นเคยอย่าง Diablos, Rarhalos, และ Gore Magala มังกรโบราณที่จะได้ปรากฏตัวในภาพยนตร์ด้วย
ภาพยนตร์ Monster Hunter Movie มีกำหนดการเข้าฉายในโรงภาพยนตร์ประเทศไทย วันที่ 28 มกราคม 2021 รอติดตามชมการต่อสู้ครั้งยิ่งใหญ่ที่กำลังจะอุบัติขึ้นกันได้เลย



 