ปาร์ค ฮัง-ซอ กุนซือชาวเกาหลีใต้ของ ทีมชาติเวียดนาม ให้สัมภาษณ์ก่อนเกมที่จะพาลูกทีมลงสนามดวลกับ ทีมชาติไทย ในการแข่งขันฟุตบอลรายการ เอเอฟเอฟ ซูซูกิ คัพ 2020 รอบรองชนะเลิศ นัดสอง ที่สนามกีฬาแห่งชาติสิงคโปร์ เมื่อช่วงบ่ายวันเสาร์ที่ 25 ธันวาคม ที่ผ่านมาโดยในงานแถลงข่าวนอกเหนือจากเรื่องในสนามแล้ว ยังได้มีนักข่าวเวียดนาม ถามถึงประเด็นปัญหาหลังเกมระหว่าง โค้ชวัย 64 ปี กับ ธีราทร บุญมาทัน แบ็กซ้ายทีมชาติไทย ที่กลายเป็นข่าวใหญ่ที่ประเทศไทย ซึ่ง ผู้จัดการทัพดาวทอง เปิดใจถึงเรื่องนี้ว่า "หลังจบแมตช์แรก ผมไม่ได้เป็นฝ่ายเดินไปหาเรื่องเขา (ธีราทร) แต่อย่างใด แต่เป็นฝั่งทีมชาติไทยที่เดินผ่านมาทางเรา แล้วแสดงพฤติกรรมไม่เหมาะสมแบบนั้น""ผมเข้าใจอารมณ์ของพวกเขานะ นั่นเพราะพวกเขาไม่เคยชนะเรามาตั้ง 4 ปีแล้ว พวกเขาคงดีใจมากๆ แต่ถ้าเป็นนักเตะของผม พวกเขาจะไม่ทำพฤติกรรมแบบนี้แน่นอน เพราะผมไม่เคยสอนพวกเขาให้ทำแบบนั้น""ผมอยากจะบอกเขาว่า อย่าทำอะไรแบบนี้อีก เพราะมันเป็นพฤติกรรมที่ทำให้เกิดเรื่องราวบานปลายแบบนี้" กุนซือแดนโสม กล่าวเพื่อให้สื่อนำเสนอข้อความมาถึงนักเตะทีมชาติไทย สำหรับเหตุการณ์ดังกล่าวมันเกิดจากการที่ ดาวเตะทีมชาติไทย เดินไปขอบคุณแฟนบอลบริเวณหลังซุ้มม้านั่งสำรองของเวียดนาม ด้วยการปรบมือ อย่างไรก็ตามมันสร้างความไม่พอใจให้กับ ปาร์ค ฮัง-ซอ กุนซือเวียดนาม เนื่องจากมองว่านักเตะไทยมีเจตนาเยาะเย้ยทีมของตนที่ตกเป็นฝ่ายพ่ายแพ้ ขณะที่สื่อของเวียดนามบางสำนักมีการนำเหตุการณ์ครั้งนี้ไปเขียนว่าเป็น ธีราทร บุญมาทัน ที่เดินไปถ่มน้ำลายใส่บริเวณหน้าซุ้มม้านั่งสำรองของเวียดนาม ก่อนที่จะเกิดการทะเลาะกันของทั้งสองทีม อย่างไรก็ตามข้อความดังกล่าวกลับลงท้ายว่า "ข้อมูลนี้ยังไม่ได้รับการยืนยัน" ถือเป็นการสร้างข้อมูลเท็จเติมเชื้อไฟแฟนบอลในประเทศให้ไม่พอใจมากขึ้นสำหรับ ทีมชาติไทย มีโปรแกรมจะลงสนามพบกับ ทีมชาติเวียดนาม ในฟุตบอลเอเอฟเอฟ ซูซูกิ คัพ 2020 รอบรองชนะเลิศ นัดสอง ในวันที่ 26 ธันวาคม 2564 เวลา 19:30 น. ถ่ายทอดสดทาง ช่อง 7HD
