นอกจากคนที่กินจุแต่ผอมแล้ว ไม่ว่าคุณจะมีรูปร่างแบบไหน ก็เสี่ยงที่จะมีพยาธิในท้องด้วยกันทั้งนั้น เพราะพฤติกรรมการทานอาหารที่ไม่สะอาด อาหารกึ่งสุกกึ่งดิบ มักเสี่ยงมีพยาธิติดมาด้วยเสมอ ใครที่กำลังไม่แน่ใจว่าตัวเองกำลังเสี่ยงมีพยาธิหรือเปล่า ก่อนทานยาถ่ายพยาธิอย่างจริงจัง ลองสังเกตอาการของตัวเองก่อนดีกว่า เรามีสัญญาณอันตรายจากอาการของคนที่พยาธิอยู่ในท้องหรือไม่
 
1. ปวดท้องอยู่บ่อยๆ ท้องเสียเป็นประจำ โดยไม่ทราบสาเหตุแน่ชัด
2. นอนไม่หลับ กระสับกระส่ายไปมา
3. กินจุ แต่ไม่อ้วน (แต่ทั้งนี้ขึ้นอยู่กับระบบเผาผลาญในร่างกายของแต่ละคนด้วย สังเกตง่ายๆ คือ เป็นคนรูปร่างผอมมาตั้งแต่ไหนแต่ไร ไม่ได้เพิ่งมาผอม)
4. มีอาการท้องอืด ท้องเฟ้อ อาหารไม่ย่อย ร่วมกับอาการเบื่ออาหาร และคลื่นไส้
5. สังเกตอุจจาระ อาจเคยถ่ายเอาปล้องพยาธิที่พยาธิสลัดออกติดมาด้วย โดยปล้องพยาธิจะเต็มไปด้วยไข่พยาธิ ที่พยาธิสลัดออกมาเพื่อแพร่พันธุ์ต่อไป
6. มีอาการคันยุบยิบที่รูทวารหนัก เป็นเพราะพยาธิชอนไชบริเวณนั้น
7. อาจมีภาวะตัวซีด หรือโลหิตจางได้
8. หากเป็นพยาธิตืดหมูขึ้นสมอง อาจมีอาการชัก ร่วมกับอาการปวดศีรษะ คลื่นไส้ อาเจียน ทั้งๆ ที่ไม่เคยมีประวัติมีอาการชักมาก่อน
 
วิธีกำจัดพยาธิในร่างกายอย่างถูกวิธี
จริงๆ แล้ว พยาธิแต่ละชนิด ก็แสดงอาการให้เราเห็นแตกต่างกัน รวมถึงอันตรายที่จะเกิดขึ้นกับเรา และวิธีการกำจัดพยาธิแต่ละชนิดก็ต่างกันด้วย ดังนั้นหากสงสัยว่าตัวเองอาจมีพยาธิ ควรปรึกษาแพทย์เพื่อทำการตรวจ และวินิจฉัยโดยละเอียด ดีกว่าการซื้อยาถ่ายพยาธิมาทานเอง เพราะนอกจากเราจะไม่ทราบแน่ชัดว่าเรามีพยาธิอยู่ในร่างกายหรือไม่แล้ว ยังอาจเป็นการทานยาถ่ายพยาธิผิดชนิดอีกด้วย
 
วิธีป้องกันพยาธิ
เพียงแค่เลือกทานอาหารที่สะอาด ได้มาตรฐาน ล้างเนื้อสัตว์ ล้างผักสดให้สะอาด ปรุงให้สุกก่อนทานทุกครั้ง รวมไปถึงเลือกดื่มน้ำที่สะอาด และอุจจาระลงในโถส้วมเท่านั้น เพื่อป้องกันการแพร่กระจายของพยาธิ เท่านี้ก็ช่วยให้คุณไม่มีพยาธิมาขอฝากชีวิตด้วยแล้วล่ะค่ะ