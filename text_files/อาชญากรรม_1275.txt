ผู้สื่อข่าวรายงานว่า (23 เม.ย.) เมื่อเวลา 03.30 น. สน.หัวหมาก รับแจ้งเหตุชายชาวต่างชาติตกจากอาคารคอนโดแห่งหนึ่ง ซอยรามคำแหง 24 แยก 34 แขวงหัวหมาก เขตบางกะปิ ที่เกิดเหตุเป็นคอนโดสูง 12 ชั้น บริเวณด้านหน้าที่ชั้นล่างของอาคาร พบศพนาย Vinny อายุ 22 ปี ชาวเมียนมาร์ สภาพศพนอนคว่ำหน้า สวมเสื้อยืดคอกลมแขนสั้น สีขาว นุ่งกางเกงยีนส์ขายาว สีดำ และใส่รองเท้าผ้าใบสีดำ คอหัก แขนและขาหักผิดรูป
จากการตรวจสอบห้องพักเลขที่ 221 ชั้น 8 ซึ่งเป็นห้องพักของผู้ตาย พบว่ามีการเปิดประตูด้านหลังห้องไว้ แต่ไม่พบร่องรอยการรื้อค้นแต่อย่างใด เจ้าหน้าที่จึงรวบรวมไว้เป็นหลักฐาน ก่อนนำศพส่ง นิติเวชฯรพ.ตำรวจ
จากการสอบสวนทราบว่า ผู้ตายเป็นนักศึกษาชั้นปีที่ 4 คณะวิทยาศาสตร์คอมพิวเตอร์ ของมหาวิทยาลัยเอกชนชื่อดัง พักอาศัยห้องดังกล่าวเพียงคนเดียว และมี น.ส.ซานตากุล อายุ 21 ปี แฟนสาวชาวพม่าเช่นกันพักอยู่ห้องใกล้เคียง โดยก่อนเกิดเหตุได้พากันออกไปเที่ยวสถานบันเทิงแห่งหนึ่ง ย่านอาร์ซีเอ
แต่ผู้ตายได้มีปากเสียงกับแฟนสาว ในเรื่องหึงหวงที่มีชายหนุ่มในร้านเข้ามาจีบ จึงได้เรียกรถแท็กซี่กลับมายังคอนโด แต่ก็ยังคงมีปากเสียงกระทั่งขึ้นไปบนห้องพัก พอลิฟต์เปิดผู้ตายได้ถอดเสื้อเชิ้ตออกและขว้างทิ้งด้วยความโมโห ขณะที่ฝ่ายหญิงกำลังไขประตูห้องเข้าไปในห้องผู้ตาย จู่ๆ ผู้ตายก็วิ่งแซงเข้าไปเปิดประตูด้านหลังห้อง และกระโดดลงมาเสียชีวิต ท่ามกลางความตกใจของแฟนสาว
เบื้องต้น ตำรวจสันนิษฐานว่า ผู้ตายเกิดอาการหึงหวงแฟนสาว และทะเลาะกันจนคิดสั้นฆ่าตัวตาย โดยเจ้าหน้าที่จะสอบสวนพยานแวดล้อมและรอผลทางนิติวิทยาศาสตร์ เพื่อสรุปสาเหตุที่แท้จริงต่อไป
ขอขอบคุณภาพจาก @fm91trafficpro