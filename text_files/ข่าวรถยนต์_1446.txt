     Suzuki Spacia Gear 2019 ใหม่ จับ Spacia ตกแต่งในสไตล์เอสยูวีเพิ่มความสมบุกสมบัน วางจำหน่ายอย่างเป็นทางการที่ญี่ปุ่น เคาะราคาจำหน่ายเริ่มต้นราว 473,000 บาท

     Suzuki Spacia Gear 2019 เป็นรถแวกอนทรงสูงที่นำเอา Spacia รุ่นปกติ มาตกแต่งเพิ่มความสมบุกสมบันคล้ายกับรถเอสยูวี รองรับไลฟ์สไตล์นอกบ้านได้มากกว่า ติดตั้งไฟหน้าทรงกลมตกแต่งด้วยกรอบและกระจังหน้าสีดำ, กันชนหน้า-หลังตกแต่งด้วยสีดำ, หลังคาสีดำพร้อมราวหลังคา และล้อกระบะขนาด 14 นิ้ว เป็นต้น
     ขณะที่ภายในห้องโดยสารถูกตกแต่งด้วยสีดำ ตัดด้วยสีส้มบริเวณเบาะนั่งและกรอบมาตรวัดความเร็วเพื่อเพิ่มความโดดเด่น, เบาะนั่งถูกหุ้มด้วยวัสดุผ้ากันน้ำ สามารถเช็ดออกได้ง่าย, กล่องเก็บของด้านหน้าถูกออกแบบคล้ายกับกล่องเก็บอุปกรณ์ช่าง อีกทั้งเบาะนั่งยังสามารถปรับเปลี่ยนได้หลายรูปแบบ รวมถึงสามารถพับเบาะหน้าลงเพื่อให้กลายเป็นเตียงนอนพักผ่อนได้

     Suzuki Spacia Gear 2019 เป็นรถในกลุ่ม Kei Car จึงถูกติดตั้งเครื่องยนต์เบนซิน 3 สูบ ความจุ 660 ซีซี ให้กำลังสูงสุด 52 แรงม้า ที่ 6,500 รอบต่อนาที แรงบิดสูงสุด 60 นิวตัน-เมตร ที่ 4,000 รอบต่อนาที พร้อมระบบไพร้อมระบบไมลด์ไฮบริดทำงานคู่กับมอเตอร์ไฟฟ้าขนาด 3.1 แรงม้า ให้แรงบิดสูงสุด 50 นิวตัน-เมตร และแบตเตอรี่แบบลิเธียม-ไอออน
     หากใครต้องการความแรงเพิ่มขึ้นอีกนิด ก็สามารถเลือกรุ่นเครื่องยนต์เทอร์โบ 3 สูบ 660 ซีซี ที่เพิ่มกำลังสูงสุดเป็น 64 แรงม้า ที่ 6,000 รอบต่อนาที แรงบิดสูงสุด 98 นิวตัน-เมตร ที่ 3,000 รอบต่อนาที พร้อมมอเตอร์ไฟฟ้าสำหรับระบบไมลด์ไฮบริดเช่นเดียวกัน และทั้ง 2 เครื่องยนต์ยังสามารถเลือกระบบขับเคลื่อนสี่ล้อได้ด้วย

     แม้ว่าจะเป็นรถขนาดเล็ก แต่ก็มาพร้อมระบบความปลอดภัยขั้นสูง Dual Sensor Brake Support ประกอบด้วย ระบบป้องกันการชนด้านหน้าพร้อมตรวจจับคนเดินถนน และระบบป้องกันการชนขณะถอยหลังเป็นอุปกรณ์มาตรฐาน เสริมด้วยหน้าจอ Head Up Display สำหรับแสดงข้อมูลการขับขี่บริเวณกระจกบังลมหน้า เป็นต้น

     ราคาจำหน่าย Suzuki Spacia Gear 2019 ใหม่ อยู่ระหว่าง 1,614,600 - 1,813,320 เยน หรือราว 473,000 - 532,000 บาท
 