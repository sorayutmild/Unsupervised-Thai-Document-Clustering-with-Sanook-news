ไปรษณีย์ไทย แจ้งช่องทางในการลงทะเบียนรับบัตรภาพผนึกแสตมป์ฯ ร.9 พร้อมเปิดระบบวันที่ 7 พ.ย. เป็นต้นไป

นางสมร เทิดธรรมพิบูล กรรมการผู้จัดการใหญ่ บริษัท ไปรษณีย์ไทย จำกัด (ปณท) เปิดเผยถึงช่องทางการลงทะเบียนเพื่ออำนวยความสะดวกให้ประชาชนลงทะเบียนรับบัตรภาพผนึกตราไปรษณียากร พระบรมฉายาลักษณ์พระบาทสมเด็จพระเจ้าอยู่หัวรัชกาลที่ 9 จำนวน 9,999,999 ดวง ว่า เว็บไซต์ที่ ไปรษณีย์ไทย เตรียมเปิดให้ลงทะเบียนนั้น ประชาชนสามารถเข้าไปลงทะเบียนได้ที่ www.stamprama9.thailandpost.com ตั้งแต่วันที่ 7 พฤศจิกายน 2559
โดยผู้ที่ลงทะเบียนจะต้องใช้หมายเลขบัตรประจำตัวประชาชน พร้อมกรอกรายละเอียดชื่อ-นามสกุล ที่อยู่สำหรับการจัดส่ง เพื่อไปรษณีย์ไทยจะได้นำส่งบัตรภาพฯ ตามที่อยู่ที่ได้ลงทะเบียนไว้โดยไม่คิดค่าใช้จ่าย และระบุหมายเลขโทรศัพท์เคลื่อนที่ เพื่อการแจ้งข้อมูลข่าวสารเพิ่มเติม ทั้งนี้ ขอสงวนสิทธิ์ในการลงทะเบียน 1 ท่าน ต่อบัตรภาพฯชุดพิเศษนี้ 1 ใบ
โดยในเบื้องต้นไปรษณีย์ไทยขอความร่วมมือประชนชนให้แจ้งความจำนงผ่านการลงทะเบียนทางเว็บไซต์ www.stamprama9.thailandpost.com เป็นลำดับแรก สำหรับประชาชนที่ไม่มีคอมพิวเตอร์หรือสมาร์ทโฟนสามารถลงทะเบียนผ่านเว็บไซต์ดังกล่าวได้ ณ ที่ทำการไปรษณีย์ทุกแห่งทั่วประเทศ