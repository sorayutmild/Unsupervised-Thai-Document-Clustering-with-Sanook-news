กรมราชทัณฑ์ 8 ก.ค. ราชทัณฑ์ชี้โทษสูงสุดของข่มขืนยังเป็นประหารชีวิต แต่ไทยไม่ได้ลงโทษประหารมานานแล้ว เผยนักโทษข่มขืนเด็กเป็นที่รังเกียจ มีนับหมื่นในเรือนจำ ต้องใช้การขังจนแก่หมดสภาพไปเอง
นายวิทยา สุริยะวงศ์ อธิบดีกรมราชทัณฑ์ กล่าวถึงบทลงโทษคดีการข่มขืนในปัจจุบันว่า มีระวางโทษเดิมให้ประหารชีวิตสถานเดียวอยู่แล้ว โดยเฉพาะการข่มขืนฆ่า ส่วนการพิจารณาคดีขึ้นอยู่กับดุลพินิจของศาล ในส่วนการประหารชีวิต ประเทศไทยไม่มีการลงโทษด้วยการประหารชีวิตมานานแล้ว แต่คดีข่มขืน โดยเฉพาะการข่มขืนเด็ก จะเป็นที่รังเกียจของนักโทษคนอื่นในเรือนจำ ซึ่งในการคุมขัง กรมราชทัณฑ์ก็จะดูแลในขั้นต้นให้เกิดความปลอดภัยจากการถูกผู้ต้องขังคนอื่นทำร้าย โดยควบคุมไว้ในสถานที่เหมาะสม และส่วนใหญ่ผู้ต้องขังคดีข่มขืนก็จะมีพฤติกรรมเบี่ยงเบน ซึ่งหลายคนพบว่าเกิดจากการเลี้ยงดูในบางช่วงตอนของชีวิต ทำให้การเยียวยาจิตใจทำได้ยาก โดยเฉพาะในเรือนจำที่มีนักโทษกว่า 300,000 คน มีผู้ต้องขังคดีข่มขืนนับหมื่นคน จึงไม่สามารถเยียวยาได้ครบถ้วน ก็จะต้องใช้ระยะเวลาในการคุมขังให้ยาวนานจนชราและหมดสภาพ ไม่สามารถออกไปกระทำผิดได้อีก
ผู้สื่อข่าวรายงานด้วยว่า ภายหลังเกิดเหตุข่มขืนแล้วฆ่าเด็กหญิงวัย 13 ปี บนรถไฟตู้นอนแล้วโยนร่างทิ้งข้างทางทั้งเป็นจนเด็กเสียชีวิต ได้เกิดกระแสความไม่พอใจต่อต้องหาอย่างมาก และมีการรณรงค์ขอให้มีการแก้กฎหมายเพื่อลงโทษผู้กระทำผิดคดีข่มขืนด้วยการประหารชีวิต. - สำนักข่าวไทย
>>> รู้จักรถไฟตู้นอนชั้น 2 สุสานของน้องแก้ม