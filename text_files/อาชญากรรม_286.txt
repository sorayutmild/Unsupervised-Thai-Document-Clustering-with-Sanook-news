เด็กหญิง ป.2 ซึมเศร้าเจ็บปวด เลือดไหลที่อวัยวะเพศ ญาติช็อกหมอบอกถูกข่มขืน เด็กสารภาพโดนรุ่นพี่ ป.3 ผลักเข้าห้องน้ำและลวนลามล่วงละเมิดทางเพศ
(30 ต.ค.) ผู้สื่อข่าวรายงานว่า ที่สถานีตำรวจภูธรแนงมุด ต.แนงมุด อ.กาบเชิง จ.สุรินทร์ นายชัยสิทธิ์ (ขอสงวนนามสกุล) อายุ 44 ปี พ่อของ เด็กหญิงแอน (นามสมมุติ) อายุ 8 ปี นักเรียนชั้น ป. 2 โรงเรียนแห่งหนึ่งที่เป็นโรงเรียนขยายโอกาส พร้อมด้วยครอบครัวได้เข้าแจ้งความกับ พ.ต.ท.สมบูรณ์ พรหมบุตร สารวัตรเวรสอบสวน สภ.แนงมุด ให้เอาผิดกับ เด็กชายโบ๊ท (นามสมมุติ) นักเรียนชั้น ป.3 โรงเรียนเดียวกัน
เนื่องจากเด็กชายโบ๊ทได้ก่อเหตุข่มขืนกระทำชำเราเด็กหญิงแอนในห้องน้ำของโรงเรียน โดยเหตุเกิดเมื่อช่วงเที่ยงของวันที่ 29 ตุลาคม 2561 ที่ผ่านมา ซึ่งเป็นวันแรกของเปิดเทอม โดยญาติๆ ได้นำตัวเด็กหญิงเข้ารับการตรวจและรักษาตัวที่โรงพยาบาลกาบเชิง อ.กาบเชิง จ.สุรินทร์ และพบว่ามีร่องรอยของการถูกกระทำชำเรา
พ่อของเด็กหญิง เปิดเผยว่า ตนรู้เรื่องตอนที่ทางโรงพยาบาลโทรมาหาประมาณ 3 ทุ่มกว่าๆ เมื่อวานนี้ (29 ต.ค.) ทำให้รู้สึกเสียใจมาก ไม่คิดว่าเรื่องแบบนี้จะเกิดขึ้นกับลูกของตนเอง ตอนนี้รู้ทั้งชื่อของเด็กที่ก่อเหตุแล้ว เท่าที่ทราบคือเมื่อวานนี้ช่วงตอนเย็น ปู่เห็นหลานมีอาการซึมๆ น่าสงสัย จึงพยายามสอบถามแต่หลานก็ไม่ยอมบอก
กระทั่งหลานเข้าห้องน้ำไปปัสสาวะพบว่ามีเลือดออกมาด้วย และร้องไห้เจ็บปวดอยู่ข้างใน ญาติๆ จึงได้พากันนำตัวไปหาหมอที่โรงพยาบาลเพื่อตรวจ เมื่อรู้ผลว่ามีร่องรอยถูกกระทำชำเรา วันนี้จึงได้พาญาติๆ ไปแจ้งความที่ สภ.แนงมุด ตอนนี้เท่าที่ทราบตามที่หมอได้สอบถามกับเด็ก ทราบว่าคนที่ทำน้องนั้นมีเพียงอยู่คนเดียว
ผู้เป็นย่าและป้าของเด็ก เล่าว่า ปกติหลานจะอาศัยอยู่กับผู้เป็นย่า โดยมีญาติๆ คอยดูแล เนื่องพ่อกับแม่แยกทางกัน และพ่อไปทำงานขับรถส่งพนักงานบริษัทที่จังหวัดนครราชสีมา เมื่อช่วงเย็นของวันที่ 29 ตุลาคมที่ผ่านมา หลังโรงเรียนเลิก ผู้เป็นอาได้ไปรับเด็กหญิงแอนกลับจากโรงเรียนมาที่บ้าน
แต่เมื่อมาถึงบ้านปู่ของเด็กหญิงแอน สังเกตเห็นหลานมีอาการซึมเศร้าผิดปกติ ต่อมาเด็กหญิงได้เข้าห้องน้ำและมีเลือดไหลออกมาจากอวัยวะเพศ จึงสอบถามว่าเกิดอะไรขึ้น ตอนแรกเด็กหญิงไม่กล้าพูด เพียงแต่บอกว่าเดินชนโต๊ะในห้องเรียน ญาติจึงได้ดูที่อวัยวะเพศถึงกับตกใจ เพราะไม่น่าจะเกิดจากชนโต๊ะแน่นอน จึงได้นำตัวเด็กหญิงไปที่โรงพยาบาลกาบเชิงเพื่อให้หมอตรวจ
จนในที่สุดทางโรงพยาบาลทั้งหมอและพยาบาลด้านจิตวิทยาได้ตรวจร่างกายเด็ก และได้สอบถามเด็กจนทราบความจริงว่าโดนรุ่นพี่ข่มขืนกระทำชำเรา ซึ่งญาติจึงได้เข้าแจ้งความไว้ที่ สภ.กาบเชิง แต่เหตุเกิดในพื้นที่รับผิดชอบของ สภ.แนงมุด จึงได้พากันเข้าแจ้งความต่อพนักงานสอบสวน สภ.แนงมุด
ขณะเดียวกันทางญาติได้สอบถามเด็กอีกครั้งในช่วงบ่าย เด็กหญิงก็ได้เปิดเผยความจริงว่า ถูกรุ่นพี่ ป.3 ข่มขืนจริงในห้องน้ำโรงเรียน ขณะนั้นเป็นช่วงพักเที่ยง ตนและเพื่อนอีกคนเล่นอยู่ในห้องสมุดที่อยู่ติดกับห้องน้ำหญิง และขณะที่ตนไปเข้าห้องน้ำ อยู่ๆ รุ่นพี่ ป.3 ผลักตนเอาไปในห้องน้ำแล้วใช้กำลังข่มขืนกระทำชำเรา
ทางด้านเจ้าหน้าที่ตำรวจ เจ้าของคดีเปิดเผยว่า ในขั้นตอนการสอบสวน เบื้องต้นได้รับแจ้งความไว้แล้ว และจะเร่งรวบรวมพยานหลักฐานต่างๆให้ละเอียดและรอบคอบ และขอใบรับรองจากแพทย์หลังตรวจร่างกายเด็กผู้เสียหาย ส่วนผู้ต้องสงสัย หรือผู้ที่ถูกกล่าวหา ก็จะเรียกเข้ามาสอบสวนเช่นกัน แต่เนื่องจากผู้เสียหายและผู้ที่ถูกกล่าวหาเป็นเด็ก และเนื่องจากเป็นคดีที่เกี่ยวข้องกับเด็กและเยาวชน จึงต้องมีการสอบสวนร่วมกับสหวิชาชีพต่อไป