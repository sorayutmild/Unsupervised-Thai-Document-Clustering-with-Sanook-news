กลายเป็นประเด็นดราม่าทันทีสำหรับการแข่งขันปันจักสีลัต ในการแข่งขันกีฬาซีเกมส์ ครั้งที่ 31 ที่สนามบัค ตู เหลียม ยิมเนเซียม กรุงฮานอย ประเทศเวียดนาม เมื่อวันจันทร์ที่ 16 พฤษภาคม ที่ผ่านมาโดยในประเภทต่อสู้ คลาสเจ (90-95 กก.) "เจ้าจุ้น" ศรานนท์​ กล่อมพันธ์ หรือชื่อในวงการมวยไทย "ธงชัย ศิษย์สองพี่น้อง" โคจรมาเเจอกับ ชีค ฟาร์ฮัน จากสิงคโปร์ ลูกชายของ บิน ชีค อลาอุดดิน ประธานคณะกรรมการผู้ตัดสินในการแข่งขันกีฬาซีเกมส์หนนี้ซึ่งเกมการแข่งขันเป็นไปอย่างสนุกทั้งสองเปิดฉากออกอาวุธเข้าใส่กัน อย่างไรก็ตามหลังจากที่นักสู้จากไทยเป็นฝ่ายไล่เตะต่อยคู่แข่งอย่างต่อเนื่อง แต่คะแนนกลับไม่ขึ้นทำให้ อ.นักรบ ทองแดง รองเลขาธิการและประธานพัฒนาเทคนิค สมาคมกีฬาปันจักสีลัตแห่งประเทศไทย ได้ทำการยื่นเรื่องทักท้วงการตัดสินจากคณะกรรมการ แต่ก็ไม่สำเร็จก่อนที่กรรมการจะสั่งให้เกมการแข่งขันดำเนินต่อไปท่ามกลางความเสียเปรียบของนักกีฬาไทย จนท้ายที่สุด ผู้ฝึกสอนของไทยได้ทำการประท้วงอีกครั้ง แต่ทางผู้ตัดสินกลับไม่สนใจใดๆ แถมยังโดนสั่งตัดคะแนนอีกหลังมองว่า สรานนท์ เจตนาต่อยเข้าบริเวณคอ ทำให้มีคะแนนติดลบ ทำให้ทางฝั่งไทยตัดสินใจเดินออกจากสนามเพื่อแสดงความไม่พอใจกับการตัดสินที่ไม่เป็นธรรมทำให้เกมยุติลง โดย ศรานนท์​ กล่อมพันธ์ คว้าเหรียญเงินเท่านั้น ส่วน ชีค ฟาร์ฮัน คว้าเหรียญทองไปครอง พร้อมกันนี้ทางสมาคมกีฬาปันจักสีลัตแห่งประเทศไทย เตรียมที่จะรวบรวมรายละเอียดประเด็นร้องเรียน และการกระทำที่ไม่เป็นกลางของ บิน ชีค อลาอุดดิน ประธานคณะกรรมการผู้ตัดสิน  ต่อสหพันธ์ปันจักสีลัตนานาชาติโดยด่วนต่อไป
