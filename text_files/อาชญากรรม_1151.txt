หนุ่มช่างแอร์เผยสาเหตุทำลายข้าวของภายในศูนย์บริการค่ายมือถือดัง เสียหายกว่า 8 แสนบาท ลั่น "ผมยอมติดคุก.."
ผู้สื่อข่าวรายงานว่า วันนี้ (15 ก.ค.) เมื่อเวลาประมาณ 14.00 น. เกิดเหตุชายหนุ่มคนหนึ่งบุกเข้าไปทำลายทรัพย์สินภายในศูนย์ให้บริการของค่ายมือถือชื่อดัง ชั้น 2 ภายในห้างสรรพสินค้าชื่อดัง อ.ศรีราชา จ.ชลบุรี
โดยโลกออนไลน์มีการแชร์คลิปวิดีโอชายคนดังกล่าวได้เดินเข้าไปในศูนย์บริการ ก่อเหตุขว้างปาสิ่งของ ทั้งโทรศัพท์มือถือ ไอแพด ไอโฟน ที่โชว์ไว้หน้าเคาเตอร์ตู้โชว์ และ ทุบทำลาย สิ่งของต่างๆ ก่อนจะถูกรปภ.ของห้าง และผู้ที่เห็นเหตุการณ์ร่วมกันจับกุมตัวไว้ได้
ทราบชื่อผู้ก่อเหตุคือ นายษฐาชล อายุ 33 ปี ก่อนแจ้งเจ้าหน้าที่ตำรวจให้นำตัวมาสงบสติอารมณ์และสอบสวนที่สถานีตำรวจภูธรศรีราชา โดยทางบริษัทของศูนย์บริการดังกล่าวได้ส่งตัวแทนเข้าแจ้งความดำเนินคดี ซึ่งตรวจสอบค่าเสียหายประมาณ 800,000 บาท
โดย ตัวแทนผู้เสียหาย เปิดเผยกับเจ้าหน้าที่ตำรวจว่า ผู้ก่อเหตุได้เดินทางมาที่ศูนย์บริการเพื่อติดต่อขอเปิดสายใช้งาน เนื่องจากโทรศัพท์ของผู้ก่อเหตุถูกระงับการใช้งาน และมียอดค้างชำระจำนวน 1,273.07 บาท แต่ผู้ก่อเหตุยังไม่มีเงินชำระ
ก่อนที่ผู้ก่อเหตุจะโวยวาย ไล่ลูกค้าออกจากศูนย์บริการ แล้วทำลายโต๊ะโชว์สินค้าขว้างปาสินค้าประเภทโทรศัพท์มือถือ ไอโฟน ไอแพด สมาร์ทโฟน แทปเล็ต ทำให้ได้รับความเสียหาย ไปจำนวน  29 รายการ รวมมูลค่าประมาณ 676,845 บา
ด้าน นายษฐาชล เปิดเผยว่า สาเหตุที่ตนเองก่อเหตุนี้ขึ้นมาเนื่องจากตนเองรู้สึกกดดัน และอึดอัดจากกรณีที่ตนเองถูกระงับสัญญาณโทรศัพท์ หลังจากไม่ได้จ่ายเงินเป็นเวลา 2 เดือน จึงเดินทางไปจ่ายเงินก่อน 1 เดือน คงค้างไว้อยู่ 1 เดือน หลังจากนั้นอีก 5 วันก็ถูกตัดสัญญาณอีก ทำให้ตนเองใช้งานโทรศัพท์ไม่ได้ ทำงานไม่ได้
ตนจึงไปติดต่อขอผ่อนผันชำระหนี้ ไปจนถึงวันที่ 29 ก.ค. แล้วจะจ่ายให้ครบทั้งสองเดือน เนื่องจากตอนนี้ตนเองไม่มีเงินจ่าย แต่เจ้าหน้าที่ที่ให้บริการไม่ยอม ตนเองจึงอัดอั้นก่อเหตุไปแบบนั้น ก็ไม่รู้จะทำอย่างไรแล้ว จะทำอย่างไรกับตนเองก็ได้เอ่ยปาก "ผมยอมติดคุก ผมฟิวส์ขาด ความอดทนของคนมีขีดจำกัด ผมไปขอเค้าทุกอย่างแล้ว ไม่รู้จะทำอย่างไร"
ทั้งนี้ เจ้าหน้าที่ตำรวจได้ตั้งข้อกล่าวหา ทำให้เสียทรัพย์ ก่อนดำเนินการตามกระบวนกฎหมายต่อไป
