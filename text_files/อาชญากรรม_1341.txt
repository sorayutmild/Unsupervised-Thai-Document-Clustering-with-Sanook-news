หนุ่มแบงก์เข้าผับย่านราชปรารภ ก่อนบุกข่มขืนพนักงานสาวถึงห้องนอน เหยื่อฮึดสู้เรียกเพื่อนช่วยจับตัวได้ อ้างนึกว่าเป็นแฟนเก่าเลยเข้าไปหา
(25 พ.ค.) เมื่อเวลาประมาณ 01.00 น. สน.พญาไท ได้รับแจ้งมีเหตุคนร้ายพยายามจะข่มขืนพนักงานสาวของร้านชบาแดง ถนนราชปรารภ แขวงทุ่งพญาไท เขตราชเทวี กทม. จึงรุดไปตรวจสอบ ที่เกิดเหตุเป็นอาคารพาณิชย์สูง 3 ชั้น 1 คูหา ชั้นใต้ดินและชั้น1 เปิดเป็นผับ ส่วนชั้นที่ 2 เป็นห้องคาราโอเกะ และชั้นที่ 3 เป็นห้องนอนพนักงาน ซึ่งพนักงานของร้านช่วยกันจับตัว นายวิวรรธน์ หรือหนุ่ม บุญร่วม อายุ 29 ปี ชาว อ.หลังสวน จ.ชุมพร เอาไว้ได้ หลังพยายามจะข่มขืน น.ส.ฟ้า (นามสมมติ) อายุ 21 ปี พนักงานของร้าน  น.ส.ฟ้า ผู้เสียหาย กล่าวว่า ก่อนเกิดเหตุนอนอยู่เพียงคนเดียวภายในห้องนอนชั้นที่ 3 โดยปิดประตูห้องไว้แต่ไม่ได้ล็อก เพราะปกติก็จะไม่มีใครเปิดเข้ามาอยู่แล้ว โดยนอนตะแคงข้างอยู่ๆ ก็รู้สึกเหมือนมีคนเข้ามาในห้อง และตรงมาทางด้านหลัง พอลืมตาก็เห็นเงาของผู้ชาย จากนั้นนายวิวรรธน์ ก็เอามือมาปิดปากตนที่พยายามจะร้องให้คนช่วย จึงถูกชกเข้าที่ท้องอย่างแรง 2 ครั้ง จากนั้นได้พยายามจะถอดเสื้อผ้าตนเพื่อจะข่มขืน ตนจึงฮึดสู้และดิ้นจนหลุด แล้วรีบวิ่งออกมาตะโกนให้พนักงานในร้านช่วย จนพนักงานวิ่งมาช่วยกันจับกุมตัวนายวิวรรธน์ ไว้ได้
 หลังเกิดเหตุได้เปิดดูกล้องวงจรปิดภายในร้าน ก็พบว่านายวิวรรธน์ เข้ามาที่ร้านเพียงคนเดียว เมื่อเข้ามาในร้านแล้วก็ไม่สั่งอะไรเลย แต่กลับพุ่งตรงขึ้นบันไดแล้วบุกขึ้นมาที่ชั้น 3 ทันที พอขึ้นมาแล้วก็เปิดประตูเข้ามาในห้องนอนตนทันที แล้วลงมือจะข่มขืนตน โชคดีที่ตนฮึดสู้จนหนีออกมาได้ดังกล่าว  จากการสอบสวนผู้ต้องหา ให้การว่าเป็นพนักงานฝ่ายสินเชื่อของ ธนาคารแห่งหนึ่ง โดยปฏิเสธว่าไม่ได้ข่มขืน ผู้เสียหาย แต่ที่เข้าไปในห้องนอน เพราะคิดว่าเป็นอดีตแฟนเก่า และให้การปฏิเสธ ขอให้การในชั้นศาลเท่านั้น  ด้านเจ้าหน้าที่ตำรวจกล่าวว่า เบื้องต้นนายวิวรรธน์ ให้การปฏิเสธจะขอให้การชั้นศาลเท่านั้น จากการตรวจปัสสาวะก็ไม่พบสารเสพติดแต่อย่างใด และยังพูดจารู้เรื่อง นอกจากนี้ก่อนที่เจ้าหน้าที่จะควบคุมตัวนายวิวรรธน์เข้าห้องขัง น้องสาวของนายวิวรรธน์ ได้เดินทางมาที่สน. โดยระบุว่าพ่อของตนเป็นผู้คุมอยู่ที่เรือนจำหลังสวน จ.ชุมพร อยากให้ช่วยพี่ชายไกล่เกลี่ยกับผู้เสียหายให้ ไม่อยากให้พี่ชายถูกดำเนินคดี จึงบอกไปว่านายวิวรรธน์กระทำความผิดจริง ซึ่งมีพยานหลักฐานทั้งจากบุคคลและกล้องวงจรปิดอย่างชัดเจน จึงแจ้งข้อหาบุกรุกในเวลากลางคืน ทำร้ายร่างกาย และกระทำอนาจาร ก่อนนำตัวดำเนินคดีต่อไป