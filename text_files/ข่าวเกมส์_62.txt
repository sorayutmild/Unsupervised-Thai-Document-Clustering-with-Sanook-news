FIFA 14 vs PES 2014
ตอนนี้ฟุตบอลฤดูกาลใหม่ก็เริ่มต้นเตะกันมันส์หยด แย่งคะแนนขึ้นที่หนึ่งกันเต็มที่ และเกมส์ฟุตบอลฤดูกาลใหม่ในปีนี้ก็ออกมาให้เล่นกันแล้วเช่นกัน ซึ่งก็ยังคงเป็นการขับเคี่ยวกันระหว่างสองเกมส์ฟุตบอลชื่อดังอย่าง FIFA และ Pro Evolution Soccer หรือ PES กันเหมือนเดิม ในปีนี้มีการเปลี่ยนแปลงบางอย่างกับเกมส์ฟุตบอลทั้งสองค่าย เพราะมีการเตรียมเอนจิ้นใหม่สำหรับสร้างเกมส์ในอนาคตเพื่อรองรับเครื่องยุคใหม่อย่าง PS4 และ XB1 ด้วย รวมถึงระบบการเล่นก็มีการปรับปรุงเพิ่มขึ้นเช่นกัน ทางเว็บ Kotaku ได้มีการทดลองเล่นเกมส์ฟุตบอลทั้งสองค่าย และนำมาเปรียบเทียบกันแบบทีละข้อ หมัดต่อหมัด ว่าเกมส์ไหนมีอะไรเด่นกว่ากันไหนจุดไหนบ้าง ลองไปดูกันเลย
FIFA 14 vs PES 2014
ภาพกราฟฟิค
FIFA 14 กราฟฟิคแทบไม่เปลี่ยนแปลงไปจากภาคเก่าๆเลย แต่ทำโมเดลนักเตะได้ดูดีสมตัวจริงมากขึ้น
PES 2014 กราฟฟิคสวยงามมาก ด้วยพลังของ Fox Engine ตัวใหม่ ตัวนักเตะชื่อดังทำโมเดลออกมาได้โคตรสมจริง อุปกรณ์ในสนาม คนดู และบรรยากาศการแข่งสมจริงมากขึ้น จนรู้สึกเหมือนเล่นเกมยุคหน้ากันเลย
ผลการเปรียบเทียบภาพกราฟฟิค PES 2014 ชนะขาดลอย
ระบบการเล่น
FIFA 14 ระบบการเล่นไม่ได้เปลี่ยนแปลงไปเท่าไหร่นัก มีการเพิ่มระบบการยิงที่ดูดีสมจริงกว่าเดิม การเลี้ยงบอล ส่งบอล รับบอลดูเป็นธรรมชาติ
PES 2014 ภาคนี้การเคลื่อนไหวของนักเตะทำได้ดียิ่งขึ้น การควบคุมบอลสมจริงกว่าเดิม แต่เกมดำเนินช้าๆ เนือยๆ ไม่ว่าจะเป็นตอนส่งบอลหรือยิง
ผลการเปรียบเทียบระบบการเล่น FIFA 14 ชนะ
ARTIFICIAL INTELLIGENCE หรือ AI
FIFA 14 ระบบ AI ของเกมส์ FIFA 14 ยังคงไม่ต่างกับภาคที่แล้ว แต่มันก็ยังเยี่ยมยอด AI มีความฉลาดสูง และดูเหมือนมันจะฉลาดขึ้นในเรื่องของการเข้าหาบอล
PES 2014 ข้อนี้ก็ยังคงเป็นปัญหาของ PES ไม่เปลี่ยนแปลง AI แทบไม่ฉลาดขึ้นเลย ส่งลูกพลาดบ่อย ตอนเกมรับก็มักเลือกตัวเข้าสกัดผิดตัว ไม่ก็ยืนผิดตำแหน่งประจำ
ผลการเปรียบเทียบ AI ทาง FIFA 14 ชนะขาด
FIFA 14 vs PES 2014
ลิขสิทธิ์
FIFA 14 คงไม่ต้องบรรยายมากว่า FIFA 14 ได้ลิขสิทธิ์บอลเยอะแค่ไหน ลีคดังๆในยุโรปกวาดทุกทีม แถมยังมีลีคเอเชียและอเมริกาใต้ด้วย
PES 2014 เด่นๆก็มีลิขสิทธิ์ของบอลถ้วยดังๆอย่าง Champions League ทั้งของยุโรปและเอเชีย แต่ทีมอื่นๆที่ไม่ได้เข้าร่วมแข่งถ้วยพวกนี้ก็จะไม่มีลิขสิทธิ์ โดยเฉพาะลีคอังกฤษ ก็ยังได้ลิขสิทธิ์ไม่หมด
ผลการเปรียบเทียบลิขสิทธิ์ FIFA 14 ชนะอย่างไม่ต้องสงสัย
การพากย์
FIFA 14 เสียงพากย์แม้จะมีการนำเสียงพากย์เก่าๆมาใช้ แต่ก็มีเสียงพากย์ใหม่ๆเหมือนกัน
PES 2014 ภาคนี้ก็ยังคงพากย์ได้แย่ เสียงพากย์ดีเลย์ ช้าๆ พากย์ไม่สมจริง ส่วนหนึ่งก็เพราะปัญหาลิขสิทธิ์ด้วยแหละ
ผลการเปรียบเทียบ FIFA 14 ชนะ
FIFA 14 vs PES 2014
เมนูเกมส์
FIFA 14 เมนูในภาคนี้มีการปรับปรุงให้เข้าถึงและเข้าใจง่าย วางเมนูต่างๆของเกมส์อย่างเป็นบริบท
PES 2014 เมนูภาคนี้จัดเรียงได้แย่กว่าภาคที่แล้ว จนราวกับย้อนไปสมัย PS2 กันเลย เมนูดูแล้วเข้าใจยาก แถมตัดฟีเจอร์ดีๆออกไป บางโหมดต้องไปถามชาวบ้านว่า มันเข้าไปเล่นยังไงวะ
ผลการเปรียบเทียบ FIFA 14 ก็ยังชนะ
โหมดการเล่น
FIFA 14 ไม่มีอะไรพัฒนามากนัก ทุกอย่างแทบจะเดิมๆ โหมดผู้จัดการทีมทำได้ดี ส่วนโหมดเล่นเป็นนักเตะก็น่าจะพัฒนาขึ้นหน่อย
PES 2014 โหมดการเล่นไม่พัฒนาแถมถอยหลังลงคลอง  Master League และ career mode แทนที่จะทำให้ดีขึ้น กลับถอดระบบที่มันดีๆอย่าง equipment และ press conferences ออกไป
ผลการเปรียบเทียบ FIFA 14 ชนะอีกแล้ว
สรุปผลการเปรียบเทียบทั้งหมด FIFA 14 ชนะในเรื่องของระบบการเล่นอันสมจริง ไหลลื่น มีลิขสิทธิ์ทีมเยอะถูกใจคอบอลแน่นอน ส่วน PES 2014 มีดีที่กราฟฟิคสวยงามราวกับเกมส์ยุคหน้า ทว่าระบบการเล่นแทบไม่พัฒนา และบางอย่างแย่ลงด้วย แต่อย่างไรก็ตาม ก็ขึ้นอยู่กับรสนิยมของแต่ละคนอยู่ดีครับ ว่าอยากเล่นเกมส์ไหนมากกว่ากัน
 