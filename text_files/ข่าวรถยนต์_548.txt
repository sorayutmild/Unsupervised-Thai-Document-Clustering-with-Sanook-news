     Honda CR-V 2017 ใหม่ พร้อมขุมพลังดีเซล i-DTEC ครั้งแรกของค่ายฮอนด้าอย่างเต็มรูปแบบ เตรียมเปิดตัวอย่างเป็นทางการในวันที่ 24 มีนาคมนี้
     Honda CR-V 2017 ใหม่ นับเป็นเจเนอเรชั่นที่ 5 แล้ว ซึ่งคราวนี้จะมาพร้อมขุมพลังดีเซลในรถยนต์นั่งเป็นครั้งแรกของค่ายฮอนด้า หลังจากที่ก่อนหน้านี้ปล่อยทีเด็ด Civic Hatchback ไปเมื่อวันที่ 9 มีนาคมที่ผ่านมา

     เครื่องยนต์ดีเซล i-DTEC ที่ติดตั้งใน Honda CR-V ใหม่ เป็นเครื่องยนต์ดีเซลเทอร์โบขนาด 1.6 ลิตร 4 สูบ ที่พัฒนาในประเทศญี่ปุ่น ภายใต้เทคโนโลยีเอิร์ธดรีม (Earth Dreams Technology) ติดตั้งระบบเทอร์โบชาร์จเจอร์ 2 จังหวะ ให้กำลังสูงสุด 160 แรงม้า ที่ 4,000 รอบต่อนาที แรงบิดสูงสุด 350 นิวตัน-เมตร ที่ 2,000 รอบต่อนาที ส่งกำลังด้วยเกียร์อัตโนมัติแบบ 9 สปีดเป็นครั้งแรกในไทย ให้อัตราสิ้นเปลืองอยู่ที่ 18.9 กม./ลิตร ปล่อยคาร์บอนไดออกไซด์เพียง 141 กรัม ต่อกิโลเมตร

     ทั้งนี้ CR-V 2017 ใหม่ ยังมีขนาดบอดี้ใหญ่ขึ้นในทุกมิติ โดยมีความยาวตลอดคัน 4,587 มิลลิเมตร (เพิ่มขึ้น 5 มิลลิเมตร) ความกว้าง 1,855 มิลลิเมตร (เพิ่มขึ้น 34 มิลลิเมตร) ความสูง 1,689 มิลลิเมตร (เพิ่มขึ้น 4 มิลลิเมตร) ความยาวฐานล้อ 2,660 มิลลิเมตร (เพิ่มขึ้น 40 มิลลิเมตร) ซึ่งแน่นอนว่าช่วยเพิ่มพื้นที่ภายในห้องโดยสารได้เป็นอย่างดี

     รายละเอียดและราคาจำหน่ายจะถูกเผยในวันที่ 24 มีนาคมนี้
 