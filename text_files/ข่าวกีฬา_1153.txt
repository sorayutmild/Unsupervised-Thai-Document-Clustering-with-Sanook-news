โสรยา พรมหล้า มือเซตของ "โลมาสีชมพู" เจนเนอราลี่ สุพรีม ชลบุรี-อี.เทค สโมสรในศึกวอลเลย์บอลไทยลีก ทำเอาหนุ่มๆ มีเหลียวเมื่อเธอสลัดคราบจากสาวหวานมาสวมชุดว่ายน้ำสุดเซ็กซี่เล่นน้ำที่ทะเลภูเก็ต ถือเป็นการเปลี่ยนลุคของเธอที่เกินความคาดหมาย งานนี้บอกเลยเอาไปสิบคะแนนเต็ม ถึงขนาดที่ ปลื้มจิตร์ ถินขาว ดาวตบรุ่นพี่ต้องเข้ามาคอมเมนท์ว่า "ทะเลต้องลุกเป็นไฟ" นักตบลูกยางสาววัย 26 ปี แม้จะห่างหายจากทีมชาติไทยในการแข่งขันทัวร์นาเมนต์ต่างๆ ที่ผ่านมา แต่นั่นก็เพราะเธอตัดสินใจถอนตัวเนื่องจากสภาพร่างกายยังไม่ฟิตเต็มร้อย หลังมีอาการบาดเจ็บที่บริเวณหลัง ถึงขั้นเข้ารับการผ่าตัดเล็ก และต้องหยุดพักรักษาตัวนานถึง 7 เดือนแม้กับต้นสังกัดเธอจะกลับมาลงแข่งขันได้บ้างแล้วเมื่อปลายปีที่ผ่านมา กับการแข่งขัน SMM วอลเลย์บอลสโมสรหญิง ชิงชนะเลิศแห่งเอเชีย 2019 แต่ก็ยังไม่เต็มร้อย และยังไม่สามารถลงฝึกซ้อมได้แบบเต็มที่ สำหรับ นักตบหน้าหวาน จากจังหวัดเชียงราย กลายเป็นที่จับตามองทันทีเมื่อครั้งทำผลงานได้ดีกับ สโมสรวอลเลย์บอลอยุธยา เอ.ที.ซี.ซี. อดีตต้นสังกัด ด้วยการคว้าแชมป์วอลเลย์บอลไทยซูเปอร์ลีก เมื่อปี 2014 ก่อนพ่วงตำแหน่งผู้เล่นทรงคุณค่ามาครอง นอกจากนี้เธอยังสามารถคว้าตำแหน่งมือเซตยอดเยี่ยม 3 สมัยซ้อน (2012, 2013 และ 2014)ส่วนเรื่องหัวใจแว่วมาว่าตอนนี้หัวใจเธอยังว่าง แต่เชื่อเหลือเกินว่าหน้าตาแบบนี้โสดไม่นานแน่นอน
