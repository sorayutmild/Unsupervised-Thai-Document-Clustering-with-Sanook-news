วันนี้ (16 ต.ค. 63)  แกนนำนัดรวมตัวชุมนุมกันที่บริเวณราชประสงค์ ท่ามกลางการประกาศสถานการณ์ฉุกเฉินที่มีความร้ายแรง ในเขตท้องที่ กทม. ตั้งแต่ วันที่ 15 ต.ค. 63 เวลา 04.00 น. ที่ผ่านมา
20.26 น. ยืนยัน! แกนนำประกาศยุติการชุมนุมแล้ว บริเวณหน้าโรงแรมปทุมวัน ปริ๊นเซส พร้อมบอกให้พี่น้องที่มาร่วมชุมนุมกลับบ้านและรักษาสุขภาพให้ดี 
20.14 น. มอเตอร์ไซค์ของผู้ชุมนุม ขี่ตระเวนทั่วบริเวณ ตะโกนว่า "ยุติการชุมนุมแล้ว ขอให้มวลชนแยกย้าย"
19.54 น. ตำรวจประกาศคำสั่งสุดท้ายให้ผู้ชุมนุมออกจากพื้นที่ มิฉะนั้นจะมีการใช้แก๊สน้ำตา
19.42 น. เจ้าหน้าที่ตำรวจประกาศขอให้กลุ่มมวลชนยุติการชุมนุม และสามารถยกแผงเหล็กแนวกั้นออกได้
19.38 น. เจ้าหน้าที่กระชับพื้นที่เข้าไปได้ใกล้เรื่อยๆ กลุ่มมวลชนค่อยๆ ล่าถอย ในพื้นที่ยังมีกลิ่นแก๊สน้ำตาฟุ้งทั่วไปหมด
19.32 น. ตอนนี้ตำรวจประกาศว่าให้มวลชนและผู้ไม่เกี่ยวข้องเดินทางกลับบ้าน มิฉะนั้นจะมีความผิดตามกฎหมาย
19.27 น. มวลชนกำลังเคลื่อนขบวนจากแยกปทุมวันมุ่งหน้าไปรพ.จุฬา ขณะที่เจ้าหน้าที่กำลังกระชับพื้นที่เข้ามาแล้ว
19.05 น. ตอนนี้ฉีดน้ำแรงดันสูงมาทั้งหมด 3 รอบ กลุ่มผู้ชุมนุมพยายามเอารั้วเข้ามาเป็นแนวหน้า ตอนนี้ทั้งสองฝั่งถอยร่นไป เพื่อไปตั้งหลัก
19.00 น. แกนนำของผู้ชุมนุมยังไม่สามารถระบุตำแหน่งได้ว่าอยู่ตรงไหน กลุ่มผู้ชุมนุมพยายามที่จะถอดหมวกและยึดโล่ของเจ้าหน้าที่
18.57 น. เจ้าหน้าที่ฉีดน้ำแรงดันสูงเพื่อเป็นการสลายม็อบ กลุ่มมวลชนใช้ร่มเป็นกำบัง

18.51 น. เจ้าหน้าที่พยายามกระชับพื้นที่ ทำให้มวลชนแตกออกเป็นระยะ มวลชนพยายามต่อสู้ด้วยการตะโกนไล่เจ้าหน้าที่ และตะโกนว่า หยุดคุกคามประชาชน
16.45 น. แฟนเพจเฟซบุ๊ก แนวร่วมธรรมศาสตร์และการชุมนุม – United Front of Thammasat and Demonstration และแฟนเพจ เยาวชนปลดแอก – Free YOUTH โพสต์ภาพพร้อมระบุข้อความว่า
"ด่วน! ยืนยันเปลี่ยนไปที่แยกปทุมวัน! พร้อมกันวันนี้ เวลา 17:00 น.! โปรดช่วยกันกระจายข่าว และเตรียมตัวให้พร้อมอย่าริอาจที่จะเป็นศัตรูกับประชาชน! จงรับข้อเรียกร้อง เพราะคุณไม่มีทางหยุดการเคลื่อนไหวครั้งนี้ได้!จาก #16ตุลาไปราชประสงค์ เป็น #16ตุลาไปปทุมวัน คณะราษฎร"
12.11 น. พล.อ.ประยุทธ์ จันทร์โอชา นายกรัฐมนตรีและ รมว.กลาโหม พร้อมด้วยคณะรัฐมนตรี (ครม.) แถลงหลังการประชุม ครม.นัดพิเศษว่า ที่ประชุมครม.วันนี้เห็นชอบการประกาศสถานการณ์ฉุกเฉินที่มีความร้ายแรงในเขตท้องที่กรุงเทพมหานคร ซึ่งเป็นไปตามกระบวนการทางกฎหมายที่ต้องเสนอ ครม.ขอความเห็นชอบใน 3 วัน เพื่อให้อำนาจเจ้าหน้าที่ จากเดิมที่ใช้กฎหมายชุมนุมปกติ
10.02 น. กองอำนวยการร่วมแก้ไขสถานการณ์ฉุกเฉินที่มีความร้ายแรง (กอร.ฉ.) ออกแถลงการณ์ฉบับที่ 2/2563 ห้ามนำรถ 3 ประเภท เข้าพื้นที่สถานการณ์ฉุกเฉิน ประกอบด้วย ยานพาหนะซึ่งมีการดัดแปลงสภาพรถเป็นหรือคล้ายเวที หรือติดตั้งเครื่องขยายเสียงพร้อมอุปกรณ์ส่วนควบ หรือบรรทุกเครื่องขยายเสียง รวมถึงยานพาหนะที่มีการติดตั้งเครื่องกำเนิดไฟฟ้าเคลื่อนที่ หรือบรรทุกเครื่องกำเนิดไฟฟ้าเคลื่อนที่, รถสุขาเคลื่อนที่ และยานพาหนะที่ใช้บรรทุกเครื่องอุปโภค บริโภค เพื่อประโยชน์แก่ผู้ชุมนุมในพื้นที่ที่มีการชุมนุมอันมิชอบด้วยกฎหมาย
08.40 น. เจ้าหน้าที่ตำรวจ สน.ลาดพร้าว ได้แสดงตัวเข้าจับกุม นายเอกชัย หงส์กังวาน ขณะกำลังเดินทางไปมอบตัว สน.ดุสิต ในข้อหาประทุษร้ายต่อเสรีภาพของพระราชินี จากเหตุการณ์ชุมนุม 14 ต.ค. เบื้องต้นได้นำตัวไปสอบสวนที่ สน.ลาดพร้าว แล้ว