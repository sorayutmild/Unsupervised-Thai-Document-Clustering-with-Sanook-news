กลุ่มผู้ค้าห้างสยามดิสฯ และพารากอน ไล่จับไฮโซสาว อลิสา นานา อดีตผู้สมัครAF ตระเวนฉกชุดชั้นใน ชุดว่ายน้ำ แบรนด์เนม มูลค่านับแสน
(13 ก.พ.) เมื่อเวลา 16.00 น. ของวันที่12 ก.พ. กลุ่มผู้ค้าชุดชั้นใน ชุดว่ายน้ำ และกระเป๋าแบรนด์เนมยี่ห้อดัง ภายในห้างสรรพสินค้าสยามดิสคัฟเวอรี่ และสยามพารากอน กว่า 10 ราย ได้ควบคุม ตัว น.ส.อลิสา นานา อายุ 22 ปี สาวไฮโซและเป็นอดีตผู้สมัครประกวดร้องเพลงอคาเดมี่ แฟนเทเซีย พร้อมของกลางชุดชั้นใน ชุดว่ายน้ำ และกระเป๋ายี่ห้อแบรนด์เนม รวมมูลค่ากว่า 100,000 บาท ที่ซุกซ่อนอยู่ในถุงผ้าท้ายรถเก๋งยี่ห้อฮอนด้า ซีอาร์วี ส่งให้เจ้าหน้าที่ตำรวจ สน.ปทุมวัน
กลุ่มผู้เสียหาย กล่าวว่า น.ส.อลิสา ได้เดินเข้ามาดูสินค้าภายในร้านแล้วทำทีเป็นขอลองสินค้า โดยบอกพนักงานว่าไม่ต้องเดินตามเข้าไปในห้องลอง  หากต้องการซื้อจะเดินไปเรียกเอง แต่พอพนักงานเผลอก็ขโมยชุดเหล่านั้นหนีไป โดยที่ร้านอื่นภายในห้างก็ถูกขโมยในลักษณะนี้เช่นกัน ทางกลุ่มผู้เสียหายจึงมาขอดูกล้องวงจรปิดของห้างโดยพบว่าผู้ก่อเหตุเป็นหญิงคนเดียวกันทั้งหมดทุกร้าน จนกระทั่งต้องแจ้ง รปภ.ตามจับตัวไว้
ต่อมาได้มีมารดาของผู้เสียหายเดินทางไปที่ สน. ปทุมวัน ด้วยรถโตโยต้า อัลพาร์ด สีขาว ติดต่อขอพบพนักงานสอบสวน หลังจากใช้เวลาเจรจากันนานประมาณ 2 ชั่วโมง กลุ่มผู้เสียหาย ร้านค้าในห้างสยามดิสคัฟเวอรี่ 4-5 ราย ออกมาเปิดเผยกับผู้สื่อข่าวว่า มารดาของ น.ส.อลิสา ยินดีเสียค่าปรับตามจำนวนสินค้าที่ขโมยมาพร้อมกับคืนสินค้าให้ทางร้าน จึงไม่ติดใจเอาความ
ขณะที่ นายสมบัติ ปุริตัง ผจก.ส่วนรักษาความปลอดภัยของห้างสยามพารากอน เปิดเผยว่า หลังทราบข่าว ทางผู้บริหารก็ให้ตนมาดูคดีนี้ เนื่องจากทราบว่ามีผู้สื่อข่าวมาทำข่าวเป็นจำนวนมาก โดยกล้องวงจรปิดสามารถจับภาพขณะผู้ต้องหากำลังก่อเหตุเอาไว้ได้ ซึ่งทางผู้ปกครองของผู้ต้องหาก็ยอมจ่ายเงินตามราคาเป็นจริง ทางผู้ค้าจึงไม่ติดใจเอาความ แต่ในส่วนตำรวจจะดำเนินคดีอย่างไรก็ว่าไปตามกฎหมาย
ด้านเจ้าหน้าที่ตำรวจ  เปิดเผยว่า แม้ผู้เสียหายจะไม่ติดใจเอาความ  แต่ตำรวจต้องดำเนินการแจ้งข้อหาลักทรัพย์ไปตามกฎหมาย แม้ว่าผู้ก่อเหตุจะกระทำไปด้วยความคึกคะนองหรือเหตุผลอื่นใดก็ตาม
ทั้งนี้ น.ส.อลิสา นานา  เคยสมัครประกวดอคาเดมี แฟนเทเชีย  AF4 และ AF5 แต่ไม่ผ่านเข้ารอบสุดท้าย  ต่อมามีซิงเกิลแรกของตัวเองกับค่ายเลิฟอีสต์  นอกจากนี้ยังเคยเป็นพิธีกรรายการทีวี 
 