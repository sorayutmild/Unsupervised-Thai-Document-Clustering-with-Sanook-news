ผู้สื่อข่าวรายงานว่า บรรยากาศงานเลี้ยงกาล่าดินเนอร์ การประชุมสุดยอดผู้นำลุ่มแม่น้ำโขงครั้งที่ 5 ณ โรงแรมแชงกรี-ล่า กรุงเทพมหานคร เมื่อช่วงค่ำวานนี้ (20 ธ.ค.) เป็นไปอย่างชื่นมื่น บรรดาผู้นำชาติต่างๆ ร่วมกันพบปะสังสรรค์อย่างเป็นกันเอง โดยที่ประเทศไทยเป็นเจ้าภาพในการจัดงานครั้งนี้
พลเอกประยุทธ์ จันทร์โอชา นายกรัฐมนตรี และ หัวหน้า คสช. ทำหน้าที่เป็นเจ้าภาพงานอย่างยอดเยี่ยม โดยเฉพาะไฮไลท์เด็ดกับการขึ้นเวทีร้องเพลงฮิต "ขอใจเธอแลกเบอร์โทร" สร้างเสียงฮือฮาและความสนุกสนานแก่แขกในงาน รวมทั้งคณะคณะรัฐมนตรีของไทยต่างปรบมือให้อย่างเกรียวกราว
ซึ่งคลิปการร้องเพลง "ขอใจเธอแลกเบอร์โทร" ของ พลเอกประยุทธ์ กำลังเป็นที่กล่าวถึงในโลกออนไลน์ ผู้คนกำลังหลงใหลในน้ำเสียงของท่านนายกฯ บางคนชมเปราะว่า ท่านมีน้ำเสียงดีอยู่ไม่เบา
ทั้งนี้ การประชุมสุดยอดผู้นำลุ่มแม่น้ำโขงครั้งที่ 5 มีผู้นำชาติต่างๆ เข้าร่วม ประกอบด้วย สมเด็จฮุน เซน นายกรัฐมนตรีกัมพูชา นายหลี่ เค่อ เฉียง นายกรัฐมนตรีจีน นายสิงทอง ทำมะวง นายกรัฐมนตรีสปป.ลาว พล.อ.เต็ง เส่ง ประธานาธิบดีพม่า นายเหวียน เติ๊น สุง นายกรัฐมนตรีเวียดนาม
พร้อมด้วยรัฐมนตรีกลุ่มประเทศลุ่มแม่น้ำโขง จีเอ็มเอส และ นายทาเคฮิโกะ นากาโอะ ประธานธนาคารพัฒนาเอเชียและประธานสภาธุรกิจของกลุ่มประเทศลุ่มแม่น้ำโขง จีเอ็มเอส
ขอบคุณคลิปจากสมาชิกเว็บไซต์ยูทูป DragonYoungTV
