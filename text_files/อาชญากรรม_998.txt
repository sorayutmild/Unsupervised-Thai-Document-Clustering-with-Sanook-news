รอง ผบช.น. รุดตรวจสอบ กรณีพบศพเด็กทารกจำนวนมาก กว่า 348 ศพ สอบสวน คาดเป็นศพจากคลินิกทำแท้งเถื่อน และทำเป็นขบวนการใหญ่ เร่งหาที่มาแล้ว 
พล.ต.ต.สุเมธ เรืองสวัสดิ์ รองผู้บัญชาการตำรวจนครบาล เดินทางเข้าตรวจสอบเหตุ พบศพเด็กทารกจำนวนมาก ภายในวัดไผ่เงิน ถนนจันทร์ ซอย 43 ซึ่งจากการสอบสวน นายสุเทพ ชบาบอน สัปเหร่อ ของวัดไผ่เงิน ให้การว่าเมื่อช่วงเช้า มีเด็กวิ่งเล่นอยู่บริเวณดังกล่าว แล้วบอกว่า มีกลิ่นเหม็นลอยคลุ้งออกมาจากที่เก็บศพ เพื่อรอการฌาปนกิจ ตนจึงเข้าไปดู ก็พบช่องเก็บศพที่ 17 มีกลิ่นเหม็นมาก และมีน้ำเหลืองไหลออกมา แต่ประตูช่องเก็บศพไม่ได้ล็อก มีเพียงกุญแจคล้องไว้ เมื่อเปิดดูก็พบ มีศพเด็กทารกอยู่จำนวนมาก จึงแจ้งให้เจ้าอาวาสวัดทราบ พร้อมกับแจ้ง ตำรวจ สน.วัดพระยาไกร เข้ามาตรวจสอบ
โดยทางเจ้าหน้าที่มูลนิธิ ได้ลำเลียงศพเด็กทารก ซึ่งมีทั้งสภาพสมบูรณ์ และสภาพเน่าเหม็น ออกมาใส่ถุงไว้ได้ รวมทั้งหมด 348 ศพ โดย รองผู้บัญชาการตำรวจนครบาล กล่าวว่า จะได้สั่งการให้ฝ่ายสืบสวน ไปสอบปากคำ ทั้ง สัปเหร่อ เด็กรับฝากรถ เณร และพระลูกวัด เพื่อหาต้นตอของการนำศพมาทิ้งไว้ เพราะทางเจ้าหน้าที่เชื่อว่า ไม่น่าจะเป็นการกระทำของบุคคลเพียงคนเดียว พร้อมกันนี้จะได้มอบหมายให้ฝ่ายสืบสวนไปตรวจสอบคลินิกทำแท้งเถื่อนในละแวกใกล้เคียง เพื่อนำของกลางที่ได้ในที่เกิดเหตุ ทั้งถุงพลาสติก กระดาษที่ใช้ในการห่อศพเด็ก
 
พบศพเด็กทารกกว่า50ศพ ถูกทิ้งไว้ภายในช่องเก็บศพ บริเวณวัดไผ่เงิน ส่งกลิ่นเหม็นคละคลุ้ง
ผู้สื่อข่าวรายงานว่า สน.วัดพระยาไกร ได้รับแจ้งมีคนพบศพเด็กทารกจำนวนมาก ถูกทิ้งไว้ภายในช่องเก็บศพ บริเวณวัดไผ่เงิน พบศพเด็กทารกจำนวนมาก ถูกใส่เอาไว้อยู่ในถุงหลากสี โดยบริเวณรอบๆ มีกลิ่นเหม็นคละคลุ้งของซากเด็กทารกโชยออกมาเป็นระยะๆ ดังนั้น เจ้าหน้าที่จึงได้กันพื้นที่ดังกล่าวเอาไว้ เพื่อป้องกันหลักฐานต่างๆสูญหาย เบื้องต้น พบว่า มีศพเด็กทารถมากกว่า50 ศพ โดยแต่ละศพถูกยัดเอาไว้ในถุงพลาสติกกองไว้เป็นจำนวนมาก โดยเจ้าหน้าที่พิสูจน์หลักฐาน จะตรวจสอบอีกครั้ง