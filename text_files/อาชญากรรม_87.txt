(5 ธ.ค.62) ผู้สื่อข่าวรายงานกรณีเสียชีวิต นางจีรวรรณ อายุ 81 ปี อดีตพยาบาล และ ส.ท.เมืองพังงา หลายสมัย นอนเสียชีวิตจมกองเลือดอยู่ ภายในชั้น 2 ของ อาคารพาณิชย์ 2 ชั้น ถ.ตะกั่วป่าพัฒนา หมู่ 3 ต.ถ้ำน้ำผุด อ.เมือง จ.พังงา มีร่องรอยของมีคมบาดที่บริเวณใต้ราวนม อีกแผลบริเวณลิ้นปี่ และไหล่ซ้าย ส่วนที่หน้าผากบริเวณศีรษะพบร่องรอยของแข็งทุบเข้าจนทำให้เสียชีวิต ซึ่งหน้าอาคารเปิดเป็นร้านขายลูกชิ้นทอด กระทั่งเจ้าหน้าที่ตำรวจสามารถจับกุม นายพันธวัฒน์ หรือ โอ๋ อายุ 20 ปี คนส่งแก๊สหุงต้ม และรับสารภาพว่าเป็นผู้กระทำให้นางจีรวรรณ เสียชีวิตในเวลาต่อมา
>> ตำรวจจับทันควัน มือฆ่าอดีต ส.ท.หญิงพังงา อ้างโดนดูถูก-ไม่ขายลูกชิ้นให้
ทางญาติผู้ตาย ได้จัดบำเพ็ญกุศลศพตามประเพณี ภายในวัด ประพาสประจิมเขต หรือ วัดถ้ำพุงช้าง เขตเทศบาลเมืองพังงา จ.พังงา ชาวบ้านและญาติ นางจีรวรรณ อายุ 81 ปี อดีตพยาบาล และ ส.ท.เมืองพังงา หลายสมัย เข้าร่วมงานจำนวนมาก โดยมีกำหนดสวดอภิธรรมศพจนถึงวันที่ 8 ธันวาคม และฌาปนกิจศพ ในวันที่ 9 ธันวาคม 2562
ขณะ นายวิวัฒน์ อายุ 44 ปี พ่อผู้ต้องหา กล่าวทั้งน้ำตาว่า ต้องการทราบเหตุจูงใจว่าทำไมลูกชายต้องก่อเหตุดังกล่าว และ ต้องการเข้าขอขมาศพนางจีรวรรณ เพื่อเป็นการขอโทษที่ลูกชายตนเองกระทำลงไป
สำหรับนายพันธวัฒน์ ลูกชายหลังจากเข้าเรียน ป.1 ในจังหวัดพังงา ตนเองได้แยกทางกับภรรยาโดยภรรยาได้ย้ายไปอาศัยที่ประเทศฟินแลนด์ พร้อมครอบครัวใหม่ซึ่งนำลูกชายไปด้วย กระทั่งเมื่อปี 2559 ที่ผ่านมา ลูกชายได้กลับมาอาศัยอยู่กับตนเอง โดยต้องเริ่มให้เรียนรู้ อ่านและเขียน ภาษาไทย แรกๆตนเองขับขี่รถพยายามฝึกให้ลูกชายอ่านป้าย เข้าใจคำพูด เข้าใจประโยค จึงเป็นไปได้ว่าสาเหตุที่เกิดขึ้นส่วนหนึ่งมาจากความไม่เข้าใจในภาษาพูด ซึ่งตนเองบอกลูกชายเสมอว่า เรื่องที่ไม่อยากให้ข้องเกี่ยวคือ ยาเสพติด และเที่ยวกลางคืน ซึ่งจะก่อให้เกิดเหตุทะเลาะวิวาทและปัญหาต่างๆ
 
 