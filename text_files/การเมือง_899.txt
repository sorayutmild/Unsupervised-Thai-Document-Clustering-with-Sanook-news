พิมรี่พาย ผู้ค้าที่มีชื่อเสียงในโลกออนไลน์ กล่าวเมื่อช่วงค่ำวันพุธ (19 พ.ค.) ว่าตนได้รับผลกระทบจากคำพูดของอดีตนายกรัฐมนตรี นายทักษิณ ชินวัตร หรือโทนี่ วูดซัม ที่กล่าวพาดพิงถึงตนผ่านคลับเฮาส์เมื่อวันอังคาร (18 พ.ค.) ด้วยการถูกปฏิเสธของบริจาคให้แก่มูลค่ากว่า 200,000 บาท เพราะมองว่าตนมีความเกี่ยวข้องกับการเมือง
"นายกรัฐมนตรีสมัยตอนที่_ูเด็กๆ อะ ประถมอะ พูดถึง_ูอะ มีชื่อ_ูด้วยอะ แต่พอกูตื่นเช้ามา 9 โมงอะ กูส่งของไปบริจาคอะ ซื้อของ 200,000 กว่าอะ จะไม่ออกนามอะ เขาไล่_ูอะ เขาบอกเอากลับไป ไม่เอาอะ ยกลงแล้วด้วยอะ" พิมรี่พาย กล่าว
ผู้มีชื่อเสียงในโลกออนไลน์รายนี้ บอกอีกว่า ตนทราบดีว่าประเทศนี้มีสภาพอย่างไร อันตรายอย่างไร และตนเป็นคนปกติที่ต้องการอยู่ในประเทศนี้แบบปลอดภัย ต้องการทำมาหากินแบบสบายๆ เท่านั้น
"แล้วรอบนี้ท่านพูดถึงพิมรี่พายเนี่ย พิมถามว่าพิมอยู่ที่นี่พิมจะอยู่อย่างไร"
แนะแก้ประเทศที่โครงสร้าง-อย่าหวังกับแม่ค้าคนเดียว
พิมรี่พาย พูดต่อไปว่า การมาคาดหวังให้ตนลดปัญหาความเหลื่อมล้ำระหว่างคนรวยและคนจนในประเทศนี้ คงไม่ถูกจุดและไม่ถูกต้อง เพราะตนเป็นเพียงแม่ค้าออนไลน์คนหนึ่งเท่านั้น ตนเพียงต้องการช่วยหลือคนที่เดือดร้อนจริงๆ เท่าที่ทำได้ แต่การแก้ปัญหาภาพรวมต้องแก้ที่โครงสร้างของประเทศ
"ถ้าแก้ปัญหาไม่ถูกที่_ึงต้องไปรื้อโครงสร้าง ไม่ใช่มาหวังกับ_ู" พิมรี่พาย กล่าว
"ประเทศนี้จะไม่หวังกับแม่ค้าออนไลน์คนเดียว ทำยังไงก็ทำไม่หมด ลูกค้า คนจนมันเยอะ"
นอกจากนี้ พิมรี่พาย ยังตอบโต้ความเห็นหนึ่งที่บอกว่า ถ้าประเทศนี้เจริญตนจะไม่ต้องบริจาคหรือทำกิจกรรมช่วยเหลือสังคมแบบนี้ พิมรี่พายตอบกลับว่า แล้วประเทศนี้เจริญหรือยัง ตนลงมือทำไม่ดีกว่าหรือ
พิมรี่พาย กล่าวทิ้งท้ายก่อนขายของว่า ขอความกรุณาอย่าพูดพาดพิงถึงตนในเชิงการเมืองอีก "เพราะพิมรี่พายอยู่ยากจริงๆ"