กลายเป็นนักร้องแถวหน้าของเมืองไทย ขวัญใจคนทั้งประเทศไปแล้ว สำหรับ ทอม อิศรา หรือ ทอม Room39 นักร้องหนุ่มผู้สวม หน้ากากทุเรียน ที่มากความสามารถ ทั้งร้องเพลงเล่นดนตรีและบุคลิกนิสัยที่หลายคนนิยามว่า "ตะมุตะมิ" จนตอนนี้ไม่ว่าจะไปออกงานไหนก็ทำเอาห้างแตกเป็นแถบๆ
ในส่วนของชีวิตส่วนตัว (ที่ทำสาวๆอกหัก) ทอม คบหาดูใจกับสาวนอกวงการ "ฟิล์ม วณิชยา" นานกว่า 5 ปี ก่อนเข้าพิธีวิวาห์เมื่อวันที่ 9 มกราคม พ.ศ. 2559 ที่จังหวัดขอนแก่น ซึ่งเป็นบ้านเกิดฝ่ายหญิง เป็นการจัดงานแบบเรียบง่ายในสวน มีเพียงญาติและคนสนิทเข้าร่วมงานเท่านั้น
ย้อนกลับไปก่อนที่ทั้งคู่จะคบหาดูใจกัน ฟิล์ม เป็นแฟนคลับที่คลั่งไคล้ในเสียงร้องของทอม Room39 อย่างหนัก เจ้าตัวเคยโพสต์เฟซบุ๊กเล่าว่า ช่วงนึงของชีวิตเคยขับรถไปดูคอนเสิร์ตเกือบทุกจังหวัด จนทั้งคู่เกิดปิ๊งปั๊งและเริ่มคบหาดูใจกัน ซึ่งปัจจุบันสาวฟิล์มก็ยังไปดูคอนเสิร์ตอยู่ แต่ไม่ใช่ในฐานะแฟนคลับ เพราะได้เปลี่ยนเป็นภรรยานักร้องนำไปแล้ว
คนใกล้ชิดจะรู้ดีว่า ทอม ขึ้นชื่อในเรื่องรักและตามใจภรรยามาก ภรรยาอยากไปไหน อยากได้อะไร สามีจัดให้หมด แถมยังดูติดภรรยาอย่างมากแค่นั่งเครื่องบินห่างกันก็ยังบ่น เป็นอีกคู่ที่มีความหวานมุ้งมิ้ง ตะมุตะมิ จนหลายคนอิจฉาเลยทีเดียว