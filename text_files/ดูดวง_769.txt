หากพูดถึงประโยชน์ของการที่รู้ว่าตัวเองเป็นคนธาตุใดแล้วนั้น เราก็จะสามารถนำตรงนี้ไปปรับใช้กับเรื่องต่างๆ ชีวิตประจำวันได้ เช่น เลือกทานอาหารที่เสริมธาตุหลักของตนเอง ส่วนหัวข้อที่จะพูดถึงในวันนี้ก็คือ "เรื่องงานที่เหมาะสมกับคนแต่ละธาตุ" ตามหลักฮวงจุ้ย จะแบ่งคนออกเป็น 5 ธาตุ ได้แก่ น้ำ ไฟ ทอง ไม้ และดิน สามารถคำนวณตามหลักโหราศาสตร์จีนได้ว่าใครเป็นธาตุอะไร ทั้งนี้ขึ้นอยู่กับวัน เดือน ปี และเวลาตกฟากของแต่ละคน

คนธาตุไม้ มีลักษณะนิสัยใจดีแต่ก็แอบโกรธง่าย ไม่ชอบระเบียบแบบแผน มีสเน่ห์ มีเมตตา ขี้สงสาร ขยัน มุ่งมั่น กระตือรือร้น หนักแน่น รักศักดิ์ศรี (ออกแนวดื้อ เชื่อมั่นในตัวเองพอควร) มีคุณธรรมศีลธรรม รักสงบ ไม่ชอบทะเลาะกับใคร
งานที่เหมาะสม: งานที่มีบรรยากาศเป็นอิสระ ได้แสดงความคิดเห็นแบบไม่ถูกตีกรอบ ค้นคว้าหาสิ่งใหม่หรือนวัตกรรมใหม่อยู่เสมอ อาทิ อาชีพทางวิชาการอย่างนักการศึกษา นักวิทยาศาสตร์ นักประดิษฐ์, อาชีพด้านจิตรกรรม สถาปัตยกรรมหรือโบราณคดี, ครีเอทีฟ, ศิลปิน คนธาตุไม้ที่มีธาตุแข็งควรทำงานร่วมกับคนธาตุดิน จะช่วยให้มีความกล้าเสี่ยง กล้าลงทุน เพิ่มโอกาสทางธุรกิจและโชคลาภ ส่วนคนธาตุไม้ที่มีธาตุอ่อนไม่ควรทำงานร่วมกับคนธาตุทอง เพราะคนธาตุทองมักชอบเอาตนเองเป็นศูนย์กลาง (เป็นคนสำคัญ) ซึ่งจะขัดกับความรู้สึกของคนธาตุไม้ แต่หากเลี่ยงไม่ได้ แนะนำให้พกหินหยกติดตัวเอาไว้

คนธาตุไฟ มีลักษณะนิสัยใจร้อน แต่โดยทั่วไปแล้วมักเฉลียวฉลาด มีความเป็นผู้นำและความสามารถสูง พูดเร็วทำอะไรเร็ว กระตือรือร้น มีน้ำใจ ซื่อสัตย์ มีคุณธรรม เป็นคนรักเพื่อน และจริงจังกับการเคารพผู้ที่อาวุโสกว่า
งานที่เหมาะสม: งานที่ได้รับความสนใจจากคนรอบข้าง อาทิ งานในวงการบันเทิง งานโฆษณา งานการเมือง ครูอาจารย์ วิทยากร คนธาตุไฟที่แข็งควรเสริมธาตุดินรอบๆ ตัว เช่น นำรูปปั้นแกะสลักมาไว้ที่ออฟฟิศ พกหินสีน้ำตาลติดตัว ถ้าเป็นคนธาตุไฟที่อ่อน ควรเสริมธาตุไม้และธาตุไฟ อย่างการนำต้นไม้โทนสีแดงมาตกแต่งบ้านหรือออฟฟิศ รวมถึงพกหินสีเขียวเข้มอย่างมรกตหรือหยก ควรเลี่ยงการทำงานใกล้แหล่งน้ำหรืออยู่ใกล้คนธาตุดิน เพราะจะโดนดูดพลังงานไป ทำให้คนธาตุไฟมีอารมณ์รุนแรงและโมโหง่าย

คนธาตุดิน มีลักษณะนิสัยอ่อนโยน เดินทางสายกลาง สุขุมหนักแน่น มีความเป็นผู้ใหญ่สูง ซื่อสัตย์ กตัญญู มีคุณธรรม เชื่อถือได้ ใจกว้าง มักเห็นอกเห็นใจและช่วยเหลือผู้อื่นอยู่เสมอ
งานที่เหมาะสม: งานที่อยู่เบื้องหลัง เพราะสามารถดูแลงานที่ได้รับมอบหมายจนสำเร็จลุล่วงได้ งานที่ต้องใช้ทักษะในการคิดวิเคราะห์และควบคุม สิ่งต่างๆ ให้เป็นไปในทิศทางที่กำหนด อาทิเช่น นักเศรษฐศาสตร์ นักบัญชี ที่ปรึกษา นักการเมือง ศิลปินด้านต่างๆ นักออกแบบหรือตกแต่งภายใน คนธาตุดินควรทำงานกับคนธาตุไฟ จะช่วยส่งเสริมกันได้ดี และไม่ควรทำงานกับคนธาตุไม้ เนื่องจากคนธาตุดินมักขี้ระแวง ระวัง ชอบความคงเส้นคงวา และพึ่งพาตนเองอยู่เสมอ ซึ่งตรงข้ามกับนิสัยของคนธาตุไม้ที่ไม่ค่อยมีระเบียบและมีไอเดียฟุ้งๆ แบบไม่มีระบบ แต่หากเลี่ยงไม่ได้ แนะนำให้หาสิ่งของที่เป็นธาตุไฟมาไว้รอบๆ ตัวอย่างโคมไฟโทนแดงหรือส้ม จะช่วยเสริมพลังงานได้ 

คนธาตุทอง มีลักษณะนิสัยแน่วแน่ กล้าหาญ เด็ดขาด ชัดเจน มีหลักการและเหตุผล ทะเยอทะยาน รักศักดิ์ศรีมาก ไม่ชอบให้ใครมาออกคำสั่ง ทั้งยังมีความมุ่งมั่น ต้องการความสำเร็จ จึงไม่แปลกเลยที่เรามักจะเห็นคนธาตุทองทำงานหนักอยู่เสมอ
งานที่เหมาะสม: งานที่ควบคุมดูแลและสั่งการได้ด้วยตนเองอย่างโปรแกรมเมอร์ ไอที งานอะไหล่หรือโลหะต่างๆ ผู้พิพากษา ทนายความ อัยการ นักสืบ ตำรวจ ทหาร นักสำรวจ นักการเงินการลงทุน งานที่เกี่ยวกับการค้นคว้าหรือการต่างประเทศ (รวมถึงนำเข้า-ส่งออก) คนธาตุทองควรทำงานร่วมกับคนธาตุน้ำ จะช่วยสนับสนุนเกื้อกูลกันได้ดี รวมถึงธาตุไฟที่จะช่วยสร้างแรงบันดาลใจให้ได้ แต่เนื่องจากความเป็น คนใจร้อนและเอาแต่ใจ จนบางครั้งอาจขัดแย้งกับเป้าหมายของคนธาตุทอง แนะนำว่าคนธาตุทองควรมีสติ ใจเย็นและคิดทบทวนให้รอบคอบ ส่วนคนธาตุที่ควรหลีกเลี่ยงการทำงานด้วยคือ คนธาตุดินหรือธาตุทองด้วยกันเอง เนื่องจากจะรู้สึกอัดต่อกันจนอาจส่งผลกระทบต่องาน

คนธาตุน้ำ มีลักษณะนิสัยคล่องแคล่ว ฉลาดมีไหวพริบ หัวไว ชอบวางแผน รักอิสระ สุภาพ อ่อนโยน แต่ในบางครั้งก็มักจะอารมณ์ร้อน โกรธง่ายหายเร็ว คิดเล็กคิดน้อย ขี้น้อยใจ นอกจากนี้ยังชอบสื่อสาร มีทักษะในการเจรจา หากไม่ได้พูดคุยติดต่อกับผู้อื่นมักจะอึดอัด
งานที่เหมาะสม: งานที่ได้เดินทางและรายล้อมไปด้วยผู้คน อาทิ วงการบันเทิง ธุรกิจสื่อสารมวลชน ธุรกิจท่องเที่ยว ธุรกิจขนส่ง อาชีพที่ต้องใช้ศิลปะในการพูดหรือสื่อสาร เช่น นักเขียน นักการตลาด นักประชาสัมพันธ์ คนธาตุน้ำสามารถทำงานร่วมกับคนได้หลายธาตุ กรณีกับคนธาตุไม้ จะช่วยให้มีความคิดอิสระไหลลื่น กรณีกับคนธาตุไฟ ก็จะเป็นการช่วยเพิ่มโอกาสทางธุรกิจและโชคลาภ หากทำกับคนธาตุทอง ก็จะมีแรงบันดาลใจและความเชื่อมั่นใจตัวเองเพิ่มขึ้น อย่างไรก็ตามควรเลี่ยงการทำงานร่วมกับคนธาตุดิน เพราะจะทำให้รู้สึกเหนื่อยและหมดเรี่ยวแรง

วิธีการหาดิถีธาตุ (โป๊ยหยีสี่เถียว)
1. นำปี พ.ศ.เกิด บวกด้วย 1 (ยกเว้นคนที่เกิดตั้งแต่วันที่ 1 มกราคม ถึง 5 กุมภาพันธ์ เนื่องจากการเปลี่ยนรหัสลิบชุนคนเกิดในช่วงวันที่นี้ไม่ต้องบวก 1)
2. นำผลลัพธ์ที่ได้มาหารด้วย 9
3. ดูเศษที่เหลือว่าตรงกับรหัสใด (ในกรณีหารลงตัวได้เศษ 0 แปลว่า ได้เลขรหัส 9 เนื่องจาก 0 คือเศษที่เหลือมาจาก 9)
ยกตัวอย่าง เกิดวันที่ 9 สิงหาคม พ.ศ. 2528 จะคำนวณดังนี้ 2528 + 1 = 2529 2529 หาร 9 = 281.0 เท่ากับมีเศษ 0 (การดูเศษให้ดูตัวเลขหลังจุดทศนิยม) เศษ 0 แปลว่าได้เลขรหัส 9
รู้กันหรือยังว่าคุณเป็นคนธาตุอะไรกันบ้าง อ่านแล้วตรงกับคุณไหมคะ? แต่ไม่ว่าจะเป็นธาตุอะไร แอดมินก็เชื่อว่าพื้นฐานของคนเราทุกคนนั้นสามารถปรับตัวเข้าหากันได้และอยู่ร่วมกันได้อย่างเป็นสุข บนพื้นฐานของคำว่า “ใจเขาใจเรา” ไม่ชอบใจกันตรงไหนก็หัดหยวนๆ กันบ้าง หันหน้าพูดคุยปรับจูนกันบ้าง และใช้ประโยชน์ของความเก่งกาจต่างด้านของคนแต่ละธาตุเพื่อร่วมกันพัฒนาบ้านเมืองของเราให้เจริญก้าวหน้ากันนะคะ ขอให้รวย รุ่ง เฮง ปัง กันถ้วนหน้าค่ะ
ขอบคุณข้อมูลอ้างอิงจาก www.gotwogether.com
 