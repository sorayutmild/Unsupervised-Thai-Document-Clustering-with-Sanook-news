เตรียมตัวขึ้นแท่นเป็นเสี่ยใหญ่แล้ว สำหรับพระเอกมาดเข้ม "เวียร์ ศุกลวัฒน์ คณารศ" เพราะไม่ว่าจะหยิบจะจับธุรกิจอะไรก็ดูจะรุ่งเอา...รุ่งเอา โกยเงินโกยทองเข้ากระเป๋าไปซะหมด!! แถมล่าสุดเจ้าตัวยังออกมาอัพเดทอีกว่า ตอนนี้ธุรกิจร้านกาแฟที่ร่วมหุ้นกับเพื่อนก็กำลังไปได้สวย ส่วนแผนขยับขยายในอนาคตนั้นคงต้องรอจังหวะอีกสักระยะ เพราะไม่อยากรีบด่วนได้จนล้มไม่เป็นท่า...
ธุรกิจกาแฟของเราตอนนี้ฟีดแบคเป็นยังไงบ้าง ?"ดีครับผม เอ่อ...คือร้านเรามันดีอยู่แล้ว เพราะมันเป็นสังคมของคนที่รักกาแฟจริงๆ อีกอย่างเพื่อนผมที่เปิดด้วยกันเขาเป็นคนอินดี้ด้วย เขาเปิดร้านไม่ได้หวังว่าจะต้องรวยเลย แต่เขาเปิดเพราะต้องการสั่งสมความรู้ให้มันสุดๆ ก่อนแล้วค่อยลุย ไม่ยอมสะดุดล้มครับ"
มีแพลนที่จะขยับขยายสาขาเพิ่มเติมไหม ?"น่าจะรออีกสักสามปีครับ ไว้เราค่อยดู ณ ตอนนั้นดีกว่า"
แฟนๆ ต่างพื้นที่เรียกร้องไหมว่าอยากให้เปิดหลายๆ แห่ง ?"ไม่ครับ เราอินดี้ครับ เราเปิดเพราะเราสนุก"
เหมือนธุรกิจแต่ละอย่างที่เราทำมันจะรุ่งทุกตัว ?"อย่างที่บอกครับ เราไม่ได้ทำธุรกิจเพื่อหวังกอบโกยให้ได้เงินทันทีทันใด แต่เราอยากให้มันค่อยๆ เป็น ค่อยๆ ไปมากกว่า ทำให้เราพร้อมจริงๆ แล้วค่อยลุยเปรี้ยงเดียว ไม่อยากสะดุดล้มระหว่างทางครับ"
ถามถึงเรื่องบวชของเราบ้างตอนนี้เริ่มมีการวางแผนบ้างหรือยัง ?"ยังไม่มีครับ ยังไม่มี ไม่มีแพลนเลยครับ"
แต่เหมือนก่อนหน้านี้เราเองก็เคยพูดว่าอยากจะบวชก่อนอายุ 30 ตอนนี้ได้มีคิดๆ ไว้บ้างไหม ?"ยังครับผม ไม่มีครับ (ยิ้ม)"
เครดิตภาพประกอบจาก Instagram @weir19