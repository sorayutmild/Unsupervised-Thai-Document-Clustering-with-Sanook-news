กู้ภัยพบศพ ส.ต.ท.ศรัญ ตำรวจสายสืบตำรวจภูธรภาค 4 แล้ว หลังจากที่ค้นหานานเกือบ 20 ชั่วโมง ผบช.ภาค 4 เผยตำรวจถูกฆ่าอย่างโหดเหี้ยม แม้ร้องขอชีวิตแต่ถูกจ่อยิง ระบุขัดขืนต่อสู้ให้จับตาย
ผู้สื่อข่าวรายงานว่า พล.ต.ท.วิสนุ ปราสาททองโอสถ ผู้ช่วยผู้บัญชาการตำรวจแห่งชาติ พร้อมด้วย พล.ต.ท.สุรชัย ควรเดชะคุปต์ ผู้บัญชาการตำรวจภูธร ภาค 4 เดินทางโดยเฮลิคอปเตอร์ ไปติดตามเหตุคนร้ายคดียาเสพติดยิงปะทะตำรวจชุดปราบปรามยาเสพติด ตำรวจภูธรภาค 4
โดยมี นายไกรสร กองฉลาด ผู้ว่าราชการจังหวัดกาฬสินธุ์ และ พล.ต.ต.มนตรี จรัลพงศ์ ผู้บังคับการตำรวจภูธรจังหวัดกาฬสินธุ์ พล.ต.ต.ยรรยง เวชโอสถ ผู้บังคับการสืบสวน ตำรวจภูธรภาค 4 ชุดสืบสวน ตำรวจภูธรจังหวัดกาฬสินธุ์ และคลี่คลายคดีจากตำรวจภูธรภาค 4 , สภ.หนองกุงศรี สภ.ท่าคันโท สภ.คำม่วง กว่า 200 นาย ร่วมติดตามและรายงานสถานการณ์
โดยลงพื้นที่ทางตอนเหนือของบ้านดอนสมบูรณ์ ตำบลดอนสมบูรณ์ อำเภอท่าคันโท เป็นเขตน่านน้ำในลำน้ำปาว ติดกับเขตอำเภอหนองกุงศรี โดยได้นั่งเรือเข้าไปตรวจสอบแพปลา ซึ่งจุดเกิดเหตุอยู่ห่างจากฝั่งถึง 2 กิโลเมตร โดยพบรอยการต่อสู้ คราบเลือด กระจัดกระจายไปทั่วบริเวณ
>>> ตำรวจ ปส.ภาค 4 ปะทะแก๊งยาบ้า ตำรวจถูกโจรยิงทิ้งลงน้ำ
พล.ต.ท.สุรชัย ควรเดชะคุปต์ ผู้บัญชาการตำรวจภูธรภาค 4 กล่าวว่า สำหรับเหตุการณ์ดังกล่าวเป็นการเข้ามาปฏิบัติหน้าที่จับกุมผู้ต้องหาคดียาเสพติด เนื่องจากขณะนี้นโยบายของทางตำรวจภูธรภาค 4 ได้มีการเร่งรัดให้ติดตามคดีหมายจับค้างเก่าและคดียาเสพติด
ซึ่งเจ้าหน้าที่ชุดกองสืบกองกำกับ 2 ตำรวจภูธรภาค 4 ได้เข้ามาปฏิบัติงานไล่ล่าผู้ต้องหาคดีหมายจับในพื้นที่ อ.ท่าคันโท จ.กาฬสินธุ์ เพื่อติดตามจับกุม นายสุริยันต์ หรือ น้อย เหล็กเพชร อายุ 48 ปี ซึ่งเป็นอดีตแพทย์ประจำตำบลดงสมบูรณ์ และเป็นผู้ต้องหาตามหมายจับของศาลจังหวัดกาฬสินธุ์ในคดียาเสพติดที่หลบหนีและเป็นหนึ่งในผู้ต้องหาที่มีหมายจับ โดยทางตำรวจภูธรภาค 4 ได้สั่งการให้เข้ามาจับกุม ซึ่งกำลังเจ้าหน้าที่มากันหลายนาย
แต่บริเวณจุดเกิดเหตุเข้ามาทั้งหมด 3 คน หลังจากสืบทราบว่าผู้ต้องหาหนีมากบดานที่บริเวณนี้ ซึ่งก่อนเกิดเหตุด.ต.อมฤตย ละลี ได้เข้าควบคุมตัวภรรยาผู้ต้องหาไว้ ส่วนอีก 2 นาย คือ ด.ต.ปราโมทย์ ทิพย์มงคล และ ส.ต.ท.ศรัญ มุทาพร ได้พายเรือเข้าไปยังแพกลางน้ำ
เมื่อมาถึงและแสดงตัวปรากฏว่าผู้ต้องหากระโดดน้ำหนี ด.ต.ปราโมทย์ จึงพายเรือตามและรอให้ผู้ต้องหาหมดแรง จนใกล้ถึงตัวแต่ผู้ต้องหากลับพยายามคว่ำเรือตำรวจ ทำให้ส.ต.ท.ศรัญ ซึ่งรออยู่ที่แพกระโดดน้ำลงไปช่วยเพื่อน
หลังจากนั้นผู้ต้องได้ยิง ด.ต.ปราโมทย์ถูกที่บริเวณแขนจนตกจากเรือ และยิงซ้ำ ทำให้ ด.ต.ปราโมทย์ว่ายน้ำหลบเข้าไปที่แพ จากนั้นผู้ต้องได้ขึ้นเรือ แล้วใช้ปืนเล็งไปยัง ส.ต.ท.ศรัญ ซึ่งกำลังว่ายน้ำอยู่ และมาถึงเรือ จึงพยายามร้องขอชีวิตว่าอย่างยิง ซึ่งทาง ด.ต.ปราโมทย์ ที่กำลังได้รับบาดเจ็บก็ตะโกนขออย่างยิง แต่ผู้ต้องหาไม่ฟัง พร้อมจ่อยิง ส.ต.ท.ศรัญ กระสุนถูกศีรษะ จนตกน้ำหายไป
ก่อนหลบหนีผู้ต้องหายังนำเอาปืนของตำรวจไปด้วยอีก 2 กระบอก สำหรับพฤติกรรมดังกล่าวถือว่าเป็นการก่อเหตุที่โหดเหี้ยมมาก ไม่มีความปราณี และถือเป็นบุคคลอันตราย ซึ่งขณะนี้ได้ระดมชุดสืบสวนทั้งหมดเร่งไล่ล่าตัวผู้ต้องหาแล้ว ส่วน ส.ต.ท.ศรัญ หลังจากที่เจ้าหน้าที่พบศพแล้วจะมีการจัดพิธีให้สมเกียรติต่อไป
ต่อมาในเวลา 12.00. น. มีรายงานว่า ทีมประดาน้ำสามารถค้นหาร่างของ ส.ต.ท.ศรัญ มุทาพร พบซึ่งศพเริ่มลอยขึ้นผิวน้ำห่างจากแพจุดเกิดเหตุไปประมาณ 50 เมตร จากการตรวจสอบสภาพศพกางเกงขาสั้น ไม่สวมเสื้อ ศพถูกยิงเข้าที่บริเวณศรีษะกระสุนเจาะกระโหลก บริเวณกกหู และท้ายทอย คาดว่าระหว่างเกิดเหตุคงจะมุมน้ำหนีแต่คนร้ายใช้อาวุธปืนยิงลงในน้ำจนเสียชีวิต
ทางด้าน พ.ต.อ.เกษม มุทาพร ผกก.สภ.หนองคาย พ่อของ ส.ต.ท.ศรัญ มุทาพร ซึ่งเห็นศพลูกชายสีหน้านิ่งและน้ำตาคลอ กล่าวว่า เชื่อว่าคงจะถูกยิงระหว่างที่หลบหนี ลูกชายปกติเป็นนักว่ายน้ำเมื่อเกิดเหตุการณ์แล้วก็ขอให้เจ้าหน้าที่ตำรวจเร่งติดตามตัวคนร้ายมาดำเนินคดีให้จงได้
อย่างไรก็ตาม การติดตามไล่ล่าตัวคนร้ายขณะนี้ ทวีความเข้มข้นมากยิ่งขึ้น มีการตรวจสอบเส้นทางเข้าออกจากถนนทุกสาย ทั้งการตั้งด่านและมีการประสานไปยังด่านตรวจคนเข้าเมืองเพื่อป้องกันการหลบหนีออกนอกประเทศด้วย อีกทั้งยังมีการเรียกสอบปากคำ พยานในบริเวณที่เกิดเหตุหลายคน ซึ่งส่วนใหญ่ให้การว่าเห็น ตำรวจพายเรือเข้าไปจับกุม คงคิดว่า คนร้ายไม่มีอาวุธปืน จึงไม่ทันระวังตัวจึงทำให้ถูกยิงจนเสียชีวิต
สำหรับประวัติ ส.ต.ท.ศรัญ มุทาพร อายุ 26 ปี อดีตเป็นนักว่ายน้ำของโรงเรียนประจำจังหวัด ซึ่งเมื่อจบการศึกษาได้สอบเจ้า ตำรวจและได้เข้ารับราชการตำรวจในปี 2556 และรับราชการอยู่ที่ สภ.บ้านแฮด จังหวัดขอนแก่น ปฏิบัติหน้าที่ ผบ.หมู่งานสืบสวนฯ
ระหว่างนั้น พ.ต.อ.เกษม มุทาพร ผกก.สภ.หนองคาย บิดา เดิมเป็น ผกก.สืบสวน กองกำกับการ 2 ตำรวจภูธรภาค 4 จึงได้ขอตัวลูกชายมาช่วยราชการ ก่อนที่ ตนเองจะย้ายไป ปฏิบัติหน้าที่ ในฐานะ ผกก.เรนูนคร จังหวัดนครพนม และได้ทำคดีครูจอมทรัพย์ และได้รับเลือกมาดำรงค์ตำแหน่งเป็น ผกก.สภ.เมืองหนองคาย จังหวัดหนองคายในปัจจุบัน
ทั้งนี้ ส.ต.ท.ศรัญ เป็นคนมีอุปนิสัยใจคอดี และมีความสนิทสนมกับพ่อ เนื่องจากอายุยังน้อย พ่อจึงฝากให้ รุ่นพี่ในกองสืบฯ ดูแล และถือว่าเป็นตำรวจที่มีอนาคตไกลและเตรียมที่จะสอบตำรวจชั้นสัญญาบัตรในอนาคตแต่ก็มาเกิดเหตุการณ์นี้เสียก่อน