ศ. นพ. ประวิตร อัศวานนท์ ประชาสัมพันธ์สมาคมแพทย์ผิวหนังแห่งประเทศไทย ตอบข้อสงสัยของประชาชนทั่วไป มักจะตกใจเมื่อปรากฏตุ่มน้ำใสๆ บริเวณนิ้วมือ บางคนเกิดอาการเครียดอยู่ๆ ตุ่มใสๆ ก็เกิดขึ้นมา ทั้งๆที่ตุ่มน้ำใสๆ ที่บริเวณข้างๆ นิ้ว เป็นๆ หายๆ พบบ่อยพอสมควร ยิ่งถ้าคนที่มีอาการภูมิแพ้มาก่อนตอนเด็กๆ แล้วต่อมามีตุ่มนี้เกิดขึ้นมาเป็นครั้งคราว มีอาการคันเป็นหลัก แล้วก็หายไปเอง
 

 
ตุ่มใสบนนิ้ว เกิดจากอะไร?
ตุ่มใสบนนิ้วอาจเกิดขึ้นได้โดยไม่ทราบสาเหตุ แต่อาการจะไม่รุนแรง อาจมีอาการคันยุบยิบเล็กน้อย แต่ก็จะค่อยๆ หายไปเอง แทบจะไม่ต้องเป็นกังวลอะไร
อีกสาเหตุหนึ่งคือ ตุ่มใสบนนิ้วที่เกิดจากการแพ้จริงๆ โดยส่วนมากเกิดจากการแพ้สัมผัส ไม่ค่อยเกี่ยวกับการแพ้อาหารแต่อย่างใด ซึ่งมีสารพัดสิ่งที่เราอาจเกิดอาการแพ้จากการสัมผัสได้ เช่น ฝุ่น แมลง เป็นต้น
นอกจากนี้ ตุ่มน้ำใสที่เกิดขึ้น บางครั้งอาจเป็นส่วนของการวินิจฉัยโรค อีกหลายโรคอยู่เหมือนกัน เช่น

ในคนที่สูงอายุมากๆ และไม่เคยมีภูมิแพ้ และมีตุ่มน้ำใสๆ ขึ้นที่มือ ที่เท้าอาจจะเป็นโรคอื่น
บางคนเป็นตุ่มน้ำใสขึ้นเป็นแนวขึ้นครึ่งซีก มีอาการปวดแสบปวดร้อน อาจสงสัยได้ว่าน่าจะเป็นโรคงูสวัด
แม้แต่โรคเริมก็อาจปรากฏเป็นตุ่มน้ำบนนิ้วได้

 
ดังนั้น หากพบว่ามีตุ่มแปลกๆ ควรปรึกษาแพทย์ผิวหนังจะดีกว่า