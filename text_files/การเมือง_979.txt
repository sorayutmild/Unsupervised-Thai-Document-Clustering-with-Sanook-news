เสื้อแดงย้ำไม่กดดันรัฐบาลหลังชวดเก้าอี้รมต. ลั่นให้เวลา 2 เดือน แก้ปัญหาประชาชน เตือนสติอำนาจรัฐบาลได้มาจากเลือดเนื้อของประชาชน 
(11 ส.ค.) วานนี้(10 ส.ค.) รานงานข่าวแจ้งว่า ที่ห้างอิมพีเรียลลาดพร้าว นางธิดา ถาวรเศรษฐ รักษาการประธานนปช. นายวรวุฒิ วิชัยดิษฐ รักษาการโฆษก พร้อมด้วยแกนนำ ร่วมกันแถลงข่าวกรณีไม่มีชื่อแกนนำนปช.ในคณะรัฐมนตรียิ่งลักษณ์ ว่า เป็นเรื่องของพรรคในการพิจารณาเราไม่เคยกดดัน และเรียกร้องใดๆทั้งสิ้น เราในฐานะมวลชนคนเสื้อแดงที่ให้การสนับสนุนพรรคเพื่อไทยมาโดยตลอดก็จะคอยประคับประคองให้กำลังใจรัฐบาลให้ทำงานไปตามนโยบายที่ได้หาเสียงไว้ เพราะเข้าใจว่ารัฐบาลชุดนี้จะทำงานด้วยความยากลำบากเพราะถูกกฏเกณฑ์ต่างๆ ที่วางไว้
ด้านนางธิดา กล่าวว่า เราจะไม่เข้าไปก้าวล่วงในการเลือกผู้บริหารและตัวบุคคลที่ทางพรรคเลือกเพราะเป็นสิทธิและเรื่องภายใน แต่เราในฐานะองค์กรประชาชนที่สนับสนุน รวมทั้งการทำให้การเลือกตั้งครั้งนี้ผ่านพ้นไปได้ด้วยดี กลุ่มนปช.เรามีข้อเรียกร้องเชิงหลักการคือ เรื่องการทวงความยุติธรรมให้ประเทศนี้เป็นประชาธิปไตย โดยไม่ถูกแทรกแซงจากผู้มีอำนาจและอำมาตย์ พร้อมยกเลิกรัฐธรรมนูญ 2550 นำรัฐธรรมนูญ 2540 กลับมาแก้ไข ปรับปรุงกฎหมายที่ไม่เป็นธรรมต้องถูกยกเลิก โดยทางนปช. จะให้เวลารัฐบาลแก้ไขปัญหาต่างๆที่ได้หาเสียงไว้ โดยจะให้เวลารัฐบาล 1-2 เดือนก่อน
ทั้งนี้อำนาจที่รัฐบาลได้มานั้นมาจากการต่อสู้ของประชาชน อย่างหนักตลอด 5 ปี มีผู้บาดเจ็บล้มตายถูกคุมขังจำนวนมาก ไม่ใช่จากการยื่นไมตรีจากระบอบอำมาตย์ ดังนั้นรัฐบาลจึงต้องทำงานคำนึงถึงประโยชน์ของประชาชนอย่างถึงที่สุด ถ้าทำอะไรไม่ได้คำนึงถึงผลประโยชน์ประชาชนถึงเวลานั้นประชาชนจะต้องออกมาทวงถามเพื่อเอาอำนาจคืนอย่างแน่นอน
นอกจากนี้แกนนำนปช.ได้มีการประชุมกันเมื่อวันที่ 9 ส.ค. และมีมติว่า นายธาริต เพ็งดิษฐ์ อธิบดีกรมสอบสวนคดีพิเศษ (DSI) มีส่วนได้ส่วนเสียในการเป็นกรรมการศอฉ.และคดีต่างๆก็อยู่ในการดูแลของDSI และจากเหตุการณ์ที่เกิดขึ้นนายธาริตต้องมีส่วนรับผิดชอบด้วย ฉะนั้นหากนายธาริต ยังเป็นผู้ดูแลคดีต่างๆอยู่ อาจทำให้การเอาผิดกับรัฐบาลและผู้ที่เกี่ยวข้องกับศอฉ. ถือเป็นเรื่องเป็นไปไม่ได้ ดังนั้นนายธาริต ก็ไม่ควรอยู่เป็นอธิบดีDSI โดยจะยังไม่มีการทำหนังสือไปยังน.ส.ยิ่งลักษณ์ ก็พูดไปก่อนหวังว่าท่านคงจะได้ยิน