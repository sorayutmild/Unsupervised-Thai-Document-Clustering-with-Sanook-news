     Mitsubishi Triton 2019 โฉมไมเนอร์เชนจ์ใหม่ เปิดตัวอย่างเป็นทางการแล้วครั้งแรกในโลกที่ประเทศไทย ปรับดีไซน์สวยเฉียบขึ้นเยอะ เตรียมประกาศราคาจำหน่ายพรุ่งนี้ (10 พ.ย.)
     Mitsubishi Triton 2019 ไมเนอร์เชนจ์ใหม่ ถูกออกแบบภายใต้แนวคิด "แกร่งดังหินผา" ทั้งภายนอกและภายใน โดยเวอร์ชั่นไทยยังคงมีตัวถังให้เลือก 3 แบบเช่นเคย ได้แก่ ซิงเกิ้ลแค็บ, เมกาแค็บ และดับเบิ้ลแค็บ ติดตั้งเครื่องยนต์ดีเซลเทอร์โบ 2.4 ลิตร MIVEC พ่วงเกียร์ธรรมดา 6 สปีด และเกียร์อัตโนมัติ 6 สปีดใหม่

     ดีไซน์ด้านหน้าถูกออกแบบใหม่ทั้งหมด ติดตั้งไฟหน้าดีไซน์ใหม่แบบโปรเจคเตอร์ Bi-LED, Daytime Running Light แบบ LED, กระจังหน้าและกันชนหน้าดีไซน์ใหม่, ซุ้มล้อใหม่, ไฟท้ายแบบ LED ดีไซน์ใหม่ และล้ออัลลอยใหม่ขนาด 18 นิ้ว

     ภายในห้องโดยสารตกแต่งด้วยโทนสีดำ ติดตั้งเบาะนั่งหุ้มหนังปรับไฟฟ้า 8 ทิศทางฝั่งผู้ขับ, เครื่องเสียงหน้าจอสัมผัสขนาด 2DIN พร้อมระบบนำทาง, บลูทูธพร้อมปุ่มรับ-วางสายโทรศัพท์ เป็นต้น

     ขุมพลังของ Mitsubishi Triton 2019 เวอร์ชั่นไทยทุกรุ่นถูกติดตั้งเครื่องยนต์ MIVEC คลีนดีเซล 2.4 ลิตรเทอร์โบ ให้กำลังสูงสุด 181 แรงม้า ที่ 3,500 รอบต่อนาที แรงบิดสูงสุด 430 นิวตัน-เมตร ที่ 2,500 รอบต่อนาที ส่งกำลังด้วยเกียร์ธรรมดา 6 สปีด และเกียร์อัตโนมัติ 6 สปีดลูกใหม่ มีระบบขับเคลื่อนสี่ล้อ Super-Select 4WD II และระบบ Easy-Select 4WD ที่สามารถปรับโหมดการขับขี่ ได้แก่ Gravel Mud/Snow Sand และ Rock

     ด้านระบบความปลอดภัยถูกติดตั้ง ระบบเตือนการชนด้านหน้าตรง พร้อมช่วยชะลอความเร็ว (FCM) สามารถตรวจจับพาหนะและบุคคลฅ, ระบบเตือนจุดอับสายตาและแจ้งเตือนขณะเปลี่ยนเลน (BSW with LCA), ระบบเตือนด้านหลังขณะถอย (RCTA) และระบบตัดกำลังเครื่องยนต์ชั่วคราวเมื่อเหยียบคันเร่งอย่างรุนแรง (UMS), ระบบไฟสูงอัตโนมัติ (AHB) เป็นต้น
     ขณะที่ระบบความปลอดภัยมาตรฐานอื่นๆ เช่น ถุงลมนิรภัย 7 ใบ, ระบบควบคุมเสถียรภาพ ASTC, ระบบช่วยออกตัวบนทางลาดชัน HSA, ระบบควบคุมรถขณะลงทางชัน HDC, เซ็นเซอร์ช่วยจอดหน้า-หลัง และกล้องมองภาพรอบคัน Multi Around Monitor เป็นต้น

     ราคาจำหน่าย Mitsubishi Triton 2019 ไมเนอร์เชนจ์ใหม่ จะถูกประกาศอีกครั้งในวันที่ 10 พฤศจิกายน 2561 และเริ่มวางจำหน่ายตั้งแต่วันที่ 17 พฤศจิกายนเป็นต้นไป
 