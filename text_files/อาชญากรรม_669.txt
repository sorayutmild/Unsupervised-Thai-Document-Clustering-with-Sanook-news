ประมวลข่าวเศร้า การสูญเสียแห่งปี พ.ศ.2555 ข่าวการเสียชีวิตที่สร้างความเสียใจมากที่สุด รวมถึงการจากไปของคนดังในแวดวงสังคมทั้งในและต่างประเทศ ทั้งนี้ ทีมข่าว Sanook! News ขอแสดงความเสียใจต่อการจากไปของทุกท่านมา ณ ที่นี้
 
 
สิ้นแล้ว! ยายกินแมลงสาบ หนูประทังชีวิต
ตกเป็นข่าวดังไปเมื่อต้นปี 2554 สำหรับ 2 หญิงชรา ยายบัวเงิน ปัญญา อายุ 75 ปี และ ยายดวงใจ กันทิมา อายุ 80 ปี ซึ่งอาศัยอยู่กันเพียงสองคนพี่น้อง ในบ้านไม่มีเลขที่ หมู่ 3 ต.หนองลู อ.สังขละบุรี จ.กาญจนบุรี สภาพบ้านผุพังจนต้องกินแมลงสาบหรือหนูเพื่อประทังชีวิต ต่อมาในต้นปี 2554 คุณยายบัวเงิน ได้เสียชีวิตลงอย่างสงบด้วยโรคชรา ที่โรงพยาบาลสังขละบุรี โดยไม่มีใครกล้าบอกข่าวร้ายนี้กับคุณยายดวงใจเพราะเกรงว่าอาจเกิดอาการช็อก เนื่องจากทั้งคู่มีความรักและความผูกพันกันเป็นอย่างมาก
 

มือฆ่าเผาสาวเคเบิลนครปฐม ที่แท้เพื่อนสนิท
คดีสะเทือนขวัญนี้เหยื่อคือ น.ส.ณิชมน นิ่มเดช หรือ น้องรถตู้ อายุ 23 ปี พนักงานประชาสัมพันธ์นครปฐมเคเบิ้ลทีวี ถูกพบกลายเป็นศพถูกฆ่าเผาอำพรางคาห้องเช่า ซึ่งต่อมาตำรวจสามารถจับกุมตัวผู้ต้องหาได้ คือ นายวีระพงษ์ เสถียรธีราภาพ เพื่อนสนิทตั้งแต่สมัยเรียนอนุบาล ที่ผู้เสียชีวิตเรียกให้มาอยู่เป็นเพื่อน เพราะกำลังมีปัญหากับเพื่อนร่วมงานกลัวว่าจะถูกทำร้าย แต่ผู้ต้องหาเกิดอารมณ์ทางเพศพยายามข่มขืน ก่อนฆ่าและเผาศพน้องรถตู้เพื่ออำพรางคดี
 

เจ้าพ่อกระทิงแดง "เฉลียว อยู่วิทยา" เสียชีวิต
ถือเป็นการสูญเสียครั้งใหญ่ของตระกูลอยู่วิทยา เมื่อ นายเฉลียว อยู่วิทยา เจ้าของเครื่องดื่มชูกำลัง "กระทิงแดง" เสียชีวิตด้วยโรคชราในวัย 90 ปี ทั้งนี้ นายเฉลียว คือ อภิมหาเศรษฐีอันดับที่ 205 ของโลก จากการจัดอันดับของนิตยสารฟอร์บส์ประจำปี 2012 และรวยเป็นอันดับ 3 ของประเทศไทย โดยฟอร์บส์คำนวณว่าความมั่งคั่งร่ำรวย ของนายเฉลียวในปีนี้อยู่ในระดับ 5,000 ล้านดอลลาร์ หรือประมาณ 1.5 แสนล้านบาท
 

น้องมายด์ มาธวี ลูกสาวโกวิท เบนซ์พุ่งตกรัชวิภาดับ
ดวงใจของพ่อแทบสลาย! สำหรับการเสียชีวิตของน้องมายด์ มาธวี วัฒนกุล ลูกสาวของโกวิท วัฒนกุล ดารานักแสดงรุ่นใหญ่ และน้องสาวของ มิณฑิตา วัฒนกุล หรือ มิ้นท์ เอเอฟ 3 ที่จากไปด้วยวัยเพียง 21 ปี จากอุบัติเหตุรถเบนซ์ สีน้ำเงิน ทะเบียน 1อ 3331 กรุงเทพมหานคร พุ่งตกจากทางต่างระดับรัชวิภา สภาพรถพังเสียหาย อยู่ในลักษณะพลิกตะแคงด้านขวา ขณะที่เพื่อนชายซึ่งนั่งมารถมาด้วยกันได้รับเสียชีวิตคาที่
 

สลิงขาด! คนงานติดป้ายโฆษณาตกตึกใบหยก ตาย 3 เจ็บ 2 
ถือเป็นข่าวสูญเสียที่ชวนให้หวาดเสียวที่สุด! กับข่าวสลิงนั่งร้านคนงานติดตั้งป้ายขาด ที่อาคารใบหยก 2 ทำให้คนงานพลัดตกลงมาจากชั้นที่ 68 เสียชีวิต รวม 3 ราย ศพตกลงมาติดค้างอยู่บริเวณชั้นที่ 18 ชั้นที่ 20 (บริเวณสระน้ำชั้นลอย) และชั้นที่ 36 และมีผู้ได้รับบาดเจ็บ อีก 2 ราย โดยนายเพลินจิต กองอุดม อายุ 31 ปี หนึ่งในผู้รอดชีวิต กล่าวว่า ตนสามารถคว้ากระเช้าด้านซ้ายไว้ได้ และห้อยอยู่ครึ่งชั่วโมง เจ้าหน้าที่จึงทุบกระจกและช่วยเหลือสำเร็จ โดยได้รับบาดเจ็บแผลถลอกบริเวณหน้าแข้ง 


นักยกน้ำหนักพลาด! เหล็กยกน้ำหนักหล่นทับ อกแตกตาย
ใครจะคิดว่าจะมีคน "อกแตกตาย" จริงๆ แต่ก็เกิดขึ้นแล้วในระหว่างการแข่งขันน้ำหนักรายการหนึ่งที่ประเทศรัสเซีย เมื่อ นายอิกอร์ โกลุชกิน นักกีฬา วัย 34 ปี  เรียกน้ำหนักในการยกมากถึง 185 กก. จากสถิติที่เคยทำได้แค่ 160 กก. เท่านั้น ซึ่งนายอิกอร์ยกไม่ไหวจนเหล็กที่ยกหล่นลงมาทับหน้าอก ก่อนไปเสียชีวิตที่โรงพยาบาลด้วยอาการ กะบังลมฉีกขาด มีเลือดคั่งในหัวใจจำนวนมาก ซี่โครงหัก และกล้ามเนื้อพยุงช่องท้องถูกทำลาย
 

วุ่น! คนบันเทิงเสียชีวิต ครอบครัว-คนสนิทเปิดศึกชิงมรดก
ถือเป็นปีที่มีข่าวการเสียชีวิตของคนบันเทิงมากอีกปี รวมถึงยังเกิดความวุ่นวายในการเปิดศึกแย่งชิงมรดกของครอบครัวและคนสนิท หลังจากนั้นเหมือนกันเป๊ะ!!! ไม่ว่าจะเป็นการดับปริศนาในบ่อน้ำที่บ้านพักของ ภาวนา ชนะจิต ไข่มุกแห่งเอเชีย อดีตนางเอกภาพยนตร์ชื่อดัง,คมน์ อรรฆเดช อดีตผู้กำกับหนังชื่อดัง ที่ช็อกดับคาห้องทำงาน และนักร้องระดับโลก วิทนีย์ ฮูสตัน ที่ดับจากโรคหัวใจและการใช้โคเคนในอ่างน้ำโรงแรม


พบกระดูก 2 นักบิน เครื่องบินตกเขาใหญ่ สูญหายนาน 5 ปี
หลังใช้ความพยายามในการตามหามากว่า 5 ปี ในที่สุดก็พบซากเครื่องบินฝึกหัดของ บริษัท บางกอกเอวิเอชั่นเซ็นเตอร์ จำกัด และกระดูกของ 2 นักบิน หลังจากที่ทั้งคู่หายสาบสูญไปเมื่อวันที่ 9 สิงหาคม 2550 ระหว่างกำลังบินจากสนามบินเล็ก ต.กลางดง อ.ปากช่อง จ.นครราชสีมา มุ่งหน้าไปยัง สนามบินดอนเมือง ท่ามกลางความดีใจทั้งน้ำตาของสองครอบครัวผู้สูญเสีย