     Toyota Yaris 2016 เวอร์ชั่นยุโรป ถูกเผยโฉมอย่างเป็นทางการก่อนงานเปิดตัวจะเริ่มขึ้นที่ Frankfurt Motor Show 2015 ประเทศเยอรมนี ในวันที่ 15 กันยายนที่จะถึงนี้

     Yaris 2016 เวอร์ชั่นยุโรปที่เห็นในภาพนี้ ถือเป็นโฉมไมเนอร์เชนจ์ ที่มีการปรับปรุงรูปลักษณ์ใหม่ให้ดูคล้ายกับรถซุปเปอร์มินิของค่ายอย่าง 'Aygo' ซึ่งจะเริ่มจำหน่ายจริงตั้งแต่ช่วงต้นปี 2016 เป็นต้นไป มาพร้อมขุมพลังที่มีให้เลือกทั้งเบนซิน ดีเซล และไฮบริด
     กระจังหน้าถูกออกแบบให้มีลักษณะเป็นรูปตัว 'X' สีดำขนาดใหญ่ ต่อเนื่องไปจนถึงช่องดักลมบริเวณกันชน ตกแต่งด้วย 'ซาตินโครเมี่ยม' เพิ่มความหรูหรา ไฟหน้าแบบโปรเจคเตอร์พร้อม Daytime Running Light แบบ LED ขณะที่ห้องโดยสารภายในเพิ่มความหรูหราด้วยแผงคอนโซลแบบเปียโนแบล็ค
 

     จุดเด่นของ Yaris 2016 คือลูกค้าสามารถเลือกสีตัวถังภายนอกแบบทูโทนได้ โดยสีตัวถังตั้งแต่ช่วงกลางลงไป สามารถเลือกได้ 3 สี ได้แก่ สีขาว White Pearl, สี Platinum Bronze และสีแดง Barcelona Red ขณะที่ช่วงหลังคาและเสา C-Pillar จะถูกตกแต่งด้วยสีดำทั้งหมด
     รายละเอียดของโตโยต้า ยาริส 2016 เวอร์ชั่นยุโรปจะถูกประกาศอีกครั้งที่งานมอเตอร์โชว์ดังกล่าว
 
 