จากกรณีคดีโจรกราดยิงชิงทองที่ห้างดัง จ.ลพบุรี จนมีผู้เสียชีวิต 3 ศพ และบาดเจ็บหลายราย ล่าสุด วันนี้ (22 ม.ค.) ตำรวจควบคุมตัวผู้ต้องหาได้แล้ว เป็นชายมีอาชีพเป็นครู เป็นผู้อำนวยการโรงเรียนแห่งหนึ่ง ซึ่งเจ้าหน้าที่นำกำลังเข้าจับกุมตัว อยู่ระหว่างนำตัวมาสอบสวนที่โรงพัก โดยผู้ก่อเหตุให้การรับสารภาพว่าก่อเหตุจริง
รายการโหนกระแสวันที่ 22 ม.ค. "หนุ่ม กรรชัย กำเนิดพลอย" ในฐานะผู้ดำเนินรายการ ผลิตในนามบริษัท ดีคืนดีวัน จำกัด ออกอากาศทุกวันจันทร์-ศุกร์ เวลา 12.20 น. ทางช่อง 3 กดเลข 33 ได้เปิดใจสัมภาษณ์ "พล.ต.ต.วิชัย สังข์ประไพ" หรือ "รองแต้ม" มือปราบหูดำ และ "ปรเมศวร์ อินทรชุมนุม" อธิบดีอัยการสำนักงานอัยการคดีอาญาธนบุรี

ถาม "เบียร์" นักข่าวที่ลงพื้นที่กันสดๆ มั่นใจได้ว่าคนนี้ไม่ใช่แพะ?
นักข่าว : "เท่าที่คุยกับชุดสืบสวน รวมถึงชุดทำคดี ทุกคนค่อนข้างมั่นใจ ตำรวจใช้เวลาสืบหาเบาะแสรวบรวมพยานหลักฐานนานพอสมควร เกือบๆ สองสัปดาห์ และมีการออกหมายจับตั้งแต่เมื่อวาน และเข้าคุมตัวไปสอบปากคำที่เซฟเฮ้าท์ เบื้องต้นก็ยอมรับสารภาพ แต่มูลเหตุเป็นยังไงยังไม่ชัดเจน ต้องรอทาง ผบ.ตร. แถลง คือบรรยากาศเมื่อสักครู่ ตำรวจเอาตัวคนร้ายเข้ามา ชาวบ้านก็ปรบมือให้ตำรวจ และ ผบ.ตร. ปรบมือเกรียวกราวให้กำลังใจเจ้าหน้าที่ พอคุมตัวผู้ต้องหาลงจากรถก็ตามมาด้วยเสียงโห่ คำสาปแช่ง เป็นเวลาไม่กี่วินาที เท่าที่เห็นมีสื่อมวลชนทุกสำนักมาเกาะติด ตอนนี้คนไทยทั้งประเทศก็ติดตามข่าวนี้ หลายคนให้ความสนใจ เพราะคดีนี้เป็นคดีสะเทือนขวัญ เป็นคดีที่อยากจับคนร้ายให้ได้ หลายคนก็ค่อนข้างแปลกใจที่ผู้ก่อเหตุเป็นครู เป็นระดับ ผอ. ตามประวัติเดิมเคยอยู่ลพบุรีมาก่อน และสอบได้ไปบรรจุเป็น ผอ.สิงห์บุรี มีแฟนสาว หลังก่อเหตุก็ยังใช้เฟซบุ๊กตามปกติทั่วไป เพื่อนครูหลายคนก็แปลกใจ แต่มีข้อมูลนึงที่ตรงกันคือครูคนนี้ชอบเล่นปืน ชอบกีฬายิงปืน ก่อนหน้านี้เคยเอาปืนอัดลมติดลำกล้องไปซ้อมยิงนกที่โรงเรียนด้วยเช่นกัน นี่คือข้อมูลเบื้องต้น"
เป็นครู และโพสต์เฟซบุ๊กรักเด็กๆ มาก ในมุมสองท่าน ตกใจมั้ย?
ปรเมศวร์ : "ก็น่าแปลกใจ ปกติครูจะมีเรื่องล่วงละเมิดทางเพศ หรือเรื่องทุจริต ยักยอง เรื่องแบบนี้ไม่เคยเจอ น่าสนใจว่าถ้าเรื่องไม่มีเงินแล้วทุจริตน่าจะง่ายกว่า แต่เรื่องไปทำร้ายชีวิตคนมันไม่ค่อยเจอ แต่อย่างไรก็ตาม มันเกิดขึ้นได้เสมอ"
พล.ต.ต.วิชัย สังข์ประไพ หรือ รองแต้ม มือปราบหูดำ
ท่านมองยังไง?
พล.ต.ต.วิชัย : "ต้องเข้าใจ เงินเดือนครูไม่ค่อยพอใจใช้ ตอนเป็นตำรวจ ผมจับกุมครู ครูเกี่ยวข้องกับยาบ้าพอสมควร ครูต่างจังหวัดเนี่ยเกี่ยวกับยาบ้ามาก ผมไม่แปลกใจว่าผอ.โรงเรียนทำผิด มันกระทำได้ แต่สิ่งหนึ่งที่แปลกใจคือทำไมคิดไปยิง คนเป็นครูต้องมีความเมตตา การยิงคนถือว่าเป็นครูทำไม่ได้ เรื่องยิงเพราะอะไรจะวิเคราะห์ทีหลัง แต่ถามว่าครูก่อคดีได้มั้ย ได้"
มุมการจับตัวคนร้าย 14 วันนานไปมั้ย?
พล.ต.ต.วิชัย : "ไม่นาน คุณต้องเข้าใจว่าคดีนี้เป็นคดีอุกฉกรรจ์ สะเทือนขวัญ ประชาชนสนใจ และเป็นคดีอุกอาจพอสมควร การที่ตำรวจทำอะไรต้องมีหลักฐาน ถ้าจับไม่ได้ จับผิดคนมาลำบากเลยนะ เกิดไอ้คนนี้ไปก่อเหตุอีกสังคมจะไม่เชื่อถือ เขาต้องทำให้รอบคอบ ประกอบกับคนร้ายปิดบังใบหน้า มันจับยากพอสมควร ผมว่า 2 อาทิตย์ถือว่าไวนะ ไม่ได้ช้า แต่ว่าประชาชนสนใจ เพราะมีคนตาย ทกคนอยากให้จับได้ กลัวเกิดเหตุอีก กลัวเขาไปเจอแบบนี้ คนก็เลยเร่งรีบ คิดว่าช้าไปหรือเปล่า แต่ตามหลักการสืบสวนไม่ช้า"
ท่านเคยบอกว่าคนร้ายน่าจะเอารถไปทิ้งน้ำ ซึ่งตอนนี้ตำรวจก็ออกมาบอกว่าน่าจะเป็นแบบนั้น?
พล.ต.ต.วิชัย : "ถูกต้อง ผมวิเคราะห์ว่าคนร้ายต้องอยู่ในพื้นที่ สองคนร้ายขับรถจักรยานยนต์จะหนีข้ามจังหวัดไม่ได้ เพราะตำรวจต้องสกัด เขาต้องเอารถไปทิ้งน้ำหรืออำพราง แล้วต้องมีคนมารับ คนมารับอาจไม่ได้เป็นคนร่วมมือก็ได้ อาจเป็นภรรยา พี่น้องต่างๆ  เขาต้องเปลี่ยนรถ ต้องวิเคราะห์ว่าอาจมีคนร่วม ถามว่าผมจะขี่รถสองคันไปจอดมันต้องใช้เวลา ไม่น่าจะเป็นอย่างนั้น ผมว่าต้องสืบดีๆ ต้องมีคนขับรถมารับ"
มุมตำรวจบอกว่าคนร้ายรับสารภาพบอกว่าเขาทำคนเดียว?
พล.ต.ต.วิชัย : "ก็อาจเป็นคำพูดเพื่อไม่ให้คนอื่นมาเกี่ยวข้องด้วยก็ได้"
จับคนร้ายได้แล้วเป็นผอ.โรงเรียนชื่อกอล์ฟ วันก่อเหตุคือวันที่ 9 หลังจากนั้น 2 วันเป็นวันเด็ก เขาพาแฟนไปนั่งดื่มนมด้วยกัน ลงรูปชิลมาก มองยังไง?
ปรเมศวร์ : "เป็นปกติของผู้ก่ออาชญากรรมทั้งหลาย เขาใจเย็นไง มีเวลา และกลบเกลื่อนได้ อย่างที่บอกเรื่องรถเป็นสิ่งสำคัญ เพราะรถไม่มีใครแจ้งหาย คนนี้้ต้องใจเย็น ยิ่งคนเล่นปืนสมาธิดี ใจต้องนิ่ง เขาถึงทำตัวปกติไปงานวันเด็กได้ เป็นเรื่องปกติผู้ร้ายทั้งหลาย มีบ่อย"
หลายคนไม่เชื่อว่าคนๆ นี้เป็นคนกราดยิงชิงทองทำให้เด็กสองขวบตายหนึ่งในนั้นคือพ่อของกวาง คิดว่าเป็นแพะมั้ย?
พล.ต.ต.วิชัย : "ไม่ใช่หรอก จับแพะนี่ถามว่าคนจับจะกล้ามั้ย ถ้ามีตัวจริงออกมา เขาอยู่ในสังคมไม่ได้ กรมตำรวจก็อยู่ไม่ได้ สามจะมีประโยชน์อะไรจับตัวคนผิด มันไม่มีเหตุผล การจับเขาต้องมีหลักฐานมากพอสมควร เช่นหลักฐานทางนิติวิทยาศาสตร์ เจอกระสุนปืน ลูกกระสุนปืนเข้ากันได้ สองผมเชื่อว่าเขามีอะไรมากกว่านั้น เดี๋ยวต้องมีการแถลงข่าว การรวบรวมหลักฐานให้ศาลเชื่อต้องรู้แล้วว่ามีอะไรบ้าง ศาลถึงออกหมายจับ ผมยืนยันว่าไม่มีแพะ ส่วนที่คุณพ่อเขาไม่เชื่อ คุณพ่อเขาอาจเสพโซเชียลมากไป ผมเคยบอกแล้วว่าโซเชียล ทนายที่ออกมาพูด ทำให้รูปคดีเปลี่ยน พอจับได้จริงคนกลับไม่เชื่อ เพราะมีคนชี้ตำหนิรูปพรรณ พอตำรวจบอกไม่ใช่ คุณจะเชื่อโซเชียลหรือหลักฐานที่ตำรวจได้มาล่ะ สังคมมันเปลี่ยน ทำให้รูปคดีเสียด้วย"
ปรเมศวร์ : "เวลาเขาทำคดีอยากให้สังคมหยุดวิพากษ์วิจารณ์ เพราะเท่าที่ทราบ ตำรวจเขาตรวจปืน รูปพรรณ เรื่องนี้มันยาก หน้าตาไม่เห็น มีแค่เดินเป๋ มีรองเท้า พยานเหล่านี้จะเป็นตัวชี้ แล้วที่ผมบอกว่าเชื่อตำรวจ มานั่งมองลงมา ผบ.ตร. ลงมาไม่มีทางให้เสีย ถ้าทำไม่สำเร็จจะเหนื่อยมั้ย ดูอย่างคดี 8 ศพก็ไม่มีพลาด วันนี้ไม่มีแล้วจับแพะ ทำไม่ได้ครับ สุดท้ายยิ่งหัวหน้าหน่วยลงมือเอง ตายกับตายนะถ้าแพะ"
พล.ต.ต.วิชัย : "ท่านเก่งอยู่แล้ว คนชอบพูดแทน ท่านรู้มั้ยปีนึงตำรวจทำคดีอาญาปีนึงหลายแสนคดี ห้าปีมีจับผิดตัวน้อยมาก เพียงแต่ว่าพอเราพลาดกระแสมันแรง โซเชียลมันออก กลายเป็นว่าตำรวจทำมาปีละหลายแสนคดี มันผิดพลาดหมดเลย"
โฟนอินสัมภาษณ์ "เอ" (นามสมมติ) คนรู้จักกับผอ.กอล์ฟ ปกติสนิทกันมั้ย?
เอ : "รู้จักครับแต่ไม่ถึงกับสนิท พอทราบข่าวก็ตกใจครับ เพราะดูท่าทางน้องเขาไม่ได้มีลักษณะแบบนี้เลย"
จากที่รู้จักเขาชอบยิงปืน?
เอ : "ก็ไม่เท่าไหร่ เป็นลักษณะคือออกกำลังกายด้วยกันมากกว่า รู้จักกันที่ออกกำลังกาย ฟิตเนส"
เคยเห็นปืนมั้ย?
เอ : "ไม่เคยครับ"
แทบไม่เชื่อว่าเขาเป็นเขา?
เอ : "แทบไม่เชื่อครับ"
ประเด็นตัวภรรยากอล์ฟ จริงมั้ยครั้งนึงสงสัยกอล์ฟเหมือนกันว่าอาจเป็นคนร้ายก็ได้?
เอ : "น้องๆ เขาพูดมาในกลุ่ม เขาพูดว่ามันคล้ายๆ เหมือนเคยมีปัญหา เหมือนเมียเขาถามว่าใช่หรือเปล่า เพราะโดนตำรวจเรียกสอบอยู่เหมือนกัน เมียก็ถามเขาว่าใช่มั้ย เขายืนยันว่าไม่ใช่ จริงๆ ตำรวจก็รู้ตัวนานแล้วว่าเป็นเขา เป็นผู้ต้องสงสัย จนวันนี้เขาได้ทำการจับกุม"
กรณีรองเท้า ภรรยาสงสัยมั้ยมีเหมือนกันกับคนร้าย?
เอ : "ก็น่าจะสงสัยนะ เพราะเห็นเขาคุยกันว่าเขาคุ้นกับรองเท้านี้มาก ไม่ใช่ภรรยานะ กลุ่มเพื่อนภรรยาที่ไลน์หากัน"
ตัดภาพไปที่ ผบ.ตร. แถลง?
ผบ.ตร. : "รอพรุ่งนี้ดีกว่า เบื้องต้นไม่ได้ให้การปฏิเสธ ถ้าจับแพะพวกผมไม่รู้จะยืนอยู่ที่ไหนในสังคม คดีอย่างนี้ไม่มีการจับแพะ ตอนนี้อยู่ในกระบวนการ พรุ่งนี้จะได้รายละเอียดทั้งหมด 10 โมงครึ่งที่สำนักข่าวตำรวจแห่งชาติ"
เขาตระหนกมากน้อยแค่ไหน?
ผบ.ตร. : "เบื้องต้นเขารู้สึกสำนึกผิด แรงจูงใจไว้พรุ่งนี้ดีกว่า พรุ่งนี้ 10 โมงครึ่งที่สำนักข่าวตำรวจแห่งชาติ เพราะมีอีกหลายขั้นตอนที่ตำรวจต้องดำเนินการ วัตถุพยานเราได้เกือบจะครบแล้วครับ"
มีการติดตามพยานหลักฐาน มีความเชื่อมั่น?
ผบ. ตร. : "จากประสบการณ์ที่เราทำมา จากคดีต่างๆ ในอดีตจนคดีนี้เราเชื่อว่าทีมงานสืบสวนสอบสวน รวมทั้งหน่วยปฏิบัติงานทั้งหมด เชื่อว่าไม่น่าผิดตัว ผมเข้าใจคำถามผู้สื่อข่าวที่อยากจะได้ ขอเป็นพรุ่งนี้ 10 โมงครึ่ง คงเอาตัวผู้ต้องหาไปด้วย แต่ในข้อจำกัดเขาจะตอบหรือไม่ตอบก็อีกเรื่อง แต่ทีมงานเราจะตอบให้หมดทุกคำถาม คิดว่าปืนได้ร้อยเปอร์เซ็นต์ไม่มีปัญหา  ผมก็พยายามพูดให้เซฟที่สุด และขอร้องขอความร่วมมือประชาชนอย่าไปใช้ความรุนแรง จะโกรธจะเกลียดอะไรก็แล้วแต่ เขาเข้าสู่กระบวนการยุติธรรมแล้ว"
สิ่งต่อไปต้องทำคืออะไร?
พล.ต.ต. วิชัย : "เขารวบรวมพยานหลักฐานมาพอสมควร เพื่อให้ตรงกันกับส่งอัยการและฟ้องศาล ข้อหานี่คือชิงทรัพย์ทำให้ผู้อื่นถึงแก่ความตาย พกพาอาวุธปืนในที่สาธารณะ"
เขาบอกสำนึก?
พล.ต.ต.วิชัย : "เพราะจำนนหลักฐาน ผมเชื่อว่าเขาไม่ได้มีหลักฐานแค่เอาตัวไปสอบ หลักฐานที่จะออกหมายจับมีทั้งมากมาย เมื่อกี้ผบ.ตร. บอกว่าได้หลักฐานครบ ก็แสดงว่าได้ทั้งรถทั้งของกลาง"
ทางภรรยาก็สงสัยเรื่องรองเท้าและมอเตอร์ไซค์ สีเดียว ยี่ห้อเดียวกันด้วย รวมทั้งขา?
พล.ต.ต.วิชัย : "ผมวิเคราะห์ตั้งนานแล้วว่าคนนี้อาจต้องขับรถใหญ่ รองเท้าที่มาตรวจพิสูจน์ตอนนี้คอมพิวเตอร์มันเก่ง สามารถเอาภาพมาเปรียบเทียบได้"
ดูจากการยืน ดูใกล้เคียง?
ปรเมศวร์ : "ทุกอย่างที่คุณหนุ่มพูดคือพยานหลักฐาน ทั้งลักษณะท่าทางเพราะคนร้ายคนนี้เราไม่เห็นหน้า ก็ต้องวิเคราะห์จากท่าทางการยืนรองเท้า โดยเฉพาะที่ท่านผบ.ตร. พูด คือปืน ปืนมันอธิบายได้เกือบหมดแล้ว ถ้าตรงกันก็จบเลย รองเท้าลักษณะท่าทางเป็นตัวประกอบ ผมเข้าใจว่าเขาคงต้องสอบสวน และอาจต้องสอบไปถึงครอบครัว ภรรยา อย่าไปบอกว่าแพะเลย การออกหมายจับต้องมีหลักฐานพอสมควรน่าเชื่อว่าเขากระทำความผิด ไม่เหมือนเมื่อก่อน"
โทษที่จะได้รับ?
ปรเมศวร์ : "แน่นอนว่าประหารชีวิตอยู่แล้ว แต่แน่นอนเดี๋ยวนี้จะไปเกี่ยวข้องกับสิทธิมนุษยชน ซึ่งผมเคยพูดว่าขังแล้วไม่ต้องให้ออกมาทำร้ายคนอื่นก็พอแล้ว เรือนจำเท่าที่รู้ กรมราชทัณฑ์กำลังมองคนร้ายสำคัญเขาจะไม่ลดโทษ ผ่อนโทษแล้ว เพราะฉะนั้นสบายใจได้  เรามีบทเรียนหลายเรื่องนะปีนี้ และโทษคงไม่ลด แม้จะรับสารภาพ เพราะอย่างที่บอกมันจำนนต่อหลักฐาน สองการลงโทษศาลต้องดูสัมมาอาชีวะ คุณเป็นครู พฤติกรรมคุณเป็นแม่พิมพ์ ไม่ใชผู้ร้าย เรื่องลดหย่อนผ่อนโทษคิดว่าศาลไม่มอง"
กรณีแรงจูงใจ มูลเหตุในการก่อเหตุ เราพูดว่าเป็นผอ. อาจไปทำทุจริตก็ได้ ถ้ามองว่าเขาไม่ตั้งใจไปปล้น แต่ตั้งใจไปฆ่าคนใดคนหนึ่ง?
พล.ต.ต.วิชัย : "ตอนแรกที่วิเคราะห์ว่าไปยิงคนแล้วแกล้งทำหรือเปล่า ถ้าจะยิงผู้หญิงร้านทอง ผมต้องฆ่าคนรายทางเหรอ ผมไปดักยิงออกจากห้างที่ไหนก็ได้ ง่ายกว่า ผมไม่เชื่อ เรื่องยิงสี่นัด การฝึกปืนครูจะสอนเลยให้ยิงนัดหนึ่งสองสาม สังเกตมั้ยว่าไม่รู้คนที่ยิงขายทองนัดแรกนัดเดียวหรือเปล่า ตอนเข้ามาเห็นมั้ยเขายิงสามนัดเหมือนกัน ยิงคนเฝ้าอยู่สามคน นี่หลักการฝึกยิงเลย ปืนโอโต้นับหนึ่งสองสาม ยิงหนึ่งสองสาม ดังนั้นเป็นพฤติกรรม ผมวิเคราะห์ตั้งแต่ครั้งแรกแล้วไม่ใช่เรื่องส่วนตัว ผมว่าปืนต้องได้แล้ว หัวกระสุนต้องได้แน่นอน การไปสอบตั้งแต่วันแรกเขาอาจถามเรื่องปืน ถ้าปืนอยู่ไปยิงเอาเกลียว ถ้าไม่อยู่ก็พิรุธแล้ว มันมีขั้นตอนสืบสวน"
ปรเมศวร์ : "ปืนชนิดนี้ไม่ได้แพร่หลายมาก ได้ข่าวว่าเขาเรียกคนที่มีปืนนี้มาหมด เพียงแต่เขาไม่บอกผู้สื่อข่าว เขาก็ทำงานของเขาไป"
ผอ. เคยถูกตำรวจเรียกมาสอบทีนึงแล้ว มันไม่พบมูลเหตุหรือข้อสงสัย?
พล.ต.ต.วิชัย : "อย่าไปคิดว่าสอบแต่ไม่พบมูลเหตุ มันเป็นเทคนิค เขาเรียกมาสอบเพื่อให้รู้พฤติกรรมก่อน พอรู้พฤติกรรมคุณมีหลักฐานอะไรก็เก็บไว้และจะย้อนกลับมา อย่าคิดว่าเรียกมาสอบแล้วไม่ใช่ เขามีหลักการ วิชาการ สอบเสร็จก็ตามต่อ ปล่อยให้ชะล่าใจก็มี สอบให้ตระหนกก็มี"
อยากบอกอะไรกับประชาชน?
ปรเมศวร์ : "ทุกอย่างเป็นไปได้ทั้งหมด อย่าคิดว่าแพะเลย ตำรวจไม่ทำแล้ว นั่นมันยุคโบราณ มั่นใจในตำรวจของไทยได้"
พล.ต.ต.วิชัย : "อยากฝากพี่น้องประชาชน ถ้ามีเบาะแสทุกคดี ให้แจ้งตำรวจ ไม่ต้องกลัวว่าแจ้งเบาะแสแล้วจะเป็นอะไร ตำรวจมีวิธีการต่างๆ เพื่อจับกุมคนร้ายหรือป้องกันการก่อเหตุ ฝากโซเชียลการลงข่าวที่ไม่ถูกต้องทำให้รูปคดีเปลี่ยนไป การทำงานของตำรวจก็จะยากขึ้น"

>> จับได้แล้ว! โจรปล้นทองลพบุรี 3 ศพ พบมีอาชีพเป็นข้าราชการครู ระดับ ผอ.โรงเรียน>> "ผอ.กอล์ฟ" ผู้ต้องสงสัยปล้นทองลพบุรี หลังก่อเหตุ 2 วัน โพสต์รูปพาเมียไปเที่ยววันเด็ก>> เพื่อนครูตกใจ "ผอ.กอล์ฟ" กลายเป็นคนร้ายปล้นทอง ปกตินิสัยดี ยังมาโรงเรียนทุกวัน>> สั่งปิดโรงเรียนของ "ผอ.ปล้นร้านทองลพบุรี" 1 วัน หวั่นกระทบจิตใจเด็ก-เพื่อนครู>> #ปล้นร้านทองลพบุรี ผบ.ตร. การันตีไม่จับแพะ คนร้ายรับสารภาพ บอกสำนึกผิดแล้ว
>> ผู้ต้องหาปล้นทองที่แท้เป็น “ผอ.” โรงเรียน ได้รับเงินเดือนมาก-น้อยแค่ไหน ก่อนตัดสินใจก่อเหตุ
