ทหาร5พันเดินหน้าประชิดสวนลุม-ศาลาแดงแล้ว ยิงแก๊สน้ำตา กระสุนยาง ขณะที่แดงเผารถบัส ตชด.ไฟลุกท่วมถนนวิทยุ ยิงบั้งไฟใส่ทหาร
ผู้สื่อข่าวรายงานว่า เมื่อสักครู่ที่ผ่านมา เจ้าหน้าที่ทหารได้เดินเข้าประชิด เพื่อเข้าขอคืน รถดับเพลิง และรถน้ำของกองทัพที่กลุ่มผู้ชุมนุมยึดไปเมื่อกลางดึกที่ผ่านมา โดยมีกำลังเจ้าหน้าที่ทหาร นั่งอยู่บนรถ จีเอ็มซี กว่า 30 นาย พร้อมอาวุธปืนครบมือ ยิงปืนขึ้นฟ้า เพื่อเปิดทางให้ทหารที่เดินเท้าเสริมกำลังเข้าไป
ขณะที่ทางด้านรั้วรอบสวนลุมพินนี มีกำลังเจ้าหน้าที่วิ่งตามรั้ว เพื่อมุ่งหน้าเข้าไปประชิดขอพื้นที่คืน ขณะที่ทางด้านถนนพระราม 4 ขณะนี้ เจ้าหน้าที่ได้ปิดการจราจร โดยปริยาย และมีกำลังเจ้าหน้าที่ทหารเข้าไปตรึงกำลัง บนสะพานไทย-เบลเยียม จำนวนหนึ่ง ขณะที่กำลังเจ้าหน้าที่ทหารเดินทางเคลื่อนผ่านก็จะเกิดเสียงปืนดังขึ้น เป็นระยะแต่ยังไม่มีรายงานว่า กระสุนที่เจ้าหน้าที่ทหารใช้ยิงขึ้นฟ้า เพื่อเปิดทาง จะเป็นกระสุนยาง หรือ กระสุนจริง
อย่างไรก็ตาม สถานะการณ์บริเวณ สวนลุมพินี เริ่มตึงเครียดนั้น ก็เกิดกลุ่มควันพวยพุ่ง จำนวนมาก จากบริเวณ ภายในสวนลุมพินีและมีรายงานว่า เป็นรถของเจ้าหน้าที่ตำรวจ ที่ถูกวางเพลิง ซึ่งหากมีความชัดเจน จะรายงานให้ทราบต่อไป
ขณะที่ ผู้สื่อข่าว รายงานว่า บริเวณรอบข้างรั้วของสวนลุมพินี ได้เกิดเหตุเพลิงไหม้รถบัสคันหนึ่ง โดยเจ้าหน้าที่ระดมรถดับเพลิงเข้าไประงับเหตุ จากการตรวจสอบพบว่า รถคันดังกล่าวเป็นรถบัส ของเจ้าหน้าที่ตำรวจตระเวนชายแดนที่เข้ามาจัดส่งกำลัง ขณะที่ไฟได้ลุกโหมอย่างหนัก และเกิดเปลวไฟลุกอย่างแรง จนทำให้ลุกลามไปยัง สายไฟฟ้า ที่อยู่ริมรั้วของสวนลุม และขณะนี้ เจ้าหน้าที่พยายาม ฉีดน้ำระงับเหตุ
ซึ่งขณะที่เกิดเหตุนั้น ก็มีประชาชนที่อาศัยย่านใกล้เคียงต่างออกมามุงดู และวิจารณ์เหตุการณ์ที่เกิดขึ้น ท่ามกลางเสียงปืนดังขึ้นเป็นระยะขณะที่กลุ่มผู้ชุมนุม นปช. ก็ ได้มีการ จุดบั้งไฟ และตะไล ตอบโต้กับเจ้าหน้าที่ทหาร ที่พยายามเดินเท้าเข้ามาเพื่อขอคืนพื้น
อย่างไรก็ตาม จากสถานการณ์ตึงเครียด ขณะนี้ ยังไม่มีรายงานผู้ได้รับบาดเจ็บ หรือเสียชีวิต มีแต่รถบัสของเจ้าหน้าที่ตำรวจ ตชด.ได้รับความเสียหาย
เสื้อแดง ยอมถอยออกห่างจากบังเกอร์ของทหารในระยะ 50 เมตร 
ทั้งนี้ ภายหลังจากที่ เจ้าหน้าที่ประชาสัมพันธ์ทหาร เข้าเจรจากับการ์ดคนเสื้อแดง ในเรื่องของการตั้งบังเกอร์บน ถนนพระราม 4 ก่อนขึ้นสะพานไทย-เบลเยียม
ล่าสุด กลุ่มคนเสื้อแดง ยอมถอยออกห่างจากบังเกอร์ของทหารในระยะ 50 เมตร และได้มีการวางกำลังในการดูแล อยู่บางส่วน เพื่อดูความเคลื่อนไหวของทางเจ้าหน้าที่ทหาร ทั้งนี้ ทางเจ้าหน้าที่ทหาร หน่วยประชาสัมพันธ์ทหาร เข้าเจรจา ได้ชี้แจงว่า ทหาร และกลุ่มคนเสื้อแดง จะไม่มีการประจันหน้ากัน ขณะที่ล่าสุด ได้มีการเคลื่อนกำลังทหารเข้าไปประจำจุดต่างๆ ใน ซ.สาทร 2 เพื่อดูแลความปลอดภัย นอกจากนี้ รถบรรทุกน้ำ กองทัพบก ที่ถูกกลุ่มผู้ชุมนุมยึดแล้วทำลาย เมื่อช่วงดึกที่ผ่านมา ได้ถูกกลุ่มผู้ชุมนุมทุบ ทำลายซ้ำ จนอยู่ในสภาพที่พังยับเยิน และไม่สามารถใช้งานได้ เช่นเดียวกับรถลำเลียงของ ม.พัน 5 รอ. ก็ถูกทุบทำลายซ้ำจนเสียหาย และจอดอยู่ บริเวณประตูทางเข้าที่ 2 ของ สวนลุมไนท์บาซาร์ เช่นกัน
อย่างไรก็ตาม บรรยากาศในขณะนี้กลุ่มผู้ชุมนุม ก็ยังคงจุดประทัด บั้งไฟ และโคมลอย อยู่อย่างต่อเนื่อง ทุกครั้งที่เห็นเฮลิคอปเตอร์ของทหารบินลาดตระเวน
ทหารกว่า 5,000 เข้ายึดคืนพื้นที่บริเวณแยกวิทยุ  
ผู้สื่อข่าวรายงานความคืบหน้า สถานการณ์การชุมนุม กลุ่ม นปช.ที่เริ่มตึงเครียด จากบริเวณสวนลุมพินี และถนนพระราม 4 ล่าสุดบริเวณถนนวิทยุ มีกำลังเจ้าหน้าที่ทหารเข้าตรึงกำลัง และได้ประกาศให้ประชาชนที่ไม่เกี่ยวข้องออกนอกพื้นที่ พร้อมทั้งกระจายกำลังตามจุดต่างๆ เพื่อตรึงกำลังดูแลความปลอดภัย ในขณะที่ประชาชนบางส่วนที่ไม่เกี่ยวข้อง ห้ามออกจากที่พักอาศัย และอยู่นอกพื้นที่จุดดังกล่าว ซึ่งขณะที่เจ้าหน้าที่ประกาศนั้น ก็เกิดเสียงดังคล้ายเสียงจุดวัตถุชนิดหนึ่งและกลุ่มควันพวยพุ่งออกมา สร้างความแตกตื่นแต่ก็ไม่พบผู้ได้รับบาดเจ็บจากวัตถุดังกล่าว โดยเบื้องต้นคาดว่า อาจเป็นกลุ่มประทัด หรือ บั้งไฟตะไล
อย่างไรก็ตาม ขณะที่แยกศาลาแดง มีรายงานว่า เจ้าหน้าที่ทหารมีการควบคุมตัว ชายฉกรรจ์ จำนวน 3 คนไปสอบสวน ซึ่งเหตุที่เกิดขึ้นนั้น ก็เกิดการกระทบกับธุรกิจโรงแรม และห้างสรรพสินค้าจำนวนมาก โดยในช่วงเวลา 14.00 น ทางสมาคมโรงแรมไทยจะมีการประชุมที่โรงแรมเรดิสัน เพื่อหาทางแก้ปัญหาที่เกิดขึ้น เนื่องจากได้รับผลกระทบอย่างหนักจากเหตุการณ์ที่เกิดขึ้น
บรรยากาศล่าสุด เจ้าหน้าที่ทหารกว่า 5,000 นาย ที่เข้ายึดคืนพื้นที่จากกลุ่มคนเสื้อแดง บริเวณแยกวิทยุ ขณะนี้สามารถยึดคืนพื้นที่ได้แล้ว โดยกลุ่มคนเสื้อแดงได้ถอยร่นไปยังแยกคลองเตย และบางส่วนถอยร่นไปยังแยกสารสินตัดถนนวิทยุ ซึ่งระหว่างการเข้าขอคืนพื้นที่ได้มีเสียงปืนดังขึ้น เป็นระยะนานกว่า 10 นาที รวมทั้งมีการใช้รถจีเอ็มซี และปืน M16 ในการยิงเปิดทาง และกดดันผู้ชุมนุมให้ออกจากพื้นที่ ทั้งนี้ในส่วนของผู้ชุมนุมได้ถอยร่นไปยังแยกสารสินตัดถนนวิทยุ ได้ทำการเผารถบัสของบริษัท เอกชน ซึ่งขณะนี้เจ้าหน้าที่ได้เข้าควบคุมเพลิงไว้ได้แล้ว ทั้งนี้จากเหตุการณ์ที่เกิดขึ้น ยังไม่มีรายงานว่า ผู้ใดได้รับบาดเจ็บ หรือเสียชีวิต
อย่างไรก็ตาม ขณะนี้บรรยากาศค่อนข้างตึงเครียด เนื่องจากทหารและกลุ่มคนเสื้อแดง ยังคงประจันหน้ากันอยู่ และล่าสุดได้มีเสียงปืนดังขึ้นจำนวนหลายนัด บริเวณแยกคลองเตย
บรรยากาศการชุมนุมของกลุ่มแนวร่วมประชาธิปไตยต่อต้านเผด็จการแห่งชาติ หรือ นปช. บริเวณใกล้กับสถานีทางด่วนบ่อนไก่ ขณะนี้เจ้าหน้าที่ทหารยืนประจันหน้ากับกลุ่ม นปช.ระยะห่างประมาณ 400 เมตร กลุ่ม นปช. ได้ยึดรถบรรเทาสาธารณภัยกรุงเทพมหานคร หรือ รถดับเพลิงกรุงเทพมหานคร สีแดง ได้ 1 คัน พร้อมกับมีการจุดประทัด และปาระเบิดขวดลงบนถนน และยิงตะไลเป็นระยะๆ โดยบริเวณนี้ผู้ชุมนุมส่วนใหญ่เป็นมอเตอร์ไซค์เคลื่อนที่เร็ว อาคารส่วนใหญ่บริเวณนี้ได้ปิดหมดแล้ว เนื่องจากเกรงอันตรายจากการชุมนุม
อย่างไรก็ตาม บริเวณนี้มีสถานีบริการน้ำมัน ปตท. ตั้งอยู่ด้วย และสักครู่ที่ผ่านมา เจ้าหน้าที่ได้ใช้กระสุนสลายการชุมนุมแล้ว ทำให้ผู้ชุมนุมหลบเข้าสู่บริเวณที่กำลัง ภายหลังที่มีการเผายางรถยนต์ใกล้กับสถานีบริการน้ำมัน ระยะห่างประมาณ 50 เมตร
ปะทะสี่แยกบ่อนไก่ เจ็บ 4 รวมนักข่าวเทศ 
ส่วนสถานการณ์ขอคืนพื้นที่บริเวณสี่แยกบ่อนไก่ ล่าสุดมีรถหน่วยกู้ชีพ วิ่งออกไปส่งผู้บาดเจ็บแล้ว1 คัน โดยมีรถกู้ชีพจำนวน 4-5 คัน เข้ามาบริเวณจุดดังกล่าว ซึ่งขณะนี้ก็ยังเกิดกลุ่มควันไฟที่ไหม้ยางรถยนต์อยู่อย่างต่อเนื่อง โดยยังไม่พบเห็นรถน้ำ หรือ รถเจ้าหน้าที่ดับเพลิงเข้ามาทำการดับ ส่วนจำนวนผู้บาดเจ็บจากการปะทะของเจ้าหน้าที่ บริเวณแยกวิทยุนั้น ศูนย์บริการการแพทย์ฉุกเฉิน กทม. หรือ ศูนย์เอราวัณ รายงานว่า มีผู้บาดเจ็บ 2 ราย เป็นชายทั้งสองราย เจ้าหน้าที่นำส่ง ร.พ.เจริญกรุงประชารักษ์ และ ร.พ.ตากสิน
อย่างไรก็ตาม มีรายงานว่า บริเวณจุดปะทะกันที่สี่แยกบ่อนไก่นั้น มีผู้บาดเจ็บเบื้องต้น จำนวน 4 ราย โดยมีผู้สื่อข่าวต่างประเทศ รวมอยู่ด้วย ซึ่งหากมีความคืบหน้า จะรายงานให้ทราบต่อไป
มีรายงานข่าวเพิ่มเติม เมื่อเวลาประมาณ 13.55 น. วันนี้  บริเวณหน้าไนท์ บาร์ซ่าร์ หลังเกิดเหตุยิงปะทะกันระหว่างกองกำลังทหาร และกลุ่มแนวร่วม นปช. ทำให้มีผู้ได้รับบาดเจ็บ 2 ราย ถูกนำตัวส่ง รพ.แล้ว และหลังสิ้นสุดเสียงปืน ทหารรุกคืบเข้ามาใกล้ประชิดแนวร่วม นปช. มากขึ้น 
นอกจากนี้ ขณะเกิดเหตุปะทะกันระหว่างทหารและการ์ด นปช. บริเวณถนน นอกแนวรั้วสวนลุม ถ.วิทยุ ใกล้สะพานรถข้ามไทย-เบลเยี่ยม แยกสารสิน เป็นเหตุให้นาย นายสุบิน น้ำจัน ช่างภาพหนังสือพิมพ์มติชน ซึ่งกำลังปฏิบัติหน้าที่อยู่ด้านฝั่งตรงข้ามกับสวนลุมฯ  ถูกลูกหลง ได้รับบาดเจ็บจากกระสุนปืน โดยยิงถูกที่ขา ต้องรีบนำส่งโรงพยาบาลบำรุงราษฎร์ด่วน
 
 
 
 
 