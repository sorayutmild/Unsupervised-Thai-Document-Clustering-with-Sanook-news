(21 มี.ค.) เมื่อช่วงเที่ยงวันที่ผ่านมา เจ้าหน้าที่ตำรวจ สน.บางกอกน้อย ได้รับแจ้งอุบัติเหตุรถเก๋งชนรถเครนกระเช้า บริเวณสะพานข้ามคลองบางกอกน้อย ถนนจรัญสนิทวงศ์ มุ่งหน้าแยกบางขุนนนท์ จุดเกิดเหตุพบรถยนต์เมอร์ซิเดสเบนซ์สปอร์ต เอสแอลเค 200 สีบรอนซ์เงิน ด้านหน้าสภาพยับเยิบ ชนอัดก็อปปี้เข้าใต้ท้องรถเครน
จากการตรวจสอบเบื้องต้น ภายในซากรถยนต์พบร่างผู้เสียชีวิตติดอยู่ที่นั่งคนขับ ทราบชื่อคือ น.ส.ธนัชญา คำแดง เป็นนักศึกษาปริญญาโท คณะแพทยศาสตร์ศิริราชพยาบาล สาขากายวิภาคศาสตร์ มหาวิทยาลัยมหิดล เจ้าหน้าที่ต้องใช้เครื่องตัดถ่าง เพื่อนำร่างออกมา ก่อนจะนำส่งให้สถาบันนิติเวชโรงพยาบาลศิริราชต่อไป
ทั้งนี้เหตุดังกล่าวยังพบผู้ได้รับบาดเจ็บอีก 1 ราย ทราบชื่อคือ น.ส.จุฑามาศ เมืองมูล นั่งโดยสารอยู่ข้างคนขับ ได้รับบาดเจ็บที่ใบหน้าและหน้าอก เบื้องต้นอาการปลอดภัยแล้ว จากการสอบถามพยานที่เห็นเหตุการณ์ระบุว่า ช่วงจังหวะที่เกิดเหตุเป็นทางขึ้นสะพานข้ามคลอง รถเบนซ์ขับเร่งเครื่องขึ้นมาและเบี่ยงเข้าเลนขวา ก่อนจะพุ่งชนท้ายรถเครนกระเช้าอย่างจัง
อย่างไรก็ตาม เจ้าหน้าที่ตำรวจสันนิษฐานว่า ผู้เสียชีวิตน่าจะกำลังขับรถกลับบ้านย่านบางขุนนนท์ เมื่อมาถึงจุดเกิดเหตุน่าจะพยายามเบี่ยงเข้าขวา เพื่อเลี้ยวเข้าถนนบางขุนนนท์ แต่ปรากฏว่าไม่ทันเห็นรถเครนกระเช้าข้างหน้า จนกลายเป็นอุบัติเหตุน่าสลดดังกล่าว