     หลายคนที่เดินทางไกลบ่อยๆ คงจะเคยเห็นรถบางคนจอดรถแวะปั๊มน้ำมัน โดยเปิดฝากระโปรงหน้าทิ้งไว้เพื่อระบายความร้อน.. แต่แท้จริงแล้วการเปิดฝากระโปรงหลังดับเครื่องยนต์มีความจำเป็นหรือไม่?
     การเปิดฝากระโปรงหน้ารถหลังจากดับเครื่องยนต์ จะช่วยระบายความร้อนได้จริง เนื่องจากความร้อนจะลอยตัวขึ้นที่สูงเสมอ ดังนั้น การเปิดฝากระโปรงหน้ารถ จะเป็นการช่วยให้ความร้อนถูกระบายออกไปได้เป็นอย่างดี
     แต่อย่างไรก็ดี การช่วยระบายความร้อนด้วยการเปิดฝากระโปรงหน้านั้น อาจไม่มีประโยชน์กับเครื่องยนต์มากนัก เนื่องจากเครื่องยนต์มีระบบระบายความร้อนด้วยน้ำ ที่ช่วยรักษาระดับอุณหภูมิของเครื่องยนต์ให้เหมาะสมอยู่ตลอดเวลา โดยเฉพาะการขับขี่ทางไกล ที่มีมวลอากาศไหลเวียนเข้าสู่ห้องเครื่องยนต์ตลอดเวลา

     การเปิดฝากระโปรงหน้าหลังดับเครื่องยนต์นั้น แม้ว่าจะไม่มีผลโดยตรงต่อการระบายความร้อนสะสมในเครื่องยนต์ แต่ก็จะช่วยยืดอายุชิ้นส่วนที่เป็นพลาสติกขึ้นได้ รวมถึงช่วยรักษาสภาพฉนวนกันความร้อนใต้ฝากระโปรงให้ดูสภาพดียาวนานขึ้นอีกหลายปี
     ดังนั้น ไม่ว่าจะเปิดฝากระโปรงหน้าหรือไม่นั้น ไม่มีผลอย่างเป็นนัยยะสำคัญต่อเครื่องยนต์ แต่หากตั้งใจจะเปิดทิ้งไว้จริงๆ ก็ไม่ควรปล่อยรถทิ้งไว้โดยไม่เฝ้าระวัง เพราะอาจมีผู้ไม่หวังดีทำมิดีมิร้ายกับรถคุณก็เป็นได้
 