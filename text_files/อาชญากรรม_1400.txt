จากกรณีคนร้ายใช้อาวุธมีดแทงนายวศิน เหลืองแจ่ม อายุ 26 ปี บัณฑิตมหาวิทยาลัยศรีนครินทรวิโรฒ จนเสียชีวิตบริเวณปากซอยสุคนธสวัสดิ์ 27 แขวงและเขตลาดพร้าว ก่อนชิงโทรศัพท์ไอโฟน 1 เครื่อง ของผู้เสียชีวิต หนีขึ้นรถจยย.ที่เพื่อนจอดรออยู่ขับหลบหนีไป เหตุเกิดเมื่อเวลา 23.00 น.ของวันที่ 4 ม.ค.
ล่าสุด ผู้สื่อข่าวรายงานว่า (5 ม.ค.) พล.ต.ท.ศานิตย์ มหถาวร ผู้บัญชาการตำรวจนครบาล แถลงข่าวการจับกุม นายกิตติกร วิกาหะอายุ 26 ปี หรือนายต้อม หนึ่งในผู้ต้องหาที่ให้การรับสารภาพว่า เป็นผู้ใช้มีดแทงผู้ตายจริง เพราะเห็นผู้ตายเดินกดโทรศัพท์มือถือ จึงเข้าไปพูดคุยแกล้งถามทาง เมื่อผู้ตายหันมาคุยด้วยก็พยายามชิงโทรศัพท์มือถือ แต่ผู้ตายขัดขืนและพยายามต่อสู้ จึงควักอาวุธมีดแทงอย่างไม่ยั้ง
ซึ่งคนร้ายได้เตรียมอาวุธมีดติดตัวมาอยู่แล้ว และอ้างว่าจะแทงตรงไปข้างหน้าไม่ได้ตั้งใจแทงคอและไม่ได้ตั้งใจให้ถึงชีวิต โดยผู้ต้องหารายนี้มีอาชีพขายผลไม้อยู่บริเวณในซอยวัดกู้ แต่เงินไม่พอใช้ยิ่งขายยิ่งเป็นหนี้ จึงตัดสินใจพกมีดปอกผลไม้มาใช้ก่อเหตุดังกล่าว
ทีมงานชุดสืบสวนได้ตามแกะรอยจนปิดล้อมจับกุมตัวผู้ต้องหารายนี้ได้แถวบ้านเพื่อนในซอยใกล้วัดกู้เฉลิมพระเกียรติ ถนนสุขาประชาสรรค์ 2 ต.บางพูด อ.ปากเกร็ด จ.นนทบุรี ส่วนเพื่อนที่ร่วมก่อเหตุคือ นายพลชัย เรียงภวา ผู้ขี่รถจยย.หลบหนีไปได้ก่อน
จากการตรวจสอบประวัติ พบว่า นายกิตติกร เคยถูกดำเนินคดีและจำคุกมาแล้ว 8 ครั้ง ตั้งแต่อายุ 13 ปี เป็นคดีที่เกี่ยวข้องกับยาเสพติดและทำร้ายร่างกาย โดยพ้นโทษล่าสุดเมื่อปลายปีที่แล้ว
ทั้งนี้ ในวันนี้ (6 ม.ค.) เจ้าหน้าที่จะคุมตัวนายกิตติกรไปทำแผนประกอบคำรับสารภาพเริ่มจากคดีในท้องที่สน.โคกคราม และต่อด้วยสน.โชคชัย ส่วนนายพลชัย ยังอยู่ระหว่างหลบหนี ตำรวจทราบเบาะแสแล้ว และอยู่ระหว่างการติดตามตัว