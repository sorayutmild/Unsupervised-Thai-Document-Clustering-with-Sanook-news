รวบอดีตพนักงานการบินไทย แพร่ภาพขณะมีเพศสัมพันธ์กับอดีตภรรยาพร้อมเขียนข้อความว่าขายบริการด้วย เหตุแค้นถูกฝ่ายหญิงฟ้องหย่า
ผู้สื่อข่าวรายงานว่า (17 ก.ย.) พ.ต.อ.ปิยะ เจริญสุข ผกก.1 บก.ป. พ.ต.ท.ธีรเดช ธรรมสุธีร์ พ.ต.ท.มารุต กาญจนขันธกุล รอง ผกก.1 บก.ป. พ.ต.ท.นิคม ชัยเจริญ พ.ต.ต.ศานุวงษ์ คงคาอินทร์ สว.กก.1 บก.ป. พร้อมกำลังเข้าจับกุม นายเอ (นามสมมุติ) อายุ 54 ปี อดีตพนักงานการบินไทย ตามหมายจับศาลอาญากรุงเทพใต้ ที่ 218/2554 ลงวันที่ 16 กันยายน 2554 ข้อหา นำเข้าสู่ระบบคอมพิวเตอร์ไม่ว่าทั้งหมดหรือบางส่วนซึ่งข้อมูลอันเป็นเท็จ เผยแพร่หรือส่งต่อซึ่งข้อมูลคอมพิวเตอร์โดยรู้อยู่แล้วว่าเป็นข้อมูลอันเป็นเท็จ และหมิ่นประมาทผู้อื่นโดยการทำให้ปรากฏด้วยภาพ หรืออักษร โดยประการน่าจะทำให้ผู้อื่นเสียหายถูกดูหมิ่นหรือเกลียดชัง พร้อมของกลาง คอมพิวเตอร์ตั้งโต๊ะ 2 เครื่อง โน้ตบุ๊ก 4 เครื่อง อุปกรณ์ถ่ายภาพ อุปกรณ์เก็บข้อมูลดิจิตอล อีกหลายรายการ โดยจับกุมได้ที่บ้านพักเลขที่ดังกล่าว
สืบเนื่องมาจาก เมื่อวันที่ 5 กรกฎาคมที่ผ่านมา น.ส.บี (นามสมมุติ) อายุ 28 ปี อดีตภรรยาของผู้ต้องหาได้เข้าแจ้งความต่อพนักงานสอบสวน กก.1 บก.ป.ให้ดำเนินคดีกับผู้ต้องหารายนี้ หลังส่งภาพขณะมีสัมพันธ์กันมาให้ทางอีเมลตนรวมแล้วกว่า 60 อีเมล นอกจากนี้ยังส่งภาพชุดเดียวกันไปให้กับญาติ เพื่อน และคนรู้จักอีกหลายรายพร้อมทั้งเขียนข้อความว่าขายบริการด้วย เท่านั้นยังไม่พอผู้ต้องหายังนำไฟล์ภาพดังกล่าวไปพิมพ์ลงกระดาษส่งทางไปรษณีย์ไปที่บ้านญาติผู้เสียหายที่ต่างจังหวัด และบริษัทที่ผู้เสียหายทำงานด้วย
โดยผู้เสียหายให้การว่า ตนเคยแต่งงานกับผู้ต้องหาเมื่อปี 2553 หลังอยู่กินกันได้ 6 เดือนก็มีปัญหาฟ้องหย่ากันเนื่องจากทนพฤติกรรมฝ่ายชายที่เวลาเมาสุราแล้วลงไม้ลงมือทำร้ายร่างกายไม่ไหว แต่ฝ่ายชายไม่ยินยอมจึงต้องฟ้องหย่าต่อศาล กระทั่งศาลมีคำพิพากษาให้หย่าขาดกัน และแบ่งสินสมรสทำให้ผู้ต้องหาโกรธแค้น ส่งข้อความด่าทอทางโทรศัพท์ ก่อนนำภาพไปเผยแพร่
เบื้องต้น ผู้ต้องหาให้การปฏิเสธและขอให้การในชั้นศาลจึงนำตัวส่ง ร.ต.ท.พัฒน์พงศ์ ศิริเจริญนำ พงส.(สบ1) กก.1 บก.ป. ดำเนินคดีต่อไป