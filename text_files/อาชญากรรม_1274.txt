ตำรวจสามารถจับ 2 ผู้ต้องหาลักทรัพย์และวางเพลิงรถบัสหน้าม.รามได้แล้ว ผู้ต้องหาสารภาพเรื่องลักทรัพย์ แต่ปฏิเสธวางเพลิง
(11 ธ.ค.) พล.ต.อ.จรัมพร สุระมณี ที่ปรึกษาสบ 10 เผยคดีวางเพลิงรถบัสหน้ามหาวิทยาลัยรามคำแหงเมื่อวันที่ 3 ธันวาคมที่ผ่านมา ล่าสุดตำรวจสามารถจับกุม 2 ผู้ต้องหาลักทรัพย์และวางเพลิงรถบัสได้แล้ว เบื้องต้นผู้ต้องหารับสารภาพว่าลักทรัพย์จริง แต่ให้การปฏิเสธวางเพลิงรถบัส   โดยพบของกลางและเสื้อผ้าที่ใช้ในวันก่อเหตุ และมีหลักฐานเป็นภาพจากกล้องของพลเมืองดี ส่วนวัยรุ่นที่เสียชีวิต ตำรวจยืนยันว่าร่วมก่อเหตุด้วย
ทั้งนี้ผู้ต้องหาทั้ง 2 คนคือ นายอดิสรณ์ ศรีจันทร์ผ่อง อายุ 29 ปี และอีกคนเป็นวัยรุ่นอายุเพียง 15 ปี ทั้งสองให้การรับสารภาพว่า พักอาศัยอยู่ในซอยวัดเทพลีลา มีนักศึกษาอาชีวะกลุ่มหนึ่งชักชวนให้ขึ้นไปขโมยของบนรถ แต่ปฏิเสธว่าพวกตนไม่ได้ลงมือเผา ส่วนผู้เสียชีวิตขึ้นไปชั้น 2 ของรถ แต่ลงไม่ทัน
สำหรับเหตุการณ์เผารถบัส เกิดขึ้นเมื่อคืนวันที่ 30 พ.ย.เวลา 16.00 น. บริเวณหน้าสนามกีฬาราชมังคลากีฬาสถาน หัวหมาก โดยเกิดเหตุเพลิงไหม้รถบัสโดยสารขนาด 2 ชั้น หมายเลขทะเบียน 30-0170 กำแพงเพชร รถคันดังกล่าวเป็นรถที่กลุ่มผู้ชุมนุมแนวร่วมประชาธิปไตยต่อต้านเผด็จการแห่งชาติหรือ นปช.ว่าจ้างมา รถถูกเพลิงไหม้ทั้งคัน และมีผู้เสียชีวิตภายในรถ 1 คน ทราบชื่อภายหลังคือ นายสุรเดช คำเเปงใจ อายุ 17 ปี
เผยภาพหนุ่ม 17 ผู้เสียชีวิตบนรถบัสหน้ารามคำแหง