ลือญี่ปุ่นอาจเลิกยกเว้นวีซ่าให้กับคนไทย หลังเพิ่งประกาศยกเว้นไปเมื่อวันที่ 1 กรกฎาคม ที่ผ่านมา แต่ล่าสุดมีการเผยแพร่ข้อความต่อกันทางสังคมออนไลน์ว่า ตั้งแต่วันที่ 1 มกราคม 2557 สถานทูตญี่ปุ่นจะประกาศให้คนไทยกลับมาทำวีซ่าเหมือนเดิม เนื่องจากมีคนไทยหนีเข้าประเทศญี่ปุ่นจำนวนมาก เพียงแค่เดือนแรกที่ยกเว้นวีซ่ามีคนไทยหนีเข้าญี่ปุ่นไป 6,000 คนแล้ว
ทั้งนี้เหตุผลที่ญี่ปุ่นยกเว้นวีซ่าให้คนไทยเนื่องจากที่ผ่านมามีคนไทยเดินทางเข้าไปท่องเที่ยวที่ญี่ปุ่นเป็นจำนวนมาก และเป็นนักท่องเที่ยวคุณภาพเนื่องจากใช้จ่ายเงินจับจ่ายสินค้าค่อนข้างมาก และยังก่อปัญหาน้อย นอกจากไทยแล้ว ยังมีประเทศในอาเซียนอีก 3 ประเทศที่ได้รับการยกเว้นวีซ่าจากญี่ปุ่นคือ บรูไน สิงคโปร์ มาเลเซีย
อย่างไรก็ตาม "สุรพงษ์ โตวิจักษณ์ชัยกุล" รองนายกรัฐมนตรี และ รมว.ต่างประเทศ เผยกรณีญี่ปุ่นเตรียมยกเลิกการยกเว้นวีซ่าให้นักท่องเที่ยวไทย ตรวจสอบไปยังทางการญี่ปุ่นแล้ว ไม่เป็นความจริง เป็นเพียงข่าวลือ ย้ำขอให้คนไทยใช้วีซ่าให้ถูกประเภท อย่าหลงเชื่อกลุ่มบุคคลหรือทัวร์ที่อ้างว่าใช้วีซ่าท่องเที่ยวก็สามารถทำงานได้