(ภาพจาก จส.100)
ผู้สื่อข่าวรายงานว่า (17 ก.ค.) เมื่อเวลา 07.30 น. สน.บางพลัด รับแจ้งเหตุมีผู้ถูกยิงเสียชีวิต ภายในรถบัสรับ-ส่งพนักงาน เหตุเกิดบนถนนสิรินธร ใกล้เคียงซอยสิรินธรซอย 3 แขวงบางบำรุ เขตบางพลัด กทม.
ที่เกิดเหตุ พบรถบัสสีส้ม ทะเบียน 08782 ป้ายแดง ที่กระจกหน้ามีป้ายรถรับ-ส่ง ผู้ปฏิบัติงานของโรงไฟฟ้าพระนครใต้ สาย 2 การไฟฟ้าฝ่ายผลิตแห่งประเทศไทย หรือ กฟผ. กระจกด้านข้างรถแตกละเอียด พบหัวกระสุนปืนตกอยู่ 2 หัว ไม่พบปลอกกระสุน เจ้าหน้าที่รวมรวบไว้เป็นหลักฐาน ก่อนส่งศพไปผ่าพิสูจน์ที่นิติเวช รพ.วชิระ
จากการตรวจสอบภายในรถบัส บริเวณเบาะโดยสาร แถวที่ 5 พบศพนายโสภณ อายุ 55 ปี พนักงานคอมพิวเตอร์ระดับ 7 กฟผ. สวมชุดพนักงานสีเทา ตามร่างกายมีบาดแผลถูกยิงด้วยอาวุธปืนขนาด .38 จำนวน 2 นัด เข้าที่หน้าอกซ้าย กระสุนทะลุด้านหลัง อีกนัดเข้าที่คอดานขวา กระสุนฝังใน นอนเสียชีวิตจมกองเลือดคาเบาะที่นั่ง
จากการสอบสวนพยานซึ่งเห็นเหตุการณ์ ให้การว่า ขณะเกิดเหตุ มีพนักงานนั่งอยู่บนรถทั้งหมด 9 คน รวมทั้งคนขับรถ หลังจากที่รับพนักงานจากบริเวณสี่แยกบางพลัด รถคันดังกล่าวก็ขับออกนอกเส้นทางมาจอดอยู่บริเวณดังกล่าว
ก่อนที่ผู้ก่อเหตุ นายสถิตย์ อายุ 40 ปี ซึ่งเป็นโชเฟอร์รถบัส จะเดินถืออาวุธปืนเข้ามาจ่อยิงผู้ตายขณะนั่งหลับอยู่ จนพนักงานคนอื่นๆ ที่หลับอยู่ถึงกับตื่นตกใจ หลังก่อเหตุโชเฟอร์รถบัสก็หันมายกมือไหว้ขอโทษพนักงานอีกคนหนึ่ง ซึ่งตื่นมาเห็นเหตุการณ์พอดี ก่อนจะพูดสั้นๆ ว่า "ผมขอโทษ มันเป็นเรื่องส่วนตัว" และเดินลงจากรถ ไปขึ้นรถแท็กซี่ ไม่ทราบสี และหมายเลขทะเบียนหลบหนีไป
เบื้องต้น เจ้าหน้าที่คาดว่า สาเหตุน่าจะเป็นเรื่องส่วนตัว โดยมีพยานให้การว่า ทั้งสองมักมีปากเสียงกันบ่อยครั้ง แต่ยังไม่ทราบว่าเป็นเรื่องอะไร ต้องรอการสอบสวนอย่างละเอียดอีกครั้งหนึ่ง โดยจะติดตามตัวนายสถิตย์ มาสอบสวนเพื่อดำเนินคดีต่อไป