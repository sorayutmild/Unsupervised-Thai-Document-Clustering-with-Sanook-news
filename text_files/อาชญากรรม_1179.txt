ลูกชายวัย 55 ปี อยู่กับศพแม่วัย 84 ปี ภายในบ้านมานานถึง 3 ปี จนร่างแม่เหลือแต่กระดูก ตร.นำตัวเช็คอาการทางจิต
(16 ก.ย.) เมื่อเวลา 13.00 น. สน.บางซื่อ ได้รับแจ้งเหตุจากชาวบ้านว่า มีกลิ่นเหม็นเน่าคล้ายกลิ่นสาบศพ ออกมาจากบ้านเลขที่ 46 ซอยอินทามระ 15 ถนนสุทธิสารวินิจฉัย แขวงสามเสนใน เขตพญาไท กทม. จึงรุดไปตรวจสอบพร้อมเจ้าหน้าที่ผู้เกี่ยวข้อง
ที่เกิดเหตุเป็นบ้านเดี่ยวครึ่งไม้ครึ่งปูนสภาพเก่าแก่ ตัวบ้านผุพังและรกรุงรังเหมือนไม่มีคนอยู่อาศัย เจ้าหน้าที่จึงตะโกนเรียกเจ้าของบ้าน จนกระทั่ง นายประภัทร วงษ์สรรพ์ อายุ 55 ปี ออกมาแสดงตัว แต่พอสอบถามว่าอยู่กับใคร นายประภัทร กลับพูดจาไม่รู้เรื่องคล้ายคนมีอาการทางประสาทเจ้าหน้าที่จึงควบคุมตัวไว้ ก่อนเข้าไปตรวจสอบภายในบ้าน ที่ห้องนอนชั้น2 พบโครงกระดูกผู้หญิงอยู่กลางห้อง สวมเสื้อคอกระเช้ามีผ้าห่มปิดอยู่ คาดว่าเสียชีวิตมาแล้วไม่ต่ำกว่า 3 ปี และไม่มีร่องรอยการต่อสู้หรือถูกรื้อค้นแต่อย่างใด
สอบสวนนายประภัทร ให้การว่า โครงกระดูกดังกล่าวเป็นโครงกระดูกของนางศรีสอาด วงษ์สรรพ์ อายุ 84 ปี มารดาตนเองที่อยู่ด้วยกันที่บ้านหลังนี้ แต่นางศรีสอาดเสียชีวิตด้วยโรคประจำตัวมากว่า 3 ปีแล้ว โดยเก็บศพไว้ที่บ้านไม่ได้มีการแจ้งตาย ส่วนบ้านที่เห็นผุพังเพราะผู้เป็นพ่อสั่งไว้ไม่ให้ขาย จึงปล่อยให้อยู่ในสภาพเช่นนั้นโดยไม่ได้ทำอะไร ส่วนตนเองไม่ได้ทำงาน แต่ใช้เงินมรดกที่พ่อทิ้งไว้ให้มากว่า 30 ปีแล้ว
ด้านเพื่อนบ้าน ให้การว่า ได้กลิ่นศพมานานกว่า 1 เดือนแล้ว กระทั่งครั้งนี้ได้กลิ่นอีกจึงโทรศัพท์แจ้งเจ้าหน้าที่ตำรวจเข้าไปตรวจสอบ ส่วนนายประภัทรนั้นไม่เคยออกมาสุงสิงกับใคร วันๆ จะอยู่แต่ในบ้าน ซึ่งเท่าที่ทราบนายประภัทร เหมือนถูกบังคับให้อยู่กับบ้านมาตั้งแต่เด็กๆ พ่อแม่ไม่ให้ออกไปไหนมาไหน จนกลายเป็นคนเก็บกด เก็บเนื้อเก็บตัวไม่ยุ่งเกี่ยวกับใคร แต่ก็ไม่เคยทำร้ายใคร จากการตรวจสอบเบื้องต้น เจ้าหน้าที่ตำรวจ คาดว่าผู้ตายเสียชีวิตมาแล้วไม่ต่ำกว่า 3 ปี ส่วนสาเหตุยังไม่ทราบแน่ชัด ต้องรอส่งศพชันสูตรที่สถาบันนิติเวช แต่ทราบมาว่าที่บ้านของนายประภัทร ค่อนข้างมีฐานะร่ำรวยมาก่อน โดยบิดาของนายประภัทร ก่อนเสียชีวิตทำงานอยู่ที่ท่าเรือ ส่วนนางศรีสอาด มารดา มีอาชีพรับราชการ ทั้งคู่อยากให้นายประภัทร เรียนเก่งและโตขึ้นเป็นหมอ จึงให้ลูกอยู่แต่ในบ้านอ่านหนังสือทั้งวันไม่ให้ออกไปเล่นนอกบ้าน จนนายประภัทรเหมือนเป็นคนเก็บกด และมีอาการทางประสาทเล็กน้อย หลังจากนี้จะนำตัวนายประภัทร ไปสอบปากคำ และส่งให้จิตแพทย์ตรวจอาการทางจิต