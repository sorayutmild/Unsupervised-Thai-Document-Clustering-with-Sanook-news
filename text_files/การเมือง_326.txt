จากกรณีเมื่อวันที่ 18 สิงหาคม 2562 นายสิระ เจนจาคะ ส.ส.พรรคพลังประชารัฐ (พปชร.) พร้อมคณะลงพื้นที่จังหวัดภูเก็ต เพื่อตรวจสอบกรณีมีการก่อสร้างโครงการก่อสร้างอาคารชุด หรือคอนโดมิเนียมหรู เป็นที่พักอาศัยบนที่ดินซึ่งได้รับการร้องเรียนว่ามีการออกเอกสารสิทธิโดยไม่ชอบด้วยกฎหมาย และทำให้ผู้ที่อยู่อาศัยใกล้เคียงได้รับผลกระทบ
>> "สิระ" เตรียมขน 8 ส.ส. ลงตรวจที่ดิน "อดีตตำรวจชั้นผู้ใหญ่" ใหญ่แค่ไหนก็ติดคุกได้
โดยในโลกออนไลน์มีการเผยแพร่คลิปวีดีโอเหตุการณ์ขณะที่นายสิระ กำลังพูดคุยกับเจ้าหน้าที่ตำรวจ สภ.กะรน เรื่องการปฏิบัติหน้าที่ โดยนายสิระต่อว่าเจ้าหน้าที่ตำรวจ เนื่องจากไม่มีตำรวจมาดูแลระหว่างที่ ส.ส.ลงพื้นที่ ทั้งที่เวลาพวกตนเดินทางไปลงพื้นที่ที่อื่นก็ยังมีการจัดเตรียมเจ้าหน้าที่ตำรวจมาดูแล ส.ส.ที่มาทำงาน ให้เกียรติ ส.ส. ที่มาทำงานเพื่อบ้านเมือง พร้อมยังบอกว่า พรุ่งนี้พวกตนจะออกจากโรงแรม 11 นาฬิกา คงทราบนะว่าจะต้องทำอย่างไร ตนจะให้โอกาสอีกครั้งหนึ่ง
ด้านตำรวจนายดังกล่าวถามกลับว่า "พี่ใช้คำว่าให้โอกาสอีกครั้งหนึ่ง หมายความว่า ผมผิดไปแล้วหรือฮะ" นายสิระยังตอบกลับว่า “ไม่ผิดได้อย่างไร ผมมาลงปฏิบัติหน้าที่คุณก็รู้อยู่ แล้วคุณอยู่ไหน"
อย่างไรก็ตาม เหตุการณ์จบลงด้วยการที่นายตำรวจขอโทษต่อนายสิระ และอธิบายว่าพวกตนไปปฏิบัติหน้าที่ที่อื่นอยู่ จึงไม่ได้มาดูแล
ขอบคุณคลิปจาก Mtoday TV