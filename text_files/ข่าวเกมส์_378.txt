
เป็นเกมที่แฟนๆแฮร์รี่พอตเตอร์ไม่ควรพลาดเลยจริงๆสำหรับเกม HARRY POTTER: HOGWARTS MYSTERY เกมใหม่ที่หยิบยกเอาโลกเวทย์มนต์จากแฮร์รี่พอตเตอร์มาใส่ไว้ในเกม ทำให้แฟนๆของเรื่องนี้รู้สึกอินตามไปได้อย่าง่ายๆ สำหรับบทความนี้เราจะมาพูดถึงอีกหนึ่งไฮไลท์ที่แฟนๆแฮร์รี่ต้องสนใจกันอย่างแน่นอนนั่นคือในเรื่องของการเลือกบ้านในฮอกวอตส์นั่นเอง
 
เกม HARRY POTTER: HOGWARTS MYSTERY
แนว : RPG
ผู้ให้บริการ: Jam City, Inc.
 
 

หากเป็นในเวอร์ชั่นภาพยนตร์นั้นการเลือกบ้านจะเป็นหน้าที่ของหมวกคัดสรร ซึ่งเด็กๆปีหนึ่งทุกคนจะต้องเข้าร่วมพิธีคัดสรรบ้านในคืนแรกที่มาถึงยังฮอกวอตส์  พูดถึงหมวกคัดสรรแล้วนั้นได้มีการกล่าวถึงตำนานที่มาผ่านบทเพลงที่มีการขับร้องในเรื่อง เผยว่า  ครั้งหนึ่งหมวกเคยเป็นสมบัติของหนึ่งในสี่ผู้ก่อตั้ง ก็อดดริก กริฟฟินดอร์ มันถูกร่ายมนตร์อย่างพร้อมเพรียงจากสี่ผู้ก่อตั้ง เพื่อให้แน่ใจว่านักเรียนจะได้รับการคัดสรรไปยังบ้านที่คู่ควร โดยเลือกตามความพึงใจเฉพาะรายในตัวนักเรียนจากผู้ก่อตั้งแต่ละคน   (ข้อมูลจาก : muggle-v.com)

ความสามารถของหมวกคัดสรร คือมันสามารถ ทักษะในการพินิจใจ (Legilimency) ซึ่งช่วยให้มันมองลึกเข้าไปในหัวของผู้สวมใส่ และคาดการณ์ความสามารถ หรืออารมณ์ของเขาหรือเธอ ทั้งยังสามารถตอบโต้กับผู้สวมใส่ได้ โดยพลังเหล่านี้มาจากความเฉลียวฉลาดแท้จริงของสี่ผู้ก่อตั้งนั่นเอง
 
ทั้งนี้อย่าเพิ่งคิดว่าหมวกใบนี้จะเพอร์เฟ็คไปเสียหมดเพราะมันเองก็มีบ้างที่คัดนักเรียนไปผิดบ้านเช่นกัน โชคดีที่ในเกม HARRY POTTER: HOGWARTS MYSTERY การเลือกบ้านเป็นสิ่งที่เราสามารถทำได้เองเลย

บ้านในฮอกวอตส์นั้นมีการแบ่งเป็น 4 บ้าน จาก 4 ผู้ก่อตั้งโรงเรียนซึ่งได้แก่
 

1.กริฟฟินดอร์
บ้าน กริฟฟินดอร์ ก่อตั้งโดย ก็อดดริก กริฟฟินดอร์ เป็นบ้านสำหรับเด็กนักเรียนที่โดดเด่นในด้านของผู้ที่มีความมุ่งมั่น ซื่อสัตย์ มีไหวพริบ มีคุณธรรม และกล้าหาญ  สัญลักษณ์ประจำบ้านได้แก่ สิงโต สีประจำบ้านคือ สีแดง และสีทอง มีนิกหัวเกือบขาด เป็นผีประจำบ้าน  เหล่าบรรดาตัวละครดังที่อยู่บ้านหลังนี้ก็เช่น แฮร์รี่ พอตเตอร์ , รอน วีสลีย์ และ เฮอร์ไมโอนี่ เกรนเจอร์ 3ตัวเอกของเรื่อง
 

2.ฮัฟเฟิลพัฟ
บ้านฮัฟเฟิลพัฟ สำหรับบ้านหลังนี้มีผู้ก่อตั้งคือ เฮลก้า ฮัฟเฟิลพัฟ ซึ่งเธอนั้นได้รับการชื่นชมว่าเป็นแม่มดที่ทรงเสน่ห์มากๆ
บุคลิกนักเรียนที่เหมาะกับบ้านหลังนี้นั้นจะต้องเป็นคนที่ มุ่งมั่น อดทน และยึดถือความยุติธรรมเป็นที่ตั้ง  สัญลักษณ์ประจำบ้านได้แก่ ตัวแบดเจอร์ สีประจำบ้าน คือ สีเหลืองและดำ
สำหรับผีประจำบ้านนั้นได้แก่ บาทหลวงอ้วน เป็นบ้านที่ นิวท์ สคามันเดอร์ และ เซดดริก ดิเกอรี่ สังกัดอยู่
 

3.เรเวนคลอ
มาต่อกันที่ในส่วนของบ้านเรเวนคลอกันต่อ สำหรับบ้านนี้นั้นมีผู้ก่อตั้งคือ โรเวนนา เรเวนคลอ  เป็นบ้านที่เหมาะสมกับเด็กที่มีความฉลาดสูง มีบุคลิกดีโดดเด่น ไม่ติดเล่น สีประจำบ้านหลังนี้ได้แก่ สีน้ำเงินและสีบรอนซ์ สัญลักษณ์ประจำบ้าน คือ นกอินทรี มีผีประจำบ้านคือ เกเลดี้ (สุภาพสตรีสีเทานั่นเอง)  บ้านหลังนี้เป็นบ้านที่ โช แชง สังกัดอยู่  (บุคลิกดี สวย ฉลาด สมกับบ้านหลังนี้จริงๆ)
 

4.สลิธีริน
ปิดท้ายที่บ้านสลิธีริน บ้านหลังนี้เหมาะอย่างยิ่งกับใครก็ตามที่มีความมุ่งหมายอันแรงกล้า และ กล้าพอที่จะทุกอย่างเพื่อให้เป้าหมายของตนสำเร็จ อย่างที่เราจะเห็นได้ชัดจากตัวละครที่สังกัดอยู่บ้านหลังนี้อย่าง เดรโก มัลฟอย , แครป , กอย และ ทอม ริดเดิ้ล แต่ละคนล้วนฉลาดแต่แกมโกงด้วยกันทั้งนั้น บ้านสลิธีริน ก่อตั้งโดย ซัลลาซาร์ สลิธิริน ผู้ซึ่งสร้างห้องแห่งความลับซ่อนเอาไว้ในปราสาท โดยมั่นหมายว่าคนที่คู่ควรจะเรียนเวทย์มนต์ต้องเป็นเหล่าผู้วิเศษเท่านั้น  สัตว์ประจำบ้านหลังนี้ใครที่ดูแฮร์รี่มาคงรู้กันดีว่ามันก็คือ งู นั่นเอง โดยสีประจำบ้านได้แก่ สีเขียว และ สีเงิน
 
แต่ละบ้านล้วนมีตำนานที่น่าสนใจมากมายอันจะเห็นได้จากในเรื่อง แฮร์รี่ พ็อตเตอร์ มาว่ากันต่อในเรื่องของการเลือกสังกัดบ้านอย่างที่ได้แนะนำไปแล้วว่าบ้านแต่ละหลังเหมาะกับนักเรียนประเภทใด มีความแตกต่างกันตรงไหน ทีนี้ก็ต้องย้อนมามองดูตัวเราแล้วว่าเรามีลักษณะตรงกับบ้านหลังไหนกันแน่ หรือเอาง่ายกว่านั้นจิ้มเอาเลยไหมชอบอันไหนจิ้มอันนั้นก็ได้อยู่เหมือนกัน เพราะแน่นอนว่าของแบบนี้ไม่มีผิดอยู่แล้วจ้า

นอกเหนือจากวิธีเลือกสุ่มหรือเลือกตามชอบแล้วนั้นอีกหนึ่งวิธียอดฮิตที่สาวกแฮร์รี่ พอตเตอร์ใช้ในการเลือกบ้านกันก็คือการไปเล่นควิซว่าตัวเองเหมาะสมกับบ้านหลังไหนผ่านเว็บไซต์ชื่อดังอย่าง  https://www.pottermore.com   เว็บที่แฟนๆแฮร์รี่ไม่ควรพลาด ภายในเว็บมีข้อมูลของโลกเวทย์มนต์อัดแน่นอยู่มากมาย โดยในเว็บนั้นเป็นภาษาอังกฤษซึ่งก็จะได้ฝึกภาษากันไปในตัว สำหรับวิธีการสมัครนั้นทำได้ไม่ยากหาอ่านได้จากที่นี่  https://www.muggle-v.com/10826  เลยจ้า ในลิงค์นี้จะมีแปลไทยให้อยู่จ้าเป็นเว็บไทยที่รวมข้อมูลเกี่ยวกับแฮร์รี่ พอตเตอร์ ไว้มากที่สุดเลยก็ว่าได้
 
ใครที่สนใจก็อย่าลืมไปโหลดมาเล่นด้วยกันได้นะครับกับเกม HARRY POTTER: HOGWARTS MYSTERY  รับรองไม่ผิดหวังจ้า