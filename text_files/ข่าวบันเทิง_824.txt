ใบเตย อาร์สยาม หลังที่ออกมายอมรับแบบตรง ๆ ว่าได้ไปกินข้าวกับ ทักษิณ ชินวัตร และได้รับเงินค่าจ้างเป็นเงินกว่าหนึ่งล้านบาทว่าเป็นความจริงนั้น ทำให้เกิดกระแสวิพากษ์วิจารณ์เป็นวงกว้าง แต่เจ้าตัวได้ออกมายืนยันว่างานดังกล่าวได้ผ่านทางต้นสังกัดเรียบร้อยแล้ว 
ล่าสุดวันนี้ ใบเตย อาร์สยาม พร้อมด้วย เณร ศุภชัย นิลวรรณ กรรมการผู้จัดการ ค่ายเพลงอาร์สยาม ในเครือ บมจ.อาร์เอส ได้ออกมาชี้แจงประเด็นดังกล่าวให้ทุกฝ่ายหายข้องใจ
"เราได้รับการว่าจ้างจากทางอดีตนายกให้ไปทำการแสดงจริง ซึ่งที่ผ่านมาทางบริษัทเคยถูกว่าจ้างจากผู้ใหญ่มาหลายท่านแล้วไม่ใช่แค่ท่านนี้ ซึ่งสาเหตุหลักที่เราส่งนักร้องไปก็เพราะว่าถ้าหากงานจ้างถูกกติกาที่เราตั้งไว้เราก็พร้อมส่งนักร้องไปทำการแสดงครับ"
"ในส่วนของค่าจ้างที่บอกว่า 500,000 บาท อันนั้นมันรวมไปถึงค่าจิปาถะต่างๆ ค่าที่พัก ค่าใช้จ่าย ทุกอย่างด้วยซึ่งค่าตัวจริงๆ แค่ 200,000 บาทเท่านั้นครับ และที่คุณโอ๊คออกมาพูดว่าคุณพ่อไม่ได้เป็นคนจ้าง ถูกต้องครับเพราะทางอดีตนายกท่านไม่ได้เป็นผู้ว่าจ้างโดยตรง แต่เป็นบุคคลอื่นที่ติดต่อเข้ามาทางบริษัทเรา ซึ่งตัวผมเองก็จำไม่ได้ว่าเป็นใครเพราะเรื่องมันก็นานมาแล้ว"
"เรื่องรับประทานอาหารที่เป็นข่าว อันนี้ก็คือเรื่องปกติของการทำงานอยู่แล้วที่เจ้าภาพจะเชิญนักร้องไปร่วมโต๊ะอาหาร เหมือนเป็นการให้เกียรติซึ่งกันและกันครับ"
"สำหรับตัวน้องใบเตยเรื่องการให้สัมภาษณ์ ผมมองว่าเป็นในลักษณะของการชื่นชมตามปกติที่เด็ก ๆ ได้พบเจอกับผู้หลักผู้ใหญ่ ซึ่งหลายคนอาจจะเข้าใจว่าเราฝักใฝ่ฝ่ายใดรึเปล่า เราต้องบอกตามตรงว่าเราเป็นบริษัทบันเทิงเรา เราแค่มอบความบันเทิง เราไม่ได้ฝักใฝ่ฝ่ายใดฝ่ายหนึ่งแน่นอน เราพร้อมที่จะร่วมงานกับทุกฝ่ายครับ"
เป็นเพราะใบเตยบอกว่าบริษัทเราสนิทสนมกับอดีตนายกรึเปล่า ทางบริษัทถึงได้ออกมาตั้งโต๊ะแถลง ?
เรารู้จักและสนิทสนมกับทุกรัฐบาลครับและให้ความร่วมมือเป็นอย่างดีมาตลอด เราเรียกใบเตยมาคุยตั้งแต่วันแรกที่เค้าออกมาให้สัมภาษณ์ ก็สอนเค้าว่าถ้าหากมีชื่อของบุคคลที่สามในประเด็นให้สัมภาษณ์ก็อย่ากล่าวพาดพิง ไม่ว่าจะเป็นเรื่องดีหรือไม่ดี เพราะมันอาจกระทบต่อความรู้สึกประชาชนได้"
นอกจากใบเตยแล้วทางอาร์สยามได้ส่งคนอื่นไปด้วยรึเปล่า ?
"มีหลายค่ายหลายสังกัดครับ แต่ผมไม่อยากพาดพิงถึงใคร เพราะทุกคนก็รับงานตามหน้าที่เหมือนกัน"
ด้าน ใบเตย อาร์สยาม ได้พูดเปิดใจเรื่องดังกล่าวด้วยน้ำตาคลอเบ้า พร้อมกับเผยว่าขอโทษที่พูดไม่คิดและทำให้ทุกฝ่ายเดือดร้อน 
"ใบเตยต้องขอโทษที่ทำให้ทุกคนทุกฝ่ายต้องเดือดร้อนและไม่สบายใจ ใบเตยตัองขอโทษทุกคนมาก ๆ ค่ะ (ร้องไห้) ขอโทษอดีตนายก และ ครอบครัว ขอโทษเฮียฮ้อ ขอโทษสื่อมวลชนด้วยที่ครั้งหนึ่งพูดอะไรผิดพลาดไป ตอนนี้หนูได้รับบทเรียนแล้วต้องขอบคุณพี่เณรและเฮียมาก ๆ ที่สั่งสอนอบรมศิลปินคนนี้อย่างดี"
ต่อไปนี้เราจะระมัดระวังเรื่องคำพูดมากขึ้นไหม ?
"คงต้องมีความรู้รอบตัวเพิ่มมากขึ้น และใบเตยก็ต้องขอโทษมาก ๆ ถ้าหากความจริงไปกระทบกระเทือนถึงหลาย ๆ ฝ่าย"
น้อยใจอะไรรึเปล่า เหมือนเราพูดความจริงแล้วถูกตำหนิ ?
"ไม่หรอกค่ะ ใบเตยแค่เสียใจที่ครั้งนี้ทุกอย่างมันผิดพลาดเพราะคำพูดของเราเพียงคนเดียว แถมยังไปกระทบถึงหลายฝ่าย"
หลังจากนี้เวลารับงาน เราจะพิจารณามากขึ้นไหม ?
"คงต้องเป็นอย่างนั้นค่ะ คือดูก่อนว่างานไหนเป็นงานของใคร คิดมากกว่าเดิมและยกหน้าที่ให้บริษัทเป็นผู้ตัดสิน"
เรื่องนี้ส่งผลกระทบอะไรกับชีวิตส่วนตัวของใบเตยบ้าง ?
"ตอนแรกคิดว่าจะส่งผลกระทบมาก ๆ แต่วันนี้ใบเตยเห็นแล้วว่ามีแฟนคลับและแฟนเพลงหลายคนเข้าใจเหตุการณ์ที่เกิดขึ้นและทุกคนรู้ว่าใบเตยเป็นคนซื่อตรง ใบเตยชัดเจนในทุกคำพูด ส่วนคนอื่นที่ค่อนข้างรู้สึกไม่ดีกับเรื่องนี้ใบเตยก็ต้องขอโทษอีกครั้งค่ะ
เรื่องบ้านสรุปแล้วซื้อเองหรือได้ส่วนลดยังไง ?
บ้านซื้อเองค่ะ ชื่อตัวเองล้วน ๆ ทุกอย่าง ในเรื่องของส่วนลดได้รับแน่นอน แต่ไม่ใช่เพราะความพอใจส่วนตัว เป็นโปรโมชั่นของโครงการค่ะ"
เฮียฮ้อว่ายังไงบ้างกับเหตุกาณ์ที่เกิดขึ้น ?
คุณเณร"มีการเรียกผมกับใบเตยเข้าไปตำหนิ ตามสายงานของผู้ใต้บังคับบัญชา เกี่ยวกับเรื่องการให้สัมภาษณ์ครับ"
คุณเณรมีอะไรอยากจะกล่าวทิ้งท้ายรึเปล่า ?
"จริง ๆ แล้วผมมองว่าคนไทยส่วนใหญ่มีเหตุผล ซึ่งสำหรับเหตุการณ์นี้หลายคนก็เข้าใจ ส่วนคนที่ไม่เข้าใจผมเองก็ต้องขอวิงวอนด้วยว่าที่เราทำไปทุกอย่างมันตรงไปตรงมาจริง ๆ "
ช็อตน้ำตาซึมของ ใบเตย อาร์สยาม 
