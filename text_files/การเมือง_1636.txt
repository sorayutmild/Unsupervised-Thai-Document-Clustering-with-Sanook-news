ยิ่งลักษณ์ น้ำตาคลอเบ้า เจอเด็กนักเรียนบดินทรเดชา ร้องไห้ระงมฟ้องถูกตัดสิทธิ ไม่สามารถขึ้นม.4 ที่เดิมได้ แฉต้องจ่ายค่าแป๊ะเจี๊ยะ 2-3 แสน
(18 พ.ค.) ผู้สื่อข่าวรายงานว่าในการประชุมเชิงปฏิบัติการ ยุทธศาสตร์ต่อต้านการทุจริตคอร์รัปชั่น ที่ศูนย์ราชการเฉลิมพระเกียรติ ซึ่งมีน.ส.ยิ่งลักษณ์ ชินวัตร นายกรัฐมนตรีเป็นประธาน ได้มีกลุ่มผู้ปกครองและนักเรียนโรงเรียนบดินทรเดชา (สิง สิงหเสนีย์) จำนวนหนึ่งมารอพบนายกฯ เพื่อยื่นหนังสือร้องเรียนและขอให้ตรวจสอบทุจริตเรื่องการแทรกสิทธิเข้าเรียนต่อชั้น ม.4 ของนักเรียนชั้น ม.3 เดิม  
โดยตัวแทนนักเรียนได้กล่าวว่า ปัญหาเกิดมาจากนายสุชาติ ธาดาธำรงเวช รมว.ศึกษาธิการ ที่เปิดช่องให้ทางโรงเรียนมีการเรียกรับเงินเป็นลักษณะของเงินบริจาค จนมีการใช้เส้นสายวิ่งเต้นกันมากมาย ดังนั้นจึงอยากให้มีการยกเลิกการสอบของเด็กม.3 ขึ้นม.4 ที่มีการตั้งระเบียบให้มีการเรียกรับเงิน2 แสนบ้าง 3 แสนบ้าง
ทางด้านน.ส.ยิ่งลักษณ์ ได้ชี้แจงว่ารัฐบาลไม่มีนโยบายอย่างนั้นแน่นอน ซึ่งจากนี้ไปจะมีการตั้งคณะกรรมการขึ้นมาสอบเรื่องนี้ และหากใครมีหลักฐานอะไรก็ขอให้ส่งมาเลย
ผู้สื่อข่าวรายงานว่าในการยื่นหนังสือต่อนายกฯครั้งนี้ ทั้งเด็กนักเรียนและผู้ปกครองต่างมีน้ำตาคลอเบ้าระหว่างยื่นหนังสือด้วย โดยผู้ปกครองบางคนถึงกับร้องไห้ออกมาทีเดียว ขณะที่นายกฯ ก็ได้มีน้ำตาคลอเบ้าด้วยเช่นกัน พร้อมกับรับหนังสือและเรียกหารัฐมนตรีว่าการกระทรวงศึกษาธิการ แต่ปรากฏว่าในขณะนั้น นายสุชาติ ยังเดินทางมาไม่ถึง นายกฯจึงได้รับหนังสือและส่งต่อให้นายนิวัฒน์ธำรง บุญทรงไพศาลเก็บไว้แทน