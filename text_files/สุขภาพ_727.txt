คุณอาจจะเคยเห็นคนที่มีนิสัย “หลงตัวเอง” มาบ้าง และอาจคิดว่ามันเป็นเพียง “นิสัย” ของเขาเท่านั้น แต่จริงๆ แล้ว การหลงตัวเองอาจไม่ได้เป็นแค่นิสัย เช่นเดียวกับนิสัยอารมณ์เดี๋ยวดีเดี๋ยวร้าย ที่อาจเป็นโรคไบโพลาร์ อาการ “หลงตัวเอง” ก็อาจเป็นโรคหลงตัวเองได้เช่นกัน 
โรคหลงตัวเอง (Narcissistic Personality Disorder)
โรคหลงตัวเอง เป็นอาการทางจิตที่สนใจแต่ตัวเอง เห็นตัวเองเป็นใหญ่ ไม่ยอมรับในเหตุผล และคำพูดของคนอื่น ชอบเรียกร้องความสนใจของคนอื่น มีความสุขเมื่อคนอื่นให้ความสนใจตนเอง ไปจนถึงขาดความเห็นอกเห็นใจผู้อื่นตลอดจน ปฏิเสธคำพูดและเหตุผลของผู้อื่นโดยชื่อของโรค มาจากชื่อของชายหนุ่มรูปงามตามตำนานของกรีกอย่าง นาร์ซีซัส ที่รูปร่างหน้าตาดีจนคนทั้งเมืองหลงรัก แต่ถูกเลี้ยงอย่างตามใจจากพ่อแม่ และยังทำร้ายจิตใจของคนอื่นที่เข้ามาหลงรักตนเอง ทำให้โดยเทพแห่งความรักสาปให้หลงรักเงาน้ำของตัวเอง จนถอนตัวไม่ขึ้น และฆ่าตัวตายในที่สุด สุดท้ายก็กลายเป็นดอกที่มีชื่อว่านาร์ซีซัสเหมือนกัน
สาเหตุของโรคหลงตัวเอง

ถูกเลี้ยงดูอย่างตามใจ ทำผิดไม่เคยโดนดุโดนว่า ได้ในสิ่งที่อยากได้มาตลอด มีคนสนใจอยู่ตลอดเวลา
ไม่เคยได้รับความพ่ายแพ้ หรือมีคนยอมให้ชนะมาตลอดชีวิต
ถูกเลี้ยงดูอย่างเคร่งครัด และเข้มงวดมากเกินไป
ในทางกลับกัน อาจเติบโตในครอบครัวที่ไม่เคยดูแล ไม่เคยเหลียวแล จึงชอบที่เห็นเข้ามาสนใจ เข้ามาชื่นชม
ถูกกลั่นแกล้งตั้งแต่เป็นเด็ก ขาดเพื่อน ขาดคนเข้าใจ
ถูกทำร้ายจิตใจอย่างรุนแรงตั้งแต่ตอนเป็นเด็ก ถูกปิดกั้นจากสังคม จนตัวเองต้องสร้างเกราะขึ้นมาปกป้องจิตใจอันบอบบางจากการทำร้ายจากคนอื่น ด้วยการให้กำลังใจตนเอง เพื่อชดเชยการขาดการยอมรับจากคนอื่น
เป็นคนหน้าตาดี หรือเก่ง มีความสามารถ แล้วหลงว่าไม่มีใครหน้าตาดี หรือเก่งเท่าตนเอง

ลักษณะอาการของผู้เป็นโรคหลงตัวเอง

ชอบเรียกร้องความสนใจโดยการแสดงด้านดีๆ ของตนเองให้ผู้อื่นเห็น เช่น ถ่ายรูปมุมสวยๆ หล่อๆ เรียกยอดไลค์ ในโลกโซเชียล อวดความสามารถของตนเองให้ผู้อื่นเห็น แต่รู้สึกเหมือนได้รับความพ่ายแพ้ เมื่อมีใครได้รับความสนใจมากกว่า
สำคัญตัวเองผิด เหตุผลของตัวเองดีกว่าคนอื่น เข้าใจว่าตัวเอง และความสามารถของตัวเองดีกว่าคนอื่นไปหมด
เข้าใจว่าเฉพาะคนที่ดีมากๆ เก่งมาก หน้าตาดีมากเท่านั้นที่จะเข้าใจตัวเอง
ชอบใช้ หรือวานให้คนอื่นทำอะไรให้ ไม่เคยช่วยเหลือคนอื่นที่ดูด้อยกว่าตนเอง
จิตใจหยาบกระด้าง เย็นชา ไม่สนใจว่าคนอื่นจะรู้สึกอย่างไร ไม่มีความเห็นอกเห็นใจผู้อื่น
ความคิด ทัศนคติ คำพูด และพฤติกรรมต่างๆ ที่ไม่เห็นด้วย จะถือว่างี่เง่า ไม่ยอมรับ โดนปฏิเสธไปเสียหมด
พร้อมที่จะยกตนข่มทุกคน พร้อมทั้งลบหลู่ ดูหมิ่นคนอื่น กล้าวหาว่าร้ายใส่คนอื่นได้โดยไม่รู้สึกผิด
ชอบใช้คำพูดรุนแรง ถากถาง ทำร้ายจิตใจคนอื่น ด่าทอคนอื่นด้วยคำพูดแรงๆ
โกหกได้หน้าตาเฉย แม้แต่เรื่องเล็กๆ น้อยๆ เพื่อให้คนอื่นยอมรับ
ปลอมตัวเป็นคนอื่น คนที่ดีกว่าตัวเอง เพื่อให้คนอื่นเข้ามาสนใจตัวเอง


วิธีรักษาจากโรคหลงตัวเอง
เนื่องจากเป็นอาการทางจิต ผู้ป่วยจึงต้องยอมรับตัวเองว่ามีความผิดปกติ พร้อมจะเปิดใจ และรับคำปรึกษาจากจิตแพทย์ แต่ก็ไม่ใช่ว่าคนที่มีอาการหลงตัวเองจะเป็นโรคหลงตัวเองไปเสียทุกคน ต้องให้แพทย์เป็นผู้วินิจฉัยว่ามีความผิดปกติมากถึงขั้นเป็นอาการทางจิตหรือไม่
เราคงจะเคยเห็นคนที่ปลอมตัวเป็นคนอื่นโดนเป็นเฟซบุ๊คปลอม หรืออินสตาแกรมปลอมมาแล้ว นอกจากนี้ยังอาจจะเคยพบเจอคนที่ยอมโกหกทุกเรื่องราวในชีวิต สร้างตัวตนใหม่ขึ้นมาอีกตัวหนึ่ง เพื่อที่จะปกปิดเรื่องราวในชีวิตของตนเองจริงๆ ขอให้ทราบเอาไว้ว่าคนเหล่านี้มีความเป็นไปได้ว่าจะมีอาการทางจิตที่เรียกว่า โรคหลงตัวเอง ดังนั้นหากพบว่าตัวเอง หรือคนรอบข้างมีความเสี่ยงที่จะเป็นโรคนี้ รีบพบแพทย์อย่างเร็วที่สุด