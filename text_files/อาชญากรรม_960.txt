(10 ก.พ.) เมื่อเวลาประมาณ 11.00 น. ที่ผ่านมา มีรายงานว่า เกิดเหตุประชาชนจำนวหนึ่งได้รับบาดเจ็บจากเหตุขวดสารเคมี คล้ายน้ำกรดกระเด็นใส่ เนื่องจากขวดดังกล่าวถูกรถโดยสารประจำทางขับผ่านมาและทับจนแตก เจ้าหน้าที่รีบนำตัวส่งโรงพยาบาล
เหตุดังกล่าวเกิดขึ้นที่ป้ายรถโดยสารประจำทาง บริเวณปากซอยเพชรเกษม 25/1 ถนนเพชรเกษมฝั่งขาออก ขณะเกิดเหตุมีประชาชนประมาณ 10 คน กำลังยืนรอรถโดยสารอยู่ กระทั่งรถโดยสารสาย 84 เส้นทางอ้อมใหญ่-บีทีเอสวงเวียนใหญ่ กำลังขับเข้าป้ายรถ ปรากฏว่ารถแล่นทับขวดสารเคมีที่พื้นถนน ทำให้ขวดแตกและน้ำกระจาย กระเด็นใส่ประชาชนที่ยืนรอรถโดยสารอยู่ มีอาการปวดแสบปวดร้อน บางคนล้มลงไปนอนดิ้นที่พื้น
ทั้งนี้ จากการตรวจสอบพบว่า ขวดสารเคมีดังกล่าวมีลักษณะคล้ายกับน้ำกลั่น คาดว่าน่าจะตกมาจากรถยนต์ที่วิ่งสัญจรไปมา หรือ อาจจะมีผู้นำมาตั้งทิ้งไว้ เมื่อรถโดยสารวิ่งผ่านมา จึงเหยียบขวดดังกล่าวแตก น้ำสารเคมีที่มีคล้ายกับน้ำกรดได้กระเด็นใส่ผู้คน รวมทั้งบริเวณป้ายโฆษณาที่ป้ายรถโดยสาร เปรอะไปด้วยคราบสีขาวที่เกิดจากสารเคมีด้วย
อย่างไรก็ตาม เหตุดังกล่าวพบผู้ได้รับบาดเจ็บ 5 คน อาการสาหัส 1 คน ถูกนำตัวส่งโรงพยาบาลทันที พบมีอาการเป็นแผลพุพองที่ขาและหน้าท้อง แพทย์ได้ทำการรักษาและอนุญาตให้กลับบ้านได้ ส่วนสารเคมีที่พบนั้นยังอยู่ระหว่างการตรวจสอบว่าเป็นสารเคมีชนิดใด