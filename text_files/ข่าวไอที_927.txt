     ห้ามลองดี!! กสทช. ประกาศขอให้ประชาชนลงทะเบียนซิมมือถือแบบเติมเงินทั้งเก่าและใหม่ ภายในวันที่ 31 ก.ค. 58 นี้ หากพ้นกำหนดจะไม่สามารถโทรออกได้
     สำนักงาน กสทช. ขอความร่วมมือผู้ใช้โทรศัพท์มือถือแบบเติมเงินทั้งซิมเก่าและซิมใหม่ ลงทะเบียนซิมภายในวันที่ 31 ก.ค. 2558 นี้ หากพ้นกำหนดจะไม่สามารถใช้โทรออก ไม่สามารถใช้งานอินเทอร์เน็ต และไม่สามารถส่งข้อความได้ แต่ยังคงสามารถรับสายได้ตามปกติ 

     ทั้งนี้การลงทะเบียนซิมเป็นการระบุตัวตนของผู้ใช้งานซิมนั้นๆ เพื่อจะช่วยป้องกันการนำซิมไปใช้ในการกระทำผิดกฎหมาย หรือความมั่นคง ในรูปแบบต่างๆ การลงทะเบียนซิมช่วยในการรักษาสิทธิประโยชน์ ในการรักษาเบอร์ให้เป็นของเรา รักษาเงิน เมื่อเลิกใช้บริการก็สามารถขอเงินคืนได้ และสามารถเรียกร้องสิทธิต่างๆ เมื่อเกิดปัญหาในการใช้งาน 
สำหรับการตรวจสอบว่าซิมที่ใช้อยู่นั้นลงทะเบียนรึยัง ทำได้ง่ายๆ 
วิธีตรวจสอบซิมแบบเติมเงินของท่านว่าลงทะเบียนแล้วหรือยัง     หากท่านอยากทราบว่าซิมแบบเติมเงินของท่านได้เคยลงทะเบียนไว้แล้วหรือยัง ให้กด *151# แล้วกดปุ่มโทรออก (ฟรีทุกเครือข่าย ไม่จำกัดจำนวนครั้ง) รอสักครู่เดียว ระบบก็จะส่งข้อความตอบกลับมา 
     ซึ่งหากเคยมีการลงทะเบียนซิมไว้แล้ว จะมีข้อความตอบกลับมาว่า ซิมการ์ดนี้มีการลงทะเบียนแล้ว แต่หากกด *151# แล้วได้รับข้อความว่า “หมายเลขของท่านเป็นระบบเติมเงิน ยังไม่ลงทะเบียน รหัสลงทะเบียน xxxxxx” ก็จะหมายความว่าซิมของท่านยังไม่เคยลงทะเบียน

วิธีลงทะเบียนซิมแบบเติมเงิน และเอกสารที่ใช้สำหรับซิมที่เคยใช้งานแต่ยังไม่เคยลงทะเบียน
     ไปที่ศูนย์บริการเครือข่ายของท่าน ไม่ว่าจะเป็น เอไอเอส (AIS Shop), ดีแทค (dtac Shop), ทรูมูฟ (True Shop), กสท โทรคมนาคม (CAT), ทีโอที (TOT) และอื่นๆ หรือตัวแทนจำหน่ายกว่า 50,000 ราย ที่มีสัญลักษณ์ “2 แชะ” และแสดงบัตรประจำตัวประชาชนตัวจริง หากเป็นชาวต่างชาติให้พาสปอร์ตตัวจริง หากเป็นแรงงานต่างด้าวให้บัตรประจำตัวแรงงานต่างด้าวตัวจริง และกด *151# เพื่อแสดงรหัสลงทะเบียนให้กับเจ้าหน้าที่     กรณีไม่สะดวกไปลงทะเบียนด้วยตนเอง สามารถมอบอำนาจได้ โดยให้นำ (1) หนังสือมอบอำนาจ (2) บัตรประจำตัวประชาชนตัวจริง หรือ พาสปอร์ตตัวจริงกรณีเป็นชาวต่างชาติ หรือบัตรประจำตัวแรงงานต่างด้าวตัวจริงของผู้มอบอำนาจหรือเจ้าของหมายเลขโทรศัพท์ และ (3) ประจำตัวประชาชนตัวจริง หรือ พาสปอร์ตตัวจริงกรณีเป็นชาวต่างชาติ หรือบัตรประจำตัวแรงงานต่างด้าวตัวจริงของผู้รับมอบ (4) เครื่องโทรศัพท์มือถือพร้อมซิมของผู้มอบอำนาจ ทั้งนี้ กรณีมอบอำนาจสามารถดำเนินการได้ที่ศูนย์บริการลูกค้าผู้ให้บริการของท่านเท่านั้นการลงทะเบียนซิมกับแอพ 2 แชะ ปลอดภัยหรือไม่
     ตัวแทนจำหน่ายที่มีสัญลักษณ์ “2 แชะ” เป็นจุดที่ได้รับอนุญาตและควบคุมดูแลจากผู้ให้บริการมือถือทุกราย ซึ่งสามารถเชื่อถือได้ว่าจะไม่มีการนำข้อมูลบัตรประชาชนของเราไปใช้กระทำการใดๆ โดยจะส่งตรงให้กับสำนักงาน กสทช. และผู้ให้บริการมือถือเพื่อทำการลงทะเบียนซิมการ์ดทันที โดยไม่มีการจัดเก็บไว้ในเรื่องสมาร์ทโฟน ดังนั้น ขอให้ประชาชนมั่นใจได้ว่าข้อมูลของท่านจะถูกเก็บรักษาอย่างปลอดภัย 
ขั้นตอนการลงทะเบียนซิม
     เพียงนำบัตรประชาชน และมือถือที่มีซิมที่จะลงทะเบียนอยู่ในเครื่อง ไปที่ศูนย์บริการเครือข่ายหรือจุดจำหน่ายที่มีสัญลักษณ์ 2 แชะ ภายในวันที่ 31 ก.ค. 58 นี้ เพราะหากพ้นกำหนดจะไม่สามารถโทรออกได้ 
 วิธีลงทะเบียนซิมแบบเติมเงินที่เป็นซิมใหม่
     วิธีลงทะเบียนซิมแบบเติมเงินที่เป็นซิมใหม่ เมื่อมีการซื้อซิมแบบเติมเงินใหม่ ให้ขอลงทะเบียนได้เลยที่ศูนย์บริการทุกค่าย หรือตัวแทนจำหน่ายที่มีสัญลักษณ์ “2 แชะ” หรือที่ร้าน 7-11 โดยสำนักงาน กสทช. ขอแนะนำให้ประชาชนขอลงทะเบียนเลยตอนซื้อซิมเพื่อไม่ต้องเสียเวลากลับมาลง ทะเบียนอีก และอาจลืมลงทะเบียนจนหมดกำหนดเวลาและไม่สามารถใช้งานได้ 
 ผู้ใช้งานซิมระบบรายเดือน (postpaid) จะต้องลงทะเบียนด้วยหรือไม่ ?
     สำหรับผู้ใช้งานซิมแบบรายเดือน (postpaid) ไม่จำเป็นต้องลงทะเบียนซิมซ้ำอีก เนื่องจากโดยปกติแล้ว เมื่อเราสมัครใช้งานซิมระบบรายเดือน จะต้องมีการลงทะเบียนก่อน และยืนยันตัวตนกับผู้ให้บริการทุกเครือข่ายไว้เรียบร้อยแล้ว 
 ผู้ใช้งานสามารถดาวน์โหลดแอพพลิเคชัน “2 แชะ” มาลงทะเบียนซิมเองได้หรือไม่?
     แม้ว่าผู้ใช้งาน จะสามารถดาวน์โหลดแอปพลิเคชัน “2 แชะ” มาติดตั้งไว้ในเครื่องโทรศัพท์มือถือหรือสมาร์ทโฟนเองได้ แต่ก็ไม่สามารถใช้ลงทะเบียนซิมด้วยตนเองได้ เนื่องจากการใช้แอพ “2 แชะ”จะต้องใช้ชื่อผู้ใช้ (Username) และรหัสผ่าน (Password) 
     
     ซึ่งจะออกให้เฉพาะตัวแทนจำหน่ายของผู้ให้บริการมือถือเท่านั้น ทั้งนี้ เพื่อความปลอดภัยในการลงทะเบียนซิมของประชาชน และการพิสูจน์ผู้ใช้งานที่แท้จริง โดยป้องกันไม่ให้ประชาชนถูกแอบอ้างนำบัตรประชาชนของตนไปลงทะเบียนเป็นหมาย เลขของผู้อื่น 


ลงทะเบียนซิมได้ที่ไหนกรณีดำเนินการเอง
     สามารถลงทะเบียนซิมการ์ดได้ทั้งซิมใหม่ และซิมเก่า ที่ศูนย์บริการโทรศัพท์เคลื่อนที่ของแต่ละเครือข่าย หรือ ณ จุดจำหน่าย ที่มีสัญลักษณ์ 2 แชะ หากซื้อซิมใหม่ที่ร้านเซเว่นอิเลฟเว่น ติดต่อขอลงทะเบียนซิมได้ ก่อนซื้อซิม ฟรีไม่มีค่าใช้จ่ายใดๆ กรณีมอบอำนาจ สามารถลงทะเบียนที่ศูนย์บริการโทรศัพท์เคลื่อนที่เครือข่ายของท่านเท่านั้น
กรณีมอบอำนาจ
     สามารถลงทะเบียนที่ศูนย์บริการโทรศัพท์เคลื่อนที่เครือข่ายของท่านเท่านั้น 
ทำไมต้องลงทะเบียนซิมโทรศัพท์เคลื่อนที่ระบบเติมเงิน
     ประเทศไทยมีการใช้โทรศัพท์มือถือมากถึง 100 ล้านเลขหมาย โดยเป็นการใช้ซิมแบบเติมเงิน (prepaid) 90 ล้านเลขหมาย และส่วนใหญ่ไม่ลงทะเบียนซิม ทำให้เกิดช่องทางในการนำเอาซิมไปใช้ในทางที่ผิดและเป็นอันตรายต่อสังคมไทย 
     ไม่ว่าจะเป็นการใช้โทรศัพท์ในการข่มขู่ หลอกลวง ซื้อขายยาเสพติด จุดระเบิด จนนำไปสู่ความเสียหายต่อชีวิตแลทรัพย์ของประชาชน และความมั่นคงของประเทศ และไม่สามารถหาผู้กระทำความผิดมาลงโทษได้ 
     และในแง่มุมของการใช้บริการ การไม่ลงทะเบียนซิม ทำให้ผู้ใช้บริการเกิดความยุ่งยากในการเรียกร้องสิทธิต่างๆ เช่น การเรียกคืนเงินเมื่อเลิกใช้บริการ และการป้องกันปัญหาผู้แอบอ้างนำหมายเลขของเราไปใช้บริการ เป็นต้น     สำนักงาน กสทช. จึงเล็งเห็นความจำเป็นต้องแก้ไขดังกล่าว โดยได้ออกมาประกาศขีดเส้นตายให้มีการลงทะเบียนซิมแบบเติมเงินภายในวันที่ 31กรกฎาคม 2558 หากพ้นกำหนดท่านจะไม่สามารถโทรออกหรือใช้งานอินเทอร์เน็ตได้ 
     แต่จะสามารถรับสาย และรับ SMS/MMS ได้เท่านั้นในระยะเวลาหนึ่งก่อนมีการยุติการให้บริการ อย่างไรก็ตาม ท่านจะโทรออกเบอร์ฉุกเฉินได้ เช่น แจ้งเหตุด่วนเหตุร้าย อัคคีภัย และเรียกรถพยาบาล เป็นต้น 
     สำนักงาน กสทช. จึงอยากเชิญชวนให้ประชาชนไปลงทะเบียนเพื่อรักษาสิทธิการใช้งานของท่านตั้งแต่บัดนี้เป็นต้นไป โดยไม่ต้องรอถึงวันที่ 31 กรกฎาคม 2558 ทั้งนี้ วิธีการตรวจสอบว่าซิมแบบเติมเงินของท่านลงทะเบียนแล้วหรือยัง และขั้นตอนการลงทะเบียนนั้นจะง่ายมาก      นายฐากร ตัณฑสิทธิ์ เลขาธิการ กสทช.เผยยอดลงทะเบียนซิมเติมเงิน ณ วันที่ 9 มี.ค. 2558 ทะลุ 6,017,902 เลขหมายแล้ว โดยแยกเป็นซิมในเครือข่าย AIS 3,473,362 เลขหมาย ซิมในเครือข่ายDTAC 1,540,547 เลขหมาย ซิมในเครือข่าย TRUE 870,496 เลขหมาย TOT 99,336 เลขหมาย และCAT 34,161 เลขหมาย เฉลี่ยมีคนลงทะเบียนซิมเติมเงินวันละ 170,000 เลขหมาย
ที่มา: www.it24hrs.com, nbtc.go.th
