การถอนฟัน สร้างบาดแผลในช่องปากค่อนข้างชัด โดยเฉพาะการผ่าฟันคุดที่เป็นฟันที่จมอยู่ใต้เหงือก ประกอบกับการเป็นแผลในช่องปากที่มีการติดเชื้อได้ค่อนข้างง่าย จากการรับประทานอาหารต่างๆ ของเราเอง เศษอาหารอาจเข้าไปตามซอกหลืบจนทำให้เกิดแบคทีเรียได้ หากเราดูแลรักษาความสะอาดไม่ดีพอ นอกจากอาการเจ็บปวดบวมของแผลยังอาจทำให้เราดูแลรักษาความสะอาดของช่องปากได้ไม่สะดวกนัก
ดังนั้น จึงขอแนะนำวิธีดูแลตัวเองหลังทำฟัน รวมถึงหลังผ่าฟันคุดมาให้ทราบกัน เพื่อลดความเสี่ยงในการติดเชื้อ และให้แผลกลับมาหายได้ไวๆ กินข้าวอร่อยได้เหมือนเดิม
>> ปวดแบบไหน สงสัยว่าเป็น “ฟันคุด”
>> ฟันคุดคืออะไร? ทำไมต้องผ่าฟันคุด? ไม่ผ่าได้ไหม?
>> เมื่อต้องผ่าฟันคุด ทำไมไม่ใช้ยาสลบ?
10 วิธีดูแลตัวเองหลัง “ทำฟัน-ผ่าฟันคุด”

หลังผ่าตัด ให้กัดผ้าก๊อซที่บริเวณแผลนาน 1 ชั่วโมง ห้ามบ้วนเลือด และน้ำลายทิ้ง เพราะอาจทำให้ปากแผลเปิด และเลือดไหลไม่หยุดได้
หากหลังจากนั้นเลือดยังไม่หยุดไหล ให้เปลี่ยนผ้าก๊อซ กัดต่ออีก 15 นาที
งดแตะ สัมผัสแผลด้วยลิ้น นิ้ว หรืออื่นๆ
ประคบน้ำแข็งที่แก้มข้างที่มีแผล 24-48 ชั่วโมง เพื่อลดอาการปวดบวม
ทานยาแก้ปวดได้ หากมีอาการปวดมากๆ
เลือกกินอาหารอ่อน หรือเหลว โดยใช้ฟันอีกข้างในการบดเคี้ยว
หลีกเลี่ยงการกินอาหารที่มีขนาดเล็ก เพราะอาจเข้าไปตกหล่นในแผล จนแผลติดเชื้อได้
แปรงฟันตามปกติ แต่งดใช้แปรงบริเวณแผล
งดการบ้วนปาก บ้วนน้ำแรงๆ อาจทำให้ปาดแผลเปิด เลือดไหลได้
ในคืนแรกควรนอนหมอนสูง หรือใช้หมอนสองใบหนุนนอน เพื่อลดอาการบวม

ระหว่างรอแผลหายสนิท หากเกิดอาการผิดปกติ เช่น แผลบวมอักเสบ ปวดแผลมากผิดปกติ หรืออาการปวดไม่ดีขึ้นภายใน 1-2 วัน ควรรีบพบทันตแพทย์เพื่อเช็กอาการอีกครั้ง