( 28 พ.ย. ) ผู้สื่อข่าวรายงานจากพรรคประชาธิปัตย์ว่า หลังจากลงมติในญัตติไม่ไว้วางใจนายกรัฐมนตรี และรัฐมนตรีรายบุคคล เสร็จสิ้นแล้ว ในช่วงบ่าย นายอภิสิทธิ์ เวชชาชีวะ หัวหน้าพรรคประชาธิปัตย์ ได้เรียกประชุมคณะกรรมการบริหารพรรค และ ส.ส.พรรค เพื่อประเมินสถานการณ์การเมือง และกำหนดท่าทีของพรรค โดยมีกระแสข่าวว่า มีส.ส.บางส่วนจะเสนอให้ส.ส.ลาออกทั้งพรรค เพื่อเดินทิศทางเดียวกับการต่อสู้ของนายสุเทพ เทือกสุบรรณ แกนนำกลุ่มผู้ต่อต้านระบอบทักษิณ และเดินหน้าปฏิรูปประเทศโดยสภาประชาชน
ขณะที่ยังมีบางส่วนไม่เห็นด้วย กับการลาออกทั้งพรรค เพราะเชื่อว่าไม่ส่งผลสะเทือนต่อรัฐบาล เนื่องจากสภายังอยู่ อาจจะทำให้การต่อสู้ของพรรคเสียเปรียบ ซึ่งเชื่อว่าพรรคจะถกเถียงจนได้ข้อยุติในวันเดียวกันนี้
โดยนายบุญยอด สุขถิ่นไทย ส.ส.บัญชีรายชื่อพรรคประชาธิปัตย์ กล่าวว่า การเรียกประชุมด่วนส.ส.ของพรรคเพราะสถานการณ์ตอนนี้ พรรคควรมีท่าทีอย่างใดอย่างหนึ่งออกมา โดยเฉพาะการเดินเคียงข้างกับประชาชน แต่ไม่แน่ใจว่าจะมีใครเสนอประเด็นอะไร โดยเฉพาะเรื่องของการลาออกทั้งพรรคหรือไม่ แต่ถ้ามีการเสนอคงจะต้องถกกัน เพราะจะต้องคำนึงถึงการทำหน้าที่ในสภา และการประเมินสถานการณ์ของรัฐบาลในขณะนี้ เพราะยังมีการชิงเล่นเกมอยู่