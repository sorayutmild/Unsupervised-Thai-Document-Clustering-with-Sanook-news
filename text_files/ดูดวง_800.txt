เสียงร่ำลือโจษขานด้วยพลังศรัทธากับพระภิกษุรูปหนึ่งในจังหวัดหนองคายและละแวกจังหวัดใกล้เคียง อีกทั้งยังโด่งดังข้ามโขงไปยังประเทศเพื่อนบ้าน ประเทศลาว และแถบอาเซียน “หลวงพ่อบาทเดียว” หรือ พระครูสังฆรักษ์ ถาวระธมฺโม เจ้าอาวาสวัดป่าอุดมคงคานิมิต คือที่มาแห่งความเลื่อมใส จากการเล่าขานว่ามีพระภิกษุรูปหนึ่งของ วัดป่าอุดมคงคานิมิต ตั้งอยู่หมู่บ้านปากสวย ตำบลบ้านเดื่อ อำเภอเมือง จังหวัดหนองคาย

ที่มีความสามารถพิเศษในการทำนาย ทายทักดวงชะตาของผู้คนได้อย่างแม่นยำยิ่งกว่าจับวาง เมื่อท่านทำนายทายทักไปแล้ว ผู้ที่เข้าไปขอพรบารมีมักจะประสบแต่ความโชคดีกันทั่วหน้า บางท่านก็กล่าวว่า ท่านสามารถชี้เป็นชี้ตายให้กับผู้คนได้ด้วยเช่นกัน ด้วยเสียงคำร่ำลือนี่เองจึงทำให้มีผู้คนจากทั่วทุกสารทิศต่างก็หลั่งไหลเดินทางเพื่อไปขอพรบารมี
เพื่อชีวิตใหม่ในทางที่ดีขึ้นด้วยญาติโยมผู้เลื่อมใสศรัทธาที่หลังไหลเข้ามาไม่ขาดสาย อีกทั้งยังมีศิลปินนักร้องนักแสดงที่มีชื่อเสียงระดับแนวหน้าของเมืองไทยด้วยเช่นกัน อาทิ หญิงลี , พีสะเดิด ส่วนค่ายกครูหรือค่าทำนายทายทักนั้น ท่านคิดค่ายกครูเพียงครั้งละ 1 บาทเท่านั้น จึงเป็นที่มาของคำว่าหลวงพ่อบาทเดียว นั่นเอง

หลักการที่ใช้ในการดูดวงส่วนใหญ่มาจากตัวเลข 7 หลัก ซึ่งดูมาจากวันเดือน ปีเกิด จริงเท่านั้น หากไม่ตรงก็จะเกิดอันตรายเภทภัยในภายหลัง เมื่อใครประสบกับความเดือดร้อนเข้ามาหา เพื่อขอให้ทำนายทายทักดวงชะตาหรือดวงชีวิต และขอพรและขอบารมีให้ช่วยผลักดันให้ชีวิตดีขึ้น เมื่อทำพิธีเสร็จแล้วก็จะต้องเสียค่าครู คนละบาทเดียวเท่านั้น โดยทำอย่างนี้มากว่า 20 ปีแล้ว มีประชาชนที่เลื่อมใสศรัทธาจากการทำนายทายทักดวงชะตาหลั่งไหลมามากมาย