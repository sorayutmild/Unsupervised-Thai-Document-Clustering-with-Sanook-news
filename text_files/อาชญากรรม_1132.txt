นักร้องวงร็อคแนวเบล็คเมทัลชื่อดัง ฉายา "อเวจี" ถูกแทงคอดับสยองคาบ้าน เมียคาดฝีมือแฟนเพลง
ผู้สื่อข่าวรายงานว่า (10 ม.ค.) สน.สายไหม รับแจ้งเหตุแทงกันเสียชีวิตภายในบ้านเลขที่ 49/206 หมู่บ้านพัฒนชัย แขวงสายไหม เขตสายไหม กทม. ที่เกิดเหตุเป็นทาวน์เฮ้า 2 ชั้น บริเวณชั้น1 พบศพ นายสามองค์ ไตรศรัทธา อายุ 36 ปี นักร้องนำและมือเบส ฉายา"อเวจี"ของวงเซอร์เรนเดอร์ ออฟ ดิวินิตี้(Surrender of Divinity) วงร็อคแนวแบล็คเมทัล(Black Metal)ชื่อดัง ซึ่งจะทัวร์ต่างประเทศและรับงานตามฮอลลิวูดผับ ร็อคผับ สภาพศพสวมเสื้อยืดสีดำ กางเกงขาสั้นสีดำถูกแทงด้วยอาวุธมีดที่บริเวณลำคอด้านซ้าย 1 แผลหน้าอก 1 แผล พบอาวุธมีดขนาด 1 ฟุตและโทรศัพท์มือถือผู้ก่อเหตุถูกทิ้งไว้ในถังของห้องน้ำชั้นล่าง
จากการสอบถาม นางจารุวรรณ สุรพล อายุ 34 ปี ภรรยาผู้ตาย กล่าวว่า ผู้ก่อเหตุคือ นายปราการ หาญพันธุ์บุษกร หรือ สันต์ เป็นแฟนเพลงของสามี ที่รู้จักกันตอนสามีไปร้องเพลงที่ฮอลลีวูดผับ เมื่อ 3 ปีก่อนนายสันต์กับสามีเคยมีเรื่องบาดหมางใจกันแต่ก็ทำความเข้าใจกันเรียบร้อยแล้ว และก็ไม่ได้ติดต่อกันนานแล้ว จนกระทั่งนายสันต์ติดต่อมา
ก่อนเกิดเหตุเมื่อวานนี้นายสันต์ได้โทรมาหาตนเองตอนประมาณ 4 ทุ่มบอกจะเข้ามาหาที่บ้าน แต่บอกว่าให้มาวันนี้ ทำให้วันนี้ประมาณ 17.00 น. นายสันต์ก็เข้ามาที่บ้านพร้อมกับเอาเสื้อมา 3 ตัวให้สกรีนให้เพราะที่บ้านรับทำงานอาร์ทด้วย ซึ่งก็ได้พูดคุยถามสารทุกข์สุขดิบกันตามปกติ ทั้งสองคนก็ซื้อเบียร์มากินกันที่หน้าบ้าน จากนั้นตนได้พาลูกขึ้นไปนอนชั้นบน โดยระหว่างที่นอนอยู่ก็รู้สึกไม่สบายใจ เพราะข้างล่างเงียบผิดปกติจึงลงมาดู พบว่าสามีเสียชีวิตแล้ว ส่วนนายสันต์ก็หายตัวไปแล้ว
เบื้องต้น สาเหตุคาดเกิดจากการกินเบียร์แล้วทะเลาะวิวาท พูดจาขัดใจกันจนทำให้ก่อเหตุขึ้น โดยจะเร่งติดตามตัวผู้ก่อเหตุมาดำเนินคดี
 
ขอขอบคุณภาพจาก กลุ่มคนอาสา กู้ชีพ กู้ภัย Thailand