กลายเป็นสงครามผ่านโซเชียลมีเดียที่หลายคนจับตามอง สำหรับ อั๋น-ภูวนาท คุนผลิน ผู้ดำเนินรายการชื่อดัง และ นางสาวปารีณา ไกรคุปต์ สมาชิกสภาผู้แทนราษฎร (ส.ส.) จ.ราชบุรี พรรคพลังประชารัฐ หลังจากที่ ส.ส.ปารีณา แสดงความคิดเห็นกรณีที่ นายพิธา ลิ้มเจริญรัตน์ ส.ส. แบบบัญชีรายชื่อ พรรคอนาคตใหม่ และ ต่าย-ชุติมา ทีปะนาถ อดีตภรรยา ซึ่งฝ่ายหญิงไปออกรายการคลับฟรายเดย์ที่อั๋น ภูนาท เป็นพิธีกร
>> ปารีณา จวกอั๋น ภูวนาท ทำทุกอย่างแต่ไม่ดัง! แซะแรงผู้หญิงด้วยกัน ควรเห็นใจ ต่าย ชุติมา 
ล่าสุดวานนี้ (30 ก.ค.) ดร.ภูวนิดา คุนผลิน อดีต ส.ส. พรรคไทยรักไทย ได้โพสต์เฟซบุ๊ก Anne Kunpalin ขอใช้สิทธิถูกพาดพิง ออกมาสอนนางสาวปารีณา ในฐานะรุ่นพี่ในสภาผู้แทนราษฎรว่าควรจะทำตัวให้เป็นแบบอย่างที่ดี พร้อมออกโรงปกป้อง อั๋น ภูวนาท ผู้เป็นน้องชาย นอกจากนี้ ยังเสนอ 2 ทางเลือกให้นางสาวปารีณา ว่าจะลบข้อความที่โพสต์และออกมาขอโทษ หรือว่าจะโดนฟ้องข้อหาหมิ่นประมาท
ดร.ภูวนิดา ระบุว่า ตนเองในฐานะรุ่นพี่ในสภาผู้แทนราษฎร ขอแนะนำว่า การทำหน้าที่ ส.ส. ซึ่งเป็นบุคคลสาธารณะให้เหมาะสมกับที่ได้รับความไว้วางใจ ควรจะเป็นตัวอย่างที่ดีให้แก่สังคม และน่าจะเป็นบทบาทที่นางสาวปารีณาควรทำได้ดีกว่านี้ ตนเห็นนางสาวปารีณามาตั้งแต่แรกๆ ที่เข้าสภา ซึ่งต่างจากวันนี้ราวคนละคน
และในฐานะพี่สาวของอั๋น ภูวนาท ดร.ภูวนิดาชี้แจงว่าน้องชายเป็นที่รักและความภาคภูมิใจของครอบครัว เป็นคนที่ประสบความสำเร็จในวิชาชีพทุกด้าน ทั้งวงการบันเทิง ด้านวิชาการก็เรียนจบปริญญาเอก ขณะที่ด้านธุรกิจก็ประสบความสำเร็จ ขณะที่ชีวิตครอบครัวก็ทำหน้าที่ได้ดี และเป็นคุณพ่อที่ได้รับรางวัล Father of the Year 2019
สุดท้าย ดร.ภูวนิดา เสนอ 2 ทางเลือกให้กับนางสาวปารีณา คือ
1. ลบข้อความที่กล่าวหาจากโซเชียลมีเดียทุกอันที่ทำให้เสื่อมเสียชื่อเสียงของ อั๋น ภูวนาท และลงข้อความขอโทษ
2. ฟ้องความผิดฐานหมิ่นประมาท ตามประมวลกฎหมายอาญา มาตรา 326

อย่างไรก็ตาม ดูเหมือนข้อความของ ดร.ภูวนิดาจะไปไม่ถึงนางสาวปารีณา เพราะอีกฝ่ายยังไม่ลบโพสต์ และได้ประกาศลางาน 7 วัน เพื่อพาลูกชายไปพักผ่อนที่ประเทศสิงคโปร์ ก่อนโรงเรียนจะเปิดเทอม