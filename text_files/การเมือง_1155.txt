เลขาฯ สมช. เผย ยอมรับมีข้อมูล กระแสข่าว กลุ่มอัลกออิดะห์ โพสต์ขู่ฆ่า "พ.ต.ท.ทักษิณ" ผ่านโซเชียลมีเดีย แต่ไม่ยืนยันข้อเท็จจริงเป็นอย่างไร ขอตรวจสอบก่อน
พลโทภราดร พัฒนถาบุตร เลขาธิการสภาความมั่นคงแห่งชาติ เปิดเผยกับสำนักข่าว ไอ.เอ็น.เอ็น. โดยยอมรับว่า มีข้อมูลกลุ่มอัลกออิดะห์ประกาศตามล่าสังหาร พ.ต.ท.ทักษิณ ชินวัตร อดีตนายกรัฐมนตรี เนื่องจากโกรธแค้นที่เป็นผู้อยู่เบื้องหลังเหตุการณ์ตากใบปี 2004 และสังหารชาวกรือเซะ จ.ปัตตานี ทั้งนี้ หน่วยความมั่นคง ยังไม่ยืนยันว่าเป็นข้อเท็จจริงหรือไม่อย่างไร ซึ่งขณะนี้ ได้ประสานไปยังหน่วยงานความมั่นคง สำนักข่าวกรองแห่งชาติ และกระทรวงการต่างประเทศ เพื่อตรวจสอบรายละเอียดอีกครั้ง และยังไม่มั่นใจว่าเป็นเพียงการปล่อยข่าว หรือ กระทำขึ้นโดยฝ่ายผู้ไม่หวังดีหรือไม่
ด้าน นายจักรกฤษณ์ ศรีวลี รองอธิบดีกรมสารนิเทศ ในฐานะรองโฆษกกระทรวงการต่างประเทศ ระบุ เรื่องดังกล่าวว่า กำลังตรวจสอบข้อมูลไปยังสถานทูตไทยในประเทศจอร์แดน รวมถึงดำเนินการเพื่อสอบถามไปยังกลุ่มนักศึกษาไทย ที่ได้แปลภาษาของอัลกออิดะห์ โพสต์เผยแพร่ผ่านโซเชียลมีเดียต่างๆ ด้วยว่า เป็นข้อเท็จจริงอย่างไร