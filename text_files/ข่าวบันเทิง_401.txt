
เป็นอีกหนึ่งประเด็นที่ทำเอาขาเผือกคอยติดตามอยู่ห่างๆ แบบห่วงๆ สำหรับกรณีที่มีขาเม้าท์ลือว่า ครอบครัวของ นางร้าย ป. สามีแอบนอกใจ ซึ่งงานนี้หลายคนก็โยงไปที่ครอบครัวของสาว "เป้ย ปานวาด" เพราะดูพักหลังๆ เจ้าตัวมักจะโพสต์ข้อความส่อแววดราม่าอยู่บ่อยๆ
ล่าสุดในงานเปิดสาขาใหม่ eveandboy เมกาบางนา เป้ย ปานวาด ได้ออกมาเปิดใจกับสื่อถึงเรื่องราวที่เกิดขึ้นทั้งหมดเป็นครั้งแรก ยอมรับมีปัญหากับสามี "ป๊อป นิธิ" จริง แต่ไม่ได้รุนแรงอย่างที่ข่าวออก ซึ่งตอนนี้ก็เคลียร์กันและให้อภัยเรียบร้อยแล้ว พร้อมขอบคุณทุกกำลังใจที่มอบให้ ส่วนเรื่องตามหลักศาสนาที่อิสลามสามารถมีภรรยาได้ 4 คนนั้น แต่ต้องขอภรรยาคนแรกก่อน...
"ยอมรับนะคะ เราพูดตามตรงว่าทุกครอบครัวมีปัญหาอยู่แล้ว เป้ยยอมรับว่าครอบครัวของเป้ยก็มีปัญหา แต่ด้วยความที่เป็นครอบครัว ถ้าเกิดมีปัญหาขึ้นมา เราหันหน้าคุยกัน และเลือกที่จะให้อภัยซึ่งกันและกัน เลือกที่จะจับมือและเดินต่อไป เพราะมันคือครอบครัว"
เราให้อภัยสามีใช่ไหม?"เป้ยขอบคุณทุกกำลังใจที่มีให้ ไม่ว่าจะเป็นไอจี หรือเฟซบุ๊ค เป้ยอ่านทุกข้อความ แต่ว่าปัญหามีจริง แต่ไม่ได้ใหญ่โตขนาดนั้น ทุกอย่างตอนนี้เราเคลียร์กันเรียบร้อย ไม่ได้ยิ่งใหญ่อย่างที่หลายคนคิด สภาพจิตใจโอเค ทุกอย่างกำลังจะดีขึ้นเรื่อยๆ เพราะว่าพื้นฐานครอบครัวเราเกิดจากความรัก" หนิง บอกว่าเป้ยเครียดมากจนร้องไห้? "(หน้านิ่ง เหมือนร้องไห้) เป้ยขอบคุณทุกกำลังใจ ขอบคุณจากใจ และขอบคุณแทนน้องโปรดด้วย เราเข้มแข็งขึ้น เพราะเรารู้สึกว่าเรามีลูก มีคนที่เรารัก คุณป๊อปก็รักเรา เราก็รักคุณป๊อป" หลายคนอยากเห็นภาพเป้ยมีความสุขเหมือนเมื่อก่อน? "มีความสุขค่ะ อย่างที่บอกทุกครอบครัวมีปัญหาอยู่แล้ว มันขึ้นอยู่ว่าเราจะเลือกให้ออกมาเป็นแบบไหน สำหรับคนที่ชื่นชมครอบครัวเรา เราก็ยังเป็นครอบครัวเหมือนเดิมค่ะ สำหรับข่าวที่เกิดขึ้น ด้วยความที่เป็นอักษรย่อคนก็จะคาดเดา ทำให้ข่าวค่อนข้างกว้าง คนก็คิดว่าจะเป็นอย่างโน้นอย่างนี้ แต่เป้ยขอบอกตรงนี้เลยว่า เรื่องไม่ได้ใหญ่โต"
ครั้งนี้ให้อภัย กลัวจะมีครั้งต่อไปอีกไหม? "เราทำทุกวันนี้ให้ดีที่สุด ในส่วนของคุณป๊อป เป้ยไม่ขอตอบ ขอตอบในส่วนของตัวเอง ถ้าได้เจอคุณป๊อปก็อาจจะได้ฟังในส่วนของเขา ทุกวันนี้ครอบครัวเรายังเป็นครอบครัวเหมือนเดิม" ในส่วนคนที่นับถืออิสลามสามารถมีภรรยาได้หลายคน เป้ย ยอมรับได้ไหม? "เท่าที่เป้ยทราบ การที่จะมีภรรยาคนที่สองที่สาม ต้องขออนุญาตคนแรกก่อน แต่ตรงนี้เราไม่ขอพูดให้เป็นประเด็นขึ้นมา ตรงนี้มันไม่เกี่ยวกับศาสนา ตอนนี้เป้ยกำลังใจดี และให้อภัย"