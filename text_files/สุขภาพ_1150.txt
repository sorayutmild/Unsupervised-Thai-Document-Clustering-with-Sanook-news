การออกกำลังกายมีหลากหลายรูปแบบแล้วแต่ความถนัดและความสนใจของแต่ละคน อาจสามารถแบ่งออกได้กว้างๆ ว่าเป็นการออกกำลังกายแบบคาร์ดิโอ และเวทเทรนนิ่ง แต่หากอยากออกกำลังกายเพื่อลดน้ำหนักโดยเฉพาะ ควรออกกำลังกายแบบไหนถึงจะเหมาะสมที่สุด?
คาร์ดิโอ คืออะไร?
การออกกำลังกายแบบคาร์ดิโอ คือการออกกำลัง “หัวใจ” กล่าวคือ คาร์ดิโอ เป็นการออกกำลังกายที่ช่วยเสริมสร้างกล้ามเนื้อของหัวใจ และปอดให้แข็งแรง ช่วยลำเลียงออกซิเจนเข้าสู่หัวใจ และปอดได้ดียิ่งขึ้น และยังช่วยกระตุ้นอัตราการเต้นของหัวใจ ปรับระดับความดันโลหิตให้เป็นปกติ และยังเผาผลาญพลังงานจากการทานอาหารส่วนเกินได้อีกด้วย
พูดง่ายๆ คาร์ดิโอ เป็นการออกกำลังกายที่ทำให้คุณเหนื่อยจนใจเต้น เหงื่อออก หายใจหอบ พูดได้ไม่เป็นประโยค
ตัวอย่างการออกกำลังกายแบบคาร์ดิโอ

วิ่ง
ปั่นจักรยาน
ว่ายน้ำ
แอโรบิค

เป็นต้น
เวทเทรนนิ่ง คืออะไร?
เวทเทรนนิ่ง คือการออกกำลังกายโดยเน้นการใช้พละกำลังเป็นสำคัญ กล่าวคือ เวทเทรนนิ่ง เป็นการออกกำลังกายฝึกกล้ามเนื้อที่อาศัยแรงของน้ำหนักจากอุปกรณ์ต่างๆ ในการเพิ่มแรงต้านทาน (หรืออาจจะเป็นน้ำหนักของร่างกายตัวเอง) เมื่อเพิ่มแรงต้านทานให้กับกล้ามเนื้อเป็นประจำ จะทำให้กล้ามเนื้อเกิดการปรับตัว และแข็งแรงขึ้น สามารถต้านทานกับแรง หรือน้ำหนักต่างๆ ได้ดียิ่งขึ้น
การออกกำลังกายแบบเวทเทรนนิ่ง อาจไม่ได้ขยับร่างกายมากจนเหนื่อยหอบ แต่สังเกตได้ง่ายๆ คือจะทำให้กล้ามเนื้อส่วนต่างๆ ของร่างกายรู้สึกปวดเมื่อย
ตัวอย่างของการออกกำลังกายแบบเวทเทรนนิ่ง

ยกน้ำหนัก
อุปกรณ์เสริมสร้างกล้ามเนื้อในฟิตเนส
ดัมเบล
ท่าออกกำลังกายต่างๆ ที่ไม่เน้นการขยับเขยื้อนร่างกายไปมาเร็วๆ แต่เน้นใช้กล้ามเนื้อเป็นหลัก เช่น วิดพื้น สควอท และโยคะ

อยากลดน้ำหนัก ควรออกกำลังกายแบบไหน?
ถ้าอยากลดน้ำหนักอย่างได้ผล ควรออกกำลังกายทั้งคาร์ดิโอ และเวทเทรนนิ่งควบคู่ไปด้วยกัน โดยคาร์ดิโอจะเป็นการออกกำลังกายเพื่อช่วยเผาผลาญพลังงานส่วนเกินออกไปจากร่างกาย ส่วนเวทเทรนนิ่งจะช่วยเสริมสร้างกล้ามเนื้อให้แข็งแรง เพื่อช่วยให้การคาร์ดิโอทำได้อย่างมีประสิทธิภาพมากยิ่งขึ้น เช่น หากคุณยกน้ำหนัก เล่นโยคะจนกล้ามเนื้อแข็งแรงมากยิ่งขึ้น คุณก็จะวิ่ง ปั่นจักรยาน หรือแอโรบิคได้นานกว่าเดิม เป็นต้น นอกจากนี้ เวทเทรนนิ่งยังช่วยไม่ให้น้ำหนักของเราขึ้นง่ายด้วย
คาร์ดิโอ กับ เวทเทรนนิ่ง อย่างไร ให้ลดน้ำหนักอย่างได้ผล
ในแต่ละคนอาจจะเริ่มต้นออกกำลังกายอย่างเต็มที่ได้ไม่เท่ากัน เพราะลักษณะของรูปร่าง มวลกล้ามเนื้อ รวมถึงสุขภาพโดยรวม (เช่น โรคประจำตัว หรือข้อจำกัดบางอย่างของร่างกาย) ของแต่ละคนไม่เหมือนกัน จึงควรปรึกษาแพทย์หรือผู้เชี่ยวชาญเพื่อหาวิธีเริ่มต้นออกกำลังกายที่เหมาะสมให้
แต่สำหรับคนทั่วไป สามารถเริ่มออกกำลังกายเพื่อลดน้ำหนักได้ ด้วยการคาร์ดิโอราว 30 นาที-1 ชั่วโมง แล้วค่อยต่อด้วยเวทเทรนนิ่งอีก 30 นาที-1 ชั่วโมง ทั้งคาร์ดิโอและเวทเทรนนิ่งรวมกันประมาณ 1-2 ชั่วโมง ไม่ควรออกกำลังกายมากเกินกว่า 2-3 ชั่วโมง (ติดต่อกัน) เพราะอาจทำให้เหนื่อยล้ามากเกินไปจนอาจเป็นอันตรายต่อร่างกายได้ 
ทั้งนี้หากไม่แน่ใจในเรื่องข้อจำกัดของสุขภาพของตัวเอง ควรตรวจร่างกายและปรึกษาแพทย์ให้มั่นใจก่อนเริ่มออกกำลังกายอย่างจริงจัง โดยเฉพาะที่อยากออกกำลังกายเพื่อเตรียมตัวลงแข่งวิ่งมาราธอน หรือไตรกีฬา ที่ต้องใช้ร่างกายมากๆ อาจต้องตรวจร่างกาย โดยเฉพาะสภาพหัวใจมากเป็นพิเศษ เพื่อหลีกเลี่ยงความเสี่ยงที่อาจเกิดขึ้นกับหัวใจขณะออกกำลังกายได้

คาร์ดิโอ VS เวทเทรนนิ่ง เราเหมาะกับการออกกำลังกายแบบไหน?
