จากกรณีนักศึกษาหญิงถูกทำร้ายเสียชีวิต ภายในหอพักบีเอ็มบี อพาร์ตเมนท์ เลขที่ 1/40 หมู่15 ต.คลองหนึ่ง อ.คลองหลวง ที่เกิดเหตุภายในห้องพักเลขที่ 240 ชั้นที่ 3 ตึก 2 พบศพ น.ส.เก๋ (นามสมมุติ) อายุ 20 ปี นักศึกษาชั้นปีที่ 2 มหาวิทยาลัยชื่อดังแห่งหนึ่งใน จ.ปทุมธานี นอนหงายเสียชีวิตอยู่กลางพื้นห้อง สวมเสื้อยืดสีขาว กางเกงนอนขาสั้นสีเทา มือทั้งสองข้างถูกมัดด้วยสายไฟเตารีดไฟฟ้านั้น
ล่าสุดตำรวจ สภ.คลองหลวง แถลงการจับกุม นายนัฐกร หรือนัท กัมนุฬา อายุ 27 ปี อยู่บ้านเลขที่ 10 หมู่ 9 ต.หนองขวาว อ.ศีขรภูมิ จ.สุรินทร์ พร้อมด้วยของกลางเป็นกางเกงขาสั้นสามส่วนลายพราง จำนวน 1 ตัว ,โทรศัพท์มือถือ 1 เครื่อง หลังก่อเหตุบุกเข้าห้องพักแล้วฆ่ารัดคอ น.ส.เก๋ (นามสมมุติ) อายุ 20 ปี นักศึกษาปี 2 คณะมนุษยศาสตร์และสังคมศาตร์ มหาวิทยาลัยชื่อดังแห่งหนึ่งใน จ.ปทุมธานีเมื่อวานนี้ (1 มี.ค)
จากการสอบสวน นายนัฐกร ให้การรับสารภาพว่า เป็นผู้ลงมือก่อเหตุ และให้การว่า ตนเองอาศัยในหอพักดังกล่าวกับแฟนสาวซึ่งเป็นนักศึกษามหาวิทยาลัยเดียวกับผู้ ตาย กระทั่งเมื่อเวลา 05.00 น. ได้ปีนจากชั้น 1 ไปจนถึงห้องพักผู้ตายจากด้านหลัง ตั้งใจจะมาขโมยชุดชั้นใน เนื่องจากชอบขโมยไปเก็บไว้ พร้อมกับยอมรับว่าเป็นโรคจิต แต่จังหวะที่เปิดมุ้งลวดเข้าไปด้านใน ผู้ตายตื่นและร้องโวยวายจึง ชกเข้าที่บริเวณท้อง หน้าอก ลำคอ หลายครั้ง แต่ผู้ตายยังส่งเสียงร้องจึงใช้ขวดสุราตีเข้าที่คาง และได้หยิบชุดชั้นใน 3 ตัวมาปิดปาก รัดคอ และใช้สายเตารีดมัดมือ ก่อนผู้ตายจะแน่นิ่ง ก่อนจะหลบหนีได้หยิบโทรศัพท์ กระเป๋าเงิน และเอาไปขายต่อให้กับนายชัช ไม่ทราบชื่อสกุลจริง ในราคา 13,000 บาท
ทั้งนี้พบว่า นายนัฐกรฯ มีหมายจับในคดีลักทรัพย์ อีกหลายคดี
ขอบคุณภาพจากครอบครัวข่าว 3