
เอิ้น ปานระพี โบกมือลาครอบครัวข่าว 3 เป็นที่เรียบร้อย เจ้าตัวเผยผันตัวเองไปเป็นผู้ผลิตรายการ 
เป็นฤดูกาลแห่งการโยกย้ายของผู้ประกาศข่าวหลายค่ายหลายช่องสับเปลี่ยนกันดูครื้นเครงเป็นอย่างมาก ล่าสุด ผู้ประกาศข่าวหน้าหวานแห่งครอบครัวข่าว 3  เอิ้น ปานระพี ขอโบกมือลาอีกคน แต่เพื่อไม่ให้เกิดเสียงคำถามตามมาเยอะ เอิ้น ปานระพี ได้เปิดเผยว่า การอำลาครั้งนี้จะไปเป็นผู้ผลิตรายการซึ่งเป็นรายการของตัวเอง ถือเป็นอีกหนึ่งบทบาทที่น่าจับตามองเป็นอย่างมาก
จากกระแสคนเริ่มทักเยอะว่าสาว เอิ้น ปานระพี หายหน้าไปจากหน้าจอรายการข่าวช่อง 3 วันนี้ทีมข่าว Sanook! News มีคำตอบมาให้ชัดเจนว่าเธอกำลังจะหมดสัญญากับช่อง 3 และไม่ได้ทำการต่อแล้ว เพื่อเตรียมพร้อมสู่บทบาทใหม่การเป็นผู้ผลิตรายการ 
"เนื่องจากเมื่อสิ้นเดือนมิถุนายน สัญญาการอ่านข่าวที่ช่อง 3 ของเอิ้นหมดอายุพอดีค่ะ ต้องตัดสินใจว่าจะต่อสัญญาหรือไม่ ถ้าหากต่อสัญญา เอิ้นจะต้องทำหน้าที่อ่านข่าวต่อไป จึงทบทวนว่าจะเอาอย่างไรดี ใช้เวลาคิดอยู่พอสมควรค่ะ"
"สุดท้ายตัดสินใจว่า จะขอหยุดการอ่านข่าว เพื่อไปเป็นผู้ผลิตรายการไอทีเต็มตัว จากที่เคยทำอยู่เล็กๆ น้อยๆ ก็จะหันไปทำเต็มตัวมากขึ้น พร้อมๆ กับทำงานด้านไอที และเป็นอาจารย์สอนหนังสือ ตามสิ่งที่ได้เรียนมาตลอด คือด้านไอทีค่ะ"
งานด้านไอที คือสิ่งที่ เอิ้น ปานระพี สนใจและเรียนมากระทั่งจบปริญญาเอก
"หลายคนอาจจะไม่ทราบว่าจริงๆ แล้วเอิ้นเรียนจบทั้งตรี โท และเอก มาทางด้านไอทีค่ะ จึงมาสอนหนังสือด้านไอที โดยตอนนี้ก็เป็นอาจารย์พิเศษ สอนวิชา MIS (Management Information System) ให้แก่นักศึกษาระดับปริญญาโทที่ นิด้า (NIDA) ด้วย ซึ่งการสอนและการทำงานด้านไอที ต้องทุ่มเท ศึกษา ค้นคว้า ติดตามความรู้ต่างๆด้านไอทีอย่างต่อเนื่อง"
"ซึ่งความรู้เหล่านี้ เอิ้นก็นำไปใช้ประกอบในการทำรายการไอทีได้เช่นเดียวกัน และทั้งหมดนี้เป็นการทำงานไปในทิศทางเดียวกัน เอิ้นจึงคิดว่าน่าจะทำให้ได้ผลงานที่ดี เป็นประโยชน์ต่อผู้ชมมากขึ้น มากกว่าที่จะทำควบคู่ไปกับการอ่านข่าวค่ะ"
"เพราะงานอ่านข่าวก็เป็นงานที่ต้องทุ่มเท ใช้เวลามากในการเตรียมตัวเช่นกัน ต้องทำการบ้าน ศึกษาข้อมูลในหลายๆด้าน ศึกษาข่าว ติดตามข่าว แทบจะตลอดเวลา เพื่อประโยชน์ของผู้ชมค่ะ เนื้องานจึงไม่ใช่แค่เฉพาะที่เห็นทางหน้าจอทีวีค่ะ ขณะที่การเป็นผู้ผลิตรายการเองก็ต้องใช้เวลามากทีเดียว"
"สุดท้าย เอิ้นก็ตัดสินใจที่จะขอไม่ต่อสัญญาการอ่านข่าวค่ะ ซึ่งผู้ใหญ่ที่ช่อง 3 ท่านก็เข้าใจ และอนุญาตค่ะ"
"ที่ผ่านมา เอิ้นต้องขอขอบพระคุณผู้ใหญ่ทุกท่านที่ให้โอกาสเอิ้นได้ทำงานเป็นผู้ประกาศข่าว ซึ่งเป็นงานที่เอิ้นรักและภูมิใจมาตลอดเวลาหลายปีค่ะ"
"ต้องขอขอบพระคุณคุณแดง สุรางค์ เปรมปรีดิ์ และคุณพลากร สมสุวรรณ ผู้ให้โอกาสเอิ้นตั้งแต่วันแรกของการเป็นผู้ประกาศข่าว ขอบพระคุณพี่พิศณุ นิลกลัด อาจารย์คนแรกที่สอนเอิ้นในการอ่านข่าวตั้งแต่วันแรก จนเอิ้นได้มีวันนี้ ขอบพระคุณคุณประวิทย์ มาลีนนท์, คุณสำราญ ฉัตรโท, พี่อาร์ม วิบูลย์ ลีรัตนขจร ผู้ให้โอกาสเอิ้นได้เติบโตจนถึงวันนี้ และขอบคุณพี่กิตติ สิงหาปัด อาจารย์อีกท่านที่ให้คำแนะนำในการทำข่าวค่ะ"
"รู้สึกใจหายมากๆ เหมือนกันค่ะ ที่เราทำหน้าที่ผู้ประกาศข่าวมากว่า 11 ปี แล้วอยู่มาวันหนึ่ง ต้องตัดสินใจเลือกทางแบบสุดขั้วเหมือนกัน รู้สึกใจหายทุกครั้งที่ได้อ่านคอมเมนต์ของเพื่อนๆ พี่ๆ น้องๆที่เขียนถามถึงทาง Social Network ของเอิ้นว่าเอิ้นหายไปไหน ไม่เห็นมาอ่านข่าวเลย"
"เอิ้นต้องขอบคุณมากๆๆ จริงๆ นะคะ ที่รอติดตามชมทางหน้าจอ ขอขอบคุณเพื่อนๆ พี่ๆ น้องๆ ที่ติดตามการอ่านข่าวของเอิ้นและเป็นกำลังใจให้กันมาตลอดค่ะ"
เรียกว่าทิ้งบทบาทผู้ประกาศข่าวไปเป็นผู้ผลิตรายการเลยไหม
"ตอนนี้ มาเน้นที่งานพิธีกร และการเป็นทั้งพิธีกรและผู้ผลิตรายการไอที24ชั่วโมง พร้อมๆ กับทำงานด้านไอที และงานสอนหนังสือค่ะ เรียกว่าไปทางด้านไอทีเต็มตัว ส่วนงานอ่านข่าว ถ้าตอนนี้ก็หยุดงานประกาศข่าวเลยค่ะ .....แต่ว่าในอนาคตก็ยังเป็นสิ่งที่ตอบไม่ได้ค่ะ เอิ้นอาจจะกลับมาทำงานในบทบาทผู้ประกาศข่าวอีกก็ได้นะคะ เป็นเรื่องของอนาคตค่ะ"
รายการใหม่เป็นแนวไหน
"เรื่องรายการที่ผลิต ตอนนี้จะมีอยู่ 2 ส่วนนะคะ ส่วนแรกคือช่วงไอทีที่อยู่ในรายการ แชมป์จัดไป ซึ่งออกอากาศอยู่แล้ว ในช่อง 3 Family (13) ทุกวันอาทิตย์ เวลา 12.00-13.00 น. ค่ะ"
"อีกส่วนคือ รายการ ไอที 24 ชั่วโมง ก็จะติดตามได้ทางช่อง 9 MCOT HD ซึ่งก็ยังคงเป็นคล้ายๆเดิมที่เอิ้นได้ทำมาประมาณกว่า 4 ปีแล้วนะคะ แต่ว่า เมื่อก่อนจะอยู่ในรายการข่าว แต่ตอนนี้มาเป็นรูปแบบรายการจริงๆ ก็จะมีสไตล์ที่เปลี่ยนไปเล็กน้อยให้เป็นรูปแบบรายการค่ะ และก็ยาวขึ้นนิดนึงค่ะ"
"แต่ก็ยังคงเน้นความเป็นเทคโนโลยีและไอที ใกล้ๆตัวค่ะ เป็นแนว infotainment คือให้ความรู้พร้อมๆกับดูแบบเพลิดเพลินได้ด้วยค่ะ ก็พยายามนำเสนอให้เข้าใจง่าย เป็นเรื่องไม่ไกลตัว เป็นสิ่งรอบๆ ตัวเรานี่แหละค่ะ สามารถนำไปประยุกต์ใช้ได้จริงในชีวิตประจำวัน ดูได้ทั้งนักเรียน นักศึกษา คุณแม่บ้าน วัยรุ่น วัยทำงาน จนถึง ผู้ใหญ่วัยเกษียณ เลยค่ะ เดี๋ยวนี้ ไอทีเป็นเรื่องของทุกคนค่ะ"
"เอิ้นต้องขอขอบพระคุณ ผอ.ศิวะพร ชมสุวรรณ, คุณสุนทร อารีรักษ์ และคุณจามร จีระแพทย์ ที่ให้โอกาสเอิ้นได้เข้ามาเป็นผู้ผลิตรายการใหม่ในช่อง 9 MCOT HD ด้วยค่ะ"
"รายการ ไอที 24 ชั่วโมง จะออกอากาศทุกวันจันทร์-พฤหัส เวลาประมาณ 20.15 - 20.20 น. (หลังข่าวในพระราชสำนัก) ทางช่อง 9 MCOT HD ช่อง 30 และ Modern 9 TV เริ่ม 25 ก.ค 2559 ค่ะ"
ภาพจาก IG: panraphee