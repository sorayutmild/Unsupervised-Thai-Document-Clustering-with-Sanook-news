11 ม.ค. - พ.ต.อ.ณัฐนันนท์ นานาสมบัติ ผกก.สภ.ท่าอากาศยานสุวรรณภูมิ จ.สมุทรปราการ เปิดเผยว่า ขณะนี้พนักงานสอบสวนได้ออกหมายเรียกให้ นายสมบัติ ชาติไชยไววิทย์ อายุ 55 ปี ข้าราชการกรมศุลกากร สังกัดสำนักงานตรวจของผู้โดยสารท่าอากาศยานสุวรรณภูมิ ที่ถูกกล่าวหาว่าใช้มือตบบ้องหูพนักงานตรวจสอบความปลอดภัย ประจำจุดตรวจผู้โดยสาร ท่าอากาศยานสุวรรณภูมิ ขณะพนักงานชายคนดังกล่าวขอใช้อุปกรณ์สแกนตรวจวัตถุแปลกปลอม ตรวจตามร่างกาย มารับทราบข้อกล่าวหาแล้ว หลังจากที่ผู้เสียหายเข้าแจ้งความกับ พ.ต.ท.สมชาติ มณีรัตน์ สารวัตรเวร สภ.ท่าอากาศยานสุวรรณภูมิ เมื่อวันที่ 8 ม.ค.ที่ผ่านมา โดยเจ้าหน้าที่จะให้เวลา 7 วัน หากไม่มาพบพนักงานสอบสวน ก็คงต้องออกหมายจับตามขั้นตอนต่อไป อย่างไรก็ตาม พล.ต.ต.จิตติ รอดบางยาง ผบก.ภ.จว.สมุทรปราการ ได้กำชับให้เจ้าหน้าที่ตำรวจทำคดีนี้อย่างรอบคอบและเป็นธรรมเนื่องจากผู้ต้องหาเป็นถึงข้าราชการ และเป็นคดีที่ประชาชนให้ความสนใจ
ทั้งนี้ เมื่อเวลา 12.30 น.วันเดียวกันนี้ นายศิริชัย ใหม่ชุ่ม อายุ 33 ปี พนักงานตรวจค้น บริษัท ล็อกซเล่ย์ ผู้เสียหาย ได้เดินทางเข้าให้ปากคำเพิ่มเติมกับพนักงานสอบสวน ที่ สภ.ท่าอากาศยานสุวรรณภูมิ แต่ปฏิเสธที่จะให้รายละเอียดใด ๆ กับผู้สื่อข่าว - สำนักข่าวไทย
อ่านข่าวที่เกี่ยวข้อง: คลิปอ้าง C7 กรมศุลฯ ตบบ้องหู จนท.สนามบิน