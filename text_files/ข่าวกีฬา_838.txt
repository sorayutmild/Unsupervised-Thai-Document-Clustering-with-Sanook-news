กลายเป็นประเด็นร้อนในวงการหมัดๆ มวยๆ เมื่อ อดีตนักมวยชื่อดังอย่าง “สามารถ พยัคฆ์อรุณ” ออกมาวิพากษ์วิจารณ์ถึงยุคตกต่ำของมวยไทย ร้อนถึง “อ.ยิ่งศักดิ์ จงเลิศเจษฎาวงศ์”  จากรายการ “คนดังนั่งเคลียร์” ทาง “ช่อง 2” บันเทิง.. ถึงรส ถึงคุณ ต้องร่อนการ์ดเชิญ “สามารถ” มาเคลียร์เปิดใจ งานนี้จะดุ เด็ด เผ็ด มันส์แค่ไหน เรามีคำตอบ ทำไมอยู่ๆ ถึงไปเปรยว่าผมดูมวยไทยไม่เป็นแล้ว? “จริงๆ แล้วผมเป็นนักมวย ยังไงก็ดูมวยเป็น แต่มาทุกวันนี้ที่ผมว่าผมดูมวยไม่เป็น เพราะว่ากรรมการตัดสินไม่เหมือนกันกับสมัยที่ผมต่อย อย่างสมัยที่ผมต่อย การตัดสินสมัยนั้นเขาจะให้ตามอาวุธ ขยันเตะมั้ย เตะเข้ามั้ย เขาไม่ได้ให้คะแนนเหมือนปัจจุบันนี้
ที่ผมออกมาพูดคือผมไม่รู้ว่าสมัยนี้เขาให้คะแนนกันแบบไหน เท่าที่ความรู้สึกของผมและนักมวยรุ่นๆผม เขาให้คะแนนลูกแข็งแรงกลบหน้าเสื่ออย่างเดียว ทุกวันนี้ถ้าเซียนหน้าเสื่ออยู่กับเราโอกาศชนะจะยากมาก ถ้าว่าวงการมวยมั่วมั้ย มันมั่ว ตีเข่ากันมั่วไปหมด ไม่มีศิลปะแล้วตอนนี้” แสดงว่าเราเป็นห่วงว่าศิลปะมวยไทยเรากำลังจะสูญพันธุ์?
“ถ้าหากตัดสินอยู่อย่างนี้ สูญพันธุ์แน่ครับ ผมเป็นนักมวยจริง ผมเป็นหัวหน้าค่าย แล้วหัวหน้าค่ายสอนศิลปะแม่ไม้มวยไทยออกไป พอขึ้นไปใช้บนเวทีกลับไม่ได้คะแนน หัวหน้าค่ายเขาจะสอนเหรอ
ไม่อคติครับ ผมเองเป็นคนไม่เล่นการพนัน เราไม่อยากจะพูดว่าการตัดสินทุกวันนี้เข้าข้างการพนัน ทุกวันนี้กรรมการให้คะแนนการตามเซียน ผมบอกได้เลยว่ากรรมการไม่ต้องดูมวยเป็นก็ได้ ขอให้ดูราคาเป็นก็พอ” เห็นโพสว่าถ้าจะดูมวยปล้ำให้มาดูมวยไทย? “ผมพูดเรื่องจริงครับ ทุกวันนี้มวยไม่มีศิลปะกันแล้ว มันมีแต่กอดปล้ำ ใครแข็งแรงชนะไป กรรมการสมัยก่อนเขาให้คะแนนกันตามอาวุธมวย กรรมการทุกวันนี้มาจากครูพละ ไม่ได้มาจากนักมวย มันน้อยมากที่มาจากนักมวย กรรมการที่มาจากนักมวยมีไม่กี่คน
ทุกวันนี้ต่อยมวยหัวหน้าค่ายก็อยากจะให้ขาใหญ่ถือหางข้างมวยตัวเอง เพราะถ้าถือหางโอกาสชนะมันมีมาก ถ้าขาใหญ่ไม่มาถือหางโอกาสชนะยากครับ เซียนมวยเป็นตัวชักนำและกรรมการก็ตามเซียนมวย
การพนันมวยมีคู่กับมวยมาตั้งแต่ไหนแต่ไร แต่สมัยนั้นมันไม่รุนแรงเหมือนสมัยนี้ รุ่นผมเสียมวยตามกรรมการ กรรมการจะตัดสินยังไงคือต้องยอมรับ แต่มาทุกวันนี้ไม่ใช่ละ กรรมการต้องตามเซียนมวย” ทำไมเซียนมวยถึงอิทธิพลต่อวงการมวย? “ถามว่าพวกเซียนมวยมีความสำคัญกับวงการมวยมั้ย มี เพราะสนามมวยจัดมวยแล้วได้ตังค์ก็จากเซียนมวย ถามเซียนมวยไม่ตีตั๋วเข้าไปดูก็เจ๊ง เขารวมกลุ่มกัน ถามว่ากรรมการเข้าเป็นกลางมั้ย
เขาก็อาจจะมีความเป็นกลาง แต่อาจจะเอียงไปทางพนันนิดหนึ่ง อย่างที่บอกว่ามวยจะชนะหรือแพ้เขาดูจากพนันมวยไม่ใช่อาวุธมวย ทุกวันนี้ใช้ศิลปะมวยไปก็ไม่มีคะแนนแล้วครับ” การที่เซียนมวยเข้ามามีอำนาจตัดสินมันมีตั้งแต่เมื่อไหร่? 
“การให้คะแนนแบบนี้มันมี 7-8 ปีหลัง ยุคที่การพนันมันเฟื่องฟู สมัยที่ผมต่อยโต๊ะมวยไม่มี ใครจะดูมวยต้องเข้าไปดูในสนาม ที่ถ่ายทอดสดออกทีนี้น้อยมาก
ปัจจุบันมวยมีทุกวัน ถ่ายทอดเกือบทุกช่อง คนมันเข้าไปดูสนามก็ไม่สนุก ไหนจะเสียค่าตั๋ว เสียเวลาเดินทาง เขานั่งดูหน้าจอทีวี หรือไม่ก็โทรแทงมวยเอาไม่ต้องไปดูในสนาม”   ที่บอกว่าทุกวันนี้ดูมวยไม่เป็นแล้ว มวยไทยเหมือนมวยปล้ำ มันเหมือนสบประมาทอาชีพของตัวเอง? “ถ้าจะดูศิลปะมวยไทย ที่เป็นศิลปะจริงๆ นะ ผมยุให้ไปดูต่างชาติ ทุกวันนี้ที่ต่างชาติเขามาเรียนมวยไทย เรียนศิลปะมวยไทย เขาขึ้นไปต่อย เขาไม่มีการพนัน เขาถึงกล้าออกอาวุธมวยไทย
บางคนมาจระเข้ฟาดหางนักมวยไทยน็อค มาเข่าลอย ศอกกลับ นักมวยไทยน็อคเยอะไป คือ ต่างชาติทำได้เท่านั้น ถ้านักมวยไทยทำไม่ได้ ทางค่ายเขาไม่สอนแล้ว สอนไปถ้าเกิดนำแม่ไม้มวยไทยเหล่านี้ขึ้นไปต่อยคะแนนนำอยู่ ถ้าจะจระเข้ฟาดหางแล้วฟาดโดนเตะหายท้องแพ้เลย โดนเซียนมวยด่าอีกทุกวันนี้นักมวยถึงไม่กล้าโชว์ศิลปะแม่ไม้มวยไทย เพราะกลัวแพ้ 10 ปีที่ผ่านมา ผมไม่เข้าไปดูมวยเลย ใครจะให้ผมไปดูมวย ผมก็บอกเลยว่าไม่ไป ขี้เกียจ เพราะมันไปดูแล้วมันก็เบื่อ มันไม่มีความสนุก มันไม่มีศิลปะ เหมือนไปดูมวยปล้ำกัน ตีเข่ากันอยู่อย่างนั้นแหละ
ตอนนี้ทุกคนคิดเหมือนผมกันหมด แต่ไม่มีใครออกมาพูด อย่างที่ผมออกมาพูด เพื่อนผมพูดกันหมด อย่างพวกเพื่อนศักยภาพหรือฐานะเขาพูดไปก็ไม่มีคนฟัง เราต้องพูด ถ้าไม่พูดก็จะตกต่ำมากกว่านี้อีก ถ้าไม่ออกมาพูดตอนนี้อีก 5 ปี หรือ 10 ปี สนามมวยก็จะเป็นสนามร้าง อาจจะคนดูกลุ่มหนึ่ง 100 คน พวกเซียนมวย แค่นั้นแหละอย่างสมัยก่อนค่าตั๋ว 250 บาท คนดูเป็นเหมือน เก็บได้ที 2-3 ล้าน แทบจะไม่มีที่เดิน ทุกวันนี้คนไม่ค่อยดูมวย” ชมบทสัมภาษณ์แบบเต็มๆ ได้ในรายการ “คนดังนั่งเคลียร์” ได้ทางช่อง 2 ทุกวันจันทร์-ศุกร์เวลา 10.30/14.00/20.00น. เสาร์-อาทิตย์10.30/14.30/19.30 และติดตามความเคลื่อนไหวได้ที่ www.facebook.com/thaich2