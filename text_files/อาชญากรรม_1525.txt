สลด! ดับ 2 ศพ พ่อคว้าปืนยิงลูกดับ-เมียสาหัส ก่อนยิงตัวตายตาม ขณะพาลูกมารอมอบตัวเข้า ม.1 ที่โรงเรียนชื่อดังกลางเมืองชลบุรี
วันนี้ (2 เม.ย.) พ.ต.อ.นิทัศน์ แหวนประดับ ผกก.สภ.เมืองชลบุรี รับแจ้งมีเหตุยิงกันตาย 2 ศพ หน้าศูนย์อาหาร ภายในโรงเรียนชื่อดังแห่งหนึ่ง พื้นที่ ต.บ้านสวน อ.เมือง จ.ชลบุรี ที่เกิดเหตุพบศพชาย อายุ 50 ปี ถูกกระสุนปืนยิงเข้าศีรษะนอนเสียชีวิต และบุตรชาย วัย 12 ปี ถูกยิงเข้าศีรษะนอนเสียชีวิตอยู่ใกล้กัน นอกจากนี้ ยังพบร่างหญิง อายุ 49 ปี ซึ่งเป็นภรรยาของชายวัย 50 ปี และเป็นแม่ของเด็กวัย 12 ปี อาการสาหัส ถูกยิงเข้าที่ลำตัวและแขน นำส่ง รพ.ชลบุรี แพทย์ช่วยกันรักษาในห้องฉุกเฉิน
ใกล้กัน พบอาวุธปืนขนาด 9 มม. ยี่ห้อซิกเซาเออร์ และกระเป๋าถือของผู้หญิง จึงเก็บไว้เป็นหลักฐาน จากการสอบสวนทราบว่า ก่อนเกิดเหตุ วันนี้เป็นวันที่โรงเรียนนัดรับมอบตัวนักเรียนชั้น ม.1 ที่สอบผ่านการคัดเลือกได้เข้าเรียนในเวลา 08.00 น. แม่นำบุตรชายวัย 12 ปี มามอบตัว
แต่ปรากฏว่า สามีขับรถยนต์ตามเข้ามา แล้วเกิดมีปากเสียงกับแม่เด็กอย่างรุนแรง ก่อนที่ฝ่ายชายจะใช้อาวุธปืนขนาด 9 มม. ยิงที่ลำตัวและแขนของผู้หญิง
จากนั้นก็หันปืนมายิงบุตรชาย วัย 12 ปี ที่ศีรษะเสียชีวิต แล้วจึงใช้อาวุธปืนกระบอกเดียวกันยิงที่ขมับขวาฆ่าตัวตายตาม ขณะนี้เจ้าหน้าที่ตำรวจกำลังเร่งหาสาเหตุปมสังหารและแรงจูงใจที่ทะเลาะกันจนนำมาสู่การฆ่ากันตาย และกำลังติดตามญาติมาสอบสวนเพื่อหาสาเหตุที่แท้จริงอีกครั้งหนึ่ง