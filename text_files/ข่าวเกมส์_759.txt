 
 

DreadOut เป็นเกมอินดี้แนวหลอนที่พัฒนาโดยบริษัทผู้พัฒนาเกมในประเทศอินโดนีเซีย ตอนที่ผมเขียนอยู่นี้ เกมนี้เพิ่งเลื่อนอันดับ ไปติดอันดับ 7 ใน Top 100 ของเว็บ Indie DB ซึ่งอันดับต้นๆ ส่วนใหญ่ก็เป็นเกมที่วางจำหน่ายไปแล้วและดังมากด้วย อย่าง อันดับ 2 Amnesia: The Dark Descent, อันดับ 3Cry of Fear, อันดับ 4 Mount & Blade: Warband และอันดับ 5 Minecraft เกมนี้ได้ถึงอันดับ 7 ทำให้ได้รับความสนใจสูง เพิ่งเปิดให้ทดสอบ Demo ไปไม่นาน
ตัวอย่าง Trailer ของ Demo

 
 
 

 เนื้อเรื่องของ DreadOut กล่าวถึงตัวเอกของเรื่อง ลินดา และเพื่อนนักเรียนชาวอินโดนีเซียกลุ่มหนึ่งที่ไปเที่ยวด้วยกัน แต่ต้องมาพบเรื่องเหนือธรรมชาติในหมู่บ้านร้างแห่งหนึ่ง ซึ่งลินดาพบว่าเธอได้พลังพิเศษที่ใช้ต่อกรกับวิญญาณร้านในหมู่บ้านนี้ได้ และพยายามช่วยเหลือเพื่อนของเธอ
    ตัวเกมค่อนข้างชัดเจนว่าคล้ายกับเกมถ่ายผีด้วยกล้องแบบ Fatal Frame แต่เนื่องจาก Fatal Frame ก็ไม่ได้ออก PC, Mac, Linux ตรงๆ ต้องใช้โปรแกรมเพื่อเล่นบนคอมพิวเตอร์ ทำให้ DreadOut ได้รับความสนใจจากเกมเมอร์ที่ชอบเกมแนวสยองขวัญจากต่างประเทศและอยากได้เกมแนว Horror บน PC
    จุดแตกต่างจาก Fatal Frame อีกอย่าง คือ ในเรื่องนี้ไม่ได้โยงเรื่องกล้องโบราณที่เอาไว้ถ่ายวิญญาณ จึงใช้กล้องที่ดูทันสมัยอย่างกล้องมือถือหรือกล้องดิจิตอล แต่ระบบเตือนเวลาศัตรูเข้าใกล้หรือพบสิ่งสำคัญยังคล้ายกับ Fatal Frame อยู่ การควบคุมไม่ค่อยซับซ้อนนัก ใช้ปุ่มทิศทางแบบเกม FPS ส่วนคลิ๊กขวาจะเป็นการถือกล้องซูม

เมื่อเข้าเกม จะมีให้เลือกภาษาระหว่างอินโดนีเซียและอังกฤษ กรณีเลือกภาษาผิดหรือเกิดกรณีเปลี่ยนภาษาเองในการเข้าเกมครั้งต่อไป (ผมโดนเปลี่ยนภาษาเองมารอบหนึ่ง) ก็ให้เข้าหัวข้อตามภาพด้านล่าง เพื่อเปลี่ยนเป็นภาษาอังกฤษ




    อุปกรณ์เล่นใน Demo จะมีเพียงกล้องมือถือ ซึ่งใช้เป็นไฟฉายในตัวด้วยเช่นกัน (ไฮเทคจริง) แล้วยังใช้ในการมองสิ่งที่มองด้วยตาเปล่าไม่เห็น อย่าง วิญญาณ หรือ เส้นทางลับได้ด้วย เวลาถ่ายไม่มีการรอโฟกัสภาพแบบใน Fatal Frame และไม่มีระบบ Film จึงกดถ่ายรัวๆ ได้เลย อาจจะเป็นแค่ใน Demo เท่านั้น เวอร์ชั่นจริง ถ่ายรัวอาจมี Memory มือถือเต็มก็ได้ (อันนี้ผมเดาเอานะ)

 
    เนื้อหาใน Demo เนื้อหาค่อนข้างสั้นมาก แต่ถือว่าคุ้มที่ได้ลอง เพราะบรรยากาศต่างๆ ในเกม ทำออกมาได้ดีมากสำหรับเกมประเภทอินดี้ ยิ่งบรรยากาศใช้แบบสไตล์อินโดนีเซียที่คล้ายกับบ้านเรามากๆ แล้วยังใส่ชุดนักเรียน ทำให้หลอนเหมาะกับคนไทยมากกว่าเกมญี่ปุ่นหรือฝั่งตะวันตกยิ่งขึ้นไปอีก
 
     ตัวเกมมีระบบ Gallery สะสมภาพต่างๆ ที่ถ่ายมา ซึ่งสามารถแชร์ผ่าน Facebook ได้ด้วย แต่ใน Demo ดูจะยังไม่ค่อยสนับสนุนนี้มากนัก รอดูเวอร์ชั่นเต็มต่อไป ทางผู้พัฒนา Digital Happiness ตั้งเป้าที่จะวางจำหน่ายภายในปี 2013 นี้ ซึ่งรายละเอียดกับความคืบหน้าจะอัพเดตในโอกาสต่อไป




โหลดเกม Demo ได้ที่ : http://dreadout.com/blog/2013/04/01/dreadout-demo-available-now
หรือ  http://download.online-station.net/view/277
 
สนับสนุนเนื้อหา
โดย  AIR

 
 