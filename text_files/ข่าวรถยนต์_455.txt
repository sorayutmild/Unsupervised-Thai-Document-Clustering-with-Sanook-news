      Toyota Yaris Ativ 2017 ถูกเปิดตัวล่าสุดพร้อมราคาจำหน่ายเป็นที่เรียบร้อย หลายคนก็เกิดความสงสัยว่ารถรุ่นนี้ จะคล้ายคลึงหรือแตกต่างกับ Toyota Vios 2017 มากน้อยแค่ไหน วันนี้เราหาคำตอบมาให้ครับ
      Toyota Yaris ATIV และ Toyota Vios ต่างก็มีความคล้ายคลึงกันด้านวิศวกรรม โดยที่รุ่นหนึ่งถูกวางให้เป็นรถอีโคคาร์ เพื่อจำหน่ายควบคู่ไปกับรุ่นแฮทช์แบ็ค ส่วนอีกรุ่นก็เป็นรถ B-Segment แท้ๆ พร้อมเครื่องยนต์ 1.5 ลิตร ที่ปัจจุบันมีการขยับราคาจำหน่ายขึ้นพอสมควร เราลองไปดูกันว่ารถทั้งสองรุ่นนี้มีความเหมือนหรือแตกต่างกันอย่างไรบ้าง
 
เครื่องยนต์และมิติตัวถัง

      แน่นอนว่า Vios ที่ติดตั้งเครื่องยนต์เบนซิน 1.5 ลิตร กินขาดในเรื่องสมรรถนะกว่า Yaris ATIV ที่ติดตั้งเครื่องยนต์ 1.2 ลิตร แต่ Yaris ATIV กลับได้เปรียบในเรื่องตัวถังที่มีขนาดใหญ่กว่าทั้งความกว้างและความยาว ซึ่งส่งผลต่อขนาดของห้องโดยสารไม่มากก็น้อย ขณะที่ล้อของ Yaris ATIV มีขนาด 15 นิ้ว ส่วน Vios มีขนาด 16 นิ้ว พร้อมระบบเบรกแบบดิสก์ทั้ง 4 ล้อมาให้
อุปกรณ์ภายนอก

      ทั้งคู่ติดตั้งไฟหน้าแบบโปรเจคเตอร์ฮาโลเจนมาให้ พร้อม Daytime Running Light เพิ่มความปลอดภัย โดย Yaris ATIV ยังมีระบบเปิด-ปิดไฟหน้าอัตโนมัติ พร้อมระบบไฟส่องนำทาง Follow-me-home มาให้ด้วย นอกเหนือจากนั้นเป็นเรื่องของดีไซน์มากกว่า เพราะอุปกรณ์ที่ให้มาแทบไม่ต่างกัน
อุปกรณ์ภายใน

      ภายในห้องโดยสารของ Vios รุ่นท็อปสุด มาพร้อมเบาะนั่งหุ้มหนังมาให้จากโรงงาน ขณะที่ Yaris ATIV กลับได้เปรียบเรื่องเครื่องเสียงที่สามารถรองรับ HDMI และ Micro SD ได้ด้วย มาพร้อมปุ่มรับ-วางสายโทรศัพท์และลำโพง 6 ตัว (Vios มีให้ 4 ตัว) รวมถึงมาตรวัดความเร็วพร้อมหน้าจอ MID แบบสีขนาด 4.2 นิ้ว ที่สามารถแสดงผลได้สวยงามมากกว่า
ระบบความปลอดภัย

      จุดเด่นสำคัญของ Yaris ATIV ก็คือ ระบบถุงลมนิรภัยที่มีให้ถึง 7 ตำแหน่ง (Vios มีเฉพาะคู่หน้า) รวมถึงระบบช่วยออกตัวบนทางลาดชันมาให้ นอกจากนั้นไม่ต่างกันมาก ไม่ว่าจะเป็นระบบควบคุมเสถียรภาพ VSC, ระบบเบรก ABS เป็นต้น      อีกจุดสำคัญก็คือราคาจำหน่ายของรุ่นท็อปที่แตกต่างกันอย่างชัดเจน โดยทั้งคู่มีราคาต่างกันอยู่ 170,000 บาท ขณะที่ Yaris ATIV มีราคาเริ่มต้นเพียง 469,000 บาท แต่ได้อุปกรณ์มาตรฐาน เช่น ถุงลมนิรภัย 7 ใบ, ระบบควบคุมเสถียรภาพ, เกียร์อัตโนมัติ เป็นต้น ส่วน Vios แม้ว่าจะมีราคาสูงกว่า แต่ก็ได้เปรียบในเรื่องสมรรถนะที่คล่องตัวมากกว่า ก็ขึ้นอยู่กับคุณผู้อ่านแล้วล่ะครับว่าตัวเลือกไหนจะเหมาะสมกว่ากัน
 
ราคาจำหน่าย มีดังนี้- Toyota Yaris ATIV 1.2 S ราคา 619,000 บาท- Toyota Vios 1.5 S ราคา 789,000 บาท
 