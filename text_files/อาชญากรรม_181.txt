พ่อแม่เศร้าลูกสาวเสียชีวิต เหตุระเบิดราชประสงค์ ประกันสังคมช่วย 179,723 บาท
จากเหตุระเบิดที่สี่แยกราชประสงค์ กรุงเทพมหานคร ทำให้มีผู้เสียชีวิตและบาดเจ็บจำนวนมาก โดยมี 1 ในผู้เสียชีวิตเหตุการณ์ระเบิด เป็นพนักงานสาวธนาคารสแตนดาร์ดชาร์เตอร์ด อาศัยอยู่ อ.เชียงคาน จ.เลย เสียชีวิตระหว่างเลิกงานเดินทางผ่านจุดที่ระเบิด จนทำให้เสียชีวิตทันทีในที่เกิดเหตุ ชื่อ น.ส.สุดชาดา นิสีดา อายุ 32 ปี ที่อยู่ 63/4 หมู่ที่ 13 บ้านห้วยพอด ต.ธาตุ อ.เชียงคาน จ.เลย
ในวันนี้ (18 ส.ค. 58) ผู้สื่อข่าวได้ลงพื้นที่ไปยังบ้านของ น.ส.สุดชาดา เป็นบ้านไม้ชั้นเดียว มีชาวบ้านเป็นจำนวนมากเดินทางมาปลอบขวัญ นายเหวียน อายุ 60 ปี (พ่อ) และ นางทองพัด (แม่) อายุ 58 ปี ผู้เสียชีวิต และ ด.ญ.อริศรา อายุ 8 ขวบ (บุตรสาว น.ส.สุดชาดา) นักเรียนชั้น ป.3 ซึ่งอยู่ในอาการที่เศร้าโศกเสียใจต่อการสูญเสียลูกสาวที่เป็นเสาหลักของที่บ้าน
นายเหวียน เล่าว่า ตนเองมีลูก 3 คน เป็นลูกสาว 2 คน ลูกชาย 1 คน น.ส.สุดชาดา เป็นลูกสาวคนเล็ก แต่งงานมีครอบครัวแล้วอยู่ที่กรุงเทพฯ และ มีลูกสาว 1 คน ชื่อ ด.ญ.อริศรา อายุ 8 ขวบ นำมาฝากเลี้ยงไว้ที่บ้าน
ส่วนเรื่องศพทางญาติที่กรุงเทพดำเนินการนำศพออกจาก รพ.ตร. เมื่อเช้า อยู่ระหว่างนำร่างเดินทางกลับมาที่บ้านเกิด คาดว่าจะถึงช่วงดึกคืนนี้ เพื่อบำเพ็ญกุศลตามศาสนาต่อไป
ส่วนทางด้านประกันสังคม จ.เลย แจ้งว่า น.ส.สุดชาดา อายุ 32 ปี เป็นผู้ประกันตน โดยจะได้รับเงินค่าทำศพ 40,000 บาท และเงินสะสม รวม 179,723 บาท โดยทาง สนง.ประกันสังคม จ.เลย จะเข้าชี้แจงสิทธิ์และเยี่ยมบิดามารดาผู้ประสบเหตุในวันนี้