วันนี้ (2 ก.ค.) สำนักงานคณะกรรมการป้องกันและปราบปรามการทุจริตแห่งชาติ (สำนักงาน ป.ป.ช.) เผยแพร่เอกสารข่าวเรื่อง “ชี้แจงกรณี นางนาที รัฐกิจประการ สมาชิกสภาผู้แทนราษฎร พรรคภูมิใจไทย จงใจยื่นบัญชีทรัพย์สินและหนี้สินด้วยข้อความอันเป็นเท็จหรือปกปิดข้อเท็จจริงที่ควรแจ้งให้ทราบ” โดยมีเนื้อหาดังนี้
นายวรวิทย์ สุขบุญ เลขาธิการคณะกรรมการ ป.ป.ช. ในฐานะโฆษกสำนักงาน ป.ป.ช. แถลงว่า ตามที่ปรากฏเป็นข่าว คณะกรรมการ ป.ป.ช. ชี้มูลความผิดนางนาที รัฐกิจประการ สมาชิกสภาผู้แทนราษฎรแบบบัญชีรายชื่อพรรคภูมิใจไทย และปัจจุบันเป็นสมาชิกสภาผู้แทนราษฎรแบบบัญชีรายชื่อสมัยที่สอง จงใจยื่นบัญชีทรัพย์สินและหนี้สินอันเป็นเท็จ โดยศาลฎีกาแผนกคดีอาญาของผู้ดำรงตำแหน่งทางการเมืองนัดไต่สวนวันที่ 9 กรกฎาคม 2562 นั้น 
ขอชี้แจงว่ากรณีดังกล่าว สำนักงาน ป.ป.ช. ได้ดำเนินการตรวจสอบทรัพย์สินและหนี้สินของนางนาที รัฐกิจประการ สมาชิกสภาผู้แทนราษฎรจากการเลือกตั้งปี 2554 กรณีพ้นจากตำแหน่งเนื่องจากยุบสภาเมื่อวันที่ 9 ธันวาคม 2556 โดยนางนาที รัฐกิจประการ ได้ยื่นบัญชีทรัพย์สินและหนี้สิน เมื่อวันที่ 6 มกราคม 2557 ผลการตรวจสอบปรากฏว่า นางนาที รัฐกิจประการ ไม่แสดงรายการทรัพย์สิน ได้แก่ ที่ดินพร้อมสิ่งปลูกสร้างของตนเองในท้องที่จังหวัดพัทลุงจำนวน 2 แปลง มูลค่า 2,000,000 บาท และหนี้สินของนายพิพัฒน์ รัฐกิจประการ (คู่สมรส) จากการกู้ยืมเงินบุคคลอื่น และหนี้ตามสัญญาซื้อขายหุ้น จำนวน 93,039,949 บาท รวมมูลค่าทรัพย์สินและหนี้สินที่ไม่แสดงจำนวน 95,039,949 บาท
ทั้งนี้ สำนักงาน ป.ป.ช. ได้แจ้งข้อกล่าวหาแก่ นางนาที รัฐกิจประการ และนางนาที รัฐกิจประการ ได้ชี้แจงแก้ข้อกล่าวหาแล้ว สำนักงาน ป.ป.ช. จึงได้สรุปรายงานผลการตรวจสอบเสนอคณะกรรมการ ป.ป.ช. พิจารณา ซึ่งคณะกรรมการ ป.ป.ช. พิจารณาเมื่อเดือนพฤศจิกายน 2561 แล้วมีมติเป็นเอกฉันท์ด้วยคะแนน 9 เสียงว่า นางนาที รัฐกิจประการ ตำแหน่งสมาชิกสภาผู้แทนราษฎร จงใจยื่นบัญชีแสดงรายการทรัพย์สินและหนี้สินและเอกสารประกอบด้วยข้อความอันเป็นเท็จหรือปกปิดข้อเท็จจริงที่ควรแจ้งให้ทราบ จึงเสนอเรื่องต่อศาลฎีกาแผนกคดีอาญาของผู้ดำรงตำแหน่งทางการเมืองเพื่อวินิจฉัยให้เพิกถอนสิทธิสมัครรับเลือกตั้ง และขอให้ลงโทษทางอาญาตามพระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต พ.ศ. 2561 มาตรา 114 วรรคสอง (1), มาตรา 81, มาตรา 167 ประกอบมาตรา 188
>> อาณาจักรปั๊มพีทีสุดอู้ฟู่ ใต้เงา พิพัฒน์ รัชกิจประการ ว่าที่ รมว.ท่องเที่ยวและกีฬา
หมายเหตุ: ตามเอกสารข่าวของสำนักงาน ป.ป.ช.ดังกล่าวข้างต้นนั้น ระบุนามสกุลของนางนาทีเป็น รัฐกิจประการ แต่จากการตรวจสอบของ Sanook! News พบว่าในเอกสารของสำนักงานคณะกรรมการการเลือกตั้ง (สำนักงาน กกต.) รวมทั้งเอกสารรายงานประจำปีของบริษัท พีทีจี เอ็นเนอยี จำกัด (มหาชน) ซึ่งเป็นธุรกิจที่คนในครอบครัวของตระกูลรัชกิจประการเป็นผู้บุกเบิก สะกดนามสกุลเป็น รัชกิจประการ จึงอาจเป็นไปได้ว่าเอกสารของ สำนักงาน ป.ป.ช. มีการสะกดผิด
