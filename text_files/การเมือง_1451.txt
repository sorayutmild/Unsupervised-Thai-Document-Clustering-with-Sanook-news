ยิ่งลักษณ์ ลุกขึ้นแจงกลางสภา ยืนยัน! คัดเลือก ครม.เอง พี่ชายไม่เคยสไกป์สั่ง ใครที่หาว่าโง่ หากได้ร่วมงานกันจะรู้ว่ามีความสามารถ
(26 พ.ย.) บรรยากาศการประชุมสภาผู้แทนราษฎร เพื่ออภิปรายไม่ไว้วางใจ น.ส.ยิ่งลักษณ์ ชินวัตร นายกรัฐมนตรีและรัฐมนตรีว่าการกระทรวงมหาดไทย ในช่วงบ่าย ยังคงมีการอภิปรายจาก ส.ส.ฝ่ายค้าน พรรคประชาธิปัตย์อย่างต่อเนื่อง เกี่ยวกับประเด็นคดียึดทรัพย์อดีตนายกรัฐมนตรี พ.ต.ท.ทักษิณ ชินวัตร รวมทั้งรัฐบาลยังบริหารบ้านเมืองภายใต้คำสั่งของอดีตนายกรัฐมนตรี
จนกระทั่งเมื่อเวลาประมาณ 16.30 น. น.ส.ยิ่งลักษณ์ ชินวัตร ได้ลุกขึ้นชี้แจงในที่ประชุม ยืนยันว่า การเลือกบุคคลเข้ามาดำรงตำแหน่งเป็นคณะรัฐมนตรี ได้เลือกจากความรู้ความสามารถ เพื่อผลักดันนโยบายประเทศ มีคณะรัฐมนตรีเพียงคณะเดียว ไม่มีใครสามารถกดปุ่มสั่งได้ การดำรงตำแหน่งนายกรัฐมนตรีประเทศไทย จะมีที่ปรึกษาไม่ใช่เรื่องแปลก แต่การตัดสินใจทั้งหมดขึ้นอยู่กับความรับผิดชอบของตน
ทั้งนี้ น.ส.ยิ่งลักษณ์ ยังได้ชี้แจงเกี่ยวกับประเด็นการทุจริตว่า ไม่เป็นความจริง ยืนยันว่าตลอดการทำงาน รัฐบาลเดินหน้าแก้ไขปัญหาการทุจริตคอรัปชั่นมาโดยตลอด ส่วนข้อกล่าวหาที่ระบุว่าตนนั้น "โง่" ตนคิดว่าเป็นเรื่องที่ยากจะอธิบาย เนื่องจากเราไม่เคยได้ร่วมทำงานกัน แต่คนที่ทำงานกับตนจะรู้ดีว่าตนมีความรู้ความสามารถเพียงใด
นอกจากนี้ ผู้สื่อข่าวยังรายงานว่า น.ส.ยิ่งลักษณ์ ยังได้โพสต์แถลงการณ์ลงเฟซบุ๊ก Yingluck Shinawatra เกี่ยวกับประเด็นการแก้ไขปัญหาเศรษฐกิจ ยืนยันว่าเคารพสถาบันหลักของระบอบประชาธิปไตย ดำเนินการแก้ไขปัญหาเศรษฐกิจและปากท้องของประชาชน และยังคงแก้ไขปัญหาทุจริตคอร์รัปชั่นอย่างต่อเนื่อง