เป็นอีก 1 หนุ่มจากครอบครัวสหวงษ์ที่หลายคนจับตามอง เพราะนอกจากใบหน้าที่จะหล่อเหมือนพี่ชายแล้ว ตลอดระยะเวลากว่า 70 วัน ที่พระเอกชื่อดัง "ปอ ทฤษฎี" เข้ารพ.รามาธิบดี เพื่อรักษาอาการป่วยโรคไข้เลือดออกชนิดรุนแรง น้องชายอย่าง "ปิน ชวนันท์ สหวงษ์" ก็ถือเป็นอีกหนึ่งกำลังสำคัญของครอบครัว
ในช่วงเวลาวิกฤตของอาการป่วยของหนุ่มปอ ครอบครัวสหวงษ์ก็พยายามทำทุกวิธีทางเพื่อทำบุญให้กับพระเอกหนุ่ม ปิน ชวนันท์ ก็เป็น 1 ในนั้น โดยเมื่อวันที่ 17 พ.ย. ปิน เข้าพิธีบรรพชาสามเณรที่วัดพรหมวงศาราม เพื่อหวังให้ผลบุญส่งถึงพี่ชายให้กลับมาหายเป็นปกติ
"ปิน ชวนันท์" อายุ 29 ปี เป็นลูกชายคนเล็กของครอบครัวสหวงษ์ ซึ่งมีบ้านเกิดอยู่จังหวัดบุรีรัมย์ โดยมีพี่ชาย 2 คน คือ ปอ ทฤษฎี อายุ 35 ปี พระเอกของช่อง 3 และ ป๊อปปี้ วิทวัส อายุ 32 ปี ซึ่งทำงานเป็นคุณครู 
ทั้ง 3 หนุ่ม เป็นลูกของผู้ช่วยศาสตราจารย์สงวน สหวงษ์ อาจารย์มหาวิทยาลัยราชภัฏบุรีรัมย์ และนางพิศมัย สหวงษ์ รับราชการครู ใน จ.บุรีรัมย์ โดย ปิน ชวนันท์ จบการศึกษาจากโรงเรียนบุรีรัมย์พิทยาคม และศึกษาระดับปริญญาตรีที่มหาวิทยาลัยรามคำแหง
ปัจจุบัน ปิน ชวนันท์ ทำงานอยู่ที่ธนาคารชื่อดัง สาขาโรจนะ จ.พระนครศรีอยุธยา ซึ่งเมื่อปอ ทฤษฎี ผู้เป็นพี่ชายป่วยหนัก ปินต้องขับรถไปมาจาก จ.พระนครศรีอยุธามาที่ รพ.รามาฯ 
ถึงแม้จะมีหน้าที่การงานที่มั่นคงแล้ว แต่เมื่อถูกถามว่ามีข่าวว่าถูกทาบทามเข้าวงการบันเทิงตามรอยพี่ชาย ปิน ชวนันท์ ก็ตอบว่า ถ้ามีโอกาสก็อยากลองเหมือนกัน
 "ถ้ามีโอกาสก็อยากจะลองเหมือนกันครับ ถ้าโอกาสมันมีมา ก็น่าสนครับ มันก็มาไม่บ่อยโอกาสแบบนี้ เราก็อยากจะคว้าเอาไว้เหมือนกันครับ ก็มีผู้จัดละครช่อง 3 เข้ามาพูดนะ ไม่รู้ว่าพูดจริงหรือพูดเล่น"
สำหรับคนที่ตามข่าวอาการป่วยของพระเอกหนุ่ม ก็จะได้เห็นภาพชินตา ซึ่งเป็นความผูกพันน่ารักๆ ระหว่างอาปิน และ น้องมะลิ ด.ญ.พาขวัญ สหวงษ์ วัย 2 ขวบ ลูกสาวของปอ และโบว์ แวนดา ซึ่งจะมีการพูดคุยหยอกล้อ และคอยเล่นกับหลานสาวบ่อยๆ ซึ่ง ปิน ได้เผยถึงความตั้งใจของครอบครัวสหวงษ์ ในการดูแล น้องมะลิ และ โบว์ แวนดา แทนผู้เป็นพี่ชายเอาไว้ว่า
"สำหรับเรื่องการดูแลพี่โบว์และน้องมะลิหลังจากนี้ผมถือว่าสบายมาก ถ้าเทียบกับสิ่งที่พี่ปอทำให้ผมมันมากกว่านี้เยอะ ถามว่าผมให้กำลังใจพี่โบว์ยังไงบ้างผมเชื่อว่าพี่ปอต้องรู้ดีว่าพี่โบว์และน้องมะลิเป็นตัวแทนของพี่ พี่โบว์คือพี่สาวผม มะลิคือหลานผม ทุกคนคือคนในครอบครัวเดียวกัน
ทางด้านอนาคตของน้องมะลิหลังจากนี้ คงต้องขอให้เขาเรียนก่อน ส่วนเรื่องในอนาคตให้คุณแม่เขาเป็นคนตัดสินใจ คือเราก็ให้น้องอยู่ที่กรุงเทพฯ ดีกว่าคุณย่าก็ไปช่วยเลี้ยงหลานที่นั่นด้วย
ในส่วนของโครงการบ้านสวนของพี่ปอเราจะให้คุณพ่อเป็นคนดูแล พ่อท่านชอบอยู่แล้วอีกอย่างสวนนั้นพี่ปอก็ซื้อให้คุณพ่อตั้งแต่แรกด้วยเพราะอยากให้ท่านมีกิจกรรมทำหลังเกษียณทุกโครงการของพี่ปอยังมีเหมือนเดิมครับ" 
ในอนาคตข้างหน้า ไม่ว่าเราจะได้เห็นหนุ่ม ปิน ชวนันท์ เดินเข้าวงการบันเทิงตามรอยพี่ชายอยางปอ ทฤษฎี หรือไม่ แต่เชื่อว่า ปิน จะเป็นอีกหนึ่งแรงใจในการดูแลน้องมะลิ และ โบว์ แวนด้า ต่อไปได้ดีอย่างแน่นอน 