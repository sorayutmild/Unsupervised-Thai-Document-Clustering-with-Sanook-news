ผู้สื่อข่าวรายงานว่า (22 ก.ค.) เมื่อเวลา 11.00 น. พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ แถลงความคืบหน้ากรณี เณรคำ ว่า ขณะนี้กรมสอบสวนคดีพิเศษ หรือ ดีเอสไอ ได้รับการประสานจากเจ้าหน้าที่ทางสหรัฐอเมริกาว่า ได้รับตัวเณรคำไว้เรียบร้อยแล้ว
โดยเป็นการประสานความร่วมมือระหว่าง สำนักงานต่างประเทศ สำนักงานอัยการสูงสุด, กรมสอบสวนคดีพิเศษ และเจ้าหน้าที่ของทางการสหรัฐอเมริกา ซึ่งรายละเอียดจะแจ้งให้ทราบอีกครั้ง เบื้องต้น ขณะนี้อยู่ระหว่างรอส่งตัวผู้ร้ายข้ามแดน
สำหรับ "เณรคำ" หรือ นายวิรพล สุขผล หรือ หลวงปู่เณรคำ ฉัตติโก ได้ถูกขับให้พ้นจากสมณเพศ เนื่องจากมีการประพฤติไม่เหมาะสม ตั้งแต่ภาพการนั่งเครื่องบินส่วนตัว ใช้กระเป๋าแบรนด์เนม อีกทั้งยังทำผิดวินัยสงฆ์อย่างรุนแรง ต้องอาบัติปาราชิก จนกลายเป็นที่อื้อฉาวเมื่อปี 2556 ก่อนจะหลบหนีการจับกุมของดีเอสไอไปอยู่ที่สหรัฐอเมริกา
นายวิรพล มีคดีติดตัวรวม 5 คดี โดยคดีแพ่ง ได้แก่ คดีฉ้อโกงประชาชน และคดีฟอกเงิน ส่วนคดีอาญา ได้แก่ คดีกระทำชำเราเด็กหญิงอายุไม่เกิน 15 ปี คดี พรากผู้เยาว์ และคดีผิด พ.ร.บ.คอมพิวเตอร์
ขอขอบคุณภาพจาก ทวิตเตอร์@satien_pptv
