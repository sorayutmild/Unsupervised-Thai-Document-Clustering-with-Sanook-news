วินาทีแห่งชัยชนะของนักแบดไทยขวัญใจคนทั่วเอเชียที่ชื่อ "รัชนก อินทนนท์" ยังคงเป็นกระแสให้พูดถึงตลอดทั้งสัปดาห์ และตลอดวันที่ผ่านมาฟอร์มสะเด่าทรวง ของน้องเมย์ ในเวลานี้ต้องบอกว่า เธอกำลังเล่นแบบเข้าฝักเข้าฟอร์มจริงๆร่างกายดูเฟิร์ม , การละเอียดในการเล่นดีขึ้นมาก ที่สำคัญใจสู้สมกับเป็นเลือดไทย!

รอบรองชนะเลิศ ในวันทลายกำแพง "หวัง ยี่ ฮาน" เป็นอะไรที่(ผม)สะใจ และดีใจยิ่งกว่าตอนคว้าแชมป์ซะอีกการตามหลัง 15-19 ก่อนทำ 6 คะแนนรวดกลับมาเข้าป้าย 21-19 มันเกิดขึ้นง่ายๆซะที่ไหน กับคู่แข่งที่ขึ้นชื่อว่าเคยแพ้มาทั้ง 12 ครั้งที่เจอกัน!!สุดท้าย น้องเมย์ ปิดจ๊อป ด้วยการหอบ 2 แชมป์ จาก 2 สัปดาห์ ทำให้ในต้นสัปดาห์นี้ สาวน้อยจากไทยแลนด์ผู้นี้ จะก้าวขึ้นไปนั่งในบัลลังก์มือ 2 ของโลกอย่างเป็นทางการแน่นอนนอกจากนั้นแล้ว คะแนนของ รัชนก ยังตามจี้มือ 1 ของโลกคนปัจจุบันอย่าง "คาโรไลน่า มาริน" นักตบลูกขนไก่ชาวสแปนิช ชนิดหายใจรดต้นคอแค่ 2,000 กว่าคะแนน

นั่นหมายความว่าอะไร?!!นั่นหมายความว่า "บัลลังก์มือ 1 โลก" ของน้องเมย์ อยู่ไม่ใกลจนเกินฝันอีกต่อไปอย่าลืมนะครับ อันดับโลก ใน 3 สัปดาห์ต่อจากนี้ จะเป็นตัวชี้วัดการแบ่งสายในการแข่งขันโอลิมปิกเกมส์ 2016 ที่ประเทศบราซิลอันดับต้นๆของโลก ย่อมส่งผลดี และเลี่ยงการเจอของแข็งในรอบแรก และแน่นอนว่าน้องเมย์มีลุ้นเต็มตัวในการแข่งขันครั้งนี้ที่แดนแซมบ้า ด้วยเป้าหมายที่เธอฝันไว้ว่าอยากคว้าเหรียญรางวัลมากแฟนกีฬาชาวไทย

เผลอแป๊ปเดียว รัชนก อินทนนท์ อายุเข้าสู่วัย 21 ปี ซึ่งวัยแบบนี้แหล่ะกำลังอยู่ในช่วงพอดิบพอดี สำหรับชีวิตนักแบดมินตันประสบการณ์ที่ผ่านมา ทำให้เธอแกร่งขึ้น เข้มแข็งขึ้น และที่สำคัญ ชั่วโมงนี้ เธอกำลังยืนสู้ด้วยความมั่นใจที่เต็มเปี่ยมอาการบาดเจ็บถูกสลัดทิ้ง และมาพร้อมร่างกายที่สดชื่น พละกำลังดูดีขึ้นกว่าเดิมเยอะ ไม่แปลกใจเลยที่ผลงานในสนามจะเปรี้ยงขนาดนี้วันสองวันมานี้ ในโลกโซเชียล มีแต่คนร่วมกันชื่นชมในความเก่งกาจของ รัชนก ตัวผมเองก็เช่นกัน ที่เวลาเห็นนักแบดชาวไทยได้แชมป์ ก็อดที่จะยิ้มไปด้วยไม่ได้

จะว่ากันตามตรง น้องเมย์ นี่เป็นที่รักของคนไทย แล้วเธอก็เป็นที่รักของคนต่างชาติเอามากๆความนอบน้อม ในภาพของการเป็นนักกีฬา มันคือต้นแบบของการเป็นนักกีฬาในแบบฉบับไทยๆที่น่าชื่นชมเอามากๆภาพของการยกมือไหว้ในทุกครั้งที่จบการแข่งขัน ภาพการไหว้ขณะขอลูกมาเล่น หรือแม้แต่การยกมือไหว้ขอบคุณคนเช็ดพื้นสนาม เธอก็ทำได้อย่างไม่เคอะเขินแม้แต่นิดผู้ชนะในสนามบางครั้งยังไม่น่ายกย่อง มากเท่าการเป็นผู้ชนะทั้งในและนอกสนามเหมือนที่สาวน้อยคนนี้กระทำให้เห็น ผมว่าจุดนี้แหละที่ทำให้เธอไม่ได้เป็นแค่ขวัญใจคนไทย

น้องเมย์ทุกวันนี้ ไม่ว่าจะไปแข่งในประเทศใดๆ ใครๆก็อยากเชียร์ ใครๆก็อยากเอาใจช่วยยิ่งเมื่อฟอร์มของน้องเมย์ ยิ่งเล่นยิ่งดีแบบนี้ มันควรค่าต่อการตามลุ้นตามเชียร์จริงจริ๊ง!!!รักษามันไว้ตลอดไปนะเมย์เอ้ย แล้วพี่จะคอยดูเธอวิ่งชนความสำเร็จในอนาคตต่อไปเรื่อยๆ 