     หลายคนที่ใช้ทางหลวงเดินทางข้ามจังหวัด อาจเคยสงสัยว่าแท้จริงแล้วกิโลเมตรที่ 0 เริ่มต้นนับจากจุดไหนกันแน่ จะใช่ “หลักกิโลเมตรที่ 0” ที่ตั้งอยู่บริเวณออนุเสาวรีย์ประชาธิปไตยหรือไม่? วันนี้เราจะพาไปหาคำตอบกัน
     เราทราบกันดีอยู่แล้วว่าประเทศไทยมีทางหลวงแผ่นดินสายหลัก (สายประธาน) จำนวนทั้งสิ้น 4 สาย ได้แก่ ทางหลวงหมายเลข 1 “ถนนพหลโยธิน” มุ่งสู่ภาคเหนือ, ทางหลวงหมายเลข 2 “ถนนมิตรภาพ” มุ่งสู่ภาคอิสาน, ทางหลวงหมายเลข 3 “ถนนสุขุมวิท” มุ่งสู่ภาคตะวันออก และทางหลวงหมายเลข 4 “ถนนเพชรเกษม” มุ่งลงภาคใต้

     หากอ้างอิงตามข้อมูลของกรมทางหลวงแต่เดิมนั้น หลักกิโลเมตรที่ 0 ของทางหลวงในประเทศไทย ตั้งอยู่ที่บริเวณหัวมุมถนนดินสอ ใกล้กับอนุเสาวรีย์ประชาธิปไตย ในกรุงเทพมหานครนี้เอง โดยจะเริ่มนับจากจุดนี้ไปตามถนนสายต่างๆ ของกรุงเทพฯ จนถึงจุดเริ่มต้นทางหลวงแผ่นดินสายประธาน ได้แก่ ถนนพหลโยธินเริ่มต้นที่อนุเสาวรีย์ชัยสมรภูมิ, ถนนสุขุมวิทเริ่มจากสี่แยกเพลินจิต และถนนเพชรเกษมเริ่มจากสะพานเนาวจำเนียร
     ขณะที่ถนนมิตรภาพ (ทางหลวงหมายเลข 2) แม้ว่าจะมีจุดเริ่มต้นที่ จ.สระบุรี แต่ก็ได้มีการนับ 0 ตั้งแต่บริเวณอนุเสาวรีย์ประชาธิปไตยแห่งนี้ ทับกับถนนพหลโยธินตั้งแต่ช่วงกรุงเทพฯ ไปจนถึง จ.สระบุรี ซึ่งวิธีการนับระยะทางลักษณะนี้ส่งผลให้ถนนมิตรภาพมีระยะทางทั้งสิ้น 615 กิโลเมตร
     อย่างไรก็ดี ปัจจุบันได้มีการปรับเปลี่ยนการนับหลักกิโลเมตรของถนนหลวงสายประธานทั้ง 4 สาย เพื่อให้เป็นไปตามระยะทางที่แท้จริง ดังนี้

ถนนพหลโยธิน (ทางหลวงหมายเลข 1) เริ่มนับ กม.0 ที่อนุเสาวรีย์ชัยสมรภูมิ ไปสิ้นสุดที่ อ.แม่สาย จ.เชียงราย รวมระยะทางทั้งสิ้น 999.749 กิโลเมตร
ถนนมิตรภาพ (ทางหลวงหมายเลข 2) เริ่มนับ กม.0 ที่ จ.สระบุรี ไปสิ้นสุดที่ อ.เมือง จ.หนองคาย รวมระยะทางทั้งสิ้น 509.100 กิโลเมตร
ถนนสุขุมวิท (ทางหลวงหมายเลข 3) เริ่มนับ กม.0 ที่อนุเสาวรีย์ประชาธิปไตย ไปสิ้นสุดที่ด่านชายแดนในอำเภอคลองใหญ่ จ.ตราด รวมระยะทางทั้งสิ้น 488.387 กิโลเมตร
ถนนเพชรเกษม (ทางหลวงหมายเลข 4) เริ่มนับ กม.0 บริเวณสี่แยกท่าพระ ไปสิ้นสุดที่จุดผ่านแดนถาวรสะเดา อำเภอสะเดา จังหวัดสงขลา จ.ตราด รวมระยะทางทั้งสิ้น 1,310.554 กิโลเมตร

 