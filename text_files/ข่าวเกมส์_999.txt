หากพูดถึงอนิเมะที่ได้รับความนิยมอยู่ในขณะนี้ ก็คงจะไม่พลาดที่จะมีชื่อของ Spy x Family ที่หลายคนกำลังติดตามความสนุกกันอยู่ตลอดทุกสัปดาห์ นั่นจึงทำให้ได้มีแฟนเกมจับเอาตัวละครหลักทั้งสามคนที่กำลังได้รับความนิยมมากที่สุด มาสร้างเป็นตัวละครในเกมดังต่าง ๆ ด้วย

ผู้เล่นเกม Final Fantasy XIV Online ได้สร้างตัวละครในเกมด้วยเผ่ากับอาชีพที่แตกต่างกัน ทำให้ออกมาเป็นตัวละครหลักทั้งสามคนของ Spy x Family อย่างคุณพ่อสนธยา คุณแม่ยอร์ และลูกสาวอาเนียสุดมีม จนออกมาเป็นลักษณะตัวละครที่เข้ากันอย่างมาก ชนิดที่เห็นแล้วทำให้อยากสร้างตัวละครแบบนี้ตามกันบ้างเลยทีเดียว

ส่วนอีกเกมหนึ่งก็คือเกมยอดนิยมอย่าง Genshin Impact ที่ได้มีผู้ตัดต่อทำภาพตัวละครอาเนียจาก Spy x Family มาเป็นโมเดลของตัวละครในเกม ซึ่งดูแล้วน่าจะเป็นการดัดแปลงมาจากตัวละคร Paimon ผสมกับตัวละครอื่น ๆ ได้อย่างลงตัว ทำให้แฟนเกมและแฟนอนิเมะยังหวังที่จะได้เห็นการตัดต่อภาพของตัวละครยอร์กับอายากะ ที่มีคุณ Saori Hayami เป็นผู้ให้เสียงพากย์ภาษาญี่ปุ่นคนเดียวกันด้วยถึงแม้จะแฟน ๆ จะทราบกันดีว่าเกมดังกล่าวคงไม่มีทางจับมือกับอนิเมะ Spy x Family ด้วยกันได้ง่าย ๆ แต่การที่มีผู้จำลองสร้างตัวละครขึ้นมาก็แสดงให้เห็นถึงความนิยมของอนิเมะ ที่เราอาจจะได้เห็นการร่วมมือกับเกมอื่น ๆ หรืออาจได้มีเกมของตัวเองออกมาจริง ๆ ในอนาคต และยังทำให้ผู้เล่นเกมหลายคนเกิดความจินตนาการกันอย่างสนุกสนาน ว่าถ้าหากตัวละครใน Spy x Family มาอยู่ในเกมจริง ๆ แล้วจะเป็นอย่างไร