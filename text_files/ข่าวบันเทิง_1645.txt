นานๆ จะควงกันออกสื่อแบบพร้อมหน้าพร้อมตาสักที สำหรับสามสาวบ้าน "บาเล็นซิเอก้า" ซึ่งนำทีมโดยนางเอกหน้าหวาน "มาร์กี้ ราศี" รวมทั้งคุณแม่ "อรศรี" และน้องสาว "มารีน่า ศลานันท์" มาร่วมโชว์ฝีมือทำอาหารในงานแถลงข่าว "To Mom with Love 2015"
บรรดาสื่อก็เลยไม่พลาดต้องขอเข้าไปจ่อไมค์ถามคุณแม่สักหน่อยว่า ณ ตอนนี้เปิดไฟเขียวให้ไฮโซหนุ่มหน้าหล่ออย่าง "ป๊อก ภัสสรกรณ์" เข้ามาช่วยดูแลหัวใจลูกสาวแบบเต็มสตรีมแล้วหรือยัง พร้อมถือโอกาสเคลียร์ประเด็นแรงกรณีชาวเน็ตตั้งกระทู้วิจารณ์สาวมาร์กี้ตกถังข้าวสาร!!
ซึ่งงานนี้คุณแม่อรศรีก็ได้เปิดใจถึงทุกประเด็นร้อนที่หลายคนกำลังจับตามองให้เราฟังว่า...
คุณแม่อยู่ห่างลูกสาวแบบนี้พอรู้ว่าได้ ป๊อก มาช่วยดูแลคุณแม่โอเคไหม ?แม่ - "เอ่อ...ทุกคนที่เป็นแฟนลูกแม่ แม่โอเคทุกคนค่ะ ถ้าดูจากตาแล้วแม่คิดว่าเขาเป็นคนดีแม่ก็โอเคหมด แต่ถามว่าให้ผ่านตอนนี้เลยไหม เอาเป็นว่าแม่ขอกลับมาอยู่เมืองไทยและให้ได้มีเวลาสนิทกับป๊อกมากกว่านี้ก่อนดีกว่านะคะ ค่อยให้คำตอบ"
แสดงว่าคุณแม่ก็ให้ไฟเขียวแล้ว ?แม่ - "ไฟเขียวเลยเหรอ (หัวเราะ) เอาจริงๆ เรื่องพวกนี้แม่แล้วแต่ลูกนะ คือถ้าแม่ไฟเขียว แต่ลูกแม่ไม่ได้รักไม่ได้ชอบ มันก็คงไม่ใช่เนอะ"
เวลาที่ป๊อกเขาจะพามาร์กี้ไปไหนมาไหน ต้องโทรไปขออนุญาตคุณแม่ก่อนไหม ?แม่ - "สำหรับแม่เวลาใครจะพาลูกแม่ไปไหนต้องขออนุญาตแม่ก่อนทุกครั้งนะคะ นี่เป็นข้อตกลงลำดับแรกๆ ของเราสามคนเลยว่า ถ้าจะไปไหนมาไหนต้องบอกแม่ก่อน"
กับกระแสข่าวที่คนมองว่ามาร์กี้คบกับป๊อกเหมือนตกถังข้าวสาร เรื่องนี้คุณแม่มีความเห็นยังไงบ้าง ?แม่ - "บ้านแม่ก็มีถังข้าวสารนะ (หัวเราะ)"
มาร์กี้ - "แล้วแต่มุมมองคนค่ะ"
แม่ - "อย่างที่มาร์กี้บอกค่ะ แล้วแต่มุมมองคน ซึ่งส่วนตัวแม่เองแม่คิดว่าคงไม่ใช่อะไรอย่างนั้นหรอก"
ที่ผ่านมาคุณแม่เป็นห่วงลูกสาวบ้างไหมกับหลายๆ ข่าวที่เกิดขึ้น ?แม่ - "ไม่ห่วงเลยค่ะ เพราะเรารู้อยู่แล้วไงคะว่าข่าวไหนจริง ข่าวไหนไม่จริง แม่คุยกับลูกแม่ตลอด ดังนั้นแม่เชื่อในตัวเขามากกว่าเชื่อสิ่งที่เป็นกระแสออกมา"
ที่ผ่านมาคุณแม่เคยฝากฝังกับป๊อกไหมว่าให้ช่วยดูแลมาร์กี้ด้วย ช่วงที่แม่ไปอยู่ต่างประเทศ ?มาร์กี้ - "เอาจริงๆ ตัวกี้เองก็ค่อนข้างดูแลตัวเองดีอยู่แล้วนะ (หัวเราะ)"
แม่ - "ใช่ค่ะ คือแม่ต้องบอกว่าวิธีการเลี้ยงลูกของแม่ก็คือการให้เขาได้ดูแลตัวเอง ดังนั้นถ้าหากเรายังดูแลตัวเองไม่ได้ เราก็ไม่ต้องไปหวังให้คนอื่นเขามาช่วยดูแลเราหรอก เราต้องดูแลตัวเราเองก่อน แต่ถ้าหากว่ามันจะมีคนอีกคนหนึ่งที่เข้ามาเป็นห่วงเป็นใยเรา แบบนั้นแม่โอเคกว่านะ ได้เท่านี้แม่ก็พอใจแล้ว"
เครดิตภาพประกอบจาก Instagram pokakamindset