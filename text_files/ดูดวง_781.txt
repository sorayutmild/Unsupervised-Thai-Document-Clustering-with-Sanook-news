ตามตำนานปู่อือลือที่ข้องเกี่ยวกับบึงโขงหลงนั้น เชื่อว่า เกิดจากการล่มเมืองของพญานาค ซึ่งเกิดจากความรักที่ไม่สมหวังระหว่างพญานาคกับมนุษย์ ทำให้เมืองที่เจริญรุ่งเรืองล่มสลาย บริเวณแห่งนี้เดิมเป็นที่ตั้งเมือง ชื่อ รัตพานคร มี พระอือลือราชา เป็นผู้ครองนคร มเหสีชื่อ นางแก้วกัลยา มีพระธิดาชื่อ พระนางเขียวคำ ต่อมาได้อภิเษกสมรสกับพระเจ้าสามพันตา มีพระโอรสชื่อ เจ้าชายฟ้ารุ่ง ซึ่งเป็นผู้ที่มีความเฉลียวฉลาด มีความรอบรู้ และมีรูปงามด้วย ขณะประสูติมีท้องฟ้าสว่างไสว
ต่อมาได้อภิเษกสมรสกับ นาครินทรานี ซึ่งเป็นพระธิดาของพญานาคราชแห่งเมืองบาดาล ที่แปลงกายเป็นมนุษย์ การอภิเษกสมรสจัดกันอย่างมโหฬาร ทั้งเมืองบาดาล และเมืองมนุษย์ (รัตพานคร) ทำอยู่ 7 วัน 7 คืน เพื่อเป็นการสร้างสัมพันธไมตรีระหว่างพญานาคราช กับ พระเจ้าอือลือราชา ในโอกาสนี้ด้วย
ทั้งสองอยู่กินกันมาเป็นเวลา 3 ปี ก็ไม่สามารถจะมีผู้สืบสายสกุลได้ (เพราะธาตุมนุษย์กับนาค) จึงทำให้เกิดความเศร้าโศกเสียใจกับทั้งสอง ต่อมาเจ้าหญิงนาครินทรานี ล้มป่วยลง ทำให้ร่างกายของนางที่เป็นมนุษย์กลายเป็นนาคตามเดิม โดยข่าวนี้ได้แพร่สะพัดออกไปทั่วกรุงรัตพานคร
และถึงแม้นางจะร่ายมนตร์กลับเป็นมนุษย์ ประชาชนและพระเจ้าอือลือก็ไม่พอใจ จึงได้ขับไล่นางนาครินทรานีกลับสู่เมืองบาดาลดังเดิม โดยได้แจ้งให้พญานาคราชมารับตัวกลับ ก่อนกลับพญานาคราช ได้ขอเครื่องกกุธภัณฑ์ของตระกูลคืน แต่พระเจ้าอือลือราชาไม่สามารถคืนให้ได้
เนื่องจากนำไปแปรสภาพเป็นอย่างอื่น ทำให้พญานาคราชกริ้วมาก และประกาศว่าจะทำลายเมืองรัตพานคร และจะเหลือเอาไว้เพียง 3 วัดเท่านั้น หลังจากพญานาคกลับไป ในตอนกลางคืน พญานาคราชได้ยกไพร่พลมาถล่มเมืองรัตพานคร และประชาชนก็ไม่มีใครรอดพ้นจากฤทธิ์นาคได้
พอนางนาครินทรานีทราบข่าว ก็ขึ้นมาตามหาเจ้าชายฟ้ารุ่ง จนถึงแม่น้ำสงครามก็ไม่พบ จึงกลับเมืองบาดาล เมืองรัตพานครได้ถล่มเป็น "บึงหลงของ" ต่อมานานเข้าคำพูดก็กลายเป็นโขงหลง และวัดที่เหลือ 3 วัด ก็คือ วัดดอนแก้ว (วัดแก้วฟ้า) วัดดอนโพธิ์ (วัดโพธิสัตว์) และ วัดดอนสวรรค์ (วัดแดนสวรรค์) ทางที่นางนาครินทรานีตามหาเจ้าชายฟ้ารุ่ง คือ ห้วยน้ำเมา (เมารัก)
ส่วนพระอือลือราชา ไม่ได้สิ้นพระชนม์ไปกับเหตุการณ์นี้ด้วย แต่ถูกพระยานาคราชจับตัวไว้ พร้อมกับสาปให้พระอือลือราชากลายร่างเป็นนาค เฝ้าอยู่ในบึงโขงหลงชั่วนิรันดร์ จนกว่าจะมีเมืองเกิดใหม่ในดินแดนแห่งนี้ จึงจะล้างคำสาปของพระยานาคราชได้

ซึ่งชาวบ้านมักจะบนบานศาลกล่าวหรือขอพรจากท่านให้แคล้วคลาดปลอดภัยทุกครั้งที่ออกไปหาปลาในบึง หรือแม้แต่เรื่องหน้าที่การงาน เรื่องต่างๆ เพื่อให้สมปรารถนา เวลามีเรื่องทุกข์ทางใจ เป็นที่พึ่งทางใจ
และจากกรณีที่เป็นกระแสข่าว ปู่อือลือพญานาค ที่มีตำนานอยู่ในบึงโขงหลง มาเข้าฝัน  “พ.ต.อ. โชคอนันต์” ผู้ที่ได้ฉายา “พญานาคมาตามนัด” ว่าจะมาให้เห็น นัดตอนไหนจะมาตอนนั้น หลายคนบอกว่านี่คือสิ่งมหัศจรรย์ และได้เห็นกันจะจะ จนโด่งดังมาแล้วเมื่อปี 2554 บางคนก็บอกว่าบ้าหรือเปล่า
โดยล่าสุดเมื่อวันที่ 18 ธ.ค. 60 รายการโหนกระแส ดำเนินรายการโดย “หนุ่ม กรรชัย กำเนิดพลอย” ทางช่อง 28 ได้เปิดใจสัมภาษณ์ “พ.ต.อ. โชคอนันต์  สายจันยนต์” พร้อมภรรยา “แหม่ม คุณชนมณี  สายจันยนต์” โดยระหว่างการพูดคุย ปู่อือลือก็ได้เข้าประทับร่างคุณแหม่มจน หนุ่ม กรรชัย ถึงกับอึ้ง  
    
ตอนนี้ทั้งสองท่านอยู่ที่จังหวัดใด?
พ.ต.อ. โชคอนันต์ : อุทัยธานี ตั้งแต่ต้นปี 54 ผมได้ย้ายไปรับราชการเป็นผู้กำกับการสถานีตำรวจภูธรบึงโขงหลง ตอนนั้นยังขึ้นอยู่กับจังหวัดหนองคาย ยังไม่ได้แยก จนกระทั่งเดือนมีนาคมในปีเดียวกันก็มีพระราชกฤษฎีกา ยกฐานะอำเภอบึงกาฬ เป็น จ.บึงกาฬ ทีนี้มีอยู่วันหนึ่ง ในช่วงขณะที่นอนหลับ ก็ฝันเห็นชายคนแก่ นุ่งขาวห่มขาวเป็นชีปะขาว เป็นชายแก่ๆ ผมขาวยาว ก็เลยถามว่าท่านคือใคร ท่านก็บอกว่าท่านคือปู่อือลือ ตอนที่เรามาใหม่ๆ มีคนแนะนำให้ไหว้ท่าน คือในส่วนบึงโขงหลง จะมีศาลอยู่ เขาเรียกว่าศาลปู่ตา เป็นศาลประจำหมู่บ้าน
พูดง่ายๆ ว่าคนนับถือผี ปู่อือลือก็ประจำศาลตรงนี้ ในฝันเราก็ก้มลงกราบท่าน สื่อสารถามท่านว่าท่านอยู่ที่ไหน ท่านบอกว่าท่านอยู่ที่ศาล กลางคืนอยู่ที่ศาล กลางวันอยู่ในน้ำ โดยจิตก็เลยรู้ว่าถ้าท่านอยู่ในน้ำ แสดงว่าท่านเป็นพญานาค หลังจากนั้นเว้นไปสองสามวันก็มาเข้าฝันว่าท่านอยากจะได้ศาลไม้ ของเดิมที่เขาสร้างถวายท่านเป็นศาลปูน ที่เป็นศาลไม้คือสร้างถวายท่านล่าสุด แล้วก็มีรูปปั้นขององค์ท่าน ถ้าเกิดใครไปบึงโขงหลงก็จะไปที่ศาลตรงนี้
 
ทำไมท่านเลือกพี่ ?
พ.ต.อ. โชคอนันต์ :  ตรงนี้พูดไปคนก็หาว่าบ้า ขี้ตู่ อุตริ โดยชาติกำเนิดท่านบอกว่าผมเป็นลูกท่าน แต่ผมไม่รู้หรอกว่าจริงหรือเท็จ เพราะตอนนี้เราเกิดเป็นมนุษย์ ท่านเองบอกว่าผมเป็นลูกท่าน อาจถึงกาลเวลาที่ท่านรออยู่หรือเปล่า เมื่ิอผมย้ายไปบึงโขงหลงเลยเกิดปรากฏการณ์ เกิดปาฏิหาริย์ต่างๆ ขออนุญาตย้อนนิดนึง ปู่อือลือท่านไม่ได้เป็นพญานาคโดยชาติกำเนิด เรื่องเล่าคือ ปู่อือลือเป็นมนุษย์ เจ้าเมืองที่ครองนคร ตามประวัติเรื่องเล่าที่เขาเล่าต่อๆ กันมา
 
เขาที่ว่าคือใคร ?
พ.ต.อ. โชคอนันต์ : ในยูทูป ไปลองศึกษา ใครเขียนเราก็ไม่ทราบ แต่เรื่องเล่าตรงนี้พอท่านถูกสาปให้เป็นพญานาค จะพ้นคำสาปเมื่อมีเมืองใหญ่เกิดขึ้น แล้ว อ.บึงกาฬ ก็เป็นจังหวัดบึงกาฬ แล้วประกอบกับช่วงนั้นได้สร้างศาลถวายท่าน ท่านก็เลยขึ้นมาแสดงปาฏิหาริย์ เป็นเรื่องคล้องจองกับเรื่องที่เขาเล่ามา
 
ที่บอกว่าเป็นลูกท่าน มีอะไรเป็นเครื่องยืนยัน ที่ทำให้เชื่อเหลือเกิน ?
พ.ต.อ. โชคอนันต์ : ไม่มี มีเพียงแค่ว่าจิตเรา เราอยากทำโน่นนี่นั่น
 
ในมุมภรรยาเชื่อมั้ย ?
แหม่ม : แต่ก่อนไม่เชื่อเลย แล้วก็ดูถูกเขาว่าไม่มีจริงหรอก พญานาค โกหก ด่าพญานาค (หัวเราะ) โดนลงโทษ ตื่นเช้ามาแข้งขาไม่มีแรง ล้มเผละเดินไม่ได้ ไปหาหมอก็รักษาไม่ได้ มันทรมาน คนเคยเดินได้ อาทิตย์นึงมีเสียงในหูถาม เป็นเสียงผู้ชาย ถามว่ามึงอยากหายมั้ย เราก็อยากสิ แต่ต้องสัญญาว่าถ้าหายแล้วต้องทำแบบนี้ๆ ต้องปฏิบัติ สวดมนต์ภาวนา สร้างบารมี แล้วก็ถือขันธ์ 5 ขันธ์ 8 ไปขอขมา 5 นาทีเดินได้เลย
 
มีเรื่องแปลกอีกเรื่อง เห็นว่าตอนเด็กฝันตลอดว่าด้านบนเป็นคน ?
แหม่ม : คืนไหนฝนตกจะฝันแล้ว ว่าข้างบนเป็นตัวพี่ แต่ข้างล่างเลื้อยเล่นน้ำ ฝันแบบนี้ตลอด
 
แล้วบังเอิญต้องมาแต่งงานกัน เลยผูกกันเข้าไปใหญ่ว่าเป็นเรื่องราวพญานาคจริงๆ ที่ดลบันดาลให้มาเจอกัน หลังจากปฏิบัติ ?
แหม่ม : ทุกอย่างในชีวิตมีแต่สิ่งดีๆ เข้ามา อย่างจะเกิดเหตุร้ายกับเรา ท่านจะมาบอกก่อน
พ.ต.อ. โชคอนันต์ : จะรู้เหตุการณ์ล่วงหน้าที่จะเกิดขึ้น
 
ครั้งหนึ่งมาเจอหน้าสามี รู้เลยว่านี่คือสามี ทั้งที่ไม่ได้แต่งงานกัน ?
แหม่ม : อาจจะญาณเก่า บารมีเก่าหรือเปล่า มองทะลุปรุโปร่ง
 
สิ่งที่พูดมา ไม่กลัวคนว่าบ้าเหรอ ?
แหม่ม : อยากว่าก็ว่าไปเชิญตามสบาย ต้องเจอกับตัวแล้วจะรู้ว่าอะไรคืออะไร เราชินแล้ว
พ.ต.อ. โชคอนันต์ : มีอยู่ครั้งหนึ่ง ปู่บอกว่าคอยดูนะลูก ต่อไปน้ำจะท่วมสกลนคร บอกตั้งแต่ 3-4 ปีที่แล้ว บางทีท่านบอกกล่าวอะไรมาไม่ได้เกิดขึ้น ณ ปีนั้นหรือเดี๋ยวนั้น ผลปรากฏว่าปีนี้น้ำท่วมสกลนคร แล้วท่วมใหญ่ด้วย (ในขณะนั้นภรรยามีท่าทีเบลอกลางรายการ) องค์ท่านมา
 
ตอนนี้รู้สึกยังไง ?
แหม่ม : ไม่เป็นตัวของตัวเอง
พ.ต.อ. โชคอนันต์ : อาการเหมือนคนเมา (หัวเราะ)
 
ปกติมีองค์ ?
พ.ต.อ. โชคอนันต์ : ใช่ มีองค์ ท่านจะมาประทับบ่อย บางครั้งก่อนเข้ารายการที่คุณหนุ่มถามว่าดูดวงได้มั้ย องค์ปู่จะมาประทับบอก แล้วก็ผ่านร่างอีกที เข้าแล้วไม่เลื้อย นั่งคุยปกติ ซึ่งท่านจะดุมาก จะด่า ผมเองเวลาท่านประทับจะโดนด่าตลอด
 
อยากให้เล่าถึงเหตุการณ์องค์ปู่อือลือมีลักษณะเป็นพญานาคในตระกูลไหน ?
พ.ต.อ. โชคอนันต์ : ก่อนอื่นต้องขออนุญาตบอกกล่าวว่าสิ่งที่จะเล่าต่อไปนี้ จะเชื่อหรือไม่ก็อยู่ที่ความเชื่อแต่ละคน พญานาคตามวิทยาศาสตร์มีหลายตระกูล แต่ปัจจุบันพญานาคตามวิทยาศาสตร์ไม่มีใครเคยเห็น ที่เราเห็นแตกต่างกันไปเป็นเรื่องของกายทิพย์จริงๆ พญานาคมีหลายสีตามวิทยาศาสตร์ แต่สิ่งเหล่านั้นผมก็ไม่เคยเห็นและไม่เคยรู้จัก ที่ทุกวันนี้เราเชื่อว่ามีพญานาคเพราะปู่อือลือท่านมาสื่อบอก ครั้งแรกตั้งแต่เริ่มตั้งศาลให้ท่าน เมื่อเดือน พ.ค. ปี 54 ท่านบอกว่าวันอัญเชิญท่านขึ้นศาลเป็นเทวรูปท่าน ท่านจะมาว่ายน้ำ
 
ตอนนี้พี่ผู้หญิงมีอาการไม่ปกติ อาการเป็นยังไง ?
แหม่ม: เหมือนคนเมา
พ.ต.อ. โชคอนันต์ : ท่านมาด้วย ท่านมาครอบร่าง ท่านจะตามตลอด สังเกตหน้าจะแก่เหมือนผู้ชายแก่ ปกติเขาเป็นคนหน้าผ่อง ยิ้มแย้มแจ่มใสตลอด
 
สรุปปู่อือลือมีลักษณะเป็นยังไง ?
พ.ต.อ. โชคอนันต์ : ก็ตอนแรกที่สร้างศาล ท่านก็บอกว่าเดี๋ยววันที่ตั้งศาล ปู่จะมาว่ายน้ำให้ดู วันนั้นก็มีการทอดผ้าป่าในการตั้งศาล เมื่อวันที่ 27 พ.ย. ที่ผ่านมา ไม่ได้นัด แต่ท่านบอกกล่าวมานานแล้วว่า วันไหนที่ลูกกลับไปทำบุญบวงสรวงใหญ่ ท่านจะขึ้นมาแสดงปาฏิหาริย์ให้ได้ชม
 
เวลามา มาเป็นคนหรือเป็นพญานาค ?
พ.ต.อ. โชคอนันต์ : ท่านจะมาเป็นชีปะขาว เป็นมนุษย์ ดูในภาพอาจไม่ชัดเจน เพราะการบันทึกภาพบันทึกด้วยโทรศัพท์สมาร์ทโฟน กล้องโทรทัศน์ใหญ่ๆ บันทึกไม่เคยได้เลย เป็นเรื่องแปลกอย่าง ที่ถ่ายสังเกตที่ไม่ชัดเจนเพราะคนถ่ายเองจะตะลึง พอเห็นปรากฏการณ์ก็ตะลึง บางครั้งก็ลืมถ่าย ภาพแรกที่เกิดขึ้นเป็นภาพนิ่งที่ชาวบ้านถ่ายไว้ได้ ลักษณะในภาพก็จะเหมือนงูใหญ่ ไม่ใช่ปลา ที่เชื่อว่าเป็นปู่อือลือมาแสดงปาฏิหาริย์เพราะท่านบอกวันและเวลาก่อนที่จะเกิดปาฏิหาริย์นี้ขึ้น
 
บอกยังไง ?
พ.ต.อ. โชคอนันต์ : บอกว่าวันที่เท่านั้นเท่านี้ เวลาตั้งแต่บ่ายสองโมงถึงสี่โมงท่านจะขึ้นมาว่ายน้ำ ท่านบอกทางความฝัน บอกเวลาคร่าวๆ ว่าช่วงตั้งแต่บ่ายสองโมงเป็นต้นไป
 
คือที่ต้องป่าวประกาศให้คนมาดูเพื่ออะไร ?
พ.ต.อ. โชคอนันต์ : ไม่ต้องการให้คนมาอะไรมากมายนะ แต่สิ่งเหล่านี้เป็นปรากฏการณ์เหนือธรรมชาติ ที่คนทั่วไปอยากมาชมบารมีว่าสิ่งที่เกิดขึ้นใช่หรือไม่ อย่างในภาพที่เห็นก่อนที่จะมีริ้วดำขึ้นมา คลื่นลม คลื่นน้ำจะเงียบสงบมาก แล้วพอท่านขึ้นมาเหมือนแหวกน้ำขึ้นมา เห็นชัดเจน
 
พญานาค เหมือนที่เราเห็นตามบันไดวัด ?
พ.ต.อ. โชคอนันต์ : ความเชื่อของคนก็เป็นอย่างนั้น จริงๆ ทุกครั้งที่ขึ้นมาไม่เคยได้เห็นเศียร จะเห็นแต่ลำตัวท่าน ตัวดำๆ ยาวๆ
 
แต่ทางภรรยามีองค์ ถามท่านว่าเศียรท่านเป็นเหมือนพญานาคตามบันไดวัดมั้ย ?
แหม่ม : จริงๆ เศียรท่านไม่ได้สวยเหมือนตามที่เห็นในวัดขนาดนั้น ก็ส่วนมากให้เห็นเป็นจะงอย
พ.ต.อ. โชคอนันต์ : ท่านก็มาบอกผ่านร่างเมีย ผ่านนิมิตว่าพญานาคกับมังกรก็คือตระกูลเดียวกัน ซึ่งคนทางอีสานอาจเห็นพญานาคว่ายน้ำ เลยไม่เห็นขาท่าน ลองไปตามภาคเหนือตามบันไดโบสถ์ที่เขาสร้างจะมีเท้า
 
ท่านปู่อือลือมีมั้ย ?
พ.ต.อ. โชคอนันต์ : มีครับ
 
ทำไมต้องมาอยู่บึงโขงหลง ?
พ.ต.อ. โชคอนันต์ : เนื่องจากปู่เป็นเจ้าเมืองที่ครองนครอยู่ตรงนั้น แล้วลูกปู่อือลือไปแต่งงานกับลูกสาวเจ้าเมืองบาดาล ผมไม่กล้าบอกว่าเป็นผมนะครับ ลูกท่านจริงๆ มีหลายองค์ อันนี้เป็นเรื่องซับซ้อน จะไม่ขอเอ่ยถึงตรงนั้นเป็นเรื่องเล่าที่เขาเล่าต่อๆ กันมา พอต่อมารู้ว่าลูกสะใภ้เป็นธิดาเจ้าเมืองบาดาล เป็นลูกพญานาคก็ไม่พอใจ ก็มีการขับไล่กลับเมืองบาดาล ทีนี้เจ้าเมืองบาดาลก็ไม่พอใจว่าทำไมไปไล่ลูกเขาอย่างนั้นเขาเลยขอสินสอดทองหมั้นคืน ปู่อือลือไม่ให้ ก็เลยสาปให้เมืองจมไปอยู่ใต้บาดาลตรงบึงโขงหลง เรื่องประวัติเราก็ศึกษาและฟังจากคนเก่าๆ ที่เขาอยู่ที่บึงโขงหลงเล่าต่อๆ กันมา
 
หลายคนมองว่าพี่ซึ่งเป็นตำรวจใหญ่เป็นผู้กำกับเอาเรื่องนี้มาตีแผ่มาพูดให้ประชาชนได้ฟังเป็นการมอมเมาหรือเปล่า ?
พ.ต.อ. โชคอนันต์ : ก็ต้องย้อนกลับไปนิดหนึ่ง สิ่งทั้งหลายทั้งปวงที่เกิดขึ้นเป็นความเชื่อส่วนบุคคล อย่างเมื่อหลายปีที่ผ่านมา ตอนนั้นมีกระแสขององค์จตุคามรามเทพ ตอนนั้นดังมากทั่วบ้านทั่วเมือง ทุกจังหวัด ทุกอำเภอต้องมีการสร้างจตุคามรามเทพ อันนั้นเป็นเรื่องความเชื่อ ในยุคนั้นเท่าที่คุยกับเซียนพระทั้งหลาย เขาบอกว่าเงินสะพัดทั่วประเทศน่าจะหลายพันล้าน นี่คือเกี่ยวกับความเชื่อ มาในยุคนี้ ความเชื่อในเรื่องของพญานาคกลับมาอีกครั้ง ดูได้จากคำชะโนด ผู้คนหลั่งไหลจากทั่วสารทิศ แม้แต่คนต่างประเทศก็มาไปสักการะปู่ศรีสุทโธ แต่สิ่งเหล่านี้แต่ละคนที่ไปอธิบายได้มั้ยก็เป็นเรื่องยากเหมือนกันว่าทำไมเขาถึงอยากไป เขาถึงศรัทธา ผมว่าเป็นความเชื่อของแต่ละบุคคล สิ่งที่เกิดขึ้นที่บึงโขงหลงบังเอิญมีภาพปาฏิหาริย์ที่ท่านขึ้นมา  พอมีภาพประกอบ มันเลยเป็นเรื่องของกระแสในโลกโซเชียลได้เร็วมาก
 
ล่าสุดมีกระแสเรื่องราวเพชรพญานาค ไปทุบปุ๊บอยู่ในหิน จริงหรือเปล่า ?
แหม่ม : ไม่จริงค่ะ มนุษย์สร้างขึ้นมา
พ.ต.อ. โชคอนันต์ : ไม่ว่าจะลูกแก้วหรือเพชรพญานาค ถ้าเป็นของแท้ใครจะให้เช่า
 
คุณมีมั้ย ?
พ.ต.อ. โชคอนันต์ : มี แต่ได้มาโดยบังเอิญ ขณะที่เรานอนอยู่ในบ้านเหมือนมีเสียงตกกระทบหลังคา เช้ามาดู มันเป็นลูกแก้วที่ใสมาก เลยให้แหม่มดู เขาสัมผัสด้วยฌานเขา
 
เชื่อเต็มหัวใจว่ามีพญานาค ?
พ.ต.อ. โชคอนันต์ : เพราะสิ่งต่างๆ ที่เกิดขึ้นเป็นความเชื่อของเรา เราไม่ได้ป่าวประกาศให้ใครเชื่อหรือยึดถือตามเรา อย่างเราสวดมนต์เราก็สวดมนต์ทุกวันไม่ได้ป่าวประกาศให้ใครเชื่อ และเชื่อว่าหลายคนก็มีวิจารณญาณ
 
ทั้งสองท่านกำลังจะสร้างให้บึงโขงหลงเป็นคำชะโนดแห่งที่ 2 เพื่อให้มีเม็ดเงินไหลเข้ามา ?
พ.ต.อ. โชคอนันต์ : พอเป็นข่าวคนเขาศรัทธาเขาถึงมา เรื่องแบบนี้ไม่มีใครบังคับ ไม่ใช่ว่าคนที่ไปจะต้องเห็นพญานาคทุกคนนะครับ ไม่ใช่นะ แต่ทุกคนที่ไปคือไปกราบขอพรแล้วจะได้มีสิ่งดีๆ เป็นสิริมงคลกับชีวิตกับครอบครัวกับตัวเขาเอง ตั้งแต่ผมอยู่ปี 54 มีคนกล่าวหาว่าสร้างกระแส สร้างเรื่อง ผมก็ถามว่าผมจะได้อะไร เพราะผมเป็นเจ้าหน้าที่ตรงนั้น การดูแลความปลอดภัยมันเหนื่อยนะครับ เดือดร้อนอีกต่างหาก ช่วงตอนกระแสดังๆ มีคนติดต่อจะสร้างพระ ผมก็ไม่เอา ปฏิเสธเลยถ้าถึงเวลาก็สร้างเอง
 
ท่านจะหมดคำสาปแล้ว ถ้าหมดเมื่อไหร่จะไม่มีพญานาคโผล่มาอีก ?
พ.ต.อ. โชคอนันต์ : เฉพาะบึงโขงหลง แต่น้ำโขงยังมีอยู่ กายทิพย์ไม่มีคำว่าตระกูล
 
จะฝันแบบนี้ไปเรื่อยๆ มาตามนัด ?
พ.ต.อ. โชคอนันต์ : ผมไม่ได้นัดท่านนะ ท่านนัดผม ผมไม่ใช่ผู้วิเศษที่อัญเชิญท่านขึ้นมาได้ จริงๆ ท่านนัดผม (หัวเราะ) ท่านมาบอกทางนิมิต อย่างล่าสุดท่านบอกว่าถ้าลูกได้กลับไปทำบุญใหญ่ ทำบุญบวงสรวงให้พ่ออีก ปู่จะขึ้นมาแสดงให้ดังไปทั่วโลก แล้วตรงกับสื่อญี่ปุ่นเขามารอทำข่าว ในวันนั้นพิธีกรรายการของญี่ปุ่น จ้องที่บึงโขงหลงอย่างเดียวเลย เขาเป็นทีมงานคนเดียวที่มารอถ่ายทำ และเห็นเลย มีลักษณะเป็นงู ด้วยความที่เขาตื่นเต้นตกใจ เขาก็มัวแต่ถ่ายในน้ำ ก็เลยถ่ายไม่ได้ คนบันทึกภาพได้คือผมและชาวบ้านอีกสองสามท่าน วันนั้นขึ้นสองรอบ
 
จะมาอีกเมื่อไหร่ ?
พ.ต.อ. โชคอนันต์ : ไม่มีแล้วครับ ท่านจะพ้นคำสาป และถือศีลบำเพ็ญภาวนา
 
ปรากฏการณ์ 27 พ.ย. ที่ผ่านมาจะเป็นปรากฏการณ์สุดท้าย ?
พ.ต.อ. โชคอนันต์ : ไม่มีอีกแล้วครับ ถ้ามีก็คงเป็นองค์อื่น องค์บริวาร แต่ปู่อือลือไม่มาแล้ว องค์อื่นก็เข้าฝันบ่อย พญานาคมีเยอะมาก
 
มีอะไรจะบอกคุณผู้ชม ?
พ.ต.อ. โชคอนันต์ : ทุกสิ่งทุกอย่างที่ผมนำเสนอ เป็นปรากฏการณ์ที่เกิดกับตัวผม ก็อยู่ที่ความเชื่อและศรัทธา ถ้าเชื่อและศรัทธาปาฏิหาริย์ก็จะเกิดให้เห็น