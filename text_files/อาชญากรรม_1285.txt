เฟซบุ๊ก มูลนิธิกระจกเงา เปิดเผยเคส "น้องหลิว" หญิงสาวรายหนึ่งที่หายตัวลึกลับนานกว่า 8 ปี ล่าสุดมีการตรวจดีเอ็นเอของแม่น้องหลิว พบว่าตรงกับศพนิรนามที่ถูกฝังในสุสานตั้งแต่ปี 2555  
นางสาวมยุรี ชื่อเล่น หลิว อายุขณะหาย 19 ปี หายตัวไปจากบริเวณห้างสรรพสินค้าเทสโก้โลตัส สาขาคลองรั้ง ตำบลท่าตูม อำเภอศรีมหาโพธิ จังหวัดปราจีนบุรี เมื่อวันที่ 5 พฤษภาคม 2555 โดยในช่วงเวลานั้นน้องหลิวขี่รถจักรยานยนต์มาห้างโลตัส และจอดรถทิ้งไว้ที่นั่นแล้วขาดการติดต่อไป
ทั้งนี้ ข้อมูลขณะเกิดเหตุ น้องหลิว เพิ่งเดินทางจากบ้านที่ ตำบลโคกสูง อำเภอโคกสูง จังหวัดสระแก้ว มาทำงานที่นิคมอุสาหกรรม 304 อำเภอศรีมหาโพธิ จังหวัดปราจีนบุรี ได้ไม่ถึงหนึ่งเดือน ก่อนหายตัวไปลึกลับ โดยหลังจากน้องหลิวหายไป ครอบครัวได้เดินทางมาเก็บข้าวของเครื่องใช้ของน้องหลิวภายในหอพัก ใกล้นิคมอุตสาหกรรม 304 โดยภายในห้องพักยังมีเสื้อผ้าของใช้ทั่วไปในสภาพปกติไม่มีร่องรอยการรื้อค้น
ภายหลังจากการหายตัวไปของน้องหลิว ครอบครัวได้ออกติดตามหา โดยสอบถามจากเพื่อนสนิทและเพื่อนที่ทำงานด้วยกันที่นิคมอุตสาหกรรม 304 ต่อมามีผู้ปล่อยข่าวลือว่า น้องหลิวน่าจะไปทำงานที่ต่างประเทศ ประกอบกับอุปนิสัยน้องหลิวที่เป็นคนช่วยเหลือตัวเอง เอาตัวรอดด้วยตัวเองมาตั้งแต่เป็นวัยรุ่น ครอบครัวจึงคิดว่า น้องหลิวอาจไปหางานทำที่อื่น หรือตัดสินใจกลับไปคบหาคืนดีกับชายต่างวัยที่มาติดพัน ซึ่งก่อนหน้าน้องหลิวจะหายตัวไปได้มีปัญหาและพยายามจะเลิกรากัน โดยครอบครัวหวังว่าน้องหลิวน่าจะติดต่อกลับทางบ้านเมื่อหน้าที่การงานหรือชีวิตส่วนตัวลงตัว
กระทั่งปี 2562 ทางครอบครัวเห็นว่าน้องหลิวขาดการติดต่อไปนานแล้ว จึงพยายามอีกครั้งในการติดตามหาน้องหลิว โดยแจ้งคนหายมายังมูลนิธิกระจกเงาให้ช่วยติดตาม โดยมูลนิธิกระจกเงา ได้ประสานตรวจสอบข้อมูลความเคลื่อนไหวของคนหายในระบบราชการ.ไม่พบว่ามีการมาทำบัตรประชาชนใหม่ ไม่พบความเคลื่อนไหวในระบบบัตรทอง/ประกันสังคม และไม่พบการเดินทางออกนอกประเทศ ซึ่งในระยะหลังพบคดีคนหายถูกฆาตกรรมเสียชีวิตและกลายเป็นศพนิรนามหลายศพ จึงมีการตั้งประเด็นเรื่องน้องหลิวอาจเสียชีวิตแล้วเป็นศพนิรนามนอกพื้นที่ที่หายไป
ทีมงานมูลนิธิกระจกเงา จึงลงพื้นที่ประสานงานตามโรงพยาบาลต่างๆในพื้นที่จังหวัดชลบุรี ฉะเชิงเทรา ปราจีนบุรี และสระแก้ว ซึ่งเป็นพื้นที่รอยต่อจุดที่หายไป กระทั่งพบข้อมูลศพนิรนามเพศหญิง ต้องสงสัย 3 ศพ ซึ่งทั้งหมดถูกฆาตกรรมเสียชีวิตและนำศพไปทิ้งอำพราง ต่อมามีการเก็บตัวอย่างดีเอ็นเอ มารดาน้องหลิว ตรวจเทียบกับดีเอ็นเอ ศพนิรนามทั้ง 3 ศพ ที่สถาบันนิติเวชวิทยา โรงพยาบาลตำรวจ ซึ่งได้เก็บตัวอย่างกระดูกของศพไว้
เมื่อนำมาเทียบดีเอ็นเอกัน พบว่า ศพหญิงนิรนามที่ถูกพบเมื่อวันที่ 13 พฤษภาคม 2555 บริเวณไร่อ้อย หมู่ 13 ตำบลท่าเกวียน อำเภอวัฒนานคร จังหวัดสระแก้ว ตรงกับดีเอ็นเอของมารดาน้องหลิว โดยศพมีสภาพเน่าอืด ใบหน้าเปลี่ยนรูป ไม่มีเอกสารติดตัว ถูกนำส่งไปผ่าชันสูตรที่สถาบันนิติเวช โรงพยาบาลตำรวจ พบบาดแผลจากการถูกยิงด้วยอาวุธปืนหลายจุด จากนั้นถูกส่งไปฝังที่สุสานแห่งหนี่งในจังหวัดชลบุรีนานกว่า 8 ปี กลายเป็นศพนิรนามไม่ทราบชื่อ กระทั่งเกิดการติดตามจนทราบว่าศพดังกล่าวเป็นน้องหลิวที่หายไปตัว