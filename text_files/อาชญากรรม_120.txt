(14 ม.ค.) ผู้สื่อข่าวรายงานว่า เมื่อช่วงเช้าที่ผ่านมา วิทยุ จส.100 ได้รับแจ้งว่า พบกลุ่มคนจอดรถเป็นแนวยาว พากันเก็บสิ่งของบางอย่างอยู่บนถนนพระราม 9 ฝั่งขาออก บริเวณสะพานข้ามแยกรามคำแหง ช่วงทางลงถนนรามคำแหง เป็นเหตุทำให้สภาพการจราจรเคลื่อนตัวได้ช้า
พยานที่เห็นเหตุการณ์ระบุว่า สังเกตเห็นกลุ่มคนกำลังเก็บสิ่งของที่คล้ายกับธนบัตรใบละ 1,000 บาท ที่ปลิวว่อนอยู่เต็มพื้นถนนบริเวณดังกล่าว จนกระทั่งในเวลาต่อมา มีผู้เก็บธนบัตรใบละ 1,000 บาท เอาไว้ได้ ก่อนจะมีการยืนยันว่าเป็นเพียงธนบัตรปลอม แม้ลักษณะและสีจะดูคล้ายกันมาก แต่ไม่พบลายน้ำพระฉายาลักษณ์ของพระเจ้าอยู่หัวและหมายเลขธนบัตรระบุไว้แต่อย่างใด
อย่างไรก็ตาม ขณะนี้ได้ประสานงานให้ทางเจ้าหน้าที่ตำรวจในท้องที่ได้ตรวจสอบแหล่งที่มาของธนบัตรปลอมที่ปลิวว่อนอยู่บนถนน คาดว่าน่าจะถูกโปรยทิ้งเอาไว้ ลักษณะเหมือนกับเหตุการร์ที่เคยเกิดขึ้นในประเทศจีน เมื่อเร็วๆ นี้
ขอบคุณภาพและเนื้อหาข่าวจาก ทวิตเตอร์ จส.100