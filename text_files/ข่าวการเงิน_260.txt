การทำธุรกิจให้ประสบความสำเร็จนอกจากระบบการจัดการที่ดี คุณภาพของสินค้าดี บริการดีแล้ว สิ่งที่ช่วยสนับสนุนยอดขายและสร้างกำไรให้กับผู้ลงทุนอย่างยิ่งก็คือ ทำเล ซึ่งนักธุรกิจ พ่อค้า-แม่ขาย ทั้งหลายต่างรู้ดีว่าทำเล มีผลต่อยอดขายสินค้ามากน้อยเพียงใด อย่างที่มีคนพูดกันไว้ว่า การทำธุรกิจหรือทำการค้าขายนั้น "ทำเลดี มีชัยไปกว่าครึ่ง" วันนี้เว็บไซต์ SMEsสร้างอาชีพ ได้นำเอาชัยชนะครึ่งหนึ่งมาให้คนที่สนใจจะทำธุรกิจหรือค้าขาย นั้นก็คือการคัดสรรทำเล ที่เรียกได้ว่าเป็นทำเลทอง มาแนะนำท่านผู้อ่าน เพื่อเป็นทางเลือกให้กับคนที่อยากลงทุนค้าขาย ไปสู่ชัยชนะเต็ม 100 เปอร์เซ็นต์
ตลาดนัดรถไฟ (ศรีนครินทร์)
 ตลาดนัดรถไฟ ศรีนครินทร์ ตั้งอยู่ด้านหลังห้างสรรพสินค้า ซีคอน สแควร์ เป็นส่วนขยายจากตลาดนัดรถไฟ อตก.ซึ่งเปิดให้บริการเฉพาะวันพุธและพฤหัสบดี ตั้งแต่เวลา 15.00 น.-24.00 น. ภายในตลาดจะถูกแบ่งออกเป็น 2 โซนด้วยกัน คือ โซนร้านค้าที่เป็นห้องเช่า และโซนเปิดท้ายแบกะดิน ซึ่งสินค้าก็จะมีอยู่หลากหลายชนิด ไม่ว่าจะเป็น เสื้อผ้า กระเป๋า ตุ๊กตา รองเท้า เครื่องประดับ กิ๊ฟช็อป อุปกรณ์แต่งรถ อุปกรณ์โทรศัพท์ กรอบรูป กรอบโทรศัพท์ หรือจะเป็นของเก่า ที่หาซื้อได้ยาก อาทิ แก้วน้ำ ภาพวาด แจกัน ถ้วย ชาม ของเล่น นาฬิกา ของตั้งโชว์ โดยสินค้าส่วนใหญ่จะเน้นไปทางวินเทจหรือย้อนยุค เป็นตลาดแนว เรโทร ที่ผสมผสานอดีตกับปัจจุบันได้อย่าลงตัว นอกจากความหลากหลายของสินค้าแล้ว เรื่องของบริการ ที่ตลาดนัดรถไฟศรีนครินทร์ ยังมีดนตรีสด บรรเลงให้นักช็อป ทั้งหลายได้ฟังกันระหว่างเดินเลือกซื้อสินค้า แน่นนอนว่าสร้างความเพลิดเพลินใจได้เป็นอย่างดี นอกจากนี้ ยังมีร้านอาหาร ทั้งในส่วนของรถเข็นและแพงลอย คอยให้บริการนักช็อป ยามหิวและเหน็ดเหนื่อยจากการเดินเลือกซื้อสินค้าอีกด้วย เรียกว่า ความน่าสนใจของสินค้ารวมไปถึงบริการ ภายในตลาดรถไฟศรีนคนรินทร์ ถือได้ว่าดึงดูดใจได้เป็นอย่างดี
 ซึ่งขาช็อปส่วนใหญ่ก็จะเป็นวัยรุ่นและคนวัยทำงานเป็นหลัก เนื่องจากสินค้ามีหลากหลาย เหมาะกับคนสมัยใหม่ ผสมผสานกับแนววินเทจ ที่กำลังเป็นที่นิยมอยู่ในปัจจุบัน อีกทั้งยังเป็นสินค้าที่มีดีไซน์แปลกใหม่ จึงเป็นแหล่งช็อปปิ้ง ชั้นดีเลยก็ว่าได้ ส่วนความน่าสนใจและโอกาสของพ่อค้า แม่ค้า ต้องบอกว่า ทำเล ตรงนี้ ถือว่า ตอบโจทย์ของพ่อค้า แม่ค้าได้เป็นอย่างดี เนื่องจากเป็นทำเลใหม่ ซึ่งคนให้ความสนใจเป็นพื้นฐานเดิมอยู่แล้ว อีกทั้งในเรื่องชื่อเสียงของตลาดรถไฟ (อตก.) ก็เป็นที่รู้จักของคนส่วนใหญ่ และแน่นอนว่าย่อมส่งผลดีต่อตลาดนัดรถไฟ ศรีนครินทร์อย่างแน่นอน รวมไปถึงบริเวณดังกล่าว ยังไม่มีตลาดนัดกลางคืนที่น่าสนใจเท่านี้มาก่อน จึงไม่ใช่เรื่องแปลกที่ภาพรวมทั้งเรื่องของสินค้า และบริการ จะดึงดูดเหล่านักช็อปให้มาจับจ่ายซื้อสินค้ากันอย่างมากมาย อีกทั้งไลฟ์สไตล์ คนในปัจจุบัน ส่วนใหญ่ก็นิยมสินค้าแบกะดิน มากกว่าสินค้าตามห้างสรรพสินค้า เนื่องจากความหลากหลายและเป็นงานดีไซน์ จะมีความแปลกใหม่ให้ค้นหาอยู่ตลอดเวลา
 สำหรับราคาค่าเช่าก็ไม่แพง อยู่ที่ล็อคละ 100 บาท / คืน (ขนาด 2 เมตร X 2 เมตร) ส่วนที่เป็นห้องราคาก็จะคิดเป็นรายเดือนตามขนาด 1 ล็อค 2 X 3 เมตร อยู่ที่ราคา 4,000 บาท/เดือน 2 ล็อค ก็จะราคา 8,000 บาท/เดือน หากพ่อค้า แม่ค้า คนใดสนใจจะจองล็อคสินค้า สามารถติดต่อได้ที่ตลาดรถไฟศรีนครินทร์เลย และหากประเมินราคาค่าเช่าและจำนวนคนที่มาเดินซื้อสินค้าแล้ว ต้องบอกเลยว่าคุ้มค่า เรียกว่าเป็นทำเลที่น่าลุ้นน่าลงทุนจริงๆ
ตลาดนัดสนามหลวง 2 (ส่วนขยาย)
 หากพูดถึงตลาดธนบุรี หรือที่หลายๆคนเรียกกันว่า ตลาดสนามหลวง 2 เป็นตลาดขนาดใหญ่ย่านธนบุรีตั้งอยู่ ถนนทวีวัฒนา เขตทวีวัฒนาซึ่งใครต่อใครต่างรู้จักเป็นอย่างดี เหมือนอย่างตลาดนัดจตุจักร ฝั่งพระนคร ตลาดนัดธนบุรี เกิดขึ้นเนื่องจากกรุงเทพมหานคร ต้องการจัดสร้างตลาดขนาดใหญ่เพื่อให้บริการประชาชนฝั่งธนบุรี สามารถมาจับจ่ายซื้อสินค้ากันอย่างมากมาย และมีสินค้าให้เลือกหลากหลาย ภายใต้เนื้อที่กว่า 40 ไร่ โดยไม่ต้องเดินทางไกลเข้าไปยังฝั่งพระนคร ซึ่งร้านค้าส่วนใหญ่ก็จะถูกจัดวางเป็นห้องเช่า เป็นสัดส่วน แบ่งโซนค้าขายชัดเจน เช่นเดียวกับตลาดนัดจตุจักร เรื่องสินค้าเรียกว่ามีหลากหลาย ไม่ว่าจะเป็น ต้นไม้ สัตว์เลี้ยง เสื้อผ้า เครื่องประดับ หรือข้าวของเครื่องใช้ต่างๆ แบบครบครัน
 และภายในบริเวณตลาดนัดธนบุรี นอกจากร้านค้าที่เป็นห้องเช่าแล้ว ยังมีร้านค้าแพงลอย ให้บริการประชาชนได้มาจับจ่ายซื้อสินค้า และยังเป็นทางเลือกให้กับพ่อ ค้า แม่ค้า ที่ไม่ใช่ขาประจำอีกด้วย นั้นก็คือ ตลาดนัดสนามหลวง 2 (ส่วนขยาย) เป็นโซนขายสินค้า แบบแผงลอย คล้ายกับตลาดนัดทั่วไป แต่ถูกจัดสรรให้เป็นระเบียบ มีการแบ่งล็อค กันอย่างชัดเจนเป็นลานกลางแจ้ง ภายใต้เต้นท์ขนาดใหญ่มีร้านค้ามากมาย นับร้อยล้าน สินค้าที่วางขายก็จะมีมากมาย ทั้งสินค้ามือหนึ่ง และมือสอง (สภาพดี) เปิดขายเฉพาะวันเสาร์-อาทิตย์ ตั้งแต่เวลา 09.00 น. ไปจนถึง 17.00 น.
 หากลองเดินสำหรับดูภายในตลาดนัดสนามหลวง 2 ส่วนขยาย จะพบว่า สินค้าจะมีทั้งที่เป็น มือหนึ่ง และมือสองสำหรับสินค้ามือสองก็เป็นมือสองที่สภาพดี อีกทั้งยังมีสินค้าที่เป็นของเก่า มาวางขายกันเป็นจำนวนมาก อาทิ ถ้วย ชาม สังฆภัณฑ์ เครื่องทองเหลือง พระ ของที่ระลึก ส่วนสินค้ามือหนึ่ง ก็จะมี กระเป๋า เสื้อผ้า รองเท้า อุปกรณ์โทรศัพท์มือถือ น้ำหอม เครื่องใช้ในครัวเรือน อุปกรณ์สำนักงานและสินค้าเบ็ดเตล็ดทั่วไป เป็นต้น หรือว่าจะเป็นสินค้ามือสอง อย่างรองเท้า กระเป๋า อุปกรณ์อิเลกทรอนิค ของเล่น และอื่นๆอีกมากมาย ส่วนลูกค้าที่มาจับจ่ายซื้อสินค้า ก็จะมีหลากหลายเช่นเดียวกัน ไม่ว่าจะเป็นหญิงหรือชาย แต่กลุ่มเป้าหมายหลักน่าจะเป็น ลูกค้าวัยกลางๆอายุประมาณ 30 ที่ชื่นชอบของเก่าและสินค้ามือสองสภาพดี ซึ่งลักษณะของตลาดไม่เหมาะกับกลุ่มตลาดที่เป็นวัยรุ่น ถึงแม้ว่าสินค้าจะมีหลากหลายก็ตาม
 โอกาสและความน่าสนใจสำหรับพ่อค้า แม่ค้า ที่มีความสนใจจะจำจองพื้นที่ดังกล่าว ถือว่าน่าสนใจอย่างยิ่ง เนื่องจากพื้นที่ มีขนาดใหญ่สามารถรองรับลูกค้าที่มาเดินจับจ่ายซื้อสินค้าได้เป็นจำนวนมาก อีกทั้งยังอยู่ในพื้นที่ตลาดธนบุรี ซึ่งเป็นตลาดขนาดใหญ่ในพื้นที่ฝั่งธน ซึ่งแน่นอนว่าจะมีคนเดินทางมาซื้อสินค้ากันเป็นจำนวนมาก ทำให้โอกาสที่สินค้าจะขายดี และประสบความสำเร็จ ค่อนข้างจะมีสูง โดยเฉพาะสินค้ามือสองสภาพดี ดูแล้วค่อยข้างจะเข้าท่าเลยทีเดียว
 ส่วนเรื่องของราคาเช่านั้น อยู่ที่ล็อคละ 500 บาท (ขนาด 2 X 3 เมตร) 2 วัน คือ เสาร์-อาทิตย์ และถึงแม้ว่าพ่อค้า แม่ค้า จะมาขายเพียง 1 วัน แต่ก็ต้องจ่ายในราคา 500 บาท/ล็อค เช่นเดียวกัน หากสนใจหรือสอบถามรายละเอียดได้ที่ หมายเลขโทรศัพท์ 0-2487-3228 - 9, 08-1234-5759, 08-2345-9969, 08-7938-6873
ตลาดถนอมมิตร 88 (วัชรพล)
 ในย่านรามอินทรา-วัชรพล ต้องบอกว่าน้อยคนนักที่จะไม่รู้จักตลาดถนอมมิตร 88 ซึ่งถือเป็นตลาดการค้าที่ค่อนข้างมีชื่อเสียง แถวรามอินทรา โดยเฉพาะย่านวัชรพล เดิมทีตลาดถนอมมิตร 88 นั้นเป็นตลาดในรูปแบบเบกะดิน มีพ่อค้า แม่ค้า นำสินค้ามาวางขายกันเป็นจำนวนมาก โดยไม่จำกัดประเภทสินค้า มีผู้คนเดินทางมาจับจ่ายซื้อสินค้าเพิ่มมากขึ้นอย่างต่อเนื่อง จึงได้มีการจัดระเบียบตลาดให้น่าดูและทันสมัย ได้มาตรฐาน มีการจัดสร้างเป็นอาหารร้านค้า ภายใต้เนื้อที่ 8 ไร่
 โดยภายในอาคารร้านจะประกอบไปด้วย 4 โซน คือ โซนตลาดสด จะเป็นสินค้าจำพวก เนื้อสัตว์ อาหารทะเล ผัก ผลไม้ เป็นต้น ส่วนโซนที่ 2 ก็จะเป็นพลาซ่า จำหน่ายสินค้าแฟชั่นต่างๆ ทั้งของผู้ชายและผู้หญิง รองเท้า เสื้อผ้า เครื่องประดับ แว่นตา โทรศัพท์ และอุปกรณ์อิเลกทรอนิค 3 คือ โซนคอลงถม ก็จะมีสินค้าหลากหลาย เช่นกัน อาทิ พระเครื่อง ของมือสอง อะไหล่รถ ของสะสม ของใช้เบ็ดเตล็ด และสุดท้ายโซนที่ 4 คือ โซนโต้รุ่ง โซนนี้ก็ตามชื่อเลย เปิดตลอดเวลา จำหน่ายอาหาร ไม่ว่าจะเป็นก๋วยเตี๋ยว ข้างแกง เครื่องดื่ม ขนมเป็นต้น เรียกได้ว่าครบครันความต้องการของผู้ที่เดินทางมาจับจ่ายซื้อสินค้าเลยทีเดียว
 ลูกค้าที่เดินทางมาซื้อสินค้าส่วนใหญ่ก็จะมีหลากหลายอายุ ทั้งชายและหญิง เนื่องจากพื้นที่ดังกล่าวมีความน่าสนใจในเรื่องของสินค้าเป็นทุนอยู่แล้ว เพราะด้วยความหลากหลาย ที่ตอบโจทย์ลูกค้าได้ดี เรียกว่าอยากได้อะไรมาที่นี่ก็สามารถหาซื้อได้ และด้วยความเป็นมาตรฐานของตลาด จึงทำให้ลูกค้าที่เดินทางมาซื้อสินค้าเกิดความพอใจ อีกทั้งเป็นตลาดใกล้พื้นที่ชุมชน ที่มีการจับจ่าย มีการใช้เงินหมุนเวียนกันเป็นจำนวนมาก ทำให้ตลาดดังกล่าวเรียกได้ว่ามีเงินหมุนเวียนสะพัดเลยทีเดียว
 ความน่าสนใจและโอกาส ของพ่อค้า แม่ค้า ถือว่าค่อนข้างดี อย่างที่กล่าวไปข้างต้นว่า เป็นตลาดที่คนให้ความสนใจและเดินทางมาจับจ่ายซื้อสินค้ากันเป็นจำนวนมากและถือว่าเป็นตลาดที่ใหญ่ ล้อมรอบด้วยชุมชน บ้านจัดสรร หมู่บ้าน สำนักงานต่างๆ จำนวนมาก จึงทำให้ มีการซื้อขายกันมากขึ้นตามไปด้วย ตลาดมีเงินหมุนเวียนเยอะ อีกทั้งเป็นที่ยอมรับทั้งในเรื่องของสินค้าและบริการ ส่วนในเรื่องของราคาล็อคสินค้านั้น ค่าเช่าเดือนละ 3,600 บาท (ขนาด 4-5 เมตร) ค่าน้ำ ค่าไฟแยกจ่ายต่างหาก ซึ่งบริเวณล็อคสินค้านั้น พ่อค้า แม่ค้า สามารถตกแต่งหรือจัดหน้าร้านอย่างไรก็ได้ หากคำนวณค่าใช้จ่ายและความน่าสนใจของตลาดและการเดินทางมาจับจ่ายซื้อสินค้าบริเวณดังกล่าวในแต่ละวันนับพันคน หรือบางวันถึงหลักหมื่นด้วยซ้ำ ก็ต้องบอกว่า น่าสนทีเดียว หากพ่อค้า แม่ค้า มีความสนใจ ก็ลองสอบถามไปได้ที่ 0-2508-5300
ตลาดนัดหลังการบินไทย (ตลาดนัดลุงเพิ่ม)
 หากพูดถึงชื่อตลาดนัดลุงเพิ่ม หลายคนคงสงสัยว่าอยู่ที่ไหน แต่หากบอกว่าตลาดนัดหลังการบินไทย เชื่อว่าทุกคนต้องร้องอ๋อ อย่างแน่นอน เนื่องจากเป็นตลาดที่มีชื่อเสียงเป็นที่รู้จักของคนย่านนั้นเป็นอย่างดี ตั้งอยู่หลังการบินไทย วิภาวดี ซอย 22 สินค้าที่นำมาวางขายที่ตลาดก็จะมีมากมายให้เลือกหากันได้อย่างจุใจ ไม่ว่าจะเป็นเสื้อผ้า นาฬิกา รองเท้า สินค้าแฟชั่นต่างๆมากมายซึ่งส่วนใหญ่จะเป็นของผู้หญิง รวมไปถึงยังมีศูนย์อาหารขนาดใหญ่ มีร้านอาหารมากมาย ไว้คอยบริการคนที่เดินทางมาซื้อสินค้า ซึ่งภายในตลาดนัดลุงเพิ่ม จะถูกแบ่งพื้นที่ขายสินค้าเป็นล็อคๆ คล้ายๆกับตลาดนัดสวนจตุจักร ซึ่งส่วนใหญ่จะเป็นร้านค้าประจำ ส่วนร้านค้าไม่ประจำหรือแผงลอยก็จะมีการจัดสรรพื้นที่ให้เช่นเดียวกัน
 ซึ่งบรรยากาศการซื้อสินค้าส่วนใหญ่จะคึกคักมากๆ โดยเฉพาะวันทำงาน (จันทร์-ศุกร์) ในช่วงเวลา 11.00 น.-13.00 น.เนื่องจากเป็นเวลาพักเที่ยงของพักงานออฟฟิศ ซึ่งต้องบอกว่าพื้นที่บริเวณนั้น ถือเป็นจุดยุทธศาสตร์ที่ดีเลยทีเดียว เนื่องจากมีสำนักงาน ออฟฟิศ มหาวิทยาลัย อยู่ละแวกนั้นเยอะแยะไปหมด โดยเฉพาะพนักงานของการบินไทย ซึ่งใช้ช่วงเวลาพักกลางวัน เดินซื้อสินค้ากันเป็นจำนวนมาก เรียกได้ว่าช่วงเวลาเที่ยงไปถึงบ่าย คือ ช่วงเวลาทองของตลาดลุงเพิ่มจริงๆ แต่นอกเหนือจากช่วงเวลาดังกล่าวแล้ว ก็ยังมีคนมาเดินเลือกซื้อสินค้าจำนวนมากเช่นเคย แต่อาจจะไม่มากเหมือนกับตอนพักกลางวัน
 ความน่าสนใจและโอกาสสำหรับ พ่อค้า แม่ค้า แน่นอนว่าด้วยพิกัดที่ได้เปรียบของตลาด มีทั้งสำนักงาน ออฟฟิศ มหาวิทยาลัย หมู่บ้าน อยู่ล้อมรอบเต็มไปหมด จึงเป็นโอกาสที่ดี ในเรื่องของการค้าขายที่จะสร้างรายได้เป็นจำนวนมาก โดยเฉพาะหนุ่มสาวออฟฟิศ ซึ่งมีกำลังซื้อพอสมควรอยู่แล้ว
 สำหรับราคาเช่าพื้นที่ภายในตลาดลุงเพิ่มก็จะอยู่ที่ล็อคละ 3,000 บาทต่อเดือน ส่วนที่เป็นล็อคแผงลอยหรือไม่ใช่ขาประจำก็จะอยู่ที่ 200 บาทต่อวัน ตลาดเปิดให้บริการทุกวันตั้งแต่วันอาทิตย์ไปจนถึงวันเสาร์