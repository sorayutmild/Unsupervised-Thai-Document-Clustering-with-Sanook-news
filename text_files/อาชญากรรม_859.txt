สลด ผู้ช่วยผู้ใหญ่บ้านฆ่าหั่นศพแม่บังเกิดเกล้า ชำแหละศพเป็นส่วนๆ เอาหัวไปฝังชายป่า ชิ้นส่วนศพแช่ในถังน้ำแข็ง หลังถูกจับได้ล่วงละเมิดลูกสาววัย 15 ปี ของตัวเอง
ผู้สื่อข่าวรายงานว่า วันนี้ (28 ก.พ.) ร.ต.อ.ประเสริฐ พาดี รอง สว.(สอบสวน) ได้รับแจ้งเหตุมีผู้พบชิ้นส่วนมนุษย์ภายในบ้านหลังหนึ่ง หมู่ 1ชุมชนหัวเวียง ต.เวียง อ.เวียงป่าเป้า จ.เชียงราย ที่เกิดเหตุเจ้าหน้าที่ได้พบชิ้นส่วนมนุษย์อยู่ในถังน้ำแข็ง ซึ่งตั้งอยู่ภายในบ้าน โดยท่อนเนื้อถูกหั่นเป็นหลายท่อนวางเรียงทับซ้อนกัน แต่ไม่พบส่วนที่เป็นศีรษะ
จากการสอบสวนทราบว่าชิ้นส่วนมนุษย์ดังกล่าวเป็นของ นางอรุ (นามสมมุติ) อายุ 56 ปี เจ้าของบ้าน ส่วนผู้ที่ลงมือฆ่าหั่นศพคือ นายภา (นามสมมุติ) อายุ 34 ปี บุตรชายแท้ๆ ซึ่งมีตำแหน่งเป็นถึงผู้ช่วยผู้ใหญ่บ้านชุมชนหัวเวียงด้วย
เบื้องต้น ทางเจ้าหน้าที่ตำรวจสามารถควบคุมตัวนายภาได้แล้ว ซึ่งหลังเกิดเหตุได้แจ้งให้ผู้ใหญ่บ้านทราบว่าตนเองได้ก่อเหตุฆ่าหั่นศพแม่ของตนเอง จึงแจ้งตำรวจเข้าตรวจสอบดังกล่าว
จากการสอบสวน ทราบว่า สาเหตุที่นายภาก่อเหตุเนื่องจากนางอรุผู้ตายทราบว่านายภาได้ข่มขืน น้องเอ (นามสมมุติ) ลูกสาวของตนเอง อายุประมาณ 15 ปี โดยผู้ตายบอกว่าจะนำเรื่องดังกล่าวไปแจ้งตำรวจ จึงได้เกิดมีปากเสียงกันขึ้น
จากนั้นนายภาได้ใช้อาวุธมีดแทงนางอรุจนถึงแก่ความตายก่อนจะชำแหละแยกชิ้นส่วน โดยนำศีรษะของผู้ตายไปฝังที่ชายป่าบริเวณข้างถนนสายพร้าว-เวียงป่าเป้า ส่วนอวัยวะอื่นๆ ได้ชำแหละแยกส่วนเป็นชิ้นๆ ใส่ในถังแช่น้ำแข็งอยู่ในบ้านที่เกิดเหตุ
ล่าสุด เจ้าหน้าที่ตำรวจได้ประสานหน่วยกู้ภัยเข้าทำการเก็บรวบรวมชิ้นส่วนส่งให้กับทางแพทย์นิติเวช ก่อนจะมีการควบคุมตัวนายภาก็ได้มีการนำตัวไปทำแผนประกอบคำรับสารภาพในทันที และนำไปสอบสวนเพิ่มเติมเพื่อดำเนินคดีตามกฎหมายต่อไป ส่วนบุตรสาวทางตำรวจก็ได้เชิญตัวไปสอบสวนปากคำเพิ่มเติม เพื่อประกอบคดีเช่นเดียวกัน

เจอชิ้นส่วนศีรษะแม่แล้ว ชาวบ้านช็อกเผยมือฆ่าหั่นศพประวัติดี มีลูก 3 คน แต่ไร้เมีย

