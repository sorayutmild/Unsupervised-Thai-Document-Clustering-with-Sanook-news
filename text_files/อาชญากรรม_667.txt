จากกรณีไอ้โม่งหื่นวิ่งไล่ปลุกปล้ำเด็กหญิงเอ (นามสมมติ) วัย 14 ปี ขณะกำลังช่วยแม่กวาดถนนเทศบาลเมืองนครพนม เมื่อช่วงเช้ามืดวันที่ 6 ก.พ. ที่ผ่านมา แต่เด็กหญิงขัดขืนต่อสู้กัดแขนคนร้าย จนรอดมาได้ ตามที่ได้รายงานข่าวไปแล้วนั้น
ทั้งนี้เมื่อเวลา 17.30 น. (8 ก.พ.) หลังจากเจ้าหน้าที่ได้ภาพคนก่อเหตุจากกล้องวงจรปิด จึงกระจายกำลังลงพื้นที่เพื่อค้นหาตัวผู้กระทำผิด โดยได้นำรูปพรรณสัณฐานของคนก่อเหตุไปให้กลุ่มวัยรุ่นในพื้นที่เกิดเหตุและพื้นที่ใกล้เคียงดู จึงได้ข้อมูลชี้ชัดว่าน่าจะเป็นนายไพศาล ธนพจน์ เนื่องจากมีลักษณะคล้ายคลึงกับผู้ก่อเหตุ อีกทั้งยังใช้รถจักรยานยนต์ ยี่ห้อยามาฮา รุ่นมีโออีกด้วย เจ้าหน้าที่ตำรวจจึงได้ติดตามตัวไปที่บ้านของนายไพศาลที่บ้านท่าควาย
ล่าสุด เจ้าหน้าที่ตำรวจได้นำตัว นายไพศาล ธนพจน์ อายุ 30 ปี มาทำแผนประกอบคำให้การในที่เกิดเหตุ โดยจุดแรก เป็นจุดที่นายไพศาลบุกเข้าปล้ำเด็กหญิงเอ และเกิดการขัดขืนต่อสู้ จุดที่ 2 คือ จุดที่นายไพศาลมาดักซุ่ม และเส้นทางการวิ่งหลบหนี จุดสุดท้ายคือ หน้าร้านอาหารแห่งหนึ่ง ที่นายไพศาลวิ่งหลบตำรวจสายตรวจที่ผ่านมา หลังจากนั้นก็ได้นำตัวนายไพศาล กลับไปควบคุม ไว้เพื่อสอบสวนที่ สภ.เมืองนครพนมต่อไป
เบื้องต้นนายไพศาล รับสารภาพว่าเป็นผู้ก่อเหตุจริง ปัจจุบันทำงานเป็นคนขับรถส่งน้ำแข็ง คืนเกิดเหตุยืมรถจักรยานยนต์เพื่อนไปนั่งดื่มเหล้าจนเช้า ระหว่างขี่รถกลับ เห็นเด็กกวาดถนนในที่มืดเพียงลำพังจึงเกิดอารมณ์ ตรงเข้าฉุดหมายจะข่มขืน แต่เด็กฮึดสู้จึงปล่อยตัวแล้วขี่รถจักรยานยนต์หลบหนี
ขอบคุณภาพจาก เฟซบุ๊ก Nakhonphanom Update