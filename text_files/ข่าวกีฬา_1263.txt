การแข่งขันฟุตบอล เจลีก ญี่ปุ่น นัดที่ 4 "เจ้านกฮูก" ฮอกไกโด คอนซาโดเล่ ซัปโปโร่ เปิดสนามซัปโปโร่ โดม พบกับ "นกเป็ดน้ำ" วี-วาเรน นากาซากิ เมื่อวันอาทิตย์ที่ 18 มีนาคม ที่ผ่านมาเริ่มเกมมาทั้งสองทีมยังทำเกมได้ไม่แน่นอน นาทีที่ 22 เจ้าบ้านได้ลุ้นก่อน อากิโตะ ฟุกุโมริ เปิดฟรีคิกเข้ามาในกรอบเขตโทษ เจย์ โบธรอยด์ โหม่งชงมาที่กลางประตูให้กับ คาซึกิ ฟุกาอิ ได้โหม่งเน้นๆแต่บอลเฉี่ยวคานออกไปช่วงท้ายครึ่งแรก ทีมเยือนเกือบได้ประตูนำ จากลูกเตะมุมทางฝั่งขวาเปิดมาให้กับ เรียวตะ ทากาซูกิ กัปตันทีม ได้กระโดดแปแบบไม่มีใครประกบ แต่บอลพุ่งชนคานอย่างจัง ทำให้จบครึ่งแรกยังเสมอกัน 0-0กลับมาเล่นต่อครึ่งหลัง นาทีที่ 53 ชนาธิป สรงกระสินธ์ แย่งบอลได้กลางสนาม ก่อนจ่ายจากครึ่งสนามให้ เจย์ โบธรอยด์ หลุดเดี่ยวเข้าไปซัดด้วยซ้ายสวนตัว ทาคุยะ มาสุดะ นายด่านทีมเยือนตุงตาข่าย คอนซาโดเล่ ซัปโปโร่ ออกนำ 1-0นาทีที่ 60 เจ้าถิ่นได้ลุ้นอีกครั้งจากลูกเตะมุม อากิโตะ ฟุกุโมริ เปิดโด่งไปหน้าประตู บอลเลยไปเสาสองถึง เรียวสุเกะ ชินโด ได้ซัดโล่งๆ แต่เจ้าตัวกลับลื่นทำให้ยิงหลุดกรอบออกไปสามนาทีต่อมา เจ้าบ้านมาได้ฟรีคิกทางฝั่งขวาของเขตโทษระยะ 25 หลา อากิโตะ ฟุกุโมริ ปั่นด้วยซ้ายบอลพุ่งตกพื้นจะเสียบเสาแรก แต่ ทาคุยะ มาสุดะ ทุบทิ้งออกหลังไปได้นาทีที่ 82 จากบอลยาวขึ้นหน้า ฆวนม่า เก็บบอลได้ก่อนยิงไปติดแนวรับ บอลกระดอนมาเข้าทาง ฮิจิริ โอนากะ แปด้วยขวาบอลพุ่งเสียบเสาเข้าไปเด็ดขาด วี-วาเรน นากาซากิ ตีเสมอ 1-1ช่วงทดเจ็บ จากลูกฟรีคิกกลางสนาม อากิโตะ ฟุกุโมริ เปิดยาวเข้าไปในเขตโทษ เจย์ โบธรอยด์ โหม่งตั้งไปหน้าประตู ชนาธิป สรงกระสินธ์ เทกตัวโขกตุงตาข่ายไม่เหลือ คอนซาโดเล่ ซัปโปโร่ แซงนำ 2-1จบเกม ฮอกไกโด คอนซาโดเล่ ซัปโปโร่ เปิดบ้านเอาชนะ วี-วาเรน นากาซากิ ไปได้แบบหืดจับ 2-1 เก็บชัยชนะนัดแรกของซีซั่นได้สำเร็จ