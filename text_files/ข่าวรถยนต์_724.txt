     Truckhouse เผยโฉมรถบ้าน (RV) ที่พัฒนาขึ้นบนกระบะ Toyota Tacoma TRD Pro 2021 พร้อมตกแต่งสไตล์ออฟโรดเน้นลุยเต็มพิกัด เตรียมเดินสายการผลิตตั้งแต่เดือนกุมภาพันธ์ปีนี้เป็นต้นไป
     Truckhouse เป็นบริษัทดัดแปลงรถกระบะให้กลายเป็นรถบ้านที่ตั้งขึ้นในปี 2019 ที่ผ่านมา โดยมีสำนักงานตั้งอยู่ที่รัฐเนวาดา ประเทศสหรัฐอเมริกา ล่าสุดพวกเขาได้ทำการเผยโฉม BCT ใหม่ ซึ่งเป็นรถบ้านที่พัฒนาขึ้นบนกระบะขนาดมิดไซส์ Toyota Tacoma TRD Pro 2021 มุ่งเน้นสมรรถนะการขับขี่แบบออฟโรดเป็นพิเศษ โดย Truckhouse ระบุว่าได้แรงบันดาลใจมาจาก Toyota Sunradar 4x4 ที่วางจำหน่ายในช่วงยุค 80

     Truckhouse BCT มาพร้อมโครงสร้างตัวบ้านที่ผลิตขึ้นจากวัสดุคาร์บอนไฟเบอร์เสริมแรงอัดแบบชิ้นเดียว ขณะที่ภายในถูกตกแต่งด้วยชิ้นส่วนแบบเดียวกับบ้านสมัยใหม่ พร้อมมุมรับประทานอาหารรูปทรงตัวยูที่สามารถชมทิวทัศน์ได้ 270 องศา และสามารถเปลี่ยนเป็นเตียงนอนขนาดฟูลไซส์เมื่อต้องการพักผ่อนได้ อีกทั้งยังมีเตียงขนาดควีนไซส์แยกมาต่างหากด้วย เพียงพอสำหรับผู้โดยสารจำนวน 4 คนแบบสบายๆ
     นอกจากนี้ ผู้โดยสารยังสามารถเดินไปมาระหว่างตัวบ้านและห้องโดยสารด้านหน้ารถโดยไม่จำเป็นต้องลงจากรถ พร้อมทั้งมีห้องครัวและพื้นที่อาบน้ำมาให้ด้วย โดยสามารถกักเก็บน้ำสะอาดได้สูงสุด 30 แกลลอน (ประมาณ 113.5 ลิตร) และน้ำใช้แล้วสูงสุด 20 แกลลอน (ประมาณ 75 ลิตร) อีกทั้งยังมีแบตเตอรี่แบบลิเธียมไอออนจาก Battle Born ขนาด 500 แอมป์ชั่วโมง เสริมด้วยแผงโซลาร์เซลล์ขนาด 600 วัตต์ที่ติดตั้งเหนือหลังคาอีกด้วย

     ไม่เพียงเท่านี้ ตัวรถ Tacoma TRD Pro ยังถูกปรับปรุงช่วงล่างเพื่อรองรับการขับขี่แบบออฟโรดที่สมบุกสมบันมากขึ้น ไม่ว่าจะเป็นโช๊คอัพด้านหน้าที่มีระยะยืดยุบ 12 นิ้ว, เพลาหลังที่เสริมความแข็งแรงยิ่งขึ้น รวมถึงติดตั้งจานเบรกแบบเจาะรูและเซาะร่องทั้ง 4 ล้อ เพื่อประสิทธิภาพการระบายความร้อนที่ดีขึ้น
     ราคาจำหน่ายของรถบ้าน Truckhouse BCT เริ่มต้นที่ 285,000 ดอลลาร์สหรัฐ หรือประมาณ 8,600,000 บาท และหากเลือกออปชั่นแบบเต็มพิกัดจะมีราคาสูงสุดอยู่ที่ราว 380,000 ดอลลาร์สหรัฐ หรือประมาณ 11,400,000 บาท
 