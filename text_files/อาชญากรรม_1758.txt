(26 ก.ย.) เจ้าหน้าที่ตำรวจ สภ.เมืองอุดรธานี ได้รับเรื่องแจ้งความร้องทุกข์ จาก นายป้อง (นามสมมติ) และ นางเจน (นามสมมติ) 2 สามีภรรยาที่อาศัยอยู่ในอำเภอเมืองอุดรธานี โดย นายป้อง เปิดเผยว่า ภรรยาซึ่งเป็นผู้พิการตาบอดสนิททั้ง 2 ข้าง ถูกครูที่สมาคมคนตาบอดประจำจังหวัด หลอกลวงพาไปข่มขืนเป็นเวลาเกือบ 1 สัปดาห์เต็ม
นายป้อง ยังเปิดเผยต่อทั้งน้ำตาอีกว่า ก่อนหน้านี้ นางเจน ได้แต่งงานอยู่กินด้วยกันมากว่า 4 ปี มีลูกด้วยกัน 2 คน จนกระทั่งภายหลังจากที่แต่งงานกัน นางเจนเริ่มป่วยเป็นโรคหัวใจและมีอาการต้อหินที่ดวงตา ก่อนที่ตาทั้ง 2 ข้างได้บอดสนิทเมื่อปีที่แล้ว ตนจึงปรึกษากับภรรยาว่าจะให้เข้าเรียนในโครงการสอนคนตาบอด ที่สมาคมคนตาบอดประจำจังหวัด เพื่อหวังให้ภรรยารู้สึกคุ้นเคยและปรับตัวใช้ชีวิตในปัจจุบันได้คล่องแคล่วยิ่งขึ้น
ต่อมาเมื่อวันที่ 7 ก.ย. ที่ผ่านมา ได้มีการเปิดอบรม โอแอนด์คิว ปี 54 รุ่นที่ 3 ขึ้นบริเวณบ้านเช่า ย่านถนนอุดรดุษฎี ซึ่งมีนักเรียนพิการตาบอด รวมทั้งภรรยาเข้าร่วมอบรมด้วยเป็นจำนวน 16 คน โดยตนได้ขับรถไปรับส่งภรรยาอยู่เป็นประจำทุกวัน
จนกระทั่งวันที่ 19 ก.ย. หนึ่งวันก่อนกิจกรรมอบรมจะสิ้นสุดลง ตนได้ขับรถไปรับภรรยาตามปกติ แต่ไม่พบตัวภรรยา จึงได้โทรศัพท์หาแต่ก็ติดต่อไม่ได้ จึงได้เข้าแจ้งความกับเจ้าหน้าที่ตำรวจและพยายามติดต่อหา นายวันชัย พินทา หรือ ครูหรั่ง อายุ 50 ปี ซึ่งเป็นครูสอนคนตาบอด ที่พบว่าหายตัวไปพร้อมกับภรรยาของตน และอ้างว่าไปเก็บของหนีน้ำท่วมที่ จ.หนองคาย ก่อนจะไม่สามารถติดต่อไปอีกเลย
และล่าสุดเมื่อคืนวานนี้ (25 ก.ย.) อยู่ๆ ภรรยาของตนก็กลับมาที่บ้านเอง พร้อมกับเล่าเรื่องราวทั้งหมดให้ฟัง บอกว่าถูกครูหรั่ง พาไปกักขังและบังคับข่มขืนกระชำเราตลอดระยะเวลาที่หายตัวไป
นางเจน เล่าว่า ก่อนหน้านี้ได้รู้จักกับครูหรั่ง ตั้งแต่ก่อนหน้าที่จะเข้าอบรม โดยรู้สึกได้ว่าครูหรั่งมีพฤติกรรมเจ้าชู้ เวลาพูดคุยชอบแอบจับหน้าอกและอวัยวะเพศอยู่บ่อยๆ และจะถูกข่มขู่ไม่ให้บอกใคร จนกระทั่งวันเกิดเหตุ 19 ก.ย. ครูหรั่งหลอกว่าจะไปทำธุระที่ จ.หนองคาย และต้องการให้ตนไปเป็นเพื่อน แต่ตนปฏิเสธที่จะไปด้วย ครูหรั่งจึงจูงแขนตนไปด้วย และพาเข้าพักที่ธีธราแมนชั่น ไม่ไกลจากสมาคมคนตาบอดนัก อีกทั้งขู่ห้ามโทรศัพท์ติดต่อกับสามีและถูกข่มขืนกระทำชำเรา จนร่างกายเจ็บช้ำระบมไปทั่วตัว เนื่องจากครูหรั่งมีพฤติกรรมซาดิสต์
จากนั้นวันต่อมาก็พาตนไปที่ต่างๆ ไปแวะอยู่หลายอำเภอ เข้าพักที่โรงแรมหนองวัวซอ และถูกข่มขืน 3 ครั้งรวดภายในวันเดียว ก่อนจะพากลับมาที่แมนชั่นเดิมและถูกข่มขืนอีกหลายครั้ง จนตนได้แอบหนีกลับมาถึงบ้านได้ในที่สุด ซึ่งภายหลังจากกลับบ้าน ตนกับสามีได้เดินทางไปตรวจหาเชื้อเอดส์ที่โรงพยาบาลทันที เนื่องจากเคยได้ยินว่า ครูหรั่งชอบใช้บริการจากหญิงบริการ ทำให้ตนรู้สึกหวาดกลัวและเป็นกังวลใจอย่างมาก
อย่างไรก็ตาม เบื้องต้นทางเจ้าหน้าที่ตำรวจ ได้ส่งตัว นางเจน ไปตรวจร่างกายโดยละเอียดที่โรงพยาบาล และเตรียมรวบรวมหลักฐานออกหมายจับตัว ครูหรั่ง มาดำเนินคดีตามกฎหมายให้ได้โดยเร็วที่สุด