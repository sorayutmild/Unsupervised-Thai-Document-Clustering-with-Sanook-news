(15 ม.ค.) ความคืบหน้ากรณีพบศพหญิงสาวเสียชีวิตอยู่บริเวณคลองส่งน้ำ ย่านสุวรรณภูมิ จ.สมุทรปราการ ซึ่งในเวลาต่อมาพบว่าเป็นสาวนักประชาสัมพันธ์บริษัทแห่งหนึ่ง ถูกคนร้ายแฝงตัวเป็นเจ้าหน้าที่กู้ภัยอุ้มตัวออกมาจากห้างสรรพสินค้า พยายามลวนลามข่มขืน แต่เหยื่อฮึดสู้ วิ่งตกลงไปในคลองส่งน้ำดังกล่าว ภายหลังเกิดเหตุได้มีการอนุมัติออกหมายจับ ขณะนี้สามารถจับกุมตัวและนำไปทำแผนประกอบคำรับสารภาพแล้ว
ตามรายงานระบุว่า เมื่อเวลาประมาณ 11.00 น. ที่ผ่านมา เจ้าหน้าที่ตำรวจ สภ.บางพลี ได้นำตัว นายธวัชชัย แซ่ซิ้ม อายุ 32 ปี ไปทำแผนประกอบคำรับสารภาพที่บริเวณจุดเกิดเหตุ คลองส่งน้ำ ย่านสุวรรณภูมิ เบื้องต้น นายธวัชชัย ให้การรับสารภาพว่า ก่อเหตุร่วมกับเพื่อนอีก 1 คน ซึ่งขณะนี้ยังคงหลบหนีการจับกุมอยู่ แต่ได้พลิกคำให้การเล็กน้อย โดยอ้างว่าไม่มีเจตนาและยังไม่ข่มขืนเหยื่อ เพียงแค่หวังชิงทรัพย์เท่านั้น
ทั้งนี้ นายธวัชชัย ซึ่งได้ให้การกับเจ้าหน้าที่ตำรวจครั้งแรก เมื่อช่วงค่ำวานนี้ (14 ม.ค.) ภายหลังมีภาพหลักฐานจากกล้องวงจรปิดของห้างสรรพสินค้า พบเห็นเจ้าหน้าที่กู้ภัยพาเหยื่อขึ้นรถกู้ภัยออกไป หลังได้รับแจ้งว่ามีผู้เป็นลมหมดสติ รวมทั้งภาพจากกล้องวงจรปิดที่โรงพยาบาลรามคำแหงก็เห็นว่า นายธวัชชัย ขับรถกู้ภัยเข้าไปจริง แต่ก็รีบขับออกมาอย่างรวดเร็ว ไม่พบใครลงจากรถ
เบื้องต้น เจ้าหน้าที่ตำรวจได้แจ้งข้อหา ร่วมกันก่อเหตุลักทรัพย์โดยใช้ยานพาหนะ กักขังหน่วงเหนี่ยวผู้อื่น เพื่อกระทำการอนาจาร รวมทั้งข้อหาเสพยาเสพติด เนื่องจากตรวจพบปัสสาวะเป็นสีม่วง ส่วนอีก 1 ผู้ต้องหาที่ร่วมกันก่อเหตุ ขณะนี้เจ้าหน้าที่กำลังเร่งติดตามจับกุมมาดำเนินคดีให้ได้ต่อไป
ข่าวที่เกี่ยวข้อง: ล้วงคดีสาวสวย ตายข้างคลองสุวรรณภูมิ หนุ่มกู้ภัยรับลวงไปข่มขืน