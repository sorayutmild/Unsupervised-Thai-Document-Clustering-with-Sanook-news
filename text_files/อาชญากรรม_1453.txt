จบคดีมหากาพย์หวย 30 ล้าน ศาลอุทธรณ์พิพากษายืน ยกฟ้อง "ครูปรีชา" ฟ้อง "หมวดจรูญ" คดียักยอกทรัพย์และรับของโจร ทนายษิทราลั่นเตรียมฟ้องกลับ
จากกรณี ร.ต.ท.จรูญ วิมูล หรือ หมวดจรูญ อดีตข้าราชการตำรวจ สภ.บ่อพลอย อ.บ่อพลอย จ.กาญจนบุรี ถูกรางวัลที่ 1 สลากกินแบ่งรัฐบาลงวดประจำวันที่ 1 พ.ย. 2560 เลข 533726 จำนวน 5 ใบ เป็นเงินจำนวน 30 ล้านบาท ต่อมา นายปรีชา ใคร่ครวญ หรือ ครูปรีชา อ้างว่าสลากฯที่ถูกรางวัลเป็นของตนและได้ยื่นฟ้อง ร.ต.ท.จรูญ ข้อหายักยอกทรัพย์ รับของโจร จากนั้นเมื่อวันที่ 4 มิ.ย. 62 ศาลจังหวัดกาญจนบุรีมีคำพิพากษายกฟ้อง ร.ต.ท.จรูญ แต่ครูปรีชาได้ยื่นอุทธรณ์สู้คดี
ล่าสุด วันนี้ (20 ต.ค.) เวลา 09.00 น. ศาลจังหวัดกาญจนบุรีได้นัดอ่านคำพิพากษาศาลอุทธรณ์ภาค 7 ในคดียักยอกทรัพย์และรับของโจรที่ ครูปรีชา ใคร่ครวญ เป็นโจทก์ยื่นฟ้อง ร้อยตำรวจโท จรูญ วิมูล หรือ หมวดจรูญ 
คดีนี้ ศาลชั้นต้นฟังข้อเท็จจริงว่า โจทก์ไม่ใช่ผู้ซื้อสลากกินแบ่งรัฐบาลหมายเลข 533726 รวม 5 ฉบับ ดังนั้นโจทก์จึงไม่ใช่ผู้เสียหายไม่มีอำนาจฟ้องและศาลชั้นต้นพิพากษายกฟ้องโดยมิได้วินิจฉัยว่า จำเลยกระทำความผิดตามฟ้องหรือไม่นั้น จึงเป็นการพิจารณาพิพากษาคดีที่ชอบด้วยกฎหมายแล้ว ไม่ใช่เรื่องนอกฟ้องนอกประเด็นดังที่โจทก์อุทธรณ์ อุทธรณ์ข้อนี้ของโจทก์ฟังไม่ขึ้นพิพากษายืนยกฟ้อง
ทั้งนี้ ตามขั้นตอนของกฎหมาย หากศาลอุทธรณ์ภาค 7 มีคำพิพากษายกฟ้อง หมวดจรูญ ยืนตามศาลชั้นต้นแล้ว ตามกฎหมายก็จะทำให้คดีนี้กลายเป็นคดีต้องห้ามฎีกา และถือว่าคดีนี้จบสิ้นลงหลังยืดเยื้อมานานร่วม 3 ปี
ด้าน นายษิทรา เบี้ยบังเกิด เลขาธิการมูลนิธิทีมงานทนายประชาชนฯ โพสต์เฟซบุ๊ก ษิทรา เบี้ยบังเกิด เลขาธิการมูลนิธิทีมงานทนายประชาชนฯ ระบุว่า "ศาลอุทธรณ์ภาค 7 พิพากษายืนยกฟ้องครูปรีชาฟ้องคุณลุงจรูญ คดีต้องห้ามฎีกา นั่นแปลว่า หวยเป็นของคุณลุงจรูญครับครูปรีชา ที่เหลือเตรียมฟ้องกลับ บอกเลยว่าเรื่องไม่จบง่ายๆ แน่นอน"
