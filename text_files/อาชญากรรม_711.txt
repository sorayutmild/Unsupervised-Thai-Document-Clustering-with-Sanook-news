"ไออุ่น รัชเดช" มีอาการเครียดจัด ไม่ยอมเปิดห้องคอนโดฯ ให้จับกุม เรียกพ่อแม่มารับตัว ก่อนตำรวจสะกดรอยตาม โชว์หมายศาลเข้าควบคุม เจ้าตัวปฏิเสธทุกข้อหา
(25 ก.ย.) ภายหลังจากที่เจ้าหน้าที่ตำรวจ สน.บุคคโล ได้ขออำนาจและมีการอนุมัติออกหมายจับให้แก่ นายรัชเดช หรือ ไออุ่น อายุ 24 ปี ผู้ต้องสงสัยเกี่ยวกับการเสียชีวิตของ น.ส.ธิติมา หรือ ลันลาเบล พริตตี้สาววัย 25 ปี ประกอบด้วย 3 ข้อหา ได้แก่ หน่วงเหนี่ยวกักขังทำให้ผู้อื่นถึงแก่ความตาย, พาไปเพื่อกระทำอนาจาร และความผิดฐานกระทำอนาจาร
ล่าสุดเมื่อช่วงกลางดึกที่ผ่านมา เจ้าหน้าที่ตำรวจได้นำหมายจับศาลอาญาธนบุรีเข้าควบคุมตัว นายไออุ่น ที่คอนโดมิเนียม แต่ปรากฏว่าการดำเนินการเข้าจับกุมเป็นไปอย่างไม่ราบรื่นนัก เนื่องจาก นายไออุ่น มีอาการเครียดและไม่ยินยอมให้เจ้าหน้าที่ตำรวจจับกุมตัว พร้อมกับโทรศัพท์เรียกพ่อแม่ให้มารับตัวกลับบ้าน
พ.ต.อ.มานพ สุคนธ์ธนพัฒน์ รองผู้บังคับการตำรวจนครบาล 8 เปิดเผยว่า เจ้าหน้าที่ชุดสืบสวนได้นำหมายศาลและพยายามเข้าเกลี้ยกล่อม นายรัชเดช แต่เจ้าตัวไม่ยินยอมเปิดประตูห้อง ทำให้ต้องถอนกำลังออกมาก่อน หลังจากนั้นเจ้าตัวได้ให้พ่อแม่เข้ามารับตัวกลับบ้าน เพราะมีอาการเครียดและไม่พร้อมที่จะถูกจับกุม
ต่อมาเจ้าหน้าที่ได้อาศัยช่วงที่ นายไออุ่น แวะจอดรถเติมน้ำมันที่ปั๊มน้ำมัน ก่อนจะแสดงตัวและโชว์หมายจับเข้าจับกุมตัว ก่อนจะควบคุมตัวมายังกองบังคับการสืบสวนสอบสวนตำรวจนครบาล 8 เพื่อสอบสวนเพิ่มเติม เบื้องต้นเจ้าตัวยังคงให้การปฏิเสธทุกข้อกล่าวหา
อย่างไรก็ตาม มีรายงานว่าในส่วนของรายละเอียดการจับกุม ทาง พล.ต.ท.สุทธิพงษ์ วงษ์ปิ่น ผู้บัญชาการตำรวจนครบาล (ผบช.น.) จะเป็นผู้แถลงข่าวกับสื่อมวลชน ภายหลังจากเข้าสอบปากคำผู้ต้องหาในคดีนี้ด้วยตัวเอง
>> อ่านทุกประเด็นข่าว "ลันลาเบล" 
