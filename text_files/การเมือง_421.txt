(7 มิ.ย.) จากกรณีที่ผู้คนในโลกออนไลน์ต่างกันฮือฮากับภาพดาราตลกชื่อดัง เท่ง เถิดเทิง ร่วมงานวันเกิด นายณัฐวุฒิ ใสยเกื้อ รัฐมนตรีช่วยว่าการกระทรวงพาณิชย์ เมื่อวันที่ 4 มิ.ย. ที่ผ่านมา ท่ามกลางนักการเมือง ส.ส.พรรคเพื่อไทย และแกนนำกลุ่ม นปช. จำนวนมาก
โดยจุดเด่นของงานคือ เท่ง เถิดเทอง ได้ขึ้นไปสร้างความบันเทิง ร้องเพลงให้ผู้คนในงานเลี้ยงวันเกิดได้สนุกสนาน ก่อนเจ้าตัวจะประกาศลั่นออกมาว่า "อยากเห็นทักษิณกลับบ้าน" จนกลายเป็นประเด็นให้วิพากษ์วิจารณ์กันในโลกอินเตอร์เน็ตอยู่หลายวัน
ล่าสุด เท่ง เถิดเทิง ได้ออกมาชี้แจงเกี่ยวกับกรณีดังกล่าวว่า สิ่งที่พูดออกไปกลางงานดังกล่าว แค่เป็นการเอาใจเจ้าภาพและเจ้าของวันเกิดเท่านั้น เหมือนกับงานจ้างทั่วไป กล่าวอวยพรและแซวเจ้าภาพตามธรรมเนียม ไม่คาดคิดว่าจะกลายเป็นประเด็นใหญ่โต อย่าโยงตนเข้ากับการเมือง ส่วนตัวไม่ได้ทำเพื่อเข้าข้างฝ่ายหนึ่งฝ่ายใด แค่เป็นคนบันเทิงรับจ้างทำงานบันเทิงเท่านั้น ต่อจากนี้คงไม่รับงานแบบนี้อีก ขอไปรับโชว์ตามงานวัดดีกว่า สบายใจกว่าเยอะ
ขอขอบคุณภาพจากคุณคำเกิ่ง แห่งทุ่งหมาหลง / Jim Bandon