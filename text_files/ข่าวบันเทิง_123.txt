เข้าพิธีวิวาห์ไปแล้ว สาวบุ๋ม ปนัดดา วงศ์ผู้ดี ดารานักแสดงชื่อดัง กับแฟนหนุ่ม "เอก เอกริน นิลเศรษฐี" ที่ศูนย์วิปัสสนาไร่เชิญตะวัน (ว.วชิรเมธี) จ.เชียงราย ซึ่งทีมข่าว  Sanook! News ได้เก็บภาพบรรยากาศเมื่อช่วงเช้า ซึ่งเป็นพิธีตักบาตร ฟังพระธรรมเทศนาที่ธรรมสภา และถวายภัตตาหารเพลมาฝากไปแล้ว
ล่าสุดในช่วงเย็นที่ผ่านมา ทั้งคู่ได้ทำพิธีบายศรีสู่ขวัญ ผูกข้อมือตามประเพณีล้านนาที่เวทีริมน้ำ หลังจากนั้นเจ้าสาวคนสวยนั่งเสลี่ยง ในชุดเจ้าสาวชาวเหนือสีแดงสง่า เป็นชุดไทยล้านนาประยุกต์  ตัวเสื้อเป็นเกาะอก เข้ารูป เพิ่มความวิจิตรด้วยการปักปล้อยอ้อยต่อเติมลวดลาย ให้ดูวิจิตรระยิบยับ ตัวกระโปรงเข้ารูปเน้นสรีระทรงเมอร์เมด ด้านหน้าจับจีบสุดอ่อนหวาน ด้วยชายพกสุดละอุ่น โดดเด่นด้วยผ้าคลุมไหล่ขนาดยักษ์ปกคลุมไหล่ลากยาวจรดปลายพื้น ผลงานการออกแบบโดยคุณเกสินีและคุณสุดจิตร์ สุดจิตต์ แห่งแบรนด์ฟินาเล่ เวดดิ้ง สตูดิโอ พร้อมด้วยขบวนขันโตกเข้าไปพบเจ้าบ่าวบนเวทีกลางแจ้งริมน้ำ บรรยากาศเป็นไปด้วยความสุข  
ทีมข่าวบันเทิง Sanook! News ขอแสดงความยินดีด้วยนะคะ