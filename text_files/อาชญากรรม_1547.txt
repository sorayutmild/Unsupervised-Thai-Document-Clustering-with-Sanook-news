ตำรวจเมืองตราด รวบสาวใหญ่พร้อมพวก รุมฆ่าทอม โยนศพทิ้งอ่างเก็บน้ำ เหตุ มาติดพันลูกสาว
ร้อยเวร สภ.เมืองตราด รับแจ้งพบศพลอยน้ำอยู่ภายในอ่างเก็บน้ำ เขาระกำตอนล่าง ริมถนนสายรอบเขื่อน หมู่บ้านไชยยันต์ โครงการ 3 ม.3 ต.วังกระแจะ อ.เมือง จ.ตราด จึงเข้าตรวจสอบที่เกิดเหตุพบศพหญิงนอนคว่ำหน้าลอยอยู่ในอ่างเก็บน้ำ ทราบชื่อผู้ตายคือ น.ส.สะไบทิพย์ ปทุมแก้ว อายุ 16 ปี สภาพศพเป็นหญิงสาวรูปร่างเล็ก แต่งตัวคล้ายทอม สวมกางเกงยีนส์ขาสั้นสีน้ำเงิน ใส่เสื้อวอร์มแขนยาวสีดำ มีรอยสักที่ข้อเท้าข้างขวา เป็นรูปเครื่องหมายลัทธินาซีของฮิตเลอร์ มีบาดแผลที่ท้องเป็นรูคล้ายถูกของแหลมแทง ขมับข้างซ้าย มีบาดแผลเป็นรูเล็กคล้ายรอยกระสุนปืน เสียชีวิตมาแล้วประมาณ 3 วัน
จากการสอบสวนของเจ้าหน้าที่ ทราบว่า น.ส.สะไบทิพย์ หายออกจากบ้านไปตั้งแต่ช่วงค่ำของวันที่ 23 มิ.ย. ที่ผ่านมา โดยมี น.ส.ธนาพร เชิดฉาย มารับตัวออกไป เจ้าหน้าที่ จึงติดตามตัว น.ส.ธนาพร มามาสอบปากคำ จนยอมรับสารภาพว่าได้ร่วมกับพวกหลอกพาผู้ตายไปฆ่าทิ้งน้ำบริเวณจุดเกิดเหตุ เจ้าหน้าที่จึงติดตามจับกุมตัว นายเอก (นามสมมติ) อายุ 17 ปี นางสารภี พันธุสกุล และนางสนธนา บัวผัน ทั้งหมดให้การรับสารภาพว่าหลอกพาผู้ตายไปฆ่าทิ้งน้ำโดยใช้มีดดาบ มีดปลอกผลไม้ สายไฮโดรลิก ช่วยกันฟัน ตี และแทงผู้ตาย ก่อนนำศพโยนทิ้งน้ำ แล้วพากันหลบหนี แต่ถูกตำรวจตามจับกุมตัวได้เพียงแค่ 2 ชม.เศษเท่านั้น
โดย นางสนธนา ให้การว่า สาเหตุของการลงมือสังหารเนื่องจากผู้ตายมีนิสัยเป็นทอม มาติดพันบุตรสาวของตนจนมีความสัมพันธ์กันลึกซึ้ง ต่อมาบุตรสาวไปมีเพศสัมพันธ์กับนายเอก และนายเอก ติดใจไม่ยอมเลิกรา ขณะที่ตนอยากให้บุตรสาวอยู่กินกับนายเอก เพราะเป็นผู้ชายแต่ผู้ตายกลับไม่ยอมในที่สุดจึงได้ร่วมกันวางแผนฆ่าผู้ตายดังกล่าว
 

 