ราคา iPhone รุ่นถูกกว่าเปิดออกมาแล้ว
[11-มกราคม-2556]  แหล่งข่าวเผยว่า สำหรับ iPhone รุ่นถูกกว่าที่ Apple เตรียมผลิตออกมาวางจำหน่ายในปีนี้ เพื่อช่วยต่อกรกับมือถือ Android ของ Google จะมีหลายช่วงราคาให้เลือก ซึ่งจะตอบโจทย์การซื้อของลูกค้ากลุ่มนี้ที่ต้องการ iPhone ราคาถูกกว่า โดยมีคุณสมบัติตามกำลังซื้อของตน และอยู่ในช่วงราคาที่ซื้อได้

หากพิจารณา iPhone 5 ราคาจะเริ่มต้นที่ 199 เหรียญฯ สำหรับรุ่น 16GB (พร้อมสัญญา 2 ปี) ในขณะที่ถ้าเป็นรุ่น 32GB และ 64GB จะมีราคา 299 และ 399 เหรียญฯ ตามลำดับ ส่วนรุ่นเก่าอย่าง iPhone 4 ความจุ 8GB ลูกค้าสามารถเป็นเจ้าของได้ฟรี โดยผูกกับสัญญา 2 ปีเข่นเดียวกัน ในขณะที่ iPhone 4S ความจุ 16GB ผูกสัญญากับโอเปอเรเตอร์ 2 ปีจะมีราคาอยู่ที่ 99 เหรียญฯ แม้จะมีตัวเลือกของราคาผูกสัญญาตั้งแต่ของใหม่ที่ราคายังสูงอยู่ไปจนถึงของเก่าทีมีตั้งแต่ฟรีไปจนถึงจ่ายอีกนิดหน่อย แต่กระนั้น Apple ก็ยังคงพยายามพัฒนามือถือที่ใครก็เป็นเจ้าของได้อยู่ดี
ก่อนหน้านี้ มีรายงานว่า Apple ได้รับคำแนะนำจากสื่อ นักวิเคราะห์ และผู้บริโภคว่า มันน่าจะมี iPhone รุ่นราคาถูกออกมา โดยมีดีไซน์คล้ายกับ iPhone 5 แต่ใช้คุณภาพของวัสดุในการผลิตที่ต่ำกว่ารวมถึงสเป็ก อย่างเช่น การเลือกใช้เคสพลาสติก Polycarbonate แทนการใช้อะลูมิเนียม ทั้งนี้สนนราคาของ iPhone ราคาถูกกว่าจะเริ่มต้นที่ 99 เหรียญฯ (ประมาณ 3,000 บาท) และไม่เกิน 149 เหรียญฯ หรือประมาณ 4,500 บาท หากเป็นไปตามรายงานข่าวจริงคาดว่า ตลาดผู้ใช้สมาร์ทโฟนราคาถูก แต่อยากใช้ iPhone จะให้ความสนใจ iPhone รุ่นราคาถูก ซึ่งเท่ากับเป็นการขยายตลาดของ Apple ไปด้วย