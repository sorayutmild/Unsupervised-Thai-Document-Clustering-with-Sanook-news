
เชื่อได้เลยว่า หลายๆ ท่านที่ใช้ iPhone อยู่ในที่นี้ นอกเหนือจากการโทรออก รับสาย และดาวน์โหลดแอปพลิเคชันมาใช้งานแล้ว มีผู้ใช้จำนวนมาก ยังไม่ทราบว่า iPhone นั้น มีฟีเจอร์เด็ดๆ ซ่อนอยู่มากมายเลยทีเดียว โดยฟีเจอร์ต่างๆ เหล่านี้ จะช่วยทำให้การใช้งาน สะดวกและรวดเร็วมากยิ่งขึ้น ทั้งในเรื่องของ การพิมพ์, การถ่ายรูป และอื่นๆ อีกมากมาย มาดูกันว่า 6 เคล็ด (ไม่) ลับ บน iPhone มีอะไรบ้าง
ใช้หูฟังถ่ายรูป

ทราบกันหรือไม่ครับว่า หูฟัง EarPods นั้น นอกจากจะใช้ฟังเพลง และเป็นไมโครโฟนสำหรับใช้งานโทรศัพท์ได้แล้ว เรายังสามารถใช้ EarPods เป็นชัตเตอร์ถ่ายรูปได้ด้วยเช่นกัน ด้วยการกดปุ่มเพิ่มเสียง นอกจากนี้ การกดปุ่มปรับระดับเสียงที่ตัวเครื่อง ก็สามารถเป็นชัตเตอร์ได้เช่นกัน
เขย่าตัวเครื่องเพื่อ Undo
ในกรณีที่เผลอลบข้อความทิ้งไป ไม่ว่าจะเป็นการพิมพ์ข้อความธรรมดา หรืออีเมล อย่าเพิ่งตกใจ หรือพิมพ์ข้อความลงไปใหม่ ให้เขย่าตัวเครื่องเพื่อเปิดคำสั่ง Undo ออกมาครับ แต่อย่าเขย่าแรงจนเครื่องกระเด็นหลุดมือไปเสียล่ะ
ถ่ายรูปคุณภาพสูง

นอกเหนือจากการถ่ายภาพแบบปกติแล้ว iPhone สามารถถ่ายรูปและได้ภาพถ่ายคุณภาพสูงได้ กับฟีเจอร์ HDR บนแอปฯ กล้องนั่นเอง ง่ายๆ เพียงแค่แตะที่ปุ่ม HDR ก่อนถ่าย ตัวกล้องก็จะทำการถ่ายรูปออกมาทั้งหมด 3 รูป และรวมกันเป็นภาพเดียว ซึ่งเหมาะอย่างมากสำหรับภาพถ่ายจำพวกวิวทิวทัศน์ หรือภาพถ่ายในที่แสงน้อย
ฟังก์ชันแจ้งการอ่านข้อความ

สำหรับฟีเจอร์นี้ คล้ายๆ กับ BBM บนมือถือ BlackBerry ในกรณีที่มีการส่งข้อความไปหาเพื่อน และมีอักษรว่า Read ปรากฏขึ้นมาเมื่อเพื่อนอ่านข้อความ บน iPhone ก็เช่นกันครับ สามารถเปิดฟีเจอร์การทำงานดังกล่าวได้ ด้วยการเข้าไปที่ Settings > Messages และตรง Send Read Receipt ให้เปิดใช้งาน จะเป็นการแจ้งให้ผู้ส่งทราบว่า เราได้อ่านข้อความนั้นแล้ว
สร้าง Keyboard shortcut ได้

ผู้ใช้สามารถสร้าง Keyboard shortcut สำหรับคำ หรือวลีที่พิมพ์บ่อยๆ ด้วยการเข้าไปที่ Settings > General > Keyboard > Shortcut จากนั้น เพิ่มคำที่พิมพ์บ่อยๆ และสร้าง shortcut เพียงแค่นี้ ก็ลดเวลาในการพิมพ์ได้มากแล้ว
แจ้งเตือนข้อความเข้าด้วยไฟแฟลช

สำหรับไฟแฟลชที่ด้านหลังตัวเครื่อง นอกจากจะมีไว้ใช้งานตอนถ่ายรูปแล้ว ยังสามารถใช้งานเป็นไฟแจ้งเตือนเวลามีข้อความใหม่ได้อีกด้วย สามารถเข้าไปตั้งค่าการใช้งานได้ที่ Settings > General > Accessiblity และเปิดใช้งาน LED Flash for Alerts แต่อย่าลืมว่า ยิ่งเรามีข้อความเข้ามากเท่าไหร่ การเปิดใช้งานฟีเจอร์นี้ จะยิ่งทำให้เปลืองแบตเตอรี่ครับ
 รายละเอียดเพิ่มเติม : time.com
สนับสนุนเนื้อหา: www.techmoblog.com 