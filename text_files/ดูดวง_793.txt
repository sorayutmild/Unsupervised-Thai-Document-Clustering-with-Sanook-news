 

 
ปีชวด - สาวที่เกิดปีนี้เป็นคนที่ปรับตัวเก่งในทุกสถานการณ์ คารมดี พูดจูงใจเก่งมาก เก็บความลับเก่ง เรียกว่าเป็นนักลงทุนที่ชาญฉลาด มีความทะเยอทะยานสูง แถมเป็นนักช้อปปิ้งที่ชอบของลดราคา เป็นคนที่เก็บเงินได้ ใช้เงินเป็น อีกทั้งมีเพื่อนมาก ญาติเยอะ ชอบพึ่งพาตนเอง เก็บความรู้สึกเก่ง ดูมาดนิ่งแต่ไม่ชอบอยู่นิ่งเฉย เน้นความสบาย ไม่ชอบเรื่องซีเรียสใดๆ สำหรับเรื่องทรงผม ถูกโฉลกกับผมสั้นที่ตัดแบบสาวทันสมัยให้ดูคล่องแคล่ว แต่มีความเก๋แบบน่ารัก สีผมควรเป็นสีโทนน้ำตาลอ่อนหรือสีบลอนด์เพื่อเสริมความอ่อนหวานให้ใบหน้า
 

 
ปีฉลู - สาวที่เกิดปีนี้เป็นคนสุขุมมาดดี อ่อนโยนและมีความรับผิดชอบสูง ซื่อสัตย์ น่าเชื่อถือ แถมเป็นคนหัวโบราณ เปลี่ยนแปลงยาก ชอบของเก่าๆ มีความกตัญญูเป็นที่หนึ่ง รักครอบครัวมาก อีกทั้งเป็นคนที่ปากตรงกับใจ แต่มักจะปากหนัก มีความหยิ่งทะนง ถือศักดิ์ศรีและรักษาสัญญาสุดฤทธิ์ สำหรับเรื่องทรงผม ถูกโฉลกกับผมยาวสลวย หรืออาจจะรวบตึงไว้ด้านหลังแบบเรียบๆ สีผมควรเป็นโทนสีเข้ม ไม่จัดจ้าน ซึ่งเหมาะกับบุคลิก
 

 
ปีขาล - สาวที่เกิดปีนี้เป็นคนจริงใจใสซื่อ กล้าทำในสิ่งที่แตกต่าง ไม่กลัวความล้มเหลว ชอบแสวงหาความแปลกใหม่ เป็นคนอยากรู้อยากเห็น เรียนรู้เร็ว ชอบศิลปะ มากด้วยน้ำใจไมตรี รักการผจญภัย สนุกกับเรื่องท้าทายได้ทุกเมื่อ รักอิสระ ไม่ชอบพึ่งพาใคร ทะเยอทะยานสูง และใจบุญสุนทาน สำหรับเรื่องทรงผม ถูกโฉลกกับผมที่ดูอินเทรนด์ อาทิ ผมบ็อบแนวเฉียง แบบกราฟิกที่จัดทรงง่าย หรือตัดม้าตรงแบบไม่ต้องซอย  สีผมเป็นโทนสีเข้มหรือน้ำตาลธรรมชาติ
 

 
ปีเถาะ - สาวที่เกิดปีนี้เป็นคนปัญญาดี มีไหวพริบ เป็นนักเจรจา คารมเป็นเลิศ ใจกว้าง ชอบชีวิตสงบเงียบ มีคุณธรรมสูง อ่อนโยน รักสวยรักงามตลอดเวลา เป็นคนเสน่ห์แรง รสนิยมดี ชอบความเก๋ไก๋ ไม่ชอบกฎระเบียบ ช่างสังเกต และเป็นนักจับผิดตัวยง มักภาคภูมิใจในตนเอง สำหรับเรื่องทรงผม ถูกโฉลกกับผมสั้นที่มีความพลิ้วไหวในตัว ดูอ่อนหวานแต่แฝงไว้ด้วยความทะมัดทะแมง สีผมเป็นสีธรรมชาติหรือไฮไลต์สีบลอนด์อ่อนๆ
 

 
ปีมะโรง - สาวที่เกิดปีนี้เป็นคนเนี้ยบ ทุกอย่างต้องเพอร์เฟ็กต์ ภาพพจน์ต้องดูดีเสมอ มีเสน่ห์ มักเป็นดาวเด่นเสมอ ฉลาดปราดเปรื่อง มีความรู้กว้างขวางมาก รับผิดชอบสูง ประสบความสำเร็จเร็ว หน้าใหญ่ใจกว้าง รักอิสระแต่ก็มีระเบียบแบบแผน เป็นคนอ่อนไหวและขี้เหงา ชอบช่วยเหลือผู้อื่น รักการท่องเที่ยวผจญภัย สำหรับเรื่องทรงผม ถูกโฉลกกับผมหยิกลอนที่ดูเปรี้ยวและทันสมัย อาจเป็นลอนใหญ่สักนิดและมีความยาวเลยบ่าลงไป สีผมเป็นสีธรรมชาติที่ไม่มีการแต่งเติมไฮไลต์
 

 
ปีมะเส็ง - สาวที่เกิดปีนี้เป็นคนเซ็กซี่ มีความเร้าใจ ฉลาดล้ำลึก ความจำเป็นเลิศ ชอบเรียนรู้ หัวไว มีความมุ่งมั่นสูง ไม่ชอบเปิดเผย ไม่วุ่นวายกับใคร ช่างสังเกต ใจเด็ด ไม่ชอบนินทาใคร เชื่อความรู้สึกมากกว่าเหตุผล รักเพื่อน จริงใจ และแสดงออกทางอารมณ์ไม่เก่งนัก สำหรับเรื่องทรงผม ถูกโฉลกกับผมยาวเหยียดตรงเป็นมันวาวแบบสาวสุขภาพดี สีผมควรเป็นสีดำ หรือสีน้ำเงินเข้ม ซึ่งช่วยเสริมบุคลิกให้เป็นสาวมั่นยิ่งขึ้น
 

 
ปีมะเมีย - สาวที่เกิดปีนี้เป็นคนเปิดเผย ไม่เคยมีความลับ นิยมความเลิศหรู ดูโดดเด่น ฉลาดเฉลียวเอาตัวรอดเก่ง มีความทะเยอทะยานสูง แต่ขี้เบื่อ สมาธิสั้น อดทนน้อย รักการเดินทางผจญภัย ชอบเคลื่อนไหวไม่หยุดนิ่ง ตามใจตัวเองเป็นที่หนึ่ง ไม่ก้าวร้าว มีมิตรสหายเป็นแสน สำหรับเรื่องทรงผม ถูกโฉลกกับผมที่ดูเซอร์ ออกแนวยุ่งๆ ฟูๆ ไม่ค่อยเป็นระเบียบ แต่ดูทันสมัยมีสไตล์ สีผมคือสีบลอนด์และสีแดง โดยเป็นลักษณะของไฮไลต์หรือโลว์ไลต์เพื่อเพิ่มความทันสมัยและคล่องตัว
 

 
ปีมะแม - สาวที่เกิดปีนี้เป็นคนสุภาพ สุขุม จริงใจสุดๆ ไม่ชอบการแข่งขันทุกรูปแบบ บุคลิกอ่อนโยนแต่ใจเด็ดมาก รู้จักปรับตัวในทุกสถานการณ์ แคร์คนรอบข้างเสมอ เป็นนักเจรจาต่อรองที่ดีเลิศ มักเสียสละเพื่อผู้อื่น มีกำลังใจเข้มแข็ง สำหรับเรื่องทรงผม ถูกโฉลกกับผมยาวและดัดเป็นลอนเล็กๆ แนวสาวยิปซี หรือจะปักปิ่นและปล่อยปอยผมลงมาคลอเคลียหน้าให้ดูเซ็กซี่ สีผมควรเป็นสีน้ำตาลเข้มแบบธรรมชาติ
 

 
ปีวอก - สาวที่เกิดปีนี้เป็นคนเก่งไหวพริบดี มีไอเดียสร้างสรรค์ มีเสน่ห์ ขี้เล่น อารมณ์ดี ยิ้มตลอด ปรับตัวเก่งและเข้ากับผู้คนง่าย คิดเร็ว ตัดสินใจเร็ว รอบรู้ สนอกสนใจทุกเรื่อง คารมดี ช่างฉอเลาะ ชอบให้คนสนใจ เน้นรักสนุกมากกว่าคิดทะเยอทะยาน สำหรับเรื่องทรงผม ถูกโฉลกกับผมที่หลากหลาย สามารถเปลี่ยนไปตามโอกาสต่างๆ เพื่อเพิ่มสีสันและสร้างบุคลิกภาพให้ดูครึกครื้น ร่าเริง แจ่มใส ใช้ไฮไลต์ในการเพิ่มสีสันให้เส้นผม
 

 
ปีระกา - สาวที่เกิดปีนี้เป็นคนจิตใจเอื้ออารี ตรงต่อเวลา ปากตรงกับใจ ช่างคิด  แสวงหาสิ่งที่ดีที่สุดเท่านั้น รักอิสระแต่มีกฎระเบียบสูง ก้าวร้าวเงียบๆ แต่มองโลกในแง่ดี มีน้ำใจ ไม่ทิ้งเพื่อน รู้จักคิดและมองการณ์ไกล เชื่อถือได้เสมอ มีความสามารถในทางศิลปะ รักสวยรักงาม สำหรับเรื่องทรงผม ถูกโฉลกกับผมที่จัดง่ายไม่ต้องใช้เวลานาน อาทิ ผมบ็อบสั้นสไลซ์ช่วงปลายเล็กน้อย สีผมควรทำเฉดสีอ่อนๆ อย่างน้ำตาลหรือบลอนด์อ่อน
 

 
ปีจอ - สาวที่เกิดปีนี้เป็นคนช่างสังเกต ปากกับใจตรงกัน มองคนเก่ง อ่านคนเป็น มีอารมณ์ขัน เปิดเผย รู้ชนะ รู้อภัย ไม่มีลับลมคมใน รอบคอบ ไม่ประมาท แต่ขี้สงสัย ปลื้มความหรูหรา บางครั้งก็เชื่อคนง่ายเกินไป แถมยังขี้บ่นไม่เบา ที่สำคัญเพื่อนพ้องต้องมาเป็นอันดับหนึ่ง สำหรับเรื่องทรงผม ถูกโฉลกกับผมแนวเซ็กซี่ ม้วนลอนปลายผมให้ดูสยายเคลียช่วงไหล่ หรือปล่อยผมลงมาปรกใบหน้าบริเวณด้านข้างเล็กน้อย สีผมควรเป็นสีน้ำตาลธรรมชาติ
 

 
ปีกุน - สาวที่เกิดปีนี้เป็นคนอบอุ่น จริงใจ มีเสน่ห์ที่ความเรียบง่าย สบายๆ อารมณ์ดี ชอบเฮฮาปาร์ตี้ เข้ากับผู้คนง่าย ใจเย็น เข้าใจผู้คนได้ลึกซึ้ง อ่อนโยนแต่ไม่อ่อนแอ มีความซื่อตรงมาก มีหัวใจของนักสู้ ช่างเอาอกเอาใจ ทุ่มเทให้ครอบครัวเสมอ  สำหรับเรื่องทรงผม ถูกโฉลกกับผมแบบธรรมชาติ จัดแต่งทรงง่ายๆ ปล่อยผมสยายแบบสบายๆ หรือรวบผมไว้อย่างหลวมๆ สีผมเป็นโทนสีเข้มแบบสุภาพแลดูเป็นธรรมชาติ
ขอบคุณข้อมูลและภาพประกอบจาก HairTrand