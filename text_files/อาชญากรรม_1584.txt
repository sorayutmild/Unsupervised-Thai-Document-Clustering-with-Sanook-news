(9 พ.ค.) เมื่อช่วงเย็นที่ผ่านมา เจ้าหน้าที่ตำรวจ สน.บางชัน ได้เปิดแถลงข่าวการจับกุมตัว นายสัมพันธ์ ศรีคชา อายุ 22 ปี ผู้ต้องหาตามหมายจับศาลอาญามีนบุรี ที่ 383/2555 ลงวันที่ 8 พ.ค. 2555 หลังพยายามข่มขืนกระทำชำเรา ทำร้ายร่างกายหญิงสาวรายหนึ่ง บริเวณลานจอดรถห้างแฟชั่นไอส์แลนด์ ย่านรามอินทรา
โดยกรณีดังกล่าวสืบเนื่องมาจาก เมื่อช่วงบ่ายของวันที่ 4 พฤษภาคมที่ผ่านมา น.ส.กิ๊บ (นามสมมติ) อายุ 25 ปี ถูกคนร้ายเข้ามาประชิดตัวจากทางด้านหลัง หลังจากทำธุระที่ห้างแฟชั่นไอส์แลนด์และกำลังจะขับรถออกจากห้าง บริเวณชั้นจอดรถ คนร้ายใช้มือปิดปากและชกเข้าที่ท้องอย่างแรง เหยื่อสาวจึงขัดขืนและพยายามเปิดประตูรถให้ชนกับรถคันข้างๆ หวังให้สัญญาณกันขโมยดังขึ้น แต่คนร้ายกลับต่อยเข้าที่ท้องอีกหลายครั้งและบีบคอ จนต้องแกล้งว่ายอมคนร้ายแล้ว
ต่อมาคนร้ายจึงใช้เชือกที่เตรียมมากำลังจะจับมัดมือมัดเท้า แต่เปลี่ยนใจไปสตาร์ทรถแทน จึงใช้จังหวะดังกล่าวเปิดประตูรถออกไปอย่างแรง คนร้ายจึงโมโหและชกท้องอีกหลายครั้ง พร้อมกับชักมีดออกมาขู่ฆ่า ต่อมาคนร้ายได้ใช้ขากดทับคอเหยื่อสาวเอาไว้ เมื่อสบโอกาสเหยื่อสาวจึงขัดขืนและกัดเข้าที่ขาคนร้ายจนยอมปล่อย ก่อนจะวิ่งหนีออกจากรถเพื่อขอความช่วยเหลือ คนร้ายตะโกนบอกผู้ที่พบเห็นเหตุการณ์ว่า "แฟนทะเลาะกัน คนอื่นอย่ายุ่ง" ก่อนจะขับรถกระบะหลบหนีออกไป
หลังจากเหตุการณ์เจ้าหน้าที่รักษาความปลอดภัยได้เดินมาดูเหตุการณ์ แต่ก็ไม่ได้ดำเนินการใดๆ ทั้งที่เหยื่อสาวได้รับบาดเจ็บจากการถูกทำร้ายจนใบหน้าบวมช้ำ ก่อนที่เหยื่อสาวจะเข้าแจ้งความกับเจ้าหน้าที่ตำรวจ พร้อมกับโชว์หลักฐาน เชือก มีด รองเท้าของคนร้ายที่ทิ้งเอาไว้ในรถเหยื่อสาว
อย่างไรก็ตาม หลังจากได้รับแจ้งความดังกล่าว เจ้าหน้าที่ตำรวจขอตรวจสอบภาพจากกล้องวงจรปิดและสืบทราบถึงเบาะแสของคนร้าย จึงทราบว่าคือ นายสัมพันธ์ ศรีคชา และได้นำกำลังบุกจับได้ที่บ้านญาติ จ.ฉะเชิงเทรา
นายสัมพันธ์ ให้การรับสารภาพว่า ก่อนเกิดเหตุได้เสพยาบ้าไป 2-3 เม็ด และขับรถออกมาจากบ้านย่านกาญจนาภิเษก ไปที่ห้างแฟชั่นไอส์แลนด์ จังหวะเดียวกับที่พบกับเหยื่อสาวกำลังเดินมาที่รถยนต์ จึงเกิดอารมณ์ทางเพศและก่อเหตุทำร้ายร่างกาย หวังข่มขืนกระทำชำเราดังกล่าว แต่เหยื่อสาวขัดขืนต่อสู้จึงก่อเหตุได้ไม่สำเร็จ