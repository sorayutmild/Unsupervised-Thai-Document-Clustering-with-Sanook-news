     รถยนต์ที่คุณใช้งานอยู่ทุกวัน เมื่อถึงช่วงเวลาหนึ่งอาจจะเริ่มมีปัญหาเกิดขึ้น ทั้งจากการใช้งานอย่างสมบุกสมบัน หรืออาจเกิดจากอายุของรถที่เพิ่มมากขึ้นเรื่อยๆ ฯลฯ ซึ่งนั่นอาจส่งผลให้มีสิ่งผิดปกติเกิดขึ้นในขณะที่รถของคุณกำลังวิ่งอยู่ เช่น เสียงหอนจากรถยนต์
     เสียงหอนจากรถยนต์ อาจหอนป็นระยะหรืออาจหอนแบบต่อเนื่องก็ได้ ซึ่งสาเหตุที่ทำให้มันเกิดขึ้นมีอยู่หลายปัจจัย เช่น การใช้งานแบบไม่ระวัง, ไม่ได้ดูแลรักษา หรือเปลี่ยนอะไหล่ตามกำหนด, ปล่อยปละละเลยอาการผิดปกติจนลุกลามไปส่วนอื่นๆ ฯลฯ
 
     สำหรับชิ้นส่วนที่มักจะเกิดเสียงหอนบ่อยที่สุด หลักๆ จะมีอยู่ 3 จุด ดังนี้
   1. เสียงหอนจากยางรถยนต์ มักจะหอนเมื่อขับรถไปถึงช่วงความเร็วหนึ่งมากกว่า ส่วนสาเหตุที่ทำให้หอนอาจเป็นเพราะ ยางเริ่มเสื่อมสภาพ ให้ลองเช็กดูก่อนว่า ยางบวม ดอกยางกินไม่เท่ากัน กินข้างใดข้างหนึ่ง กินเป็นบั้งหรือไม่ หากพบเจอตามอาการที่กล่าวมา ก็ควรจะเปลี่ยนเป็นยางเส้นใหม่ นอกจากนี้ให้ตรวจเช็กดูช่วงล่างด้วย เพราะเหตุที่ทำให้ยางเป็นแบบนั้น แสดงว่าช่วงล่างรถยนต์ของคุณเริ่มมีปัญหาแล้ว
   2. เสียงหอนจากลูกปืนล้อรถยนต์ ยิ่งวิ่งยิ่งดังยิ่งหอนชัดเจน แม้แรกๆ จะน่ารำคาญเรื่องเสียง แต่หากปล่อยไว้นานๆ เสียงจะดังขึ้นเรื่อยๆ จนกระทั่งลูกปืนแตกคาล้อ ทีนี้แหละรถก็จะขับไปไหนต่อไม่ได้ ต้องเรียกรถยกลากเข้าอู่สถานเดียว ทางที่ดีถ้าเริ่มได้ยินเสียง ควรจะรีบนำรถไปตรวจเช็กให้ไวจะดีกว่า
   3. เสียงหอนจากเครื่องยนต์ ส่วนใหญ่จะเกิดกับพวกลูกปืนในห้องเครื่องที่พาดกับสายพานต่างๆ เช่น ลูกปืนเพาเวอร์, ลูกปืนพูลเล่ย์, ลูกปืนไดชาร์จ, ปั๊มน้ำ, คอมแอร์ ฯลฯ และหากคุณไม่มีความรู้ ไม่สามารถระบุได้ว่าดังมาจากชิ้นส่วนใด ให้นำรถเข้าไปตรวจสอบกับช่างผู้เชี่ยวชาญดีกว่า เพื่อจะได้ทราบถึงต้นตอปัญหา และทำการซ่อมแซม หรือแก้ไขได้ถูกจุด เพราะหากปล่อยทิ้งไว้นานๆ มันอาจเสียหายหนักขึ้น และลามไปยังส่วนอื่นๆ
     นอกจากนี้ยังมีวิธีการตรวจสอบเบื้องต้นว่ารถของคุณ เกิดเสียงหอนดังมาจากส่วนใดระหว่าง ยางรถยนต์ หรือลูกปืนล้อ ซึ่งขั้นตอนก็ง่ายๆ เพียงแค่ยกรถของคุณให้ลอยจากพื้น (จะใช้ฮอยยกรถ หรือใช้แม่แรงยกขึ้นก็ได้ ตามความสะดวก) แล้วสตาร์ทรถ เข้าเกียร์ และเหยียบคันเร่งให้ล้อหมุน สังเกตฟังเสียงให้ดี หากไม่มีเสียงหอน แปลว่าไม่ได้เป็นที่ลูกปืน สาเหตุเกิดจากยางรถยนต์แน่นอน
     หากเกิดเสียงหอนหรือความผิดปกติอื่นๆ กับรถยนต์ของคุณ อย่าได้นิ่งนอนใจ คุณควรที่จะรีบนำรถไปตรวจเช็กให้เรียบร้อย เพราะหากเกิดปัญหาระหว่างขับขี่ขึ้นมา อาจเกิดอุบัติเหตุ และอันตรายขึ้นได้
 