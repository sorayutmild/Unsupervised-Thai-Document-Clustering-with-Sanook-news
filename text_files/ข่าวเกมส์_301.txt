อีก 1 ผลงานที่แฟนๆรอคอยก็มาถึงเสียทีกับ The Witcher นักล่าจอมอสูร ซีรี่ส์ฟอร์มยักษ์บน Netflix ที่สร้างมาจากนิยายระดับ Best Seller ของประเทศโปแลนด์อันโด่งดังจนสร้างออกมาเป็นเกมถึง 3 ภาค วันนี้ทีมงาน Sanook Game จะมารีวิวคร่าวๆ พร้อมกับหาข้อเปรียบเทียบระหว่างฉบับซีรี่ส์และฉบับเกมทั้ง 3 ภาค โดยรีวิวนี้จะไม่มีการสปอยส์เนื้อหาของซีรี่ส์ เพื่อให้ทุกท่านได้ชมอย่างเต็มอรรถรส หากพร้อมแล้วก็ไปดูรีวิวกันได้เลย
เรื่องย่อ
 
The Witcher ในฉบับซีรี่ส์นั้นจะเป็นเรื่องราวของ Geralt แห่ง Rivia นักล่าอสูรที่กลายพันธุ์จากการใช้เวทย์มนต์และยาต่างๆ ซึ่งถูกสร้างขึ้นมาเพื่อเป็นนักล่าอสูรและปีศาจในดินแดนสมมุติที่บรรดากษัตริย์จากแว่นแคว้นต่างๆ ได้เข้าประหัตประหารกันด้วยกำลัง รวมไปถึงการปรากฏตัวของเหล่าอสูรสายพันธุ์ต่างๆ ที่ออกล่าบรรดามนุษย์ทั้งหลาย ซึ่งหน้าที่ของนักล่าอสูรนั้นก็จะเหมือนกับทหารรับจ้างที่ต้องเดินทางผจญภัยไปยังดินแดนต่างๆ พร้อมกับล่าปีศาจเพื่อแลกกับเงินหรือสมัครเป็นทหารประจำแคว้นต่างๆในการทำสงครามกับแคว้นอื่นๆ ซึ่ง Geralt จะได้เข้าไปพัวพันกับเรื่องราวต่างๆ พร้อมกับพบเจอกับครอบครัวที่เขาไม่เคยมี
ความคิดเห็น
 
การดำเนินเรื่องของ The Witcher ฉบับซีรี่ส์นั้นจะแตกต่างจากตัวเกม เพราะทางผู้สร้างและผู้ประพันธ์นิยายเรื่องนี้จะอ้างอิงเรื่องราวจากหนังสือในเล่มแรกเป็นหลัก โดยในช่วงแรกนั้นจะเป็นการปูเนื้อหาให้ผู้ชมได้ทำความรู้จักกับนักล่าอสูรคนนี้ รวมไปถึงแนะนำตัวละครอื่นๆ ที่จะสำคัญกับพระเอก ไม่ว่าจะเป็น Ciri เจ้าหญิงแห่งอาณาจักร Cintra และ Yennefer แห่ง Vengerberg ที่มาร่วมผจญภัยและยังถือว่าเป็นส่วนหนึ่งของครอบครัวที่ทุกๆคนนั้นต้องการ รวมไปถึงการแนะนำดินแดนต่างๆและบรรดาอสูรที่จะเป็นเหมือนภารกิจให้ Witcher ได้ออกไปไล่ล่าเพื่อแลกกับเงินทอง แน่นอนว่าทางผู้สร้างนั้น Service แฟนๆนิยายและเกมอย่างเต็มที่ ไม่ว่าจะเป็นการแคสตัวละครที่ค่อนข้างตรงกับนิยายต้นฉบับและรวมไปถึงเหตุการณ์ต่างๆ ที่จะคล้ายกับที่ตัวเกมได้ทำออกมาทั้ง 3 ภาค รวมไปถึงฉาก 18+ ที่แฟนๆเกมทั่วโลกต้องการชมอย่างยิ่ง
ข้อแตกต่าง
 
มาถึงตรงนี้แล้ว เราจะมาดูกันว่าข้อแตกต่างของฉบับซีรี่ส์และตัวเกม ไม่ว่าจะเป็นเนื้อเรื่องในช่วงแรก ซึ่งจะเป็นการเดินทางของ Geralt ในวัยหนุ่มที่ต้องออกเดินทางไปในดินแดนต่างๆ เพื่อล่าอสูรและกับเงิน หรือแม้กระทั่งลักษณะภายนอกของตัวละครที่ตัวเอกจะไม่ไว้หนวดเคราแบบเดียวกับภายในเกม เพราะในนิยายนั้นตัว Geralt จริงแล้วชอบโกนหนวดมากกว่า ไม่ได้ชอบไว้เคราแบบในเกม
แม้แต่การพกดาบติดตัว โดยภายในเกมนั้น Geralt จะสะพายดาบไว้ 2 เล่ม จนเป็นเอกลักษณ์แต่ในซีรี่ส์นั้นจะไม่เหมือนกัน โดยถือว่าเป็นความตั้งใจของทางผู้สร้างที่พยายามตีความให้แตกต่างจากตัวเกม แต่ภาพรวมนั้นก็ถือว่าซีรี่ส์ก็สร้างออกมาได้น่าสนใจและทำให้ผู้ชมนั้นได้เข้าใจถึงเรื่องราวการเดินทางของ Witcher อยู่ไม่น้อยเลยทีเดียว
 
นี่ก็คือการรีวิว The Witcher ฉบับซีรี่ส์ในช่วงแรก สำหรับใครที่ไม่เคยเล่นเกมนี้มาก่อนก็สามารถเข้าใจเนื้อหาและผูกพันกับบรรดาตัวละครต่างๆได้ไม่ยากเย็นนัก ตอนนี้ Netflix ปล่อยมาครบ 1 ซีซั่นแล้ว ใครสนใจก็สามารถสมัครและเข้าไปชมกันได้เลยวันนี้ แนะนำอย่างยิ่งถ้าคุณเป็นคอเกม Action-RPG ทั้งหลาย หลังจากที่ดูจบแล้วลองหาเกมมาเล่นเพิ่มเติม เพื่อเติมเต็มอรรถรสของโลกแห่ง The Witcher ก็ดีไม่น้อยครับ