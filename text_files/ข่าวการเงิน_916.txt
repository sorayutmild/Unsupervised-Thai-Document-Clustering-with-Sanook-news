สำนักข่าวต่างประเทศรายงานเมื่อวันที่ 9 ว่า  ชาวเมืองในเมืองไวท์ฮอลล์ รัฐมอนทาน่า ของสหรัฐ บางรายต้องอึ้งหลังพบว่า มีแผ่นทองคำออกมาจากก๊อกน้ำจากบ้านของพวกเขา แต่ไม่รู้สึกดีใจ เพราะเครียดว่าพวกเขาอาจจะต้องบริโภคน้ำที่ปนเปื้อนสารมีพิษมากกว่า
รายงานระบุว่า ชาวเมืองไวท์ฮอลล์หลายครัวเรือนพบว่า มีแผ่นทองออกมาจากก๊อกน้ำพวกเขา แต่สองรายคือ นายมาร์ค บราวน์ และนายพอล ฮาร์เปอร์ ต่างวิตกว่า พวกเขาอาจต้องบริโภคน้ำไม่สะอาดจากก๊อกดังกล่าวที่มีแผ่นทองคำออกจากก๊อก โดยนายมาร์คบอกว่า ถ้ามีวัตถุหนักออกมาจากก๊อกน้ำให้เราเห็นจะๆได้ แสดงว่าก๊อกน้ำนี้จะต้องเต็มไปด้วยสิ่งสกปรกอย่างอื่นด้วย
เหตุการณ์ดังกล่าวทำให้เหมืองทองคำในเมืองนี้ ถูกโจมตีว่า เป็นตัวปล่อยแร่ทองคำปนเปื้อนสู่ระบบน้ำประปา อย่างไรก็ตาม ด้านเจ้าหน้าที่เมืองบอกกับสำนักข่าวท้องถิ่น ออกโรงปกป้องว่า ขณะนี้ยังไม่มีเหตุชี้ว่า ก๊อกน้ำในเมืองแห่งนี้ปนเปื้อนสารพิษแต่อย่างใด อ้างว่า แร่ทองอาจมาจากตัวก๊อกน้ำหรือปั้มน้ำมากกว่า