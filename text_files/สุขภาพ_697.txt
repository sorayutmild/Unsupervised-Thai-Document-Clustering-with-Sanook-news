การรักษาอาการปวดเมื่อยด้วยการครอบแก้ว (cupping) ไม่ใช่เรื่องใหม่ เพราะเป็นศาสตร์จากแพทย์แผนจีนที่มีกันมาแต่ช้านาน และคนไทยหลายคนก็คุ้นเคยกันดีอยู่ ส่วนใหญ่จะใช้รักษาอาการปวดเมื่อย หรืออาการผิดปกติเล็กๆ น้อยๆ มากกว่าที่จะถึงขั้นรักษาโรคร้ายแรง
อย่างไรก็ตาม การครอบแก้วสุญญากาศเฉยๆ จนเห็นผิวหนังเป็นจ้ำเลือด เวลาผ่านไปสักพักก็จะหายไปได้เองนั้น ยังไม่น่ากลัวเท่ากับอีกวิธีหนึ่ง คือการใช้เข็มแทงเบาๆ ที่ผิวหนัง แล้วให้แก้วสุญญากาศครอบทับ จนเลือดไหลออกมาจากรูเข็มเหล่านั้น ตามศาสตร์แพทย์จีนเรียกว่าการ “ปล่อยเลือด”
 
ครอบแก้ว แทงเข็ม ปล่อยเลือด ได้ผลจริง หรืออันตราย?
ก่อนอื่นต้องแยกกันก่อนว่า ทางศาสตร์ของแพทย์จีน มีวิธีการรักษาอาการ หรือโรคต่างๆ หลายวิธี มีทั้งการทานยา ฝังเข็ม ครอบแก้ว ปล่อยเลือด และอีกมากมาย ปกติแล้ววิธีการรักษาแบบครอบแก้ว กับการปล่อยเลือด จะแยกกัน กล่าวคือหลายคนสามารถใช้แค่วิธีครอบแก้วเฉยๆ โดยไม่ต้องโดนเข็มทิ่ม แล้วดูดเลือดออกก็ได้ แต่กับผู้ป่วยบางคน (ย้ำ ว่าบางคนเท่านั้น) ที่แพทย์ลงความเห็นว่า ต้องทำการปล่อยเลือดร่วมด้วย จึงใช้วิธีแทงเข็มที่ผิวหนัง แล้วครอบแก้วเพื่อเป็นการปล่อยเลือดออก
 
ดูดเลือดเสีย เลือดชั่วออกมา?
เลือดที่ถูกดูดออกมา ไม่ใช่เลือดเสีย เลือดชั่ว หรือเลือดสกปรกแต่อย่างใด การปล่อยเลือดออกมาส่วนหนึ่ง เป็นการรักษาโดยยึดหลักของแพทย์แผนจีน ที่เห็นว่า การไหลเวียนลมปราณ และเลือดในร่างกาย ควบคุมสุขภาพส่วนหนึ่งของมนุษย์ หากเลือดในร่างกายไหลเวียนติดขัด มีปัญหา หรือมีเลือดไปคั่งในบริเวณใดบริเวณหนึ่งมากๆ การเอาเลือดในส่วนนั้นๆ ออกส่วนหนึ่ง ก็จะทำให้เลือดบริเวณนั้นไหลเวียนได้สะดวกยิ่งขึ้น
ทั้งนี้ปริมาณของเลือดที่เอาออก มากน้อยแค่ไหนก็ขึ้นอยู่กับลักษณะอาการที่เป็น และดุลยพินิจของแพทย์แผนจีนท่านนั้นๆ
 iStock
ผู้ป่วยที่ต้องทำการปล่อยเลือด
อย่างที่บอกว่าไม่ใช่ทุกคนที่ต้องรับการรักษาด้วยวิธีปล่อยเลือด โดยเฉพาะการปล่อยเลือดควบคู่ไปกับการครอบแก้ว เป็นวิธีที่ใช้เพื่อการระบายเลือดออกแบบแรง เปรียบเทียบเหมือนกับการทานยาถ่ายแรงๆ เมื่อมีอาการท้องผูกหนักมาก แทนที่จะเลือกวิธีทานผลไม้อย่างมะขาม หรือมะละกอ ผู้ป่วยที่ควรได้รับการรักษาด้วยวิธีนี้ จะต้องได้รับการวินิจฉันจากแพทย์แผนจีนที่มีใบประกอบโรคศิล์ปอย่างถูกต้องเท่านั้น
 
ครอบแก้ว ปล่อยเลือด อันตราย?
เมื่อเป็นวิธีที่ไม่ใช้กับผู้ป่วยทุกคนพร่ำเพรื่อ เพราะต้องอาศัยความชำนาญในการให้การรักษาอย่างถูกวิธี อุปกรณ์ และสถานที่ที่ให้การรักษาต้องสะอาด สว่าง ได้มาตรฐาน ดังนั้นหากเข้ารับการรักษากับคนที่ไม่มีใบประกอบโรคศิลป์ สาขาวิชาแพทย์แผนจีน ก็อาจมีความเสี่ยงในหลายๆ ด้าน ทั้งการรักษาที่ไม่ถูกวิธี อุปกรณ์ไม่ได้มาตรฐาน รวมไปถึงการติดเชื้อจากแผลหลังการทำการรักษา
 
หากไม่แน่ใจว่าสถานประกอบการ หรือคลินิก สปา ใดๆ ก็ตามที่ควรเข้ารับการรักษาด้วยวิธีครอบแก้ว ปล่อยเลือด หรือซ่าตร์แพทย์แผนจีนอื่นๆ ได้รับการรับรองว่าถูกต้อง ได้มาตรฐาน และให้การรักษาโดยแพทย์ที่มีใบประกอบโรคศิล์ปจริงหรือไม่ สามารถสอบถามได้จากสาธารณสุขที่รับผิดชอบในพื้นที่เขตนั้นๆ ค่ะ
อนึ่ง การครอบแก้ว ปล่อยเลือด ไม่มีผลทางการรักษาโรคร้ายแรงอย่าง มะเร็ง แต่อย่างใด โรคไหนๆ ที่สามารถรักษาหายขาดได้ 100% จากแพทย์แผนปัจจุบัน ก็ควรเข้ารับการรักษาที่โรงพยาบาลกับแพทย์แผนปัจจุบันดีกว่าค่ะ
 