Destiny กากจริงไรจริง คนด่าทั่วโลก
Destiny
กลายเป็นเกมที่สวยแต่รูปจูบไม่หอมไปอีกเกมซะแล้ว สำหรับเกม Destiny เกมยิงใหม่ผลงานของทีม Bungie ที่เคยสร้างชื่อเสียงโด่งดังมาจากเกม Halo ของไมโครซอฟท์ คราวนี้พวกเขาหมดสัญญากับทางไมโครซอฟท์ ก็เลยออกมาทำเกมแบบอิสระแทน และได้สร้างเกม Destiny นี้ออกมาภายใต้สังกัด Activision แทน แถมยังใช้เงินลงทุนในการสร้างไปอย่างมหาศาลถึงกว่า 500 ล้านเหรียญสหรัฐฯ นับเป็นเกมที่ใช้เงินลงทุนสร้างสูงที่สุดในกินเนสเวิลด์เรคคอร์ดเลย
ด้วยเงินลงทุนที่มาก แถมชื่อเสียงจากเกม Halo ทำให้เกมเมอร์หลายๆคนคาดหวังว่า Destiny มันจะเป็นเกมยิงที่ดี แบบอลังการ แต่ทว่าหลังจากที่ตัวเกมออกมาให้เล่นกันเมื่อวันที่ 9 กันยายน 2014 ที่ผ่านมา ความหวังที่จะเห็นเกมนี้อลังการก็เงียบหายไป เมื่อพบว่าตัวนี้เกมทำออกมาได้น่าผิดหวังจากที่เกมเมอร์ทั่วโลกได้หวังไว้ แม้ว่าตัวเกมมันจะทำออกมาได้ดี ภาพสวยงามอลังการ เฟรมเรตลื่นหัวแตก ระบบเกมทำออกมาได้อย่างสมดุล แต่มันก็ไม่เพียงพอกับความสนุกของเกมบางส่วนที่หายไป ซึ่งกราฟฟิกและสมดุลเกมไม่สามารถทดแทนกันได้เลย
Destiny
คะแนนรีวิวของ Destiny จากเว็บเกมทั่วโลก เฉลี่ยแล้วอยู่ที่ประมาณ 6-7 เต็ม 10 ถามว่ามันน่าเกลียดมากไหม ก็ไม่มาก แต่กับเกมที่ลงทุนสร้างมหาศาลและเป็นที่คาดหวังจากเกมเมอร์ทั่วโลก การทำได้แค่นี้ถือว่าน่าเกลียด ข้อเสียหลักๆของ Destiny เลยก็คือความสนุกของเกม เนื้อหาของเกมค่อนข้างสั้น เนื้อเรื่องแทบไม่มีอะไรน่าดึงดูดและติดตาม เล่นไม่นานก็จบ แถม AI ของเกมก็ค่อนข้างแย่ ความหลากหลายของ AI น้อยมาก เพราะมันมักจะทำแต่แบบเดิมๆ ทำให้วางแผนในการสู้กับพวกมันได้ง่าย พูดถึงเรื่องความหลากหลาย ฉากของเกมก็ใช้ซ้ำบ่อยๆ ไม่สมกับเกมลงทุนเยอะเลย ภารกิจมีการย้อนไปฉากเดิมบ่อยๆ เปลี่ยนแค่ศัตรูกับเนื้อหาที่ยากขึ้นแค่นั้นเอง และที่น่าด่ากว่านั้นคือ ฉากโหลดนานมาก
ลองดูจากคลิปนี้ได้ว่า Destiny ไม่ดีตรงไหนบ้าง










โหมดการเล่นในแบบ Online Multiplayer ที่เป็นจุดเด่นของเกมนี้ก็น่าผิดหวัง ตรงที่การหากลุ่มปาร์ตี้เล่นได้ยากเพราะระบบเกมค่อนข้างเลือกมาก จึงไม่มีการระบบ auto-grouping ที่ให้เราจับกลุ่มผู้เล่นคนอื่นอัตโนมัติ ผู้เล่นต้องตั้งห้องและหากลุ่มเอาเอง ซึ่งเกมก็มีเรื่องมากตรงที่มันมีจำกัดเลเวล หากเลเวลของเราไม่ตรงกับกลุ่มที่เราจะเข้าไป ก็ไม่สามารถเข้าร่วมเล่นได้ ต้องมีเลเวลที่ใกล้เคียงกันถึงจะเล่นได้ ซึ่งมันน่ารำคาญพอสมควร คนที่เล่นออนไลน์ของเกมนี้ มักจะเสียเวลาส่วนมากไปกับการหากลุ่มเล่นเนี่ยแหละ
สรุป
ถ้าคุณอยากจะหาเกมยิงเล่นแก้เบื่อสักเกม ที่ภาพสวยๆ  Destiny ช่วยคุณได้ แต่ถ้าจะหวังความสนุกหรือความหลากหลายในการเล่น คุณสามารถมองข้ามเกมนี้ไปได้ เพราะมันแทบไม่ต่างกับเกมยิงทั่วไปเลย ดีแค่ภาพสวยจริงๆ เกมเพลย์น่าเบื่อ แต่อย่างไรก็ตาม ก็มีบางคนชอบเกมนี้อยู่ไม่น้อยเหมือนกัน บางทีคุณอาจจะชอบมันก็ได้นะ ส่วนหนึ่งคงเพราะผู้เล่นคาดหวังกับเกมนี้มากเกินไป