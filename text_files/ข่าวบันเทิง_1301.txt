
ทำเอาหลายคนรอลุ้นอย่างใจจดใจจ่อ ถึงสถานะความสัมพันธ์ของดีเจสาวอารมณ์ดี "ต้นหอม ศกุลตลา" กับหวานใจหนุ่ม "ซัน ประชากร" ที่เพิ่งเปิดตัวว่าคบกันได้ไม่นานเท่าไหร่ก็ส่อแววเลิกกันเสียแล้ว
ล่าสุด ดีเจต้นหอม ได้ออกมาเปิดใจกับสื่อมวลชนถึงเรื่องราวที่เกิดขึ้นเป็นครั้งแรก ซึ่งเจ้าตัวได้ยอมรับว่าเป็นช่วงที่เกิดปัญหาขึ้นจริง แต่ตอนนี้ยังไม่ขอใช้สถานะว่าเลิกกัน เพราะเธอพยายามง้อเต็มที่ ส่วนสาเหตุที่ทำให้เกิดปัญหานั้นเป็นเพียงเรื่องเล็กน้อยที่เธอไม่สามารถทำตามกฎที่ให้ไว้ แต่ยืนยันไม่เกี่ยวกับเรื่องนอกใจอย่างที่มีกระแสข่าวลือแน่นอน
ถามถึงเรื่องราวที่เกิดขึ้น?
"เริ่มตั้งแต่มีการลบรูป ทำให้เกิดปัญหาตามมาและมีกระแสออกมาเรื่อยๆ สำหรับการลบรูปหอมยอมรับว่าเรามีปัญหากันจริงๆ ส่วนเหตุผลหอมขอเป็นเรื่องส่วนตัว สถานะวันนี้ยังไม่ใช้คำว่าเลิก อยู่ในช่วงของการดูพฤติกรรมที่เขาเป็นฝ่ายดูเรา
หลายคนสงสัยว่าเป็นเรื่องผู้ชายหรือเปล่า มีข่าวออกไปเยอะมากว่ากลับไปกินคนเก่ารวมถึงซุกผู้ชาย หอมขอบอกว่าให้ฟังข่าวบันเทิงแค่ผ่านๆ นะคะ เพราะว่าเรื่องที่เกิดขึ้นมีแค่คนสองคนที่รู้ แม้กระทั่งรัศมีแขที่เป็นเพื่อนของสนิทหอมยังไม่รู้เพราะหอมไม่เคยพูด แล้วคนสนิทจะไม่กล้าถามถ้าเราไม่พูด
อย่างที่บอกว่ามีแค่สองคนที่อยู่ในเหตุการณ์ ฉะนั้นอยากให้ฟังสิ่งที่หอมจะพูดวันนี้ หอมไม่มีเรื่องมือที่สามหรือการนอกใจ เหตุผลที่เรามีปัญหากันเป็นในเรื่องของหอมที่ผิดกฎเกณฑ์บางอย่างที่เขาตั้งไว้ซึ่งอันนี้เป็นความผิดพลาดของเราเอง ความผิดทั้งหมดหอมขอน้อมรับไว้คนเดียว ถ้าจะด่าให้มาด่าหอมคนเดียว"
กฎเกณฑ์ที่ตั้งไว้เป็นที่ยอมรับของทั้งสองฝ่ายหรือไม่?
"หอมรู้สึกว่าบางเรื่องถ้ามันปล่อยผ่านได้ก็ปล่อยผ่านไปเพื่ออนาคตที่อยู่ด้วยกันแล้วจะได้สบายใจ แต่สำหรับเขาการเป็นแฟนกันจะต้องรับรู้เรื่องของกันและกันได้ทั้งหมด แต่ในความคิดของหอมรู้สึกว่าชีวิตเราจะต้องมีเรื่องส่วนตัว นั่นคือความคิดเห็นที่ไม่ตรงกัน
ซึ่งเราก็ไม่ได้เคลียร์กันว่ากฎเกณฑ์ของเราจะเป็นยังไงต่อไปเลยเกิดปัญหาขึ้น แต่ว่าก่อนจะเกิดปัญหาเขาก็บอกอย่า เพราะเขาไม่โอเคกับเรื่องนี้ แต่ด้วยความที่หอมบางทีก็เบลอๆ เพราะทำงานเยอะมาก พอคุยกันยิ่งพูดหอมก็ยิ่งดูแย่เพราะสมองไม่ทำงาน
ตอนนั้นเราคุยกันตอนตีสองและก็คุยไม่รู้เรื่อง แล้วคืนนั้นหอมก็เหมือนนักโทษที่ถูกตัดสินประหารชีวิตไปแล้วซึ่งก็ยังงงๆ อยู่ พอเจ็ดโมงต้องตื่นไปทำงานแต่สมองก็ไม่รับรู้อีกว่าเกิดอะไรขึ้นเพราะยังงงๆ อยู่ พอเขาลบรูปปุ๊บ สังคมก็ยิ่งกดดันพอหอมไม่มีคำตอบแล้วช่วงนั้นหอมทำงานเช้าเลิกดึกติดกันสองวัน ก็ไม่มีเวลาที่จะคิดทบทวนตัวเองว่าเกิดอะไรขึ้นระหว่างเรา
แล้วพอเราโทรกลับไปหาเขาอีกทีเพื่อขออุทธรณ์หลังจากที่รวบรวมหลักฐานทั้งหมดเพื่อแก้ต่างให้ตัวเอง เพราะวันนั้นเราเหมือนถูกตั้งคำถามอย่างเดียวแต่ไม่มีคำตอบ พอไปหาคำตอบในคำถามที่เขาสงสัยก็พยายามหาหลักฐานมา เขาก็ไม่โอเค
แต่เราก็พยายามเคลียร์ตัวเอง พยายามพูดขอโอกาสอย่างใจเย็น ณ ตอนนี้สิ่งที่เขาให้หอมมาดีที่สุด คือการดูไปก่อน แต่ยังไม่ใช้สถานะคำว่าเลิก และไม่ว่าจะเกิดอะไรขึ้นก็ตามอย่าไปด่าฝั่งโน้นเพราะการด่าฝั่งโน้นมันหนาวมาถึงหอมที่อยู่ตรงนี้ (หัวเราะ)"
คนก็งงเพราะก่อนหน้านี้ดูหวานกันมาก?
"หอมไม่อยากให้ยึดรายการ 3 แซ่บมาก เพราะมันคือการอัดเทป ที่เห็นว่าวาเลนไทน์ยังหวานก็คือภาพอดีต เพราะหลังจากเกิดเรื่องเขาก็ลบรูปเลย คืนนั้นแหละที่เรามีปัญหากัน"
สิ่งที่เขาไม่โอเคเราคิดว่าเรารับได้ไหม?
"คือเราก็เปลี่ยนทุกอย่าง เขาไม่ได้ขอนะคะแต่ว่าเรานำเสนอ เรียกว่าเปลี่ยนการปกครองยอมให้มีการปฏิวัติกันเลยทีเดียว ถามว่าอึดอัดไหม ก็ไม่อึดอัดนะคะ เพราะว่าเรื่องกฎเกณฑ์บางอย่างหอมมีแค่ไม่กี่ข้อเท่านั้นเอง ไม่ใช่ทั้งชีวิตของหอม
เรามาอยู่จุดนี้เรารู้แล้วว่าคนนี้เป็นคนเดียวมีแค่เรื่องเล็กๆ น้อยๆ ที่เราควรจะปรับกัน ด้วยความเป็นส่วนตัว เป็นคนติสท์ของหอม ถ้าจะมีแฟนก็ต้องแชร์ ร้อยเปอร์เซ็นต้องเป็นของเขา ฉะนั้นสิ่งที่ต้องปรับมีแค่นิดเดียวเอง"
พอมีปัญหาแล้วคุยกันน้อยลงไหม?
"ความสัมพันธ์มันถูกลดลง สิ่งแรกเลยคือสรรพนามเปลี่ยนไป เขามีความเย็นชาแบบเย็นเข้าไปในขั้วหัวใจเลย ถามว่าเสียใจไหม เราเจ็บกับความเย็นชามากกว่าแต่เราก็มีหมอดูคู่กาย หมอดูก็บอกทิศทางของหอมมาว่ายังไง"
เรียกว่าเดินหน้าง้อเขาไหม?
"พิสูจน์ตัวเอง จะเรียกว่าง้อก็คงไม่ได้เดินหน้าง้ออย่างที่ทุกคนเคยเห็น คือคนนี้เขาไม่ได้ต้องการแอคชั่นที่เล่นใหญ่ แค่เราเป็นอย่างที่เขาต้องการรู้สึกว่าแฟนเป็นสิ่งที่สำคัญ แต่ช่วงที่ทำงานหนัก หอมยอมรับว่าละเลยจริงๆ ความเสมอต้นเสมอปลายของหอมลดลง ในขณะที่เขายังอยู่
พอวันที่เขาเดินออกจากชีวิตเราก็เลยได้ทบทวนตัวเองว่าหอมยังทำดีไม่พอ แต่ก็เห็นแล้วแหละว่าบันไดของการทำดีต้องทำยังไงบ้าง ต้องดูแลเอาใจใส่เขาเพราะวันนี้เขาทำดีกับหอมร้อยเปอร์เซ้นต์ แต่ที่ผ่านมาหอมงานยุ่ง ทำให้เขาได้แค่ห้าสิบเปอร์เซนต์ วันนี้หอมเลยขอโอกาสให้หอมได้ทำหน้าที่ร้อยเปอร์เซ้นต์จะได้ไหม"
หลังจากเกิดเรื่องได้เจอกันบ้างไหม?
"เพิ่งได้เจอกันวันนี้เอง บังเอิญมีของที่เขาจะต้องใช้ ปกติเขาจะมาเอาเองแต่เราบริการจะเอาไปให้ แต่ก็คือยื่นของให้แล้วก็แยกย้าย"
ถ้าต้องเปลี่ยนตัวเองแล้วจะทนไปได้อีกนานแค่ไหน?
"ไม่ใช่เปลี่ยนค่ะ เรียกว่าปรับ เวลาที่มีความไม่เข้าใจกัน หอมจะชั่งน้ำหนักแล้วว่าใครผิดใครถูกเพราะเหตุผลของการเปลี่ยนการขอของเขามันสมเหตุสมผล เราไม่ได้ยอมตามเขาทุกเรื่อง ทุกวันนี้คือไม่มีโลกส่วนตัวแล้วค่ะ (หัวเราะ)"
คิดว่าเร็วไปไหมที่โดนให้ปรับทั้งที่เพิ่งเปิดตัว?
"ชีวิตคนควบคุมไม่ได้ การเปิดตัวเป็นอะไรที่เสี่ยงมาก ความรักก็ต้องเดินหน้าเพราะเขาก็ต้องการความชัดเจน วันนี้เรามีเขาคนเดียวซึ่งเป็นสเต็ปของหอม เราหลีกเลี่ยงไม่ได้ แล้วสังคมประชาชนก็เลี่ยงไม่ได้ ฉะนั้นก็รับรู้เรื่องของหอมตามที่หอมบอก หอมไม่ได้สร้างกระแสแต่หอมเป็นคนในกระแสก็ไม่รู้จะหลบยังไงเหมือนกัน"
ท่าทีของฝ่ายนั้นดูอ่อนลงบ้างหรือยัง ?
"ก็ยอมให้คุยทุกวัน จากที่คุยแค่ช่วงเย็นตอนนี้ก็คุย เช้า กลางวัน เย็น เขาก็เริ่มมีคำถามกลับมาหาเราบ้าง ถือว่าตอนนี้ยังอยู่ในเกณฑ์ที่ดี อยากให้เขามีญาติเป็นสไปเดอร์อแมนบ้างจะได้มีเยื่อใยให้เรา (หัวเราะ) หอมบอกเลยว่าหอมไม่อยากเสียเขาไป แต่หอมตอบไม่ได้ว่าสุดท้ายแล้วเขาจะให้อภัยหรือเปล่า แต่วันนี้หอมต้องทำหน้าที่ให้ดีที่สุดก่อน
ณ วันนี้พอสถานะภาพมันเป็นแบบนี้ มันก็เป็นไปได้ที่จะมีคนใหม่ๆ เข้ามาหาเขา ซึ่งคนใหม่ๆ ที่เข้ามาทั้งเด็กทั้งสวยกว่า หอมเชื่อเลยว่าเขาโปรไฟล์ดีกว่าหอม เพราะตลอดระยะเวลาที่คบกันเขาก็จะบอกว่ามีคนประมาณไหนเข้ามาหาเขา ซึ่งทุกคนก็ดีกว่าเราทุกคนเลย แต่วันนี้เราก็ถามเขาแล้วว่า ยังมีคนเข้ามาคุยอีกไหม ซึ่งเขาก็บอกว่าไม่มี
ฉะนั้นถ้าไม่มีก็แสดงว่าฉันก็ยังอยู่ในสิทธิ์นะ แต่เมื่อไหรก็ตามถ้ามีคนเดินเข้ามาหอมจะถอยออกทันที เพราะหอมเป็นคนที่ไม่ชอบซ้อน มันต้องให้เกียรติกับอีกฝ่ายหนึ่งด้วยที่เขาคุยอยู่ แต่ลึกๆ หอมก็คิดว่าหอมมีข้อดี หอมเป็นคนดี หอมซื่อสัตย์ ที่สำคัญหอมเป็นผู้หญิงตลกมุขกูเกิ้ลแบบหอมหาได้ยาก"
ดูเหมือนเราเองก็รักเขามาก ?
"รัก รัก หอมบอกเลยว่าด้วยความที่เรามองถึงอนาคตไปแล้ว หอมไม่ต้องการคนดี แต่หอมอยากเจอคนที่ใช่ และในเมื่อวันนี้หอมเจอคนที่ใช่แล้ว หอมขออนุญาตไม่ปล่อยไปง่ายๆ นะ จะทำดีที่สุดจนถึงที่สุดจนรู้สึกว่ามันไม่ได้ หอมยอมรับอย่างหนึ่งว่าคงไม่มีใครสมหวังไปซะทุกเรื่อง แต่วันนี้หอมจะเดินหน้าด้วยความสุข ไม่ว่าบทสรุปจะเป็นยังไง สื่อจะไม่ได้เห็นน้ำตานะคะเสียใจด้วย"
เรารู้สึกยังไงบ้างกับการที่พิธีกรบางรายการออกมาพูดถึงเราไม่ค่อยดี ?
"เป็นธรรมดานะคะที่มีคนรักก็ต้องมีคนเกลียด วันนี้สังคมมองว่าหอมล้ม ฉะนั้นใครก็ตามที่ไม่ชอบหอมเขาก็จะออกมาเคลื่อนไหวหรือว่ามีบทบาท แต่ถ้าวันนี้คุณจะเชื่อเขาหอมไม่ซีเรียสนะคะ เพราะว่าหอมกับเขาเราอยู่คนละจุดอยู่แล้ว สิ่งที่เขาเป็นหรือนิสัยที่เขาเป็นก็ไม่ใช่ตัวหอม เอาง่ายๆ เลยคือเคมีเราไม่เหมือนกัน
ดังนั้นถ้าคุณชอบแนวนั้นคุณก็ไปฝั่งนั้นหอมไม่ซีเรียสเลย แต่วันนี้หอมจะบอกกับแฟนคลับทุกคนที่ฟังจากปากคนอื่นมาและรู้สึกลังเล หอมก็อยากจะบอกว่าคุณเลือกเชื่อดาราคนนี้คุณไม่ผิดหวังแน่นอน หอมเป็นคนดีจริงๆ แล้วก็ตามหอมต่อไปเหอะ หอมจะไม่ทำให้คุณผิดหวังเพราจะไม่มีวันไหนเลยที่หอมจะคิดไม่ดีและทำไม่ดี หอมยังเป็นคนเดิมเสมอค่ะ"
ถ้าซันดูอยู่เราอยากบอกอะไรเขา ?
"เอ่อ...หอมแค่อยากจะ (หัวเราะ) จะบอกอะไรดีล่ะ รักนะจุ๊บๆ (หัวเราะ) ก็อยากจะบอกเขาว่าสิ่งที่ผ่านมามันดีมาก มันดีมากเกินกว่าที่จะเสียไปง่ายๆ จริงๆ ฉะนั้นวันนี้ไม่ต้องเชื่อในคำพูดหอมว่าหอมจะทำได้เหรอ พิสูจน์แล้วก็ดูหอม แค่ให้โอกาสหอมพิสูจน์แค่นี้หอมก็พอใจแล้วค่ะ"
พี่บอย พิษณุ ว่ายังไงบ้างกับเรื่องนี้ ?
"พี่บอยขึ้นไอจีเป็นกำลังใจทุกคนเห็นใช่ไหมคะ แต่ในไลน์พี่บอยเขาพิมพ์มาว่าไม่คิดเลยจริงๆ ว่าวันนี้มันจะมาเร็วถึงขนาดนี้ (หัวเราะ) หอมอยากขออนุญาตขอบคุณคนที่ช่วยหอมหน่อย เพราะว่าวันนี้เพื่อนพี่น้องในวงการน่ารักมาก พี่ลิงเป็นคนโทรไปหาให้หอม หลายคนยื่นมือเข้าช่วย พี่บอยพิษณุไลน์ไปการันตีว่าเพื่อนพี่เป็นคนดี ส่วนพี่ลิงโทรไปเพื่อแนะนำชีวิตคู่
คือแค่นี้หอมก็รู้สึกดีมากๆ แล้ว และแม่ตั๊กลีลาก็ส่งข้อความไปหาซันในไอจี ซึ่งนี่คือคนที่เขาอยู่ฝั่งหอม และเป็นคนดีๆ ฉะนั้นวันนี้คนฝั่งหอมที่หอมได้รู้จักหอมถือว่าคุ้มแล้วที่ชีวิตนี้ได้มารู้จักคนแบบนี้ ดังนั้นหากวันนี้มีใครลุกขึ้นมาว่าหอมยังไงก็คือเขาไม่ใช่คนที่อยู่ในชีวิตเรา ฉะนั้นวันนี้หอมขออนุญาตไม่ให้ราคากับสิ่งเหล่านี้เลย"
ต่อให้เขาใจแข็งขนาดไหนเราก็พร้อมจะเดินหน้าง้อใช่ไหม ?
"ค่ะ ก็คงมีระยะเวลาของมันเนอะ คือหอมไม่อยากตื้อจนเขารู้สึกรำคาญ หอมก็จะแบบคุยแต่ก็ไม่ได้มากแบบว่าไปใช้อำอาจเก่าๆ ที่เราเคยมี ซึ่งเขายังทักเองเลยนะว่าทำไมเดี๋ยวนี้ทำตัวน่าสงสาร ซึ่งหอมก็บอกว่าชั่วโมงนี้มันไม่มีสิทธิ์เนอะ ไม่มีปาก ไม่มีเสียง เงียบๆ ไว้เวลาเขาพูด และเราก็ต้องแบบว่า ค่ะ ค่ะ"
เราได้เผื่อใจไว้ให้ตัวเองบ้างหรือเปล่า ?
"ตอนนี้ยังไม่ได้เผื่อค่ะเดี๋ยวมันท้อ แต่ตอนนี้หอมห่วงแฟนคลับมากกว่า เพราะมีหลายคนพยายามโพสต์พยายามพุชทุกๆ อย่างเพราะคิดว่าเดี๋ยวมันจะต้องทำให้เราดีกัน ซึ่งคู่ของเราที่คบกันได้ก็มาเพราะเสียงจากแฟนคลับเหมือนกัน ฉันนั้นหอมจึงอยากให้แฟนคลับเน้นให้กำลังใจเรามากกว่า ส่งกำลังใจให้เราทั้งคู่ เพราะหอมเชื่อว่ามันอาจจะทำให้เขารู้สึกดี มีอุณหภูมิในความรู้สึกดี มากกว่าการเข้าไปถล่มด่าโดยที่ไม่มีข้อมูลอะไรเลย"
ข้อตกลงที่เราทำร่วมกันไว้มีอะไรบ้าง ?
"เอ่อ...เราจะไม่มีความลับต่อกัน คือเขาบอกว่าเขารับได้ทุกเรื่องอยู่แล้วแต่ขอให้เราเปิดใจ แต่ในมุมมองของหอม หอมรู้สึกว่าเราไม่ต้องพูดกันทุกเรื่องหรอกเอาที่เรื่องสบายใจดีกว่าไหม เพราะตัวหอมเองก็ไม่ได้อยากรู้เรื่องเขาทุกเรื่อง หอมอยากรู้แต่เรื่องสบายใจ แต่ว่ามุมนี้จะหายไป อ่ะรู้เรื่องเขาก็ได้ว่าวะ (หัวเราะ) ก็จะไม่มีตรงกลางระหว่างกัน และก็ความสม่ำเสมอของหอม อันนี้ไม่ใช่สิ่งที่เขาร้องขอนะคะ แต่มันเป็นสิ่งที่หอมคงจะทำให้ได้เท่าที่เขาทำให้ มันเล็กน้อยจริงๆ มันปรับได้ ถ้าหากได้มีโอกาสปรับ (หัวเราะ)"
บรรดาพี่ๆ พิธีกรที่เขาพูดถึงเราไม่ในทางดี มันทำให้เราเสียความรู้สึกไหม เพราะบางคนเราก็เคยร่วมงาน ?
"ก็...หอมไม่รู้นะว่าทำไมเขาถึงพูดอย่างนั้นออกไป แต่อาจจะด้วยการทำรายการหรืออะไรก็ตาม แต่หอมว่าถ้าพูดแบบนี้มันก็มีผลกับความสัมพันธ์ที่ดี เพียงแต่หอมก็ยังไม่ได้รู้สึกว่ามันเป็นปัญหาใหญ่ในชีวิต คือหอมยังไงก็ได้หอมได้หมด จะคุยก็ได้หรือไม่คุยก็ได้"
หากมีโอกาสได้ร่วมงานกับเขาอีกเรายังโอเคไหม ?
"ร่วมงานหอมคงไม่ได้ร่วมงานหรอกค่ะ"
จะเป็นไปได้ไหมหากเราต้องไปร่วมในรายการที่พี่เขาเป็นพิธีกรอยู่ ?
"หอมคิดว่าเราเลือกได้ค่ะ แต่ถามว่าถ้าหากมีโอกาสได้ร่วมงานหอมจะสะดวกร่วมงานไหม อันนี้หอมตอบไม่ได้ค่ะ เอาไว้ให้ถึงวันนั้นดีกว่า แต่จริงๆ ก็มีบางคนมาขอโทษหอมนะ ซึ่งหอมก็ให้อภัย แต่ถามว่าหอมติดใจอะไรไหม หอมไม่ให้ราคาดีกว่าค่ะ ไม่อะไรเลย ไม่คอมเม้นท์ละกัน วันนี้หอมขอไม่ตัดสินคนเหล่านี้เพราะหอมเชื่อว่าสังคมแสดงความคิดเห็นไปเรียบร้อยแล้ว"
ถือว่าสถานะการณ์นี้เป็นการพิสูจน์คนรักต้นหอม ?
"พิสูจน์เลยค่ะว่าใครเป็นยังไง พิสูจน์เลยว่าวันหนึ่งเราเจอหน้าคนนั้นคนนี้เขาเป็นแบบนี้นะ แต่วันนี้คนนี้พูดถึงเราแบบนี้นะ ขอบคุณมาก หอมขอบคุณเหตุการณ์นี้นะที่ทำให้หอมได้รู้ว่าใครเป็นยังไง ถ้าการได้รู้ว่าใครเป็นยังไงหอมคิดว่ามันคุ้มค่าแล้วนะ น้อยคนนะคะที่จะได้รู้ว่าใครพูดถึงเรายังไง ซึ่งวันนี้เขาก็พูดต่อหน้าดีกว่าพูดลับหลัง หอมขอบคุณมากค่ะ"
อย่างกรณีที่อดีตคนรักของเราออกมาให้สัมภาษณ์ล่ะ ?
"หอมขอไม่พูดถึงนะคะ หอมเชื่อว่าสังคมแสดงความคิดเห็นไปหมดแล้ว"
รู้สึกยังไงบ้างที่คนมองว่าเราเรียกงานเรียกกระแส ?
"อ๋อ ถามว่าสร้างกระแสไหม ก็อย่างที่หอมบอกค่ะ หอมไม่ต้องสร้างกระแสแต่ว่าหอมเป็นคนในกระแส แค่ทำอะไรทุกอย่างมันเป็นข่าวหมดเลย คือ ณ วันนี้หอมไม่ได้อยู่ในจุดที่ต้องร้องของาน แล้วก็หอมบอกเลยว่าถ้าวันนี้ซันแคร์กระแสสักนิดหนึ่งยังจะดีมากนะ แต่ซันไม่แคร์เลยนะคะหอมบอกเลย
แต่อีกเรื่องหนึ่งที่อยากบอกคือมีคนบอกว่าซันลบรูปทำแบบนี้ไม่แมน หอมอยากจะให้มองนะคะว่าเขาลบรูปหอม ดังนั้นคนที่เดือดร้อนหรือเสียใจก็น่าจะเป็นหอม แต่ว่าวันนี้หอมไม่ได้เสียใจอะไรเลย และหอมคิดว่าซันแค่ลบรูปอ่ะก็ยังแมนกว่าผู้ชายหลายๆ คนนะคะ คือการที่เขาแค่ลบรูปมันไม่น่าจะถูกมองว่าไม่แมน
รวมถึงกรณีที่มีนักข่าวไปถามซันว่าทำไมซันถึงลบรูป ซันบอกว่าผมก็ลบเป็นเรื่องปกติ อันนี้แค่หอมฟังก็รู้แล้วว่าซันไม่มีทางพูดแบบนี้ ฉะนั้นสื่อฟังหูไว้หูนะคะ ประโยคนี้ซันไม่ได้พูดหอมถามเขาแล้วค่ะ และสาเหตุที่หอมถามเขาไม่ใช่ว่าหอมไม่มั่นใจนะคะ แต่หอมถามเขาเพื่อความมั่นใจว่าซันพูดประโยคนี้ออกไปเหรอเพราะสังคมโจมตีซันมาก
ซึ่งซันเขาก็บอกว่าเขาไม่ได้พูด และหอมก็เชื่อว่าประโยคนี้เขาไม่ได้พูดจริงๆ ฉะนั้นวันนี้สื่อทุกอย่างมันเร็วมากเลยค่ะ หอมอยากให้ใช้วิจารณญาณในการรับสื่อนิดหนึ่ง ฟังหอมเพราะหอมคือหนึ่งในสองคนที่เกิดเหตุการณ์"
รอฟังซันออกมาพูดอีกที ?
"ใช่ค่ะ หอมลุ้นตัวโก่งเลยค่ะเพราะถ้าเขาบอกว่าความสัมพันธ์เราคือพี่น้องก็ให้ทุกคนขึ้นคำว่า RIP ต้นหอมได้เลย (หัวเราะ) แต่หอมยอมรับนะคะไม่ว่าจะยังไงก็ตาม"
เราคาดหวังแค่ไหนกับความสัมพันธ์ครั้งนี้ ?
"ก็ถ้าหากมีโอกาสได้จับมือกัน หอมก็สัญญาว่าจะไม่ปล่อยค่ะ"