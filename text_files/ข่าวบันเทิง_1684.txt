นักร้องไฮโซ แจ็ค สุขารมณ์ พลัดตกจากสะพานลอยเสียชีวิต  เมื่อกลางดึกที่ผ่านมา เบื้องต้นยังไม่ทราบแน่ชัดว่าเป็นอุบัติเหตุ หรือตัดสินใจปลิดชีพตัวเอง เนื่องจากระยะหลัง แจ็ค มีอาการเครียดหนัก ญาติเตรียมนำศพตั้งบำเพ็ญกุศลที่วัดเทพศิรินทราวาสราชวรวิหาร ด้านตำรวจเจ้าของคดี มีความเห็นสั่งไม่ฟ้องคดีที่ถูกกล่าวหาจาก เลขาฯแล้ว
(10 พ.ค.) เหตุสลดครั้งนี้เกิดขึ้นเมื่อเวลาประมาณ 23.00 น.เศษ โดยแหล่งข่าวใกล้ชิดรายงานว่า หลังจาก  แจ๊ค สุขารมณ์ พลัดตกจากสะพานลอย ถูกนำตัวส่งโรงพยาบาลศิริราช และเสียชีวิตในเวลาต่อมา  ขณะนี้อยู่ระหว่างการชันสูตรหาสาเหตุการเสียชีวิต ซึ่งครอบครัวปฏิเสธที่จะเปิดเผยรายละเอียดใด ๆ และโรงพยาบาลก็จะไม่เปิดแถลงข่าวเช่นกัน  โดยในเย็นวันพรุ่งนี้ ครอบครัวจะจัดพิธีรดน้ำศพที่วัดเทพศิรินทราวาส
สำหรับ แจ็ค สุขารมณ์ เคยตกเป็นข่าวเมื่อวันที่ 12 พ.ย.2552 หลังถูกสาวลูกจ้างสถาบันเสริมความงาม ร้องมูลนิธิปวีณา ว่าถูกนักร้องชื่อดังทำร้ายร่างกายจนบอบช้ำไปทั้งตัว แถมยังข่มขู่ให้รับสารภาพ หลังโดนหาว่ายักยอกทรัพย์ แต่นักร้องดีกรีนายแพทย์ ปัดทำร้ายร่างกายลูกจ้างสาว แต่บันดาลโทสะ เพราะเชื่อว่าถูกยักยอกทรัพย์ไป
ตร.สั่งไม่ฟ้องแจ็คทำร้ายเลขาฯหลังตายแล้ว
พ.ต.ท.ภิรมย์ จันทราภิรมย์ รองผู้กำกับการสอบสวน สน.ลุมพินี ซึ่งรับผิดชอบดูแลคดีที่ น.ส.อัญชลิตา เรืองโรจน์ อายุ 24 ปี แจ้งความดำเนินคดี น.พ.พรเดชา หรือ "แจ๊ค สุขารมณ์" อดีตนักร้องชื่อดัง ในข้อหากักขังหน่วงเหนี่ยว และทำร้ายร่างกายจนได้รับบาดเจ็บ เมื่อเดือน พ.ย.52 ว่า คดีนี้ พนักงานสอบสวน สรุปสำนวนเรียบร้อยแล้วและเตรียมส่งเรื่องให้อัยการพิจารณาสั่งฟ้อง หรือ ไม่สั่งฟ้อง โดยทนายความของ น.พ.พรเดชา นัดที่จะพา น.พ.พรเดชา เข้าพบพนักงานอัยการเพื่อรับทราบข้อกล่าวหาในวันนี้ แต่เมื่อผู้ต้องหาเสียชีวิตแล้ว พนักงานสอบสวน คงต้องแสดงความคิดเห็น แก้สำนวนสอบสวนใหม่ โดยทำเรื่องไม่ส่งฟ้องแทน โดยพนักงานสอบสวน ต้องนำสำนวนการแจ้งเสียชีวิต มาประกอบสำนวนส่งให้อัยการ พิจารณาต่อไป
ข้อมูลเพิ่มเติม : 
 
ประวัติและผลงานของ  แจ็ค สุขารมณ์

ทีมงาน S! News ขอแสดงความเสียใจต่อครอบครัว สุขารมณ์ ที่ต้องสูญเสียบุคคลอันเป็นที่รัก
 