คุณผู้อ่านหลายๆ ท่าน น่าจะต้องประสบพบเจอกับอาการขมปาก ขมคอ กินอะไรก็ไม่อร่อย แม้แต่ดื่มน้ำเปล่ายังรู้สึกขม เล่นเอาหงุดหงิด รำคาญใจอยู่ไม่น้อยเลย แต่รู้หรือไม่ว่า อาการ ขมปาก ขมคอ นี้เกิดจากอะไร และเมื่อเป็นแล้วเราจะรับมือได้อย่างไรบ้าง Hello คุณหมอ มีข้อมูลที่น่าสนใจเกี่ยวกับอาการนี้มาฝาก
สาเหตุของอาการ ขมปาก ขมคอ
อาการขมปาก ขมคอ เกิดขึ้นได้จากหลายสาเหตุ ดังนี้

กลุ่มอาการแสบร้อนช่องปาก (Burning mouth syndrome)

เป็นปัญหาสุขภาพช่องปากที่เกิดขึ้นได้กับทุกคน และไม่เพียงทำให้รู้สึกเจ็บปวดหรือแสบร้อนภายในช่องปากเท่านั้น แต่ยังอาจก่อให้เกิดอาการขมปาก ขมคอ กินอะไรไม่ค่อยอร่อยได้ด้วยเช่นกัน

ปากแห้ง

อาการปากแห้งเกิดจากการที่ภายในปากไม่สามารถผลิตน้ำลายออกมาได้อย่างเพียงพอและเหมาะสมที่จะรักษาความชุ่มชื้นไว้ เมื่อปริมาณของน้ำลายลดลงจึงเป็นสาเหตุให้เกิดอาการปากแห้ง มากไปกว่านั้น ปริมาณของน้ำลายที่น้อยลงยังมีผลต่อรสชาติภายในปากด้วย เช่น รู้สึกขมปาก ขมคอ หรือรับรสเค็มได้น้อยลง ตลอดจนเสี่ยงที่จะเกิดปัญหาฟันผุด้วย

ยารักษาโรค

ยาปฏิชีวนะบางชนิดที่รับประทานเพื่อรักษาและบรรเทาอาการทางสุขภาพที่เป็นอยู่อาจมีผลข้างเคียงทำให้เกิดรสชาติขมปาก ขมคอได้ โดยเฉพาะถ้าหากยาหรืออาหารเสริมนั้นมีองค์ประกอบที่เป็นรสขม หรือธาตุโลหะ ก็จะส่งผลให้รู้สึกขมปาก ขมคอได้ เช่น ยาความดันโลหิต ยารักษาโรคหัวใจ ยาไทรอยด์ ยาจิตเวช ยาต้านมะเร็ง

กรดไหลย้อน

กรดไหลย้อนเกิดจากการที่น้ำย่อยในกระเพาะอาหารไหลย้อนกลับขึ้นมาที่หลอดอาหาร ซึ่งนอกจากจะทำให้เกิดอาการแสบร้อนกลางอกและช่องท้องแล้ว ยังก่อให้เกิดรสขมที่ปากและลำคอ หรือมีอาการเรอเปรี้ยวร่วมด้วย

อาการเจ็บป่วย

ในช่วงที่ไม่สบาย เป็นหวัด หรือร่างกายเกิดการติดเชื้อจนมีอาการเจ็บป่วย ช่วงเวลาที่ไม่สบายนั้นร่างกายจะปล่อยโปรตีนจากเซลล์ต่าง ๆ ออกมา ซึ่งจะเพิ่มอาการอักเสบในร่างกายให้เพิ่มขึ้น และโปรตีนเหล่านี้ยังมีผลต่อต่อมรับรส ทำให้รู้สึกขมปากและขมคอ

การฉายรังสี

การรักษาอาการทางสุขภาพด้วยการฉายรังสี เช่น การทำคีโมเพื่อรักษามะเร็ง รังสีหรือเคมีบำบัดที่ใช้ในการรักษาโรคนี้มีผลต่อต่อมรับรส ทำให้รู้สึกขมปาก ขมคอ เวลารับประทานอาหารหรือดื่มน้ำ

การตั้งครรภ์

ขณะตั้งครรภ์ ฮอร์โมนเอสโตรเจน (Estrogen) ในผู้หญิงจะมีความผันผวน ซึ่งความผันผวนของฮอร์โมนนี้นี่เองที่มีผลต่อต่อมรับรส ผู้หญิงที่กำลังตั้งครรภ์จึงมีความรู้สึกขมปาก ขมคอ หรือมีรสโลหะในปาก แต่อาการเช่นนี้จะหายไปเองหลังจากคลอดลูก

วัยหมดประจำเดือน

สตรีที่เข้าสู่ช่วงวัยหมดประจำเดือนแล้วอาจจะรู้สึกได้ว่ามีอาการขมปาก ขมคอ เนื่องจากระดับฮอร์โมนเอสโตรเจน (Estrogen) ในร่างกายลดระดับลง ทำให้เกิดอาการปากแห้ง แสบร้อนในปาก และส่งผลต่อต่อมรับรส ทำให้เกิดอาการขมปาก ขมคอ
วิธีแก้อาการ ขมปาก ขมคอ
หากมีอาการขมปาก ขมคอ สามารถใช้วิธีต่อไปนี้เพื่อบรรเทาอาการ

ดื่มน้ำให้มากๆ เพื่อลดอาการปากแห้งที่เป็นสาเหตุหนึ่งของอาการขมปาก ขมคอ หรือสามารถเติมมะนาวลงไปน้ำเปล่าเพื่อเพิ่มรสชาติ ก็ช่วยลดความรู้สึกขมปาก ขมคอได้เช่นกัน
เคี้ยวหมากฝรั่งที่ไม่มีน้ำตาลเพื่อกระตุ้นการหลั่งน้ำลายในช่องปาก
หลีกเลี่ยงปัจจัยเสี่ยงที่จะทำให้เกิดอาการกรดไหลย้อน เช่น รับประทานอาหารมัน หรือเผ็ดจัด การสูบบุหรี่ หรือดื่มแอลกอฮอล์
บางคนอาจใช้วิธีบ้วนปากด้วยเกลือครึ่งช้อนชาและเบกกิ้งโซดา 1 ช้อนชา กับน้ำหนึ่งแก้ว
ดูแลสุขภาพช่องปากอย่างสม่ำเสมอ แปรงฟันทุกวัน บ้วนปากทุกครั้ง หรือใช้ไหมขัดฟัน
ที่สำคัญควรไปพบทันตแพทย์เพื่อตรวจสุขภาพฟันเป็นประจำ

เมื่อไหร่ควรไปพบคุณหมอ
หากมีอาการขมปาก ขมคอ ติดต่อกันเป็นเวลาหลายวัน และไม่มีทีท่าว่าอาการจะดีขึ้น ให้หาเวลาไปพบคุณหมอเพื่อรับการตรวจวินิจฉัย หรืออาจพิจารณาเพื่อขอเปลี่ยนยารักษาโรคที่มีผลข้างเคียงทำให้รู้สึกขมปาก ขมคอ หรือมีรสโลหะภายในปาก