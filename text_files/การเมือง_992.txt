16 มิ.ย. 58 สำนักงานอัยการสูงสุด ทำหนังสือ ขอส่งผู้ร้ายข้ามแดน นายเอกภพ เหลือรา หรือ "ตั้ง อาชีวะ" ผู้ต้องหาในความผิดฐานหมิ่นประมาท หรือ แสดงความอาฆาตมาดร้าย พระมหากษัตริย์ พระราชินี รัชทายาท หรือ ผู้สำเร็จราชการแทนพระองค์ ตามประมวลกฎหมายอาญา มาตรา 112 ตามหมายจับของศาลอาญาที่ 2429/2556 ลงวันที่ 13 ธันวาคม 2556
ซึ่งพนักงานสอบสวนได้ส่งสำนวนพร้อมความเห็นควรสั่งฟ้องมายังพนักงานอัยการ และพนักงานอัยการสำนักงานอัยการพิเศษฝ่ายคดีอาญา 6 ได้มีคำสั่งฟ้องแล้ว โดยทางสำนักงานตำรวจแห่งชาติ (ตร.) สืบสวนได้ความว่า ปัจจุบันผู้ต้องหาพักอาศัยอยู่ที่ประเทศ นิวซีแลนด์
สำนักงานอัยการสูงสุดผู้ประสานงานกลางตามพระราชบัญญัติส่งผู้ร้ายข้ามแดน พ.ศ. 2551 จึงได้ดำเนินการร้องขอส่งผู้ร้ายข้ามแดนไปยังทางการนิวซีแลนด์ เพื่อพิจารณาส่งตัวนายเอกภพ เหลือรา หรือ ตั้ง อาชีวะ ผู้ต้องหา เป็นผู้ร้ายข้ามแดนมาดำเนินคดีในประเทศไทยในความผิดดังกล่าว
สำนักอัยการสูงสุด 16 มิถุนายน 2558
