ความคืบหน้าคดีร่วมกันลักทรัพย์และยักยอกเงินสถาบันเทคโนโลยีพระจอมเกล้าเจ้าคุณทหารลาดกระบังกว่า 1,600 ล้านบาทโดยกองปราบปรามมีการจับกุม นายทรงกลด ศรีประสงค์ อายุ 40 ปี ผู้จัดการธนาคารกรุงศรีอยุธยา สาขาห้างบิ๊กซี ศรีนครินทร์ และ น.ส.อำพร น้อยสัมฤทธิ์ อายุ 56 ปี ผอ.ส่วนการคลัง สถาบันเทคโนฯลาดกระบัง ในข้อหาปลอมเอกสารสิทธิ และใช้เอกสารสิทธิปลอม ร่วมกันลักทรัพย์ รวมทั้ง ออกหมายจับ นายพูลศักดิ์ บุญสวัสดิ์ นายจริวัฒน์ สหพรอุดมการ นายกิตติศักดิ์ มัทธุจัด นางสมบัติ โสประดิษฐ์ นายสมพงษ์ สหพรอุดมการ บิดาของนายจริวัฒน์ สหพรอุดมการ และ น.ส.จันทร์จิรา โสประดิษฐ์ บุตรสาว นางสมบัติ โสประดิษฐ์ ที่เกี่ยวข้องกับการเปิดบัญชีรับโอนเงินไปแล้วนั้น
ล่าสุดเมื่อวันที่ 31 ธันวาคม พ.ต.อ.ณษ เศวตเลข รองผบก.ป.หัวหน้าคณะทำงานสอบสวน กล่าวว่า ขณะนี้กำลังรวบรวมเอกสารต่างๆที่เจ้าหน้าที่ชุดสืบสวนไปตวจค้นยึดมาได้จากสถานที่ต่าง ๆ ของบ้านและที่ทำงานของผู้ต้องหาเพื่อมาตรวจสอบดูเส้นทางการเงินว่าโยงไปถึงผู้ใดบ้างทั้งนี้จากการสอบปากคำน.ส.อำพร เมื่อวานนี้ ไม่ได้รับความร่วมมือเท่าที่ควร น.ส.อำพรให้การเพียงขั้นตอนต่างๆของการเซ็นต์เบิกถอนเงินเท่านั้น ไม่ได้พาดพิงถึงใคร
พ.ต.อ.ณษ กล่าวว่า ส่วน น.ส.สาวิกา ไชยเดช หรือพิ้งกี้ ดารานักแสดงที่มีชื่อร่วมหุ้นอยู่ในบริษัท เคพีพี โปรดักชั่น จำกัด ของนายกิตติศักดิ์ มัทธุจัด ผู้ต้องหาที่ถูกออกหมายจับแล้วหลบหนีอยู่นั้น ต้องเรียกมาสอบสวนตามกระบวนการแน่นอน แต่เท่าที่ทราบพิ้งกี้ เป็นแค่หุ้นส่วน ทางพนักงานสอบสวนยังไม่เรียกมาตอนนี้ เพราะจุดหลักที่ต้องการคือรวบรวมพยานหลักฐานหาตัวหลักๆของกลุ่มผู้ต้องหาที่มีเงินโอนเข้าไปก่อน
ขณะที่พ.ต.อ.กรไชย คล้ายคลึง รองผบก.ป. หัวหน้าคณะทำงานสืบสวน กล่าวว่า ในส่วนของดาราสาวพิ้งกี้นั้น เจ้าหน้าที่กำลังอยู่ในช่วงสืบสวนสอบสวน เพื่อหาความเชื่อมโยง เนื่องจากบริษัท เคพีพี โปรดักชั่น จำกัด นั้นเป็นคนละส่วนกับ บริษัทมัทธุจัด จำกัด อย่างไรก็ตามหากพบว่าบริษัท เคพีพี มีความเกี่ยวข้องกับคดีดังกล่าวนั้น ไม่ว่าจะทางฟอกเงิน หรือทางใดทางหนึ่ง ก็จะดำเนินการต่อไปแน่นอน แต่ยืนยันว่าขณะนี้ยังไม่พบหลักฐานที่ชี้ชัดในส่วนนี้แต่อย่างใด
ทั้งนี้ได้มีการเปิดเผยจากผู้ช่วยผู้กำกับบริษัทดังกล่าวว่าสาวพิ้งกี้ไม่ได้มีส่วนเกี่ยวข้องใดๆทั้งสิ้นกับเรื่องการยักยอกเงิน เเละหุ้นดังกล่าวที่ถูกกล่าวหาก็แค่หุ้นลมเท่านั้น
โดยในขณะนี้นางเอกสาวเเละสามี เพชร อิทธิ ชวลิตธำรง กำลังอยู่ในช่วงท่องเที่ยวสวีทหวานส่งท้ายปลายปีอยู่ที่ประเทศญี่ปุ่นอยู่ จึงยังไม่สามารถออกมาชี้เเจงเรื่องราวที่เกิดขึ้นได้