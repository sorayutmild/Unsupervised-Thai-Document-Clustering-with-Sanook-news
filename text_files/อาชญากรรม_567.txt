ผู้สื่อข่าวรายงานว่า วันนี้ เวลา 18.00 น. เกิดเหตุชนแล้วหนี โดยอุบัติเหตุรายนี้เกิดขึ้นบริเวณ ช่วงพัทยาเหนือมุ่งหน้าเข้าพัทยากลาง จ.ชลบุรี มีผู้เสียชีวิตเป็นนายดาบตำรวจที่กำลังขี่มอเตอร์ไซต์กลับบ้าน หลังจากเกิดเหตุเฉี่ยวชนพบว่ารถคู่กรณีพยายามขับหลบหนี แต่เจ้าหน้าที่สามารถสกัดจับรถต้องสงสัยได้ช่วงสะพานหนองแขวน สภ.บางละมุง จ.ชลบุรี
ทั้งนี้เจ้าหน้าที่อยู่ระหว่างตรวจสอบข้อเท็จจริง หากมีความคืบหน้าจะรายงานให้ทราบต่อไป
ขอบคุณข้อมูลและภาพจาก RKU News
.......................................
เมื่อเวลาประมาณ 18.00 น. พนักงานสอบสวน สภ.เมืองพัทยา จ.ชลบุรี ได้รับแจ้งอุบัติเหตุรถยนต์ชนรถจักรยานยนต์ ทำให้เจ้าหน้าที่ตำรวจเสียชีวิตคาที่ 1 ศพ เหตุเกิดบนถนนสุขุมวิท ฝั่งขาเข้าพัทยากลาง หมู่ 6 ต.นาเกลือ อ.บางละมุง จ.ชลบุรี
ที่เกิดเหตุอยู่เส้นทางระหว่างพัทยาเหนือไปทางพัทยากลาง ก่อนถึงแยกมอเตอร์เวย์ บริเวณริมถนนฝั่งซ้ายพบศพ ร.ต.ท.ประดิษฐ์ ศรีสุวรรณ อายุ 55 ปี ตำแหน่ง รอง สว.จร.สภ.เมืองพัทยา นอนเสียชีวิตอยู่คาเครื่องแบบในสภาพกะโหลกศีรษะแตก เลือดไหลนองพื้น ใกล้กันพบรถ จยย.ยี่ห้อฮอนด้า เวฟ 125 สีขาว-ดำ ทะเบียน งฉข-158 ชลบุรี ล้มตะแคงข้างอยู่ในสภาพพังเสียหายเล็กน้อย
จากการสอบสวนทราบว่า ก่อนเกิดเหตุขณะที่ ร.ต.ท.ประดิษฐ์ ขับรถ จยย.เดินทางไปเข้าเวรที่ป้อมตำรวจจราจรบริเวณแยกมอเตอร์เวย์ จู่ๆ รถยนต์ยี่ห้อมิตซูบิชิ รุ่นปาเจโร่ สีดำ ไม่ทราบทะเบียน ขับมาชนท้ายอย่างจังแล้วเหยียบหัวซ้ำจนเสียชีวิตคาที่
หลังจากนั้น รถคันดังกล่าวได้ขับหลบหนีไปอย่างรวดเร็ว หลังเกิดเหตุได้วิทยุแจ้งให้โรงพักใกล้เคียงช่วยกันสกัดจับ กระทั่งได้รับแจ้งจากตำรวจ สภ.หนองขาม อ.ศรีราชา ว่าสามารถสกัดจับกุมรถยนต์ต้องสงสัยไว้ได้ที่บริเวณแยกสะพานบ้านหนองแขวะ ห่างจากจุดเกิดเหตุเกือบ 30 กม. จึงเดินทางไปตรวจสอบ
พบว่ารถคันดังกล่าวมีร่องรอยการเฉี่ยวชน แต่จากการสอบสวนคนขับ ยังให้การปฏิเสธว่าไม่ได้ชน ร.ต.ท.ประดิษฐ์ จนเสียชีวิตแต่อย่างใด เบื้องต้นจึงประสานไปยังตำรวจพิสูจน์หลักฐาน 2 (ชลบุรี) มาทำการตรวจสอบรายละเอียดการชนอีกครั้งเพื่อใช้เป็นหลักฐานสำคัญ