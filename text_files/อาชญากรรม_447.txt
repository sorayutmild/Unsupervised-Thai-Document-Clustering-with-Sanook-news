ผัวร้องเมียหายตัวลึกลับ คาดกระโดดลงบ่อจระเข้สมุทรปราการฆ่าตัวตาย เผยไม่คิดเอาเรื่องเจ้าของฟาร์ม ต้องการเชิญวิญญาณกลับไปทำพิธี
(5 ก.ย.) นายเสน่ห์ จิตศรัทธา อายุ 55 ปี ชาว จ.สมุทรปราการ พร้อมด้วยนายถวัลย์ แย้มพรายภิรมย์ อายุ 69 ปี ซึ่งเป็นบิดาของนางทิพวรรณ จิตศรัทธา อายุ 36 ปี ภรรยานายเสน่ห์ เข้าพบ พ.ต.ท.มิ่งมนตรี ศิริพงษ์ พงส.(สบ2) กก.2 บก.ป.เพื่อขอให้ตำรวจติดตามคดีที่นางทิพวรรณ หายตัวไปจากบ้านพัก โดยเชื่อว่าตกบ่อฟาร์มจระเข้แห่งหนึ่ง เหตุเกิดเมื่อวันที่ 24 ส.ค.ที่ผ่านมา
นายเสน่ห์ให้การว่า ช่วงเช้าวันเกิดเหตุ ตนได้พานางทิพวรรณ ไปพบแพทย์ที่คลีนิกใกล้กับบ้านพัก จากนั้นภรรยาได้ขอไปกินก๋วยเตี๋ยว กระทั่งช่วงประมาณ 11.00 น.ภรรยาได้ไปเที่ยวต่อที่ฟาร์มจระเข้ จนในช่วงค่ำหลังจากตนกลับจากที่ทำงานแล้วยังไม่พบภรรยา จึงเห็นผิดสังเกตุและได้ออกตามหา ก่อนจะแจ้งกับกำนัน ผู้ใหญ่บ้าน และเจ้าหน้าที่มูลนิธิให้ช่วยกันออกตามหาแต่ไม่พบตัว กระทั่งตนได้ยินคนในหมู่บ้านเดียวกัน ซึ่งทำงานอยู่ที่ฟาร์มจระเข้ พูดว่า "เห็นมีคนตกลงไปในบ่อจระเข้" เมื่อได้สอบถามรูปพรรณสัณฐานก็ตรงกับภรรยาตน เพราะเขาบอกว่าเห็นนิ้วชี้มีผ้าพันแผลพันไว้ เหมือนชูมือขึ้นเพื่อขอความช่วยเหลือ
เมื่อได้ข้อมูลดังกล่าวในวันรุ่งขึ้นตนจึงไปแจ้งความไว้ที่ สภ.เมืองสมุทรปราการ ซึ่งพนักงานสอบสวนได้พาตนไปที่ฟาร์มจระเข้ เพื่อสอบถามกับเจ้าหน้าที่ซึ่งดูแลฟาร์มแห่งนี้ แต่บรรดาเจ้าหน้าที่ต่างปฏิเสธว่าไม่รู้ไม่เห็นว่ามีคนตกบ่อฟาร์มจรเข้ จากนั้นตำรวจได้ตรวจสอบกล้องวงจรปิด พบว่าก่อนเกิดเหตุภรรยาตนเดินเข้าไปในฟาร์มดังกล่าวในวันเกิดเหตุ ต่อมาทางเจ้าของฟาร์มจระเข้ ได้ส่งคนมาเจรจาเพื่อขอเคลียร์กับตนว่า จะเรียกร้องเงินในกรณีที่เกิดขึ้นเป็นจำนวนเท่าไหร่ ซึ่งตนไม่อยากได้แต่ต้องการรู้ข้อเท็จจริงแน่ชัดว่าภรรยา เสียชีวิตโดยตกบ่อจระเข้จริงหรือไม่
จากนั้นตนได้ถามพนักงานของฟาร์มจระเข้ที่สนิทกัน รู้ว่าภรรยาได้ปีนรั้วกั้นบ่อจระเข้ แล้วกระโดดลงไปให้จระเข้กิน โดยก่อนหน้านี้ภรรยามีอาการซึมเศร้า และต้องรับยาจากโรงพยาบาลอย่างต่อเนื่อง ก่อนเกิดเหตุยังได้นำทรัพย์สินเป็นสร้อยคอทองคำน้ำหนัก 50 สตางค์ ไปฝากกับร้านขายของชำ กระทั่งมาทราบว่ากระโดดบ่อดังกล่าว นอกจากนี้ทางญาติยังฝันเห็นวิญญาณของภรรยา มายืนร้องไห้ด้วย ซึ่งตนไม่อยากเรียกร้องอะไร ขอเพียงให้ได้เชิญวิญญาณภรรยาตนมาทำพิธีเท่านั้น ไม่ได้คิดฟ้องร้องเอาเรื่องกับเจ้าของฟาร์มแต่อย่างใด
ด้านเจ้าหน้าตำรวจกล่าวว่า ได้รับเรื่องและสอบปากคำผู้ร้องไว้ในเบื้องต้นแล้ว ก่อนจะรายงานผู้บังคับบัญชา เพื่อตรวจสอบข้อเท็จจริงกรณีที่เกิดขึ้นต่อไป