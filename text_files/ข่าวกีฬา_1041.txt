"บิ๊กเจี๊ยบ" พล.ต.ท.พิสัณห์ จุลดิลก  เลขาธิการสมาคมกีฬาฟุตบอลแห่งประเทศไทยฯ  เปิดเผยข้อมูลสุดช็อก หลังจากที่ ทีมชาติไทยรุ่นอายุไม่เกิน 16 ปี ที่ทำการแข่งขันในรายการชิงแชมป์เอเชีย ที่ประเทศอินเดีย 
โดยระบุว่านักเตะทำผลงานได้น่าผิดหวัง มาจากการไร้ระเบียบวินัยของนักเตะบางคน ซึ่งมีทั้ง สูบบุหรี่แต่ที่หนักสุดคือเสพยาเสพติด (กัญชา)  ทั้งนี้ทีมชาติไทยรุ่นนี้ ตกรอบแรกแน่นอนแล้วหลังจาก ทำผลงาน 2 นัด ด้วยการแพ้รวด โดยแพ้ อุซเบกิสถาน 3-5 และ แพ้ เกาหลีเหนือ 1-4 และจะลงแข่งขันนัดสุดท้ายในวันที่ 23 ก.ย. พบกับ เยเมน   ล่าสุดทางสมาคมฟุตบอลฯ ได้ออกแถลงการณ์ผ่านเว็บไซต์อย่างเป็นทางการของสมาคมฯ ถึงกรณีข่าวที่เกิดขึ้น ดังนี้ ตามที่ สมาคมกีฬาฟุตบอลแห่งประเทศไทย ในพระบรมราชูปถัมภ์ ได้ดำเนินการจัดส่งนักกีฬาฟุตบอลทีมชาติไทยเข้าแข่งขันรายการระดับนานาชาติ ในทุกรุ่นอายุ ทั้งทีมฟุตบอลชาย และทีมฟุตบอลหญิง โดยได้แต่งตั้งหัวหน้าผู้ฝึกสอน เป็นผู้ทำหน้าที่คัดตัวนักกีฬาที่มีความสามารถ และความประพฤติที่เหมาะสม เป็นตัวแทนทีมชาติไทย นั้นจากกรณีที่มีข่าวเรื่องนักกีฬาทีมชาติไทยปฏิบัติตัวไม่เหมาะสมในระหว่างการเก็บตัวฝึกซ้อม หรือ ระหว่างการแข่งขันที่ออกมา สมาคมกีฬาฟุตบอลแห่งประเทศไทยฯ ขอชี้แจ้งว่า ในการเข้าร่วมแข่งขันของนักกีฬา ในระดับนานาชาติ นั้น ทางสหพันธ์ฟุตบอลนานาชาติ (FIFA) และ สมาพันธ์ฟุตบอลแห่งเอเชีย (AFC) ได้มีกฎระเบียบชัดเจนว่า นักกีฬาที่เข้าร่วมแข่งขันจะต้องปราศจากสารกระตุ้น หรือ สิ่งเสพติดทุกชนิด
ดังนั้นในการคัดเลือกนักกีฬาทีมชาติไทย เพื่อเข้าร่วมแข่งขันในนามทีมชาติไทย หัวหน้าผู้ฝึกสอนและทีมงานสต๊าฟฟ์โค้ช จะต้องเป็นผู้คัดเลือก ตรวจสอบ ดูแล นักกีฬาทีมชาติไทยให้ปราศจากข้อต้องห้ามดังกล่าวโดยที่ผ่านมาในทุกๆ เดือน สมาคมกีฬาฟุตบอลแห่งประเทศไทยฯ ได้เชิญผู้จัดการทีมหัวหน้าผู้ฝึกสอน ในทุกรุ่นอายุ ประชุมแนวทางการทำงาน โดยได้มีการแจ้งและเน้นย้ำทุกครั้งว่าให้ยึดและทำตามกฎระเบียบของฝ่ายจัดการแข่งขันอย่างเคร่งครัด
ทั้งนี้จากกระแสข่าวที่ออกมา สมาคมกีฬาฟุตบอล จะเชิญหัวหน้าผู้ฝึกสอนทีมชาติไทย และผู้จัดการทีมชาติไทย ทุกรุ่นอายุทุกประเภท เข้ามาชี้แจงข้อเท็จจริง พร้อมกับประเมินผลการทำงาน ให้สมาคมฯ รับทราบโดยเร่งด่วน และจะชี้แจงให้แฟนบอลชาวไทย ตลอดจน สหพันธ์ฟุตบอลนานาชาติ (FIFA) และ สมาพันธ์ฟุตบอลแห่งเอเชีย (AFC) ให้รับทราบข้อเท็จจริงเพื่อปกป้องชื่อเสียงของวงการฟุตบอลไทยต่อไป