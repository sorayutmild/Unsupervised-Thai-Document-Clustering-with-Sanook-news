พล.อ.ประยุทธ์ จันทรโอชา นายกรัฐมนตรีและรัฐมนตรีว่าการกระทรวงกลาโหม กล่าวภายหลังเป็นประธานการประชุมคณะรัฐมนตรี (ครม.) ถึงกรณีที่มีกระแสข่าวลือการทำปฏิวัติรัฐประหารในช่วงที่กองทัพบกมีการเคลื่อนย้ายกำลังพล และอาวุธยุทโธปกรณ์ในหลายพื้นที่ จนทำให้เกิดความแตกตื่น โดย พล.อ.ประยุทธ์ ถึงกับอุทานเสียงดังว่า “เฮ้ย ไปกลับบ้าน” และเดินออกจากโพเดียมทันที
จากนั้นนายกฯ เดินผ่านนายอนุชา บูรพชัยศรี โฆษกประจำสำนักนายกรัฐมนตรี พร้อมถามว่า “ใครจะรัฐประหาร” ผู้สื่อข่าวจึงกล่าวว่า กองทัพบก ซึ่งนายกรัฐมนตรี ได้หันมาตอบว่า “เลอะเทอะ ถามแบบนี้” ก่อนเดินขึ้นไทยคู่ฟ้าทำเนียบรัฐบาล
สำหรับบรรยากาศการแถลงข่าวของนายกรัฐมนตรีในวันนี้ มีสีหน้าที่นิ่งเฉย และมีน้ำเสียงที่ดูนิ่งๆ และมีการถอนหายใจในหลายครั้งด้วยกัน และยังไม่ตอบคำถามที่สื่อมวลชนแจ้งไปก่อนการแถลงข่าวถึงกรณีที่นายอาทิตย์ อุไรรัตน์ ออกมาให้ความเห็น ว่า นายกรัฐมนตรี ควรลาออก เพื่อเปิดทางให้ มีนายกรัฐมนตรีคนนอก และ รัฐบาลสมานฉันท์ เข้ามาแก้ไขสถานการณ์ประเทศในปัจจุบัน
ชมคลิป (เหตุการณ์นาทีที่ 18.02 เป็นต้นไป)
