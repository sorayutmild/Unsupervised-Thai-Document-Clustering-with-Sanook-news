หลังจากถูกโยงว่าดูเศร้าๆในโลกโซเชี่ยล สำหรับ "อรอุมา สิทธิรักษ์" นักวอลเลย์บอลหญิงทีมชาติไทย ทำให้หลายฝ่ายโยงไปถึงเรื่องที่อดีตแฟนหนุ่ม "รูเบน วุฒิพงษ์ ดาโสม" ไปร่วมออกรายการ "เทค มี เอาท์ ไทยแลนด์"แต่ล่าสุด นักตบสาวมือหนักได้ออกมาชี้แจงผ่านอินสตาแกรมส่วนตัว @onuma6 ว่าไม่เกี่ยวกับ รูเบน อดีตแฟนหนุ่มนักบาสเก็ตบอลทีมชาติไทยเลย เพราะเลิกรากันไปนานแล้ว แถมยังเตรียมสละโสดกับหนุ่มรู้ใจคนปัจจุบันด้วย โดยใจความทั้งหมดมีดังนี้
----------------------------------------------------------------
"นอกจากการซ้อมที่หนักแล้ว วันนี้ก็มีอะไรให้ได้บริหารความรู้สึกเพียบเลย555 ก่อนอื่นต้องขอบคุณพี่ๆสื่อบันเทิงนะคะที่เอาอรไปโยงกับรูเบน แต่จริงๆแล้วเราสองคนไม่ได้ติดต่อกันมาพักใหญ่มากๆเลยค่ะ เพราะอรดับไฟให้เขาไปนานแล้วค่ะ (น่าจะเกือบปีแล้ว)น้องๆพี่ๆที่ไทยส่งลิงค์ข่าวมาให้ดูเพียบจนโปรเน็ตที่ใช้อยู่แทบจะหมด (55) ยอมรับว่าพอเห็นข่าวที่พวกพี่ลงแล้ว วูบแรกรู้สึกไม่ดีเลย แต่พอมานั่งคิดไปคิดมาก็กลับทำให้อรหัวเราะ
คืออรอยากจะบอกว่าอรชอบอ่านคำคม หรือ พวกข้อความที่สื่อความรู้สึกเท่านั้นเอง ไม่เกี่ยวกับความสัมพันธ์ของอรกับรูเบนเลยค่ะ เพราะอีกอย่างช่วงที่ผ่านมาอรก็มีคนคุยๆด้วยมาสักระยะแล้ว ( ตามประสาคนฮอตเนอะ55 )ส่วนรูปที่พวกพี่เลือกลงกับข่าวก็ใช้ได้เศร้ามาก ภาพนั้นอรร้องไห้ให้ประเทศชาติไม่ได้ร้องไห้ให้ผู้ชายค่ะ ( 55 )โอกาสหน้ายังไงก็อย่าลืมเอาอรไปออกรายการเทคมีเอาท์ด้วยนะค่ะ แต่ตอนนี้ยังไปไม่ได้ ไม่ใช่เพราะติดแข่งนะค่ะ แต่เพราะว่า "ช่วงนี้อรคิดจะสละโสดค่ะ" 5555"
 