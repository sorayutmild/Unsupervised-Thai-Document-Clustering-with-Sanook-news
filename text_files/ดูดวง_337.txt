หากคุณมีบ้านสักหลัง การหาของมงคลมาตกแต่งบ้านก็นับว่าเป็นอีกสิ่งหนึ่งที่หลายคนให้ความสนใจ ซึ่งของมงคลแต่งบ้านนอกจากจะเป็น รูปปั้น, ภาพวาด หรือ ตู้ปลา แล้ว อีกสิ่งหนึ่งที่ขาดไม่ได้เลยก็คือ ‘ต้นไม้มงคล’ ซึ่งหากคุณยังอยู่ในวัยทำงาน การหาไม้มงคลสักต้นมาตกแต่งบ้านเพื่อช่วยส่งเสริมในเรื่องของหน้าที่การงาน และให้โชค ก็เป็นอีกสิ่งหนึ่งที่น่าสนใจไม่น้อย วันนี้ Sanook Horoscope จึงได้รวบรวม 5 ต้นไม้มงคล มาไว้ให้แล้ว จะมีชนิดไหนบ้าง ไปดูกันเลย

ต้นเฟิร์นข้าหลวง เป็นต้นไม้ที่เหมาะมากๆ กับอากาศของประเทศไทยที่มีอากาศร้อนซะส่วนใหญ่ จึงเป็นที่นิยมที่จำมาปลูกในบ้านหรือสวน ในส่วนของเรื่องความหมายนั้น เชื่อว่าเป็นไม้มงคลที่ช่วยเสริมความภูมิฐาน และเกียรติยศให้กับผู้คนในครอบครัว รวมทั้งยังมีความหมายที่ดีในเรื่องของการงานอีกด้วย

ต้นวาสนา เป็นไม้พุ่มขนาดกลาง ไปจนถึงขนาดใหญ่ ใบมีความเรียว และปลายใบมีลักษณะแหลม ในส่วนของความหมายนั้น ต้นวาสนา ก็เป็นอีกหนึ่งไม้มงคลที่นิยมปลูกกัน เชื่อว่าจะช่วยส่งเสริมโชคลาภ มีความเจริญรุ่งเรืองในหน้าที่การงาน

 ต้นจำปา เป็นไม้ยืนต้นขนาดใหญ่ ออกดอกเกือบตลอดทั้งปี เมื่อดอกเริ่มบานก็จะมีกลิ่นหอม เชื่อว่าเมื่อปลูกต้นจำปาไว้ในบ้านก็จะช่วยนำโชค เสริมความสิริมงคลให้กับคนในครอบครัว

ต้นโป๊ยเซียน ลักษณะของต้นโป๊ยเซียนคือตามลำต้นจะมีหนามแหลม ออกดอกเป็นกลุ่มสวยงามหลากสีสัน ทั้ง สีแดง สีชมพู สีขาว สีเหลือง โดยความเชื่อเกี่ยวกับไม้มงคลชนิดนี้หากมีไว้ในบ้าน ก็จะนำโชคลาภมาให้ผู้ที่อยู่อาศัย

ต้นกล้วย เป็นไม้ล้มลุกขนาดใหญ่ มีประโยชน์ในหลายส่วน ทั้งออกผล และ ปลี ที่ก็สามารถนำมาทำอาหารได้ รวมไปถึงใบก็สามารถรำมาใช้ประโยชน์ได้เช่นกัน ในส่วนของความหมายนั้น เชื่อว่าหากปลูกต้นกล้วยไว้ทางทิศตะวันออกของบ้านก็จะช่วยให้การงานราบรื่น