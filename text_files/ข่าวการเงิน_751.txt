นายโวโลดิมีร์ เซเลนสกี ประธานาธิบดียูเครน กับเงินเดือนประจำตำแหน่งสุดช็อค! เมื่อต้องเผชิญกับภารกิจที่ท้าทายในทุกมิติ
วินาทีที่ทั่วโลกจับตาแรงสั่นสะเทือนระหว่างศึกรัสเซีย-ยูเครน หลังจาก นายวลาดีมีร์ ปูติน ประธานาธิบดีรัสเซีย ทุบโต๊ะลั่นปฏิบัติการทางทหารในยูเครนตะวันออกเมื่อวันที่ 24 ก.พ. ที่ผ่านมา เพื่อตอบโต้ภัยคุกคามที่มาจากยูเครน พูดง่ายๆ คือ ป้องกันการแทรกแซงจากกลุ่ม NATO หรือองค์การสนธิสัญญาแอตแลนติกเหนือ ที่เอาไว้คานอำนาจโซเวียต (รัสเซียเดิม)
ที่มาที่ไปเรื่องนี้เกิดจาก นายโวโลดิมีร์ เซเลนสกี ดาวตลกที่ถอดหัวโขนนักแสดง ลงสนามการเมืองจนได้รับการเลือกให้เป็นประธานาธิบดีคนที่ 6 ของยูเครน แถมเล่นยกหูโทรหา โจ ไบเดน ประธานาธิบดีสหรัฐ และบินไปหาถึงที่ เพื่อขอเข้าร่วมกับกลุ่มพันธมิตร NATO เท่ากับว่าเล่นเอาปืนมาจ่อถึงบ้านรัสเซียกันตรงๆ สร้างความไม่พอใจให้กับผู้นำรัสเซียอย่างมาก ทำให้ต้องส่งทหารรัสเซียเข้าประจำการชายแดนรอบยูเครน และเกิดปฏิบัติการทางทหารในเวลาต่อมาตามที่สื่อรัสเซีย และสื่อตะวันตกรายงานกันมาต่อเนื่อง
ถือเป็นโจทย์สุดหินสำหรับนายโวโลดิมีร์ เซเลนสกี ประธานาธิบดียูเครน ที่จะต้องตัดสินใจด้วยตนเองทุกวินาทีอย่างรอบคอบ เพื่อให้เกิดการสูญเสียน้อยที่สุด รู้หรือไม่ว่าภารกิจสุดท้าทายทั้งในด้านการเมือง-เศรษฐกิจ ความสัมพันธ์ระหว่างประเทศของผู้นำยูเครน เช่น นายโวโลดิมีร์ เซเลนสกี ได้รับค่าตอบแทนเท่าไหร่ Sanook Money มีข้อมูลดีๆ มาฝากกัน
เว็บไซต์ 112.international รายงานว่า ประธานาธิบดียูเครน ได้รับเงินเดือนแค่ 1,000 ดอลลาร์ (คิดเป็นเงินไทยราว 32,000 บาท) แต่ในทางกลับกันก็มีค่าคุ้มครองความปลอดภัยหลายล้านให้กับผู้ที่ดำรงตำแหน่งประธานาธิบดียูเครนด้วยไม่ว่าจะเป็นที่ทำเนียบ ที่พักอาศัย ค่าเดินทาง ปรับปรุงที่พัก รวมถึงค่าสาธารณูปโภค ซึ่งค่าใช้จ่ายดังกล่าวมีหน่วยงานที่รับผิดชอบคือ The State Administration of Affairs (SAA) มีหน้าสนับสนุนกิจกรรม หรืองานต่างๆ ให้กับผู้นำยูเครน โดยในปี 2020 มีรายงานว่า มีการใช้จ่ายวงเงิน 27.2 ล้านดอลลาร์ (คิดเป็นเงินไทยราว 882 ล้านบาท) ในการคุ้มครอง และรักษาความปลอดภัยให้กับ นายโวโลดิมีร์ เซเลนสกี ซึ่งเป็นวงเงินที่มากกว่านายเปโตร โปโรเชนโก อดีตประธานาธิบดียูเครน
นอกจากนี้ ยังมีรายงานว่า เดือนมกราคมปีที่ผ่านมานายโวโลดิมีร์ เซเลนสกี มีค่าใช้จ่ายในการเดินทางด้วยเครื่องบินจากเมืองเคียฟ-ซูริค-เทลอาวีฟ-เคียฟ รวมมากกว่า 90,000 ดอลลาร์ (คิดเป็นเงินไทยราว 2.9 ล้านบาท) ส่วนในเดือนกุมภาพันธ์ มีค่าใช้จ่ายในการเดินทางไปมิคนิค (เข้าพบพระสันตะปาปาฟรานซิส) ที่ 35,000 ดอลลาร์ (คิดเป็นเงินไทยราว 1.1 ล้านบาท) ส่วนในเดือนกันยายนมีค่าใช้จ่ายในการเดินทางไปสาธารณรัฐสโลวักที่ 35,000 ดอลลาร์ และในเดือนเดียวกันมีค่าใช้จ่ายเดินทางไปเวียนนานถึง 26,000 ดอลลาร์ (คิดเป็นเงินไทย 8.43 แสนบาท)
ด้านเว็บไซต์ globalhappenings รายงานถึงรายได้ทั้งปี 2021 ของนายโวโลดิมีร์ เซเลนสกี ประธานาธิบดียูเครน พบว่าผู้นำยูเครนได้รับเงินอย่างเป็นทางการ 336,000 ฮริฟเนีย (คิดเป็นเงินไทยราว 365,000 บาท) และในเวลาเดียวกันเขาจะต้องเสียภาษีรวมถึงค่าธรรมเนียมกว่า 65,000 ฮริฟเนีย (คิดเป็นเงินไทยราว 70,000 บาท)

ตามเอกสารดังกล่าวยังระบุว่า เซเลนสกี ได้รับเงินประจำตำแหน่ง 28,000 ฮริฟเนีย (คิดเป็นเงินไทยราว 30,000 บาท) อีกทั้งเขาไม่ได้รับเงินโบนัสและเบี้ยเลี้ยงใดๆ ในปีที่แล้วด้วย
ที่น่าสนใจคือ ในเดือนมกราคมประธาธิบดียูเครนได้เงินเดือน 22,500 ฮริฟเนีย ซึ่งถือว่าน้อยกว่า 1,000 ดอลลาร์ด้วยซ้ำ
ดูเหมือนเกมนี้ยูเครนจะเป็นเพียงแค่สนามรบให้กับกลุ่ม NATO กับหมีขาวอย่างรัสเซีย แม้จะไม่มีใครล่วงรู้เกมนี้จะสิ้นสุดลงเมื่อไหร่ ยืดเยื้ออีกนานแค่ไหน จะมีการเจรจาสงบศึกหรือเปล่า ยูเครนจะได้เข้าเป็นกลุ่มพันธมิตร NATO ตามที่ฝันไว้หรือไม่ อนาคตของนายโวโลดิมีร์ เซเลนสกี จะเป็นเช่นไร จะเกิดรักษาการผู้นำยูเครนที่ถูกแต่งตั้งโดยรัสเซียหรือเปล่า คงต้องติดตามสถานการณ์กันอย่างใกล้ชิดต่อไป


หาก "โวโลดิมีร์ เซเลนสกี" พายูเครนเข้า "นาโต" สำเร็จ ต้องเสียเงินไม่ใช่น้อยเลย


หอการค้า มองศึกรัสเซีย-ยูเครน ลากยาวน้ำมันจ่อ 120 เหรียญฯ ดันของแพง

