ไม่ปล่อยให้กระแสตกจริง ๆ หลังจากที่อนิเมะซีซั่น 2 ได้จบลง ดาบพิฆาตอสูร Demon Slayer: Kimetsu no Yaiba ก็ได้ประกาศอนิเมะซีซั่น 3 ออกมาเพื่อให้แฟน ๆ ได้เตรียมตัวสานต่อความมันส์กันต่อทันที พร้อมมีภาพและตัวอย่างแรกออกมาให้ได้ชมกันด้วย!

ดาบพิฆาตอสูร Demon Slayer: Kimetsu no Yaiba เป็นเรื่องราวการต่อสู้ของเหล่านักดาบปราบอสูร ที่มียอดขายของหนังสือการ์ตูนมากกว่า 150 ล้านเล่ม และได้ถูกนำไปสร้างเป็นทีวีอนิเมะและอนิเมะมูฟวี่ ซึ่งสามารถทำรายได้เฉพาะในญี่ปุ่นสูงถึง 40 พันล้านเยน จนกระทั่งอนิเมะซีซั่น 2 ได้ออกอากาศจบสด ๆ ร้อน ๆ เมื่อวันที่ 13 มกราคม ก็ได้มีการประกาศทำอนิเมะซีซั่น 3 กันต่อเนื่องทันที
หลังจากที่พวกทันจิโร่และเสาหลักเสียง อุซุย เท็นเก็น ได้ร่วมต่อสู้กับอสูรข้างขึ้นลำดับที่ 6 ในภาคย่านเริงรมย์อย่างดุเดือดในอนิเมะซีซั่น 2 ทันจิโร่ต้องไปยังหมู่บ้านช่างตีดาบของหน่วยพิฆาตอสูรเพื่อทำการซ่อมแซมดาบที่เสียหายอย่างหนัก ในขณะเดียวกัน มุซันก็ได้เรียกรวมพลเหล่าอสูรจากเหตุการณ์เปลี่ยนตำแหน่งอสูรข้างขึ้นที่ไม่มีมานานแล้วกว่า 113 ปี และมุ่งหมายที่จะทำลายดาบเพลิงสุริยันที่มีความสามารถในการสังหารอสูรได้ ด้วยการค้นหาและบุกโจมตีหมู่บ้านช่างตีดาบให้ราบคาบ 

ในอนิเมะซีซั่น 3 ภาคหมู่บ้านช่างตีดาบ ได้เปิดเผยตัวอย่างและภาพ Key Visual ของตัวละครหลักที่จะมีบทบาทสำคัญในภาคนี้ นั่นก็คือเสาหลักหมอก โทคิโต มุอิจิโร่ นักดาบที่สามารถขึ้นมาเป็นเสาหลักได้หลังจากที่ได้ฝึกฝนวิชาดาบเพียงสองเดือน และเสาหลักความรัก คันโรจิ มิตสึริ หญิงสาวผู้มีความแข็งแกร่งผิดกับผู้หญิงธรรมดาทั่วไป
อนิเมะดาบพิฆาตอสูร Demon Slayer: Kimetsu no Yaiba ซีซั่น 3 มีกำหนดออกอากาศให้ชมกันภายในปี 2022 โดยที่ยังไม่มีการประกาศกำหนดวันฉายที่แน่นอนออกมาในตอนนี้ แต่จากกระแสความฮิตที่เพิ่มขึ้นอย่างถล่มทลายของอนิเมะซีซั่น 2 ก็ทำให้คาดว่าแฟน ๆ คงไม่ต้องอดทนรอชมกันนานเกินไปแน่นอน