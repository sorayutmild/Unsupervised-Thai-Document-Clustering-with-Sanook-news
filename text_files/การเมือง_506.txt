ย้อนดูความเคลื่อนไหวของนางสาวยิ่งลักษณ์ รวมทั้งทีมงานที่เกี่ยวข้องตลอดช่วงเช้าวันนี้ ก่อนที่จะถูกศาลฎีกาแผนกคดีอาญาของผู้ดำรงตำแหน่งทางการเมืองออกหมายจับ
วันนี้ (25 ส.ค.) ผู้สื่อข่าวรายงานว่า ความเคลื่อนไหวของนางสาวยิ่งลักษณ์ ชินวัตร อดีตนายกรัฐมนตรี ก่อนที่จะถูกศาลฎีกาแผนกคดีอาญาของผู้ดำรงตำแหน่งทางการเมืองออกหมายจับ โดยบรรยากาศที่หน้าบ้านพักของนางสาวยิ่งลักษณ์ภายในซอยโยธินพัฒนา 3 ตั้งแต่ช่วงเช้าพบว่า ปิดบ้านเงียบ ไม่มีความเคลื่อนไหวใด ๆ จากนางสาวยิ่งลักษณ์ เว้นแต่ทีมงานของนางสาวยิ่งลักษณ์ที่ขับรถออกจากลานจอดรถข้างบ้านตั้งแต่เวลา 6 นาฬิกา เพื่อเดินทางล่วงหน้าไปดูสถานที่ที่ศาลฎีกาฯ ขณะที่ทีมทนายความก็เดินทางไปรอที่ศาลฎีกาฯ เช่นกัน
ไม่เพียงแต่ทีมงานของนางสาวยิ่งลักษณ์ แต่บรรดาแกนนำพรรคเพื่อไทยคนสำคัญหลายต่อหลายคนก็เดินทางไปรอนางสาวยิ่งลักษณ์ที่ศาลด้วย อาทิ นางสาวสุดารัตน์ เกยุราพันธุ์ ,นายพงษ์เทพ เทพกาญจนา อดีตรองนายกฯ ,นายภูมิธรรม เวชชยชัย เลขาธิการพรรคเพื่อไทย ,นายชูศักดิ์ ศิรินิล ฝ่ายกฎหมายพรรค ,นายนพดล ปัทมะ อดีตรัฐมนตรีต่างประเทศ ,นายวัฒนา เมืองสุข และนายวรวัจน์ เอื้ออภิญญกุล
ที่สำคัญ ญาติของนางสาวยิ่งลักษณ์ก็เดินทางมา โดย นายพายัพ ชินวัตร และนางมณฑาทิพย์ โกวิทเจริญกุล พี่ชายและพี่สาว ของนางสาวยิ่งลักษณ์ เดินทางมาถึงศาลฎีกาแผนกคดีอาญาของผู้ดำรงตำแหน่งทางการเมือง ที่ศูนย์ราชการ ถนนแจ้งวัฒนะ ตั้งแต่เช้าเพื่อให้กำลังใจ นางสาวยิ่งลักษณ์ โดย นางมณฑาทิพย์ ให้สัมภาษณ์ก่อนหน้านี้ว่า วันนี้เดินทางมาให้กำลังใจน้องสาว ไม่ว่าคำตัดสินจะเป็นเช่นไรเมื่อน้องสาวเดินทางมานี้แล้วก็ต้อมยอมรับทุกอย่าง
นางมณฑาทิพย์ พี่สาวของนางสาวยิ่งลักษณ์ ก่อนหน้านี้ถูกจับตาและคาดหมายกันว่าจะเป็นทายาททางการเมืองของตระกูลชินวัตรคนต่อไป แต่ในวันนี้นางมณธฑาทิพย์ ให้สัมภาษณ์ชัดว่า จะไม่ขอยุ่งกับการเมือง ทั้งหมดนี้เป็นความเคลื่อนไหวสำคัญ ๆ ของนางสาวยิ่งลักษณ์ ตั้งแต่ช่วงเช้าที่ผ่านมาก่อนที่จะถูกศาลออกหมายจับ