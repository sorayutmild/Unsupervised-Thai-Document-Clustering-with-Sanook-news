ผู้สื่อข่าวรายงานว่า (27 พ.ค.) ในโลกออนไลน์ได้มีการแชร์ภาพจากเฟซบุ๊กของหญิงสาวรายหนึ่ง ซึ่งมีการโพสต์ภาพใบสั่ง จาก สน.โชคชัย ลงวันที่ 27 พ.ค. ถูกปรับเป็นเงิน 500 บาท ในข้อหา ไม่พกพาใบอนุญาต หลังเป่าแอลกอฮอล์เกิน 50 มิลลิกรัมเปอร์เซ็นต์ แล้วไม่ต้องติดคุก
โดยหญิงสาวคนดังกล่าวได้โพสต์ข้อความว่า "ไงหล่ะ เป่าไปแล้วขึ้น 90 ติดคุกสินะ เดชะบุญมีแบคดี เดินออกสวยๆๆ"
ทั้งนี้ ชาวเน็ตได้เข้ามาแสดงความคิดเห็นในเชิงตำหนิ พร้อมเรียกร้องให้เจ้าหน้าที่ตำรวจปฏิบัติหน้าที่ให้ถูกต้องตามกฎหมาย และเร่งตรวจสอบกรณีดังกล่าว
ทั้งนี้ กฎหมายกำหนดห้ามผู้ขับขี่ขับรถในขณะเมาสุรา (ปริมาณแอลกอฮอล์เกิน 50 มิลลิกรัมเปอร์เซ็นต์) ฝ่าฝืนมีโทษ จำคุกไม่เกิน 1 เดือน หรือปรับตั้งแต่ 5,000-20,000 บาท หรือทั้งจำทั้งปรับ และพักใช้ใบอนุญาตขับขี่ไม่น้อยกว่า 6 เดือน ถ้าเป็นเหตุให้ผู้อื่นถึงแก่ความตาย มีโทษจำคุกตั้งแต่ 3 ปี - 10 ปี และปรับตั้งแต่ 60,000-200,000 บาท หรือทั้งจำทั้งปรับและให้ศาลสั่งเพิกถอนใบอนุญาตขับขี่
ขอขอบคุณภาพจาก เฟซบุ๊ก เรารักด่านตรวจ
