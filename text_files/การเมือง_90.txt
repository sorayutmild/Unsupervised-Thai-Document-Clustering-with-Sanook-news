วันนี้ (5 ก.ค.) นายแทน เทือกสุบรรณ ลูกชายนายสุเทพ เทือกสุบรรณ  แกนนำพรรคประชาธิปัตย์   ได้โพสต์บทความเรื่อง "10 เหตุผลที่ชาวประชาธิปัตย์ไม่ควรเสียใจ" ลงในเว็บไซต์เฟซบุคของตน โดยมีใจความ ดังนี้  10 เหตุผลที่ชาวประชาธิปัตย์ไม่ควรเสียใจ แทน เทือกสุบรรณ  5 ก.ค. 2554 1. เราได้ ส.ส. คุณภาพถึง 160 คนเข้าไปทำหน้าที่ในสภา จำนวนไม่น้อยเป็น ส.ส. รุ่นใหม่ที่มีอนาคตไกล ที่พร้อมแบกรับ ปัญหาของประเทศชาติ 2. เราได้หักหน้าโพลรับจ้าง และ สื่อมวลชนที่เห็นแก่เงิน ที่พยายามจะชี้นำประชาชน จนถึงนาที่สุดท้าย 3. เราชนะในภาคใต้อย่างถล่มทลาย มากกว่าพรรคเพื่อไทยถึงเกือบสิบเท่า ในทุกเขต และ ชนะในพื้นที่ส่วนใหญ่ของกรุงเทพมหานคร และ ภาคตะวันออกของประเทศไทย 4. เราสู้ได้อย่างสูสีในหลายเขตของภาคเหนือ และภาคอีสาน เชื่อว่าประชาชนในส่วนนี้ เริ่มเข้าใจ อุดมการณ์ของพรรคประชาธิปัตย์บ้างแล้ว 5. คะแนนโดยรวม และ ส.ส. บัญชีรายชื่อของเราแพ้เพื่อไทยไม่มาก แม้ว่าฐานเสียงของพรรคเพื่อไทยจะมีประชากรมากกว่ามากก็ตาม 6. พรรคเพื่อไทยไม่ได้ ส.ส. ในภาคใต้ และ ตะวันออกของประเทศไทย ในขณะที่เราเป็นพรรคการเมืองเดียวที่มี ส.สในทุกภาคส่วนของประเทศไทย ตั้งแต่ แม่ฮ่องสอน อุบลราชธานี จันทบุรี จนถึง นราธิวาส เป็นพรรคการเมืองของคนไทยทั้งประเทศอย่างแท้จริง 7. หลายเขต เราแพ้อย่างเฉียดฉิว แต่ถ้ารวมคะแนนโหวตโน (ที่สนธิ ขโมยเราไปให้ทักษิณ) เราชนะเกือบทุกเขตใน กทม. หลายเขตทั่วประเทศ และ บัญชีรายชื่ออีกหลายคน ถ้านับรวมแล้วเราควรได้ ส.ส. ประมาณ 200 ที่นั่ง ซึ่งมากกว่าคราวที่แล้วมาก เชื่อได้ว่าครั้งต่อไปประชาชนจะไม่หลงเชื่อบุคคลเหล่านี้อีก 8. พรรคประชาธิปัตย์เป็นสถาบันทางการเมือง ไม่ได้เป็นสมบัติประจำตระกูลของใคร เพราะฉะนั้นตราบใดที่ประเทศไทยยังไม่สิ้นคนดี ตราบนั้นประชาธิปัตย์จะยังคงอยู่ ผิดกับพรรคเพื่อไทย ถ้าไม่มี ทักษิณ ทุกอย่างก็จบ 9. แม้ว่าท่านนายกฯจะลาออกจากหัวหน้าพรรค แต่ท่านก็ยังเป็นสมาชิกพรรค เป็น ส.ส. ของพรรค ไม่มีวันที่จะทิ้งพรรค และ มีโอกาสที่ท่านกลับมาเป็นหัวหน้าพรรคและนายกรัฐมนตรีอีก 10. ประเทศไทยยังมีระบอบประชาธิปไตย อันมีพระมหากษัตริย์ทรงเป็นพระประมุข
แทน เทือกสุบรรณ (ขอบคุณภาพจาก http://www.whoweeklymagazine.com)