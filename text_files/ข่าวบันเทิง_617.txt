"อีฟ กมลชนก" เหนื่อยใจสามีติดเที่ยว จนต้องหอบลูกหนีกลับบ้าน เผยขอดูพฤติกรรมก่อนตัดสินใจหย่า
ทำเอาใครหลายคนช็อคไปตามๆ กัน สำหรับการออกมาประกาศแยกทางกับ "คริส" สามีชาวเกาหลี ของอดีตสาวเซ็กซี่ "อีฟ กมลชนก เวโรจน์" ที่ก่อนหน้านี้เจ้าตัวได้ตัดสินใจหันหลังให้วงการบันเทิงเพื่อไปใช้ชีวิตครอบครัวในประเทศสหรัฐอเมริกา นานกว่า 6 ปีเต็ม และมีทายาทหน้าตาน่ารักร่วมกันถึง 2 คน!!
โดยล่าสุดในวันบันทึกเทปรายการ "คนดังนั่งเคลียร์" สาวอีฟ กมลชนก ได้ถือโอกาสออกมาเปิดใจถึงสาเหตุหลักที่ทำให้ชีวิตคู่ของเจ้าตัวและสามีต้องมาถึงทางตันให้เราฟังว่า...
เห็นว่าตอนนี้เราหย่ากับสามีแล้ว ?"ยังไม่หย่าค่ะ แค่แยกกันอยู่เฉยๆ ซึ่งตอนนี้ก็ผ่านมาประมาณ 6 เดือนแล้ว คืออีฟอยากขอเวลาดูเขาก่อนว่าเขาจะเปลี่ยนตัวเองได้ไหม"
พอจะบอกได้ไหมว่าสาเหตุมันเกิดจากอะไร ?"เป็นเพราะเขายังรักสนุก ยังติดเพื่อน ยังเอาเงินที่หาได้ไปใช้เที่ยว เหมือนเขายังไม่รู้จักวางแผนชีวิตค่ะ"
ตอนแยกกัน 6 เดือนเราอยู่ที่ไหน ?"อีฟก็ยังอยู่ที่อเมริกาค่ะ แต่อยู่คนละที่กับเขา"
คุณพ่อคุณแม่ว่ายังไงบ้างกับการตัดสินใจของเรา ?"จริงๆ ท่านก็ทราบตลอดนะคะว่าเหตุการณ์มันเป็นยังไง เพราะอีฟโทรปรึกษาท่านอยู่เรื่อยๆ แถมตอนที่เราแยกกันอยู่อีฟก็ต้องโทรมาขอให้คุณแม่ขึ้นไปช่วยเลี้ยงลูกด้วย เพราะอีฟต้องแบ่งเวลาไปทำงานเหมือนกัน"
ทางฝั่งสามีเราได้มีการมาง้อขอโอกาสบ้างไหม ?"มีค่ะ เขาก็บอกว่าเขาคิดได้แล้ว เขาตื่นมาเขาไม่เห็นหน้าเรา เขาไม่เห็นหน้าลูก แล้วเขารู้สึกเหมือนขาดอะไรไป แต่ถามว่าอีฟเชื่อไหม คืออีฟต้องบอกก่อนนะคะว่าตัวเขาเองเคยพูดแบบนี้มาแล้วหลายครั้ง ซึ่ง ณ ตอนนี้อีฟขอไม่ฟังดีกว่า แต่ขอเลือกที่จะดูการกระทำของเขาแทน"
คิดว่าจะมีใจอ่อนบ้างหรือเปล่า ?"เอ่อ...ยังไงตัวเขาเองก็เป็นพ่อของลูก อีฟต้องมองเขาเป็นคนแรกอยู่แล้วค่ะ"
นอกจากเรื่องไม่มีเวลาให้ครอบครัวแล้ว เรื่องผู้หญิงมีส่วนไหม ?"ผู้ชายคนนี้ไม่เจ้าชู้เลย เขาเป็นคนดีค่ะ แค่เขาติดเพื่อนติดเที่ยวเฉยๆ ซึ่งส่วนตัวอีฟ อีฟมองว่าตัวเขาเองก็มีลูก 2 แล้ว ดังนั้นก็อยากให้เขามองถึงอนาคตบ้าง วางแผนชีวิตให้มันไปข้างหน้าบ้าง แต่ตัวเขากลับคิดแค่สั้นๆ คิดแค่วันนี้พรุ่งนี้ ซึ่งมันไม่ใช่วิสัยของคนเป็นพ่อสักเท่าไหร่ (ยิ้ม)"
ลูกเรามีฟีดแบคยังไงบ้างตอนที่เราแยกออกมา ?"ทุกครั้งที่เขามาเจอลูกแล้วพอถึงเวลากลับ ลูกคนโตจะร้องตามตลอดค่ะ ถามว่าพ่อไปไหน เราเห็นแบบนั้นเราเองก็รู้สึกเศร้าตามไปด้วย"
เราบอกเขาว่ายังไงเรื่องคุณพ่อ ?"ก็บอกว่าคุณพ่อไปทำงาน (ยิ้ม)"
ช่วงที่แยกกันเขาได้ช่วยส่งเสียค่าเลี้ยงดูบ้างไหม ?"เรื่องเงินต้องช่วยค่ะ เพราะที่โน้นถือว่าเป็นกฏหมายถ้าเขาไม่ช่วยก็อาจจะต้องติดคุกค่ะ"
สาเหตุที่เรากลับมาไทยตอนนี้ต้องการอยู่ถาวรเลยหรือเปล่า ?"ณ ตอนนี้ตั้งใจมาทำเรื่องบริษัทกับพี่ชายค่ะ แต่คาดว่าอาจจะต้องเลื่อนตั๋วเครื่องบินออกไปอีก เพราะพอได้กลับมาแล้วรู้สึกอบอุ่น มันเหมือนได้กลับมาอยู่บ้านเราจริงๆ"
มีความเป็นไปได้สูงไหมที่จะจบลงด้วยการหย่า ?"ครึ่งต่อครึ่งเลยค่ะ เพราะตอนแรกอีฟตัดสินใจไปแล้วว่าหย่าแน่นอน แต่หนึ่งอาทิตย์ก่อนจะกลับมาที่นี่เขาได้มาง้อ เราก็เลยรู้สึกตัดสินใจลำบากเพราะคิดถึงลูก"
พี่อีฟรักเขามากไหม ?"รักมากค่ะ รักเขามากที่สุด เพราะถ้าหากไม่รักเขาอีฟก็คงไม่ลูกกับเขาถึงสองคน (ยิ้ม) แต่ถ้ารักแล้วมันอนาคตเราไม่เห็น เราก็เหนื่อยนะ"
กลัวไหมว่าถ้าหากเราใจอ่อนยอมคืนดีแล้วเขาจะกลับมาเป็นเหมือนเดิม ?"ลึกๆ เลยนะ อีฟคิดว่าเหมือนเดิมแน่นอน (หัวเราะ) เพราะเราไม่สามารถไปเปลี่ยนใครได้อยู่แล้ว เพียงแต่อีฟยังหวังว่าเวลา 6 เดือนที่ผ่านมาจะช่วยให้เขาคิดได้เท่านั้นเอง"
ถ้าหากหย่าแล้วจะกลับมาอยู่เมืองไทยเลยไหม ?"ก็อาจจะกลับค่ะ เพราะอีฟคิดถึงอนาคตลูก อยากให้ลูกเรียนรู้ภาษาไทย แล้วพอเขาโตขึ้นก็ค่อยว่ากันอีกที"
งานในวงการบันเทิงของเราจะมีโอกาสได้เห็นอีกหรือเปล่า ?"อีฟคิดถึงวงการบันเทิงมากค่ะ เพราะอีฟทำงานในนี้มาตั้งแต่ 7 ขวบ คือเราไปทำอะไรมันก็ไม่มีความสุขเท่ากับงานในวงการ ดังนั้นถ้ามีติดต่อเข้ามาจริงๆ ก็คงรับค่ะ (ยิ้ม)"