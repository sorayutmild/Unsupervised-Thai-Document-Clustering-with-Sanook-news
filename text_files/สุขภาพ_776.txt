เทรนด์สุขภาพกำลังมา อะไรที่ว่าดีก็ทานกันต่อไป โดยเฉพาะเทรนด์ “ข้าวกล้องงอก” ก็เป็นอาหารอีกประเภทหนึ่งที่ผู้ที่กำลังรักษาสุขภาพนิยมทานกัน มีทั้งข้าวกล้องงอกแบบเป็นเมล็ดข้าว และน้ำข้าวกล้องงอกพร้อมดื่ม แต่รู้หรือไม่ว่า ไม่ใช่ทุกคนที่ควรทานข้าวกล้องงอก
 
ข้าวกล้องงอก คืออะไร?
หลายคนไม่เข้าใจว่า ข้าวกล้องงอกคืออะไร ต่างจากข้าวกล้องปกติอย่างไร ข้าวกล้องงอก คือข้าวกล้องที่ถูกนำไปผ่านกระบวกการ เช่น การแช่น้ำ และอื่นๆ เพื่อทำให้เมล็ดข้าวกล้องมีรากงอกเพิ่มออกมา เหมือนถั่วงอกที่รากงอกออกมาจากเมล็ดถั่ว
 
ข้าวกล้องงอก มีประโยชน์อย่างไร?
ข้าวกล้องงอก มีกรดอะมิโนชนิดหนึ่งที่เรียกว่า GABA (Gamma aminobutyric acid) ช่วยรักษาสมดุลในสมอง ทำให้สมองผ่อนคลาย นอนหลับสบาย กระตุ้นการทำงานของต่อมไร้ท่อ ที่จะสร้างฮอร์โมนที่ไปช่วยสร้างเนื้อเยื่อ ฟื้นฟูกล้ามเนื้อให้แข็งแรง กระชับ และป้องกันการสะสมของไขมันได้อีกด้วย
นอกจากนี้ยังมีประโยชน์ในการป้องกันอัลไซเมอร์ บำรุงผิวพรรณ ลดความดันโลหิต ลดระดับน้ำตาลในเลือด รักษาโรควิตกกังวล นอนไม่หลับ ลมชัก ปรับฮอร์โมนวัยทอง และป้องกันมะเร็งลำไส้ ลดอาการท้องผูกอีกด้วย
 
 
ข้อห้ามอันตรายของ “ข้าวกล้องงอก”
เห็นมีประโยชน์มากมายขนาดนี้ ทำไมถึงมีอันตรายด้วย? เพราะข้าวกล้องงอกมีส่วนที่เป็นยอดอ่อน ที่มีสารพิวรีนสูง (รวมไปถึงถั่วงอกด้วย) จึงไม่เหมาะสำหรับผู้ป่วยที่เป็น โรคเกาต์ เพราะผู้ป่วยโรคเกาต์ไม่สามารถเผาผลาญสารพิวรีนได้ จึงอาจตกค้างอยู่ในรูปของกรดยูริค และเกาะตามข้อต่างๆ ทำให้ปวดข้อได้
นอกจากนี้ ใครที่อยู่ในภาวะกรดยูริคในเลือกสูง ควรงดการบริโภคข้าวกล้องงอก และอาหารที่มีสารพิวรีนสูง เพราะอาจเสี่ยงต่อการเป็น โรคเกาต์ โรคนิ่ว และ โรคไตอักเสบ
 
แล้วข้าวกล้องธรรมดา ผู้ป่วยโรคเกาต์ทานได้ไหม?
ข้าวกล้องธรรมดาก็มีสารพิวรีนอยู่บ้าง แต่ไม่ได้มีปริมาณมากเท่าข้าวกล้องงอก (เพราะไม่มีส่วนที่งอกออกมาเป็นยอดอ่อน) แต่หากมีความกลัว ไม่แน่ใจ ลองทานแบบผสมข้าวกล้องกับข้าวขาวทานก็ได้ค่ะ ค่อยๆ เพิ่มปริมาณข้าวกล้องเรื่อยๆ และสังเกตอาการว่ามีความผิดปกติหรือไม่ หากสุขภาพปกติดีก็เพิ่มปริมาณข้าวกล้องไปเรื่อยๆ จนในที่สุดอาจทานข้าวกล้องล้วนได้
หรือทางที่ดี ปรึกษาแพทย์ประจำตัวก็ได้ค่ะ
 