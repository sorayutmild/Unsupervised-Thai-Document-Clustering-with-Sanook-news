วันที่ 4 กรกฎาคม น.ส.ยิ่งลักษณ์ ชินวัตร ว่าที่ส.ส.บัญชีรายชื่อเพื่อไทย แถลงข่าวจัดตั้งรัฐบาล ที่โรงแรม เอส ซี พาร์ค โดยร่วมกับพรรคชาติไทยพัฒนา มหาชน ชาติพัฒนาเพื่อแผ่นดิน และพลังชล ซึ่งมีเสียงรวม 299 เสียง ถือว่าเสถียรภาพเพียงพอรับใช้ประชาชน โดยทั้ง 5 พรรคมีเจตนารมณ์ตรงกัน 5 ข้อประกอบด้วย 1.ทำให้ประเทศเกิดความสามัคคี  2.แก้ไขปัญหาปากท้อง 3.ฟื้นฟูความสัมพันธ์ระหว่างประเทศ 4.สร้างขวัญกำลังใจข้าราชการ 5.แก้ไขปัญหาคอร์รัปชั่น
น.ส.ยิ่งลักษณ์ ชินวัตร แถลงข่าวพร้อมนายยงยุทธ วิชัยดิษฐ หัวหน้าพรรคเพื่อไทย พล.ต.สนั่น ขจรประศาสน์ ประธานที่ปรึกษาพรรคชาติไทยพัฒนา นพ.วรรณรัตน์ ชาญนุกูล หัวหน้าพรรคชาติพัฒนาเพื่อแผ่นดิน นายอภิรัต ศิรินาวิน หัวหน้าพรรคมหาชน ประกาศตั้งรัฐบาล 5 พรรคการเมือง รวม 299 เสียง ได้แก่ พรรคเพื่อไทย พรรคชาติไทยพัฒนา พรรคชาติพัฒนาเพื่อแผ่นดิน พรรคพลังชล และพรรคมหาชน เชื่อจะมีเสถียรภาพเพียงพอในการทำงานทำให้ประเทศชาติก้าวไปสู่ความสามัคคี ปรองดอง โดยย้ำเป็นหน้าที่ของคณะกรรมการ คอป.และกรรมการชุดอื่น ๆ ที่จะมีการแต่งตั้งต่อไป
น.ส.ยิ่งลักษณ์ กล่าวอีกว่า งานที่สำคัญอีกประการหนึ่ง คือ การจัดงานเฉลิมฉลองในโอกาสที่พระบาทสมเด็จพระเจ้าอยู่หัวทรงเจริญพระชนมพรรษา 84 พรรษา อย่างยิ่งใหญ่ เพื่อแสดงถึงความจงรักภักดีของปวงชนชาวไทยที่มีต่อพระองค์
นอกจากนี้ จะเดินหน้าพลิกฟื้นเศรษฐกิจ ฟื้นฟูความสัมพันธ์ระหว่างประเทศ สร้างกำลังใจข้าราชการ ขจัดการคอร์รัปชั่น และทำตามนโยบายที่ประกาศไว้ในการปราศรัยใหญ่เมื่อวันที่ 1 ก.ค.โดยจะหารือกับพรรคร่วมฯ อีกครั้ง โดยหลังจากนี้ต้องรอการประกาศผลอย่างเป็นทางการและดำเนินการตามขั้นตอนต่าง ๆ ของกฎหมายต่อไป

 