หนุ่มวัย 36 ปี โร่แจ้งความ ถูกแอนดี้ เขมพิมุก ขับรถปาดหน้า ทำร้ายร่างกาย ด้านแอนดี้ แฉคู่กรณีเป็นแก๊งสวมทะเบียนรถ และตนถูกตบหน้าก่อน
ผู้สื่อข่าวรายงานว่า เมื่อเวลา 12.30 น.(1 ก.ย.) นายสิราวิชญ์ นกทอง อายุ 36 ปี เดินทางเข้าพบ พ.ต.ท.กฤษฎา ขันโสดา พนักงานสืบสวน สน.คลองตัน เพื่อแจ้งความร้องทุกข์ว่าถูก นายแอนดี้ เขมพิมุก อายุ 33 ปี ดารานักแสดงชื่อดัง และอดีตนักร้องวงดราก้อนไฟว์ ทำร้ายร่างกาย เหตุเกิดบริเวณหน้า สน.คลองตัน เมื่อเวลา 12.30 น. ที่ผ่านมา 
นายสิราวิชญ์ เปิดเผยว่า ก่อนเกิดเหตุตนขับรถมาตามถนนพัฒนาการ จากนั้นตนก็มากลับรถบริเวณแยกคลองตัน ระหว่างนั้นได้มีรถยนต์ยี่ห้อมิตซูบิชิ รุ่นปาเจโร่ สปอร์ต มีขาว ขับมาปาดหน้ารถตน หลังจากนั้นผู้ขับรถคันดังกล่าวได้ลงจากรถซึ่งตนจำได้ว่าเป็น นายแอนดี้ โดยมีเพื่อนอีก 1 คน ซึ่งขับรถเก๋งอีกคันลงมาด้วย หลังจากนั้น นายแอนดี้ ก็เดินมาที่หน้ารถตนพร้อมกับใช้มือทุบกระจกรถ 1 ครั้ง จนได้รับความเสียหาย ด้วยความกลัวว่าจะถูกทำร้ายร่างกาย จึงไม่กล้าลงจากรถ จึงขับรถเข้ามาที่ สน.คลองตัน ซึ่ง นายแอนดี้ ก็ขับรถตามตนมา 
"เมื่อมาถึงที่ สน.คลองตัน ผมและนายแอนดี้ จึงพูดคุยกัน ก่อนจะมีปากเสียงอย่างรุนแรง ผมพยายามบอกให้ แอนดี้ หยุดพร้อมกับใช้มือแตะที่ใบหน้าแอนดี้ แต่แอนดี้กลับชกเข้าที่ใบหน้า 1 ครั้ง จนได้รับบาดเจ็บ หลังจากนั้น น.ส.พรพิมล นกทอง พี่สาวของผม ซึ่งทราบข่าวภายหลังเดินทางมาที่ สน.คลองตัน ได้พูดคุยกับแอนดี้ แต่แอนดี้กลับทำร้ายเข้าที่ใบหน้าพี่สาว 1 ครั้ง ก่อนที่นายแอนดี้ จะขับรถกลับออกจากโรงพักไป ผมจึงได้แจ้งความร้องทุกข์" นายสิราวิชญ์ กล่าว 
เบื้องต้น เจ้าหน้าที่ได้ส่งตัว นายสิราวิชญ์ ไปตรวจร่างกายที่ รพ.วิภาราม หลังจากนี้จะได้ทำการสอบสวนผู้เสียหายอย่างละเอียดอีกครั้ง และเชิญตัวคู่กรณีมาสอบถามข้อเท็จจริง ก่อนดำเนินการต่อไป 
ด้าน แอนดี้ เขมพิมุก เปิดเผยว่า เหตุเกิดจากเรื่องการซื้อรถบีเอ็มดับบลิวป้ายแดงมือสองในราคาถูกเพียงล้านต้น ๆ จากคู่กรณี แต่มีปัญหาเรื่องป้ายทะเบียนจึงทวงถาม แต่กลับถูกบ่ายเบี่ยงมาตลอด จึงต้องตามมาถามจนเกิดเรื่องขึ้น และที่ทำร้ายร่างกายกันบนโรงพัก ตนถูกตบหน้าก่อน ซึ่งมีคลิปยืนยันด้วย ขณะที่คู่กรณีกลับบอกปัดไม่รู้เรื่อง ไม่รู้จักตน ทางตำรวจจึงคาดว่าอาจจะเข้าข่ายแก๊งสวมทะเบียนรถ
"โกรธมาก 4 เดือน ตั้งแต่ได้รถมาผมนอนไม่หลับทุกคืน เลยไปดักรอหน้าปากซอยบ้านเขา ทำไมคุณถึงไม่รับสาย ทำไมคุณถึงไม่คืนเงินผม ผมให้รถคึนไปแล้วนะ ตอนนี้ฝ่ายตรงข้ามไม่ยอมรับอะไรเลย แต่เรามีพยานทุกอย่าง เมื่อกี้ก็เปิดสายคุยสปีกเกอร์โฟนกับลูกน้องเขาที่มารับรถ ลูกน้องยอมรับทุกอย่าง เหลือที่ว่าจะมามอบตัวเมื่อไหร่ ส่วนดาราคนไหนที่ตกเป็นเหยื่อมาครับผมช่วย เขาหลอกขายรถคันนี้ให้กับดาราหลายคนมาก เมื่อกี้เขาเดินออกมาขู่ว่า มึงตายไม่ดีแน่ ผมไม่กลัวหรอกครับผมจะเอาคนเลวเข้าคุกให้ได้" แอนดี้ กล่าว

ดูคลิปข่าว แอนดี้โดนตบ คลิกที่นี่ 