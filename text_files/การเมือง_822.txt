ชาวโซเชียลตามคอนเมนต์ดุเดือด หลังหัวหน้าพรรคภูมิใจไทยโพสต์ "กระทรวงมีไว้ให้คนทำงาน" พบฟีดแบกร้อนแรงข้ามคืน ยังโดนโจมตีประเด็นตระบัดสัตย์ต่อประชาชน
(9 มิ.ย.) ผู้สื่อข่าวรายงานว่า หลังจากที่ นายอนุทิน ชาญวีรกูล หัวหน้าพรรคภูมิใจไทย ออกมาโพสต์ข้อความสั้นๆ ผ่านทางเฟซบุ๊กว่า "กระทรวงมีไว้ให้คนเข้าไปทำงาน ไม่ใช่มีไว้ให้มาเที่ยวแลกไปมา จบข่าว !!!" ท่ามกลางกระแสการดีลจัดตั้งรัฐบาลและรายชื่อรัฐมนตรีที่ยังจัดสรรได้ไม่ลงตัว
>> "อนุทิน" โพสต์แซ่บ กระทรวงมีไว้ให้ไปทำงาน ไม่ใช่แลกไปแลกมา
โพสต์ข้อความดังกล่าวของหัวหน้าพรรคภูมิใจไทย ทำให้สังคมออนไลน์ในเฟซบุ๊กต้องร้อนแรงอยู่ไม่น้อย เพราะมีผู้คนจำนวนมากเข้าไปแสดงความคิดเห็นตลอดทั้งคืนอย่างต่อเนื่อง มีข้อความจากประชาชนคอมเมนต์เข้าไปเกือบจะหมื่นข้อความในเวลาไม่กี่ชั่วโมง และหลายข้อความก็ค่อนข้างจะดุเด็ดเผ็ดร้อนแทบจะทุกอณู

หลายข้อความยังกล่าวโจมตีในลักษณะเจ็บช้ำน้ำใจ ในประเด็นการตระบัดสัตย์ต่อประชาชนของพรรค ทำให้ถูกมองว่าข้อตกลงหรือดีลต่างๆ ที่ยังยุ่งเหยิงอยู่ก็เพราะว่าไม่มีความสัตย์จริงที่จะเข้ามาบริหารช่วยเหลือประชาชน
 
ขณะที่อีกบางส่วนก็หยิบยกคำว่า "สืบทอดอำนาจ" เข้ามาโจมตีข้อความดังกล่าวของนายอนุทิน บ้างก็ยังกล่าวคำว่า "สมน้ำหน้า" ให้กับหัวพรรคภูมิใจไทยอีกด้วย
 
เมื่อตรวจสอบข้อความแสดงความคิดเห็นต่างๆ ที่มาจากประชาชนในประเด็นนี้ พบว่ามากกว่าร้อยละ 90 ต่างเข้ามาโพสต์คอนเมนต์กล่าวโจมตีตัวบุคคลเป็นส่วนใหญ่ ที่นำพาพรรคการเมืองชื่อดังไปสู่ทิศทางที่ไม่เหมือนกับตอนที่หาเสียงไว้กับประชาชน ก่อนการเลือกตั้งจะเกิดขึ้น หลายคนรู้สึกผิดหวังใน "จุดยืน" ครั้งนี้ของทางพรรคภูมิใจไทย ที่เข้าร่วมจัดตั้งรัฐบาลกับพรรคพลังประชาชน