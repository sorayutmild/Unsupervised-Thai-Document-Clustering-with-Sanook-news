เทรนด์สุขภาพมาใหม่เรื่อยๆ จนเราเริ่มตามไม่ค่อยทัน แต่ขึ้นชื่อว่าเป็นของดีมีประโยชน์ เราก็อยากหามาลองทานกันเพื่อให้ตัวเองรู้สึกว่าเรากำลังดูแลสุขภาพตัวเองอย่างเต็มที่ สำหรับเทรนด์น้ำ “สกัดเย็น” เชื่อว่าหลายคนน่าจะเคยเห็น หรือเคยซื้อทานกันมาบ้าง แต่อาจจะไม่รู้ว่าการสกัดเย็นเป็นอย่างไร แล้วมีประโยชน์กว่าน้ำผลไม้ หรือเครื่องดื่มปกติอย่างไร ลองมาอ่านกันเลยดีกว่า
 
สกัดเย็น คืออะไร?
การสกัดเย็น (cold pressed) คือการแยกส่วนของน้ำออกมาจากส่วนต่างๆ ของพืชอย่าง เมล็ด หัว ใบ ดอก ผล และเปลือก โดยการบีบอัดที่อุณหภูมิปกติ พืชที่นำมาสกัดเย็นจะต้องไม่ผ่านความร้อนหรือสารเคมีมาก่อนแล้วตั้งทิ้งไว้จนตกตะกอน จากนั้นจึงกรองเอาเฉพาะส่วนของน้ำมันที่บริสุทธิ์มาใช้
ในกรณีที่เป็นการสกัดน้ำมัน เช่น น้ำมันมะพร้าว น้ำมันที่ได้จะใส สะอาด ไม่มีกลิ่นหืน และยังคงสภาพวิตามินต่างๆ ตามธรรมชาติไว้อย่างครบถ้วน หากเป็นการสกัดเย็นจากผลไม้ ก็จะเป็นน้ำผลไม้ที่ได้คุณค่าทางสารอาหารครบถ้วนเช่นกัน โดยที่สี และรสชาติของน้ำผลไม้ยังคงเหมือนเดิมไม่เปลี่ยนแปลง
 
เครื่องดื่มสกัดเย็น VS น้ำปั่นผลไม้แยกกาก VS น้ำผลไม้กล่อง
หลายคนอาจเคยซื้อน้ำปั่นผลไม้แยกกากมาทาน รูปร่างหน้าตาคล้ายน้ำผลไม้สกัดเย็น แต่การใช้เครื่องปั่นอาจทำให้เกิดความร้อนขึ้นระหว่างการปั่น จึงอาจทำให้เอนไซม์ และวิตามินบางส่วนถูกทำลายหายไป
ส่วนน้ำผลไม้กล่อง เป็นน้ำผลไม้ที่ผ่านการพาสเจอร์ไรซ์ ซึ่งเป็นกระบวนการที่จะต้องผ่านความร้อน ดังนั้นจึงอาจทำให้สูญเสียคุณค่าทางสารอาหารไปบ้าง รวมถึงรสชาติ และสีเปลี่ยนไป จึงต้องมีการเติมกลิ่น รส สีเข้าไปใหม่ ทั้งสีสังเคราะห์ และน้ำตาล (ในบางยี่ห้อ)
 
เครื่องดื่มสกัดเย็น VS ผลไม้สด
อย่างไรก็ตาม แม้ว่ากระบวนการในการทำน้ำผลไม้สกัดเย็น จะช่วยคงคุณค่าทางสารอาหาร รสชาติ และกลิ่นเอาไว้ได้อย่างครบถ้วน แต่สิ่งที่ขาดหายไปคือ “กากใยอาหาร” ที่เป็นหนึ่งในส่วนสำคัญของผักผลไม้ ที่เป็นส่วนที่มีวิตามินอยู่มาก และยังช่วยให้ระบบขับถ่ายทำงานอย่างมีประสิทธิภาพมากขึ้นด้วย ดังนั้นหากสามารถเลือกได้ ผลไม้สดก็ยังคงมีคุณค่าทางสารอาหารที่ครบถ้วนที่สุดอยู่ดี
อย่าลืมทานผักผลไม้ให้หลากหลายชนิด เพื่อให้ได้วิตามิน เกลือแร่ และสารอาหารต่างๆ ครบถ้วน ดื่มน้ำมากๆ ออกกำลังกายเป็นประจำ และพักผ่อนให้เพียงพอ เท่านี้ก็ทำให้สุขภาพของเราแข็งแรงได้ง่ายๆ โดยไม่ต้องหาเทรนด์อาหารใหม่ๆ มาทานก็ได้