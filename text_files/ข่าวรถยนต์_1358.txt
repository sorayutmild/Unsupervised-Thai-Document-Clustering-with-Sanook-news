     หลายคนคงอยากให้รถคันโปรด อยู่ด้วยนานๆ และใหม่อยู่เสมอ "ยานยนต์" มติชน ขอเสนอวิธีการบำรุงรักษาเครื่องยนต์ให้ถูกต้อง ให้รถยนต์ใหม่ได้นาน ดังนี้

     1. ปฏิบัติตามคู่มือการใช้รถยนต์ที่ได้มาตอนซื้อรถ ถ้ามีตารางการซ่อมบำรุงก็ใช้เป็นแนวทางในการตรวจเช็กรถ แต่ควรตรวจเช็กในคู่มืออีกทีว่าถึงเวลาเปลี่ยนอะไหล่เมื่อไหร่ อย่าลืมเปลี่ยนสายพานเมื่อรถวิ่งได้ตามระยะที่กำหนด การเปลี่ยนสายพานราคาอาจจะสูง แต่ก็ถูกกว่าการซ่อมหากเกิดความเสียหายหรือสายพานขาด
 
     2. การซ่อมบำรุงรถในแต่ละปี ควรจะมีงบในการบำรุงรักษารถ 5,000-20,000 บาท แล้วแต่อายุการใช้งาน ถ้ามีการสะสมงบเอาไว้ล่วงหน้า เมื่อเกิดเหตุฉุกเฉิน ก็จะไม่กระทบกับการเงินของคุณ
 
     3. หาข้อมูลเกี่ยวกับรถยนต์รุ่นที่ใช้ รถทุกรุ่นจะมีเว็บไซต์ของตัวเอง แสดงข้อมูลและปัญหาที่มักเกิดขึ้น จะได้พร้อมรับมือกับปัญหาที่อาจจะเกิดขึ้น
 

     4. คอยสังเกตว่ามีเสียงหรือกลิ่นผิดปกติหรือไม่ ถ้ามีควรปรึกษาช่างเพื่อหาสาเหตุ ผู้ใช้รถเป็นประจำจะรู้ดีเมื่อรถเกิดอาการผิดปกติ
 
     5. เมื่อเกิดความเสียหายกับรถให้ซ่อมทันที แม้ว่าจะเสียหายเล็กน้อย อาทิ เบาะที่นั่งขาด หรือสายไฟหลุด เพื่อไม่ให้เกิดความเสียหายเพิ่มขึ้น
 
     6. ใช้อะไหล่ที่มีคุณภาพ หากมีงบประมาณจำกัดไม่สามารถซื้ออะไหล่แท้ ควรปรึกษาช่างเพื่อหาทางเลือก การซื้ออะไหล่แท้มือสอง เป็นอีกทางจะได้ของคุณภาพในราคาถูกลง
 

     7. ทำความสะอาดรถอย่างสม่ำเสมอ เพื่อให้สีรถดูดีและช่วยป้องกันวัสดุด้วย ควรล้างรถเป็นประจำ ถ้าน้ำเริ่มไม่เกาะเป็นหยดๆ บนสีรถ ควรลงแว็กเคลือบสี
 
     8. ควรขับรถอย่างนิ่มนวล แม้ว่าการขับรถด้วยความเร็วสูงบ้างในบางครั้ง จะช่วยให้เครื่องยนต์มีความคล่องตัว แต่ไม่ควรเหยียบคันเร่งจนมิด หรือขับรถโดยใช้ความเร็วสูงตลอด เพราะอาจทำให้เครื่องยนต์สึกหรอมากและพังเร็วกว่ากำหนด

     ที่มา : นสพ.มติชน     คอลัมน์ คาร์ทิปส์
 
 