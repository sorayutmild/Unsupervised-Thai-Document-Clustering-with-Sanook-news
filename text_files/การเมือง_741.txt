(16 ม.ค.) เกาะติดสถานการณ์การชุมนุมชัตดาวน์กรุงเทพวันที่ 4

19.15 น. สุเทพ เทือกสุบรรณ ขึ้นเวทีปทุมวัน เริ่มด้วยการอ่านจดหมายและเงินบริจาคจากประชาชน
18.56 น. บรรยากาศการชุมนุมเวทีปทุมวัน คนเยอะ รายงานข่าวแจ้งว่ามี "โจ ก้อง" ร้องเพลง 
18.05 น. เวทีปทุมวัน นายสาทิตย์ วงษ์หนองเตย ประกาศใน 1-2 วัน ขออาสาสมัคร 500 คน เป็นชุดปฎิบัติการพิเศษ ไล่ล่านายกฯ นายกฯ ไปไหนไปไล่ที่นั่น 
18.00 น.  บรรยากาศการชุมนุมที่เวทีลาดพร้าว ช่วงเย็นมวลชนเริ่มทยอยเข้ามาสบทบเพิ่มมากขึ้น บนเวทีมีการปราศรัย
17.52 น. "นายสุเทพ เทือกสุบรรณ" ขึ้นปราศรัยเวทีสวนลุมพินี

ภาพจาก @tiggerkung
17.35 น. กปปส.ที่หน้าสป.กระทรวงสาธารณสุข กำลังสวดมนต์ที่ลานโพธิ์พร้อมกับการตั้งเต้นท์ และมวลชนกำลังมา 

ภาพจากทวิตเตอร์ @KiTTiSMiT 
14.40 น. ตัวแทนมวลชน กปปส. กำลังเจรจากับตัวแทนกรมโยธาธิการและผังเมือง 
14.31 น. หน้ากรมโยธาธิการและผังเมือง มีการจัดเตรียมน้ำต้อนรับมวลชน กปปส. ที่ทยอยเดินทางมาถึง

ภาพจากทวิตเตอร์ @KiTTiSMiT 
14.15 น. ถาวร เสนเนียม นำมวลชน กปปส. เคลื่อนขบวนมุ่งหน้าไปกรมโยธาธิการและผังเมือง พระราม6

ภาพจากทวิตเตอร์ @SpringNews_TV 
13.15 น. พระพุทธะอิสระนำมวลชนและรถขยายเสียงมาไล่ตำรวจออกนอกพื้นที่ศูนย์ราชการ พร้อมนำรถ 6 ล้อปิดประตูกดดัน ลั่น 6 โมงเย็นหากตำรวจยังไม่ออกจากพื้นที่เตรียมตัดน้ำตัดไฟ
13.02 น. ผอ.ฝ่ายสถานที่กรมสรรพสามิต อนุญาตให้ผู้ชุมนุมเดินเข้ามาสำรวจภายในว่าไม่มีข้าราชการทำงานอยู่ 
12.30 น. กระทรวงสาธารณสุขยังมีไฟฟ้าใช้ได้ตามปกติ ขณะที่ผู้ชุมนุมประกาศปักหลักชุมนุมถึงช่วงเย็น ข้าราชการร่วมเป่านกหวีด 
12.30 น. มวลชนปทุมวัน ยังคงอยู่หน้ากรมสรรพสามิต อาจมีการเข้าไปตรวจสอบด้านใน รอฟังคำสั่งจากแกนนำที่อยู่เวทีใหญ่
12.15 น. พนักงานแห่ตอนรับมวลชน กปปส ที่กำลังเดินทางมา สำนักงานสรรพกร สาธร

ภาพจากทวิตเตอร์ @natty_tang
12.00 น. ผอ.ฝ่ายสถานที่กรมสรรพสามิต ราชวัตร ชี้แจงกับมวลชน ที่เห็นคนเข้าออก เพราะมีแฟลตที่อยู่อาศัยอยู่ภายใน
12.00 น. ผู้ชุมนุมเวทีลาดพร้าวที่อยู่หน้ากระทรวงสาธารณสุข บุกเข้าไปในห้องประชุมกรมแพทย์แผนไทย หลังมีกระแสข่าวว่า รมว.สาธารณสุข ทำงานอยู่ภายใน

ภาพจากทวิตเตอร์ @oatzai 
11.48 น. ผู้ชุมนุมจากแยกปทุมวันเคลื่อนขบวนปิดหน้าสรรพสามิต ราชวัตร ข้าราชการบางคนปีนรั้วหนี
11.20 น. กปปส. อโศก ประกาศเคลื่อนขบวนไปยังสรรพากร ภาค 2 ถนนเพชรบุรีตัดใหม่ และสรรพากรย่านสุขุมวิท ในช่วงเที่ยงวันนี้
11.11 น. พล.ต.อ.อดุลย์ แสงสิงแก้ว ผบ.ตร. ระบุว่า ได้จัดชุดติดตามตัว นายสุเทพ เทือกสุบรรณ แล้ว ส่วนเรื่องรายละเอียด ทางนายสุรพงษ์ โตวิจักษณ์ชัยกุล ขอให้เป็นการรายงานลับ
11.10 น. กปปส. อนุสาวรีย์ชัยสมรภูมิ ประกาศเดินขบวนไปยังกรมโยธาธิการ เวลา 14.00 น.
11.30 น. ผู้ชุมนุมปิดหน้าอาคาร ITF แกนนำขึ้นไปเจรจากับสรรพากรด้านใน
11.09 น. ศอ.รส. แถลงเรียกร้องให้ สุเทพ เทือกสุบรรณ สั่ง พระพุทธอิสระ ให้ยุติการชุมนุมที่ศูนย์ราชการ แจ้งวัฒนะ เพื่อให้ข้าราชการกลับเข้าไปทำงาน เนื่องจากประชาชนเดือดร้อน ไม่สามารถทำพาสปอร์ตได้นับหมื่นคน 
10.55 น. กปปส. ปทุมวัน เดินทางไปยังกรมสรรพสามิต ราชวัตร ขณะนี้หัวขบวนถึงอนุสาวรีย์ชัยฯ แล้ว

ภาพจากทวิตเตอร์ @Haji_AnnP
10.54 น. อิสสระ สมชัย แกนนำ กปปส. ปราศรัยหน้ากระทาวงสาธารณสุข ให้รัฐบาลลาออก ลั่นต้องปฏิรูปประเทศก่อนเลือกตั้ง

ภาพจากทวิตเตอร์ @Reporter_js13 
10.45 น. ผู้ชุมนุมจากห้าแยกลาดพร้าว เดินทางสมทบถึงกระทรวงสาธารณสุขแล้ว ประกาศเตรียมตัดไฟ ให้ข้าราชการหยุดงานชัตดาวน์ 
10.38 น. กปปส.ที่เวทีห้าแยกลาดพร้าวผู้ชุมนุมทยอยจัดรูปขบวนนำโดยรถบรรทุกขยายเสียงเพื่อเคลื่อนขบวนไปยังกระทรวงสาธารณสุข
10.35 น. กปปส.ที่สวนลุมฯเคลื่อนขบวนออกจากสวนลุมฯไปกรมสรรพากรโดยใช้ ถ.พระราม4 ขาเข้ามุ่งหน้าไปสถานีรถไฟหัวลำโพง ก่อนไปที่กรมสรรพากรพื้นที่ 3

ภาพจากทวิตเตอร์ @fm91trafficpro
10.26 น. ผู้ชุมนุมแยกลาดพร้าว เคลื่อนขบวนไปที่ ก.สาธารณสุข ติวานนท์ ใช้ถนนวิภาวดี ขาออก ซ้ายแยกบางเขน เข้างามวงศ์วาน
09.55 น. นายอิสสระ สมชัย นำขบวน กปปส. ห้าแยกลาดพร้าวออกจากที่ตั้งแล้ว ใช้ถนนวิภาวดีรังสิต มุ่งหน้ากระทรวงสาธารณสุข
09.47 น. กลุ่ม กปท. ที่เวทีกระทรวงพลังงาน เตรียมเคลื่อนขบวนเยือนสถานที่ราชการ เวลา 10.00 น. แต่ยังไม่เปิดเผยจุดหมาย
09.36 น. กปปส. 5 แยกลาดพร้าว เตรียมเคลื่อนขบวนไปกระทรวงสาธารณสุข
 
หลวงปู่พุทธะอิสระ ประกาศบนเวทีชุมนุมที่แจ้งวัฒนะ เพื่อระดมมวลชนเตรียมเข้าไปสอบถาม กรมสอบสวนคดีพิเศษ หรือ ดีเอสไอ หลังพบว่า เมื่อคืนที่ผ่านมา พบเห็นเจ้าหน้าที่ตำรวจปะปนเข้ามาในพื้นที่การชุมนุมและอาคารต่างๆ ในศูนย์ราชการ ซึ่งอยู่ใกล้กับเวทีชุมนุม ทั้งที่มวลชนไม่ยอมให้เจ้าหน้าที่เข้ามาทำงาน
ดังนั้นจึงจะระดมมวลชนเพื่อเข้าไปสอบถามถึงสาเหตุที่เจ้าหน้าที่ลอบเข้ามาในพื้นที่ชุมนุมว่า มีจุดประสงค์ใด พร้อมกันนี้ จะเข้าไปตรวจสอบตามอาคารต่างๆ ว่ายังมีกองกำลังอยู่อีกหรือไม่ ซึ่งขณะนี้มวลชนอยู่ระหว่างเตรียมตั้งขบวน บริเวณด้านหน้าเวที เพื่อรอคำสั่งของหลวงปู่พุทธะอิสระในการเคลื่อนขบวน โดยหลวงปู่พุทธะอิสระอยู่ระหว่างภัตตาหารเช้า
อย่างไรก็ตาม เช้าวันนี้ พนักงานของบริษัท ทีโอที จำกัด(มหาชน) ยังคงเข้ามาทำตามปกติ เพราะมวลชนไม่ได้ปิดทางเข้าออกแล้ว รวมถึงข้าราชการของศาลปกครองก็ยังสามารถเข้ามาทำงานได้ตามปกติเช่นกัน เนื่องจากผู้ชุมนุมอนุญาตให้เข้ามาทำงานได้
'ถาวร'ลั่นไม่ยุบ7เวทีกปปส.-คุมตัวนายกฯแค่ขู่ให้ลาออก
นายถาวร เสนเนียม อดีต ส.ส.สงขลา พรรคประชาธิปัตย์ ในฐานะแกนนำคณะกรรมการประชาชนเพื่อการเปลี่ยนแปลงประเทศไทยให้เป็นประชาธิปไตยที่สมบูรณ์อันมีพระมหากษัตริย์ทรงเป็นประมุข หรือ กปปส. เปิดเผยกับสำนักข่าว INN ว่า เวที กปปส. ที่กระจายตัวออกมาตั้งในหลายพื้นที่รวม 7 เวทีนั้น จะไม่มีการยุบเวที กลับไปรวมเป็นเวทีเดียวอีกอย่างแน่นอน เพราะทั้ง 7 เวที มีการทำภารกิจในแต่ละวันได้อย่างดีเยี่ยม อีกทั้ง มีมวลชนมาร่วมชุมนุมมากขึ้นอย่างต่อเนื่อง ซึ่งมองว่าใกล้จะได้รับชัยชนะแล้ว
นายถาวร เชื่อว่า การที่ นายสุเทพ เทือกสุบรรณ เลขาธิการ กปปส. ประกาศยกระดับการชุมนุมให้เข้มข้นมากขึ้นไปถึงขั้นควบคุมตัวนายกรัฐมนตรี นั้น เป็นการส่งสัญญาณว่า ถึงเวลาแล้วที่จะต้องลาออก ไม่ควรที่จะดื้อดึงไปจนถึงสถานการณ์การปะทะเช่นกัน เพราะหากยังเดินหน้าไปยังจุดดังกล่าวย่อมมีการสูญเสีย เนื่องจากเจ้าหน้าที่ตำรวจ ทหาร ที่คุ้มกันนายกรัฐมนตรี ย่อมต้องทำร้ายประชาชน ซึ่งแกนนำไม่ต้องการให้เกิดเหตุเช่นนั้น
ส่วน กรณีที่ คปท. ประกาศจะปิดวิทยุการบินฯ ก็เชื่อว่าเป็นการโยนหินถามทาง ว่าจะรัฐบาลจะดำเนินการอย่างไรมากกว่า เพราะที่ผ่านมา ได้หารือกันแล้วว่าจะไม่ปิดสนามบิน ตลาดหลักทรัพย์ เนื่องจากส่งผลกระทบต่อประเทศเป็นวงกว้างมากเกินไป
'อุทัย'ยันคปท.บุกวิทยุการบิน-ตลท.แต่ไม่ใช่วันนี้
นายอุทัย ยอดมณี ผู้ประสานงานเครือข่ายนักศึกษาและประชาชนปฏิรูปประเทศไทย (คปท.) เปิดเผยกับสำนักข่าว INN ว่า 2 สถานที่สำคัญ ซึ่ง คปท. ประกาศจะไปปิดล้อม บุกยึด คือ วิทยุการบินฯ และตลาดหลักทรัพย์ นั้น ยังคงเป็นเป้าหมายที่จะต้องเคลื่อนพลไปอย่างแน่นอน เพียงแต่รอดูเงื่อนไขของเวลา เพราะ 3 วันที่ผ่านมา กปปส. และแนวร่วมได้ปิดล้อมทำให้ ข้าราชการกระทรวงต่างๆ ให้ความร่วมมือเป็นอย่างดีแล้ว และหากตลาดหลักทรัพย์ รวมถึงวิทยุการบินฯ ยุติการรับใช้รัฐบาล ก็อาจจะไม่ไป แต่หากยังไม่ยอมอยู่ข้างเดียวกับประชาชนก็จะบุกไปอย่างแน่นอน
ทั้งนี้ นายอุทัย ยังกล่าวทิ้งท้ายว่า ในวันนี้ ทาง คปท. จะไม่มีการเคลื่อนไหว บุกไปปิดล้อมสถานที่ราชการใดๆ แต่จะมีการเตรียมพร้อมในที่ตั้ง และจะสามารถเคลื่อนที่เร็วไปช่วยเหลือมวลชน กปปส. ตามจุดต่างๆ หากถูกจู่โจมสลายการชุมนุมจากเจ้าหน้าที่