ฆาตกรรมสยองสระบุรี ทีมสังหาร บุกบ้านเสี่ยรถบรรทุกกลางดึก ฆ่า เจ้าของบ้านและทุกคนตายหมู่เรียบ 5 ศพ จำนวนนี้ 2 ศพ เป็น ส.ท.สระบุรีด้วยแต่ละคนถูกไล่ยิงตายเกลื่อน เหยื่อบางรายพยายามยิงต่อสู้จนหมดโม่แต่ก็ไม่รอดอยู่ดี เผยก่อนพบจุดจบ ทั้งหมดไปดื่มกินที่ร้านอาหารแล้วกลับมากินต่อที่บ้านหลังเที่ยงคืน พอตีสอง ชาวบ้านรอบๆ ก็ได้ยินเสียงปืนสนั่น แต่ไม่มีใครคิดว่าเป็นเหตุร้าย เพราะบ้านที่เกิดเหตุชอบซ้อมยิงปืนประจำ แฉส.ท. 1 ใน 2 เป็นเป้าหมายสังหารจริงๆ เพราะเคยก่อเรื่องตื้บคนมีสีในร้านตัวเอง พยายามเคลียร์เท่าไรไม่เป็นผล พอศัตรูตามเช็กบิลคืน คนอื่นพลอยซวยตายไปด้วย
เมื่อเวลา 07.50 น. วันที่ 3 ต.ค. ร.ต.อ.สุชิน สุภาวงค์ พงส. (สบ2) สภ.หน้าพระลาน อ.เฉลิมพระเกียรติ จ.สระบุรี รับแจ้งมีเหตุคนถูกยิงตายที่บ้านเลขที่ 149 หมู่ 4 ต.แค อ.เฉลิมพระ เกียรติ จ.สระบุรี จึงพร้อมด้วยพล.ต.ต.วันชัย ชัดกิจ พล.ต.ต.คำรณวิทย์ ธูปกระจ่าง รองผบช.ภาค 1 พล.ต.ต.อุฬาร อเนกบุณย์ ผบก.ภ.จว.สระบุรี พ.ต.อ.ทรงฤทธิ์ สุขสมใจ ผกก.สภ.หน้าลาน พ.ต.ท.จักรกฤช วีระเดช รองผกก.(สส.) พ.ต.ท. มนต์ชัย พุ่มพูน สวป. พ.ต.ท.สานิต งามขำ สว.สส. และกู้ภัยร่วมกตัญญูสระบุรี รุดไปที่เกิดเหตุ
ที่เกิดเหตุเป็นบ้าน มีรั้วรอบมิดชิด ภายในรั้วบ้านมีสวนหย่อมสวยงามร่มรื่น มีบ้านสองหลังใหญ่ภูมิฐาน ชั้นเดียว และสองชั้น หลังบ้านยังมีพื้นที่ปลูกต้นไม้อีกกว่า 10 ไร่ ที่ลานจอดรถหน้าบ้านหลังชั้นเดียว มีรถเก๋งโตโยต้า อัลติส สีบรอนซ์เงิน ทะเบียน กก-1888 สระบุรี จอดอยู่หน้าทางเข้าประตูบ้าน ด้านท้ายรถ เป็นพื้นปูนซิเมนต์ลานจอดรถ พบศพนายชวลิต หรือเชษฐ์ ทิพยเศวต อายุ 42 ปี อยู่บ้านเลขที่ 30/1 ถนนเทศบาล 7 ต.ปากเพรียว อ.เมือง จ.สระบุรี สมาชิกสภาเทศบาล (ส.ท.) เมืองสระบุรี เจ้าของร้านอาหารริมคลองชล ร้านชื่อดังในจ.สระบุรี สภาพศพถูกยิงเข้าไหล่ซ้ายกระสุนฝังในไปตุงอยู่ข้างหลังด้านขวา ศพนั่งพิงผนังปูนสูง 2 ฟุต มีรอยหยดเลือดไปตามพื้นเข้าไปในบ้านชั้นเดียว ลักษณะเหมือนถูกยิงในบ้านและวิ่งหนีออกมาตายหน้าบ้าน
ที่บ้านชั้นเดียวที่ห้องนอนเล็ก พบศพนายปราโมทย์ สานิชวรรณกุล อายุ 43 ปี เจ้าของบ้าน เป็นเจ้าของรถบรรทุก บริษัท อรพรรณขน ส่ง จำกัด นอนตายที่พื้นข้างเตียงนอน ถูกยิงเข้าท้ายทอย กระสุนฝังใน มีปืนขนาด 9 ม.ม.อยู่ข้างๆ กระสุนถูกยิงไปแล้ว 3 นัด ยังมีคาอยู่ในลูกโม่อีก 3 นัด จากห้องนอนเล็กเป็นห้องนั่งเล่น พบศพนายเบิ้ม ไม่ทราบชื่อ และนามสกุล อายุกว่า 40 ปี นอนตาย ถูกยิงเข้าคิ้วขวากระสุนทะลุกกหูขวา ข้างๆ ศพมีปืนลูกโม่ 1 กระบอก กระ สุนถูกยิงออกไปจนหมดลูกโม่ วางทับบนปืนแม็กกาซีนขนาด 11 ม.ม.ที่ยังไม่ได้ยิง ห้องนี้บนโต๊ะอาหารมีขวดเหล้าฝรั่งจอห์นนี่ วอล์กเกอร์ เรดเลเบิ้ล กินหมดไปครึ่งขวด และแก้วเปล่า 1 ใบ
จากห้องนั่งเล่นถัดไป เป็นห้องนอนใหญ่ ที่พื้นห้องใกล้เตียงนอนพบศพนายปัญญา หรือแขก มหาแก้ว อายุ 40 ปีเศษ เสี่ยรับเหมา ถูกยิงเข้าขมับซ้ายกระสุนทะลุท้ายทอย ที่จมูกซ้ายมีรูกระสุนอีก 1 นัด กระสุนฝังใน ถัดไปเป็นเตียงนอน พบศพนายอารมณ์ อุดมศักดิ์ ถูกยิงเข้าที่หน้าอกซ้าย ตัดขั้วหัวใจ กระสุนทะลุหลัง และที่ขมับขวาอีก 1 นัด นายอารมณ์เป็นเจ้า ของร้านอาหารไวท์เฮ้าส์ อ.เมือง สระบุรี และเป็นสมาชิกสภาเทศบาล (ส.ท.) เมืองสระบุรี
ตรวจค้นในบ้านไม่มีร่องรอยการต่อสู้แต่อย่างใด ที่ห้องครัว มีขวดเหล้าเรดเลเบิ้ล ยังไม่ได้แกะกล่อง 1 ขวด ไก่ย่าง 1 ตัว แกะกระดาษฟอยล์ออกแล้ว มีถุงกับข้าวและถุงขนมยังอยู่ในถุงหิ้ว
จากการสอบสวนเบื้องต้นทราบว่า ก่อนพบจุดจบ ทั้งหมดไปดื่มกินกันที่ร้านอาหารริมคลองชล เมืองสระบุรี และซื้อเหล้าพร้อมกับแกล้มมากินกันต่อที่บ้านดังกล่าว โดยออกจากร้านอาหารประมาณเที่ยงคืน พอประมาณ 02.00 น. ชาวบ้านได้ยินเสียงปืนดังหลายนัด คิดว่าเป็น การซ้อมยิงปืนกัน เพราะบ้านที่เกิดเหตุมีพื้นที่กว้างขวาง และมีการซ้อมยิงปืนกันประจำ จึงไม่มีใครให้ความสนใจนัก
ด้านเจ้าหน้าที่ตำรวจคาดว่า คนร้ายมีหลายคนและเชี่ยวชาญในการใช้อาวุธ วางแผนสังหารด้วยการลอบเข้ามารออยู่ในบ้าน เมื่อกลุ่มผู้ตายกลับเข้ามาก็ลงมือสังหารอย่างโหดเหี้ยม แม้กลุ่มผู้ตายจะพยายามยิงต่อสู้แต่สู้ไม่ได้ ถูกยิงเสียชีวิตทั้งหมด เบื้องต้นตั้งประเด็นสังหารไว้ว่า อาจมาจากเรื่องความขัดแย้งการเมืองท้องถิ่น เรื่องหักหลังธุรกิจ หรือเรื่องส่วนตัว ซึ่งจะได้สืบติดตามหาคนร้ายต่อไป
รายงานข่าวแจ้งว่า เป้าหมายสังหารในครั้งนี้ ตำรวจเชื่อว่าเป็นนายชวลิต ซึ่งเป็นส.ท.ลูกทีมของพล.ต.เมธี ธรรมรังสี นายกเทศมนตรีเทศบาลเมืองสระบุรี อดีตนายทหารจปร.7 เหตุเพราะก่อนหน้านี้ นายชวลิตเคยมีเรื่องทำร้ายแขกที่มาดื่มกินในร้านอาหารของตัวเองจนบาดเจ็บ ต่อมาจึงรู้ว่าคนที่ถูกทำร้ายเป็นคนมีสี จึงพยายามให้ผู้ใหญ่ในเทศบาลเคลียร์ปัญหาให้ แต่ก็ไม่สำเร็จ ช่วงที่ผ่านมาจึงพยายามเก็บตัวมาตลอด หลบอยู่กับพรรคพวกที่มีฐานะ แต่ก็ถูกตามมาฆ่าในที่สุด โดยพรรคพวกคนอื่นต้องพลอยมาตายไปด้วย
 
