ผู้คนในโลกโซเชียลมีเดีย ทั้งใน จ.นครราชสีมา และทั่วประเทศ ต่างยกย่องการทำงานของผู้สื่อข่าวและช่างภาพจากสถานีโทรทัศน์ช่อง 7 HD (ช่องหมายเลข 35 บนทีวีดิจิทัล) ที่นำอากาศยานไร้คนขับ (โดรน) มาใช้ช่วยตำรวจหาตัวผู้ก่อเหตุกราดยิงและจับตัวประกันภายในศูนย์การค้าเทอร์มินอล 21 อ.เมืองนครราชสีมา ตั้งแต่เมื่อวันเสาร์ (8 ก.พ.) จนถึงเมื่อวานนี้ (9 ก.พ.)
ทั้งนี้ ช่อง 7 เผยว่า หลังจากตำรวจพยายามใช้โดรนของหน่วยงานมาหาตัวคนร้าย ที่ซ่อนตัวอยู่บริเวณชั้นใต้ดินของศูนย์การค้าดังกล่าว แต่โดรนของตำรวจก็ถูกคนร้ายยิงตก ทำให้ต้องใช้โดรนของช่อง 7 ที่เป็นโดรนแบบจับความร้อนได้ มาช่วยเหลือในปฏิบัติการนี้
7HD News
อย่างไรก็ตาม โดรนไม่พบว่ามีจุดความร้อนของคนร้าย เพราะคนร้ายซ่อนตัวอยู่ในห้องที่มีกำแพงหนา แต่เมื่อบินมาถึงห้องๆ หนึ่งที่มีไฟเปิดอยู่และเป็นห้องสุดท้ายที่สำรวจ ทันใดนั้นไฟก็ปิดลง ทำให้เชื่อได้ว่าคนร้ายอยู่ในห้องดังกล่าว
แผนการนี้นำมาสู่ความสำเร็จของการวิสามัญฆาตกรรมคนร้าย ปิดภารกิจล่าตัวผู้ก่อเหตุที่ใช้เวลานานมากกว่า 17 ชั่วโมงในที่สุด
คงจริยธรรม-รับผิดชอบสังคม
เสียงชื่นชมแก่ช่อง 7 ยังไม่หมดเพียงเท่านั้น เพราะผู้ชมต่างชื่นชมที่ช่อง 7 ไม่ถ่ายทอดสดรายงานความเคลื่อนไหวของตำรวจตลอดเวลา ซึ่งไม่ทำให้คนร้ายไหวตัวทัน ในขณะที่สถานีโทรทัศน์สถานีอื่นหลายสถานีได้รับเสียงวิจารณ์ในเรื่องนี้อย่างหนัก

