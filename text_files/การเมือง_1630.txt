เพื่อไทยออกแถลงการณ์เขาใหญ่ 9 ข้อ เผย แม้ว ช่วยดูเนื้อหาด้วย เน้นศก.พอเพียงเป็นหลัก เฉลิม ชูแคมเปญเลือกตั้งครั้งหน้า อภัยโทษ-นิรโทษกรรม คดีอาญาทุกกลุ่ม หลังเหตุ 19 ก.ย. 49 อภิวันท์ เฉลย คนอายุมากที่แกล้ง ทักษิณ เป็น ขันที ด้าน มาร์ค โต้รบ.ไม่มีเสือหิว-เสือโหย ทบ.พึ่งพระช่วยเทศน์คนรัก 
แม้ว ช่วยดูแถลงการณ์เขาใหญ่
นายปลอดประสพ สุรัสวดี รองหัวหน้าพรรคเพื่อไทย(พท.) แถลงปิดการสัมมนาส.ส.พรรคเพื่อไทยมื่อวันที่ 3 กุมภาพันธ์ ที่โรงแรมกรีนเนอร์รี่ รีสอร์ท เขาใหญ่ จ.นครราชสีมา ว่า จากการสัมมนาพรรคเมื่อวันที่ 2-3 กุมภาพันธ์ ได้รวบรวมเนื้อหาการสัมมนาและพิมพ์เป็นรูปเล่มแจกสมาชิกเพื่อนำไปใช้ในการเคลื่อนไหวต่อสู้ในฐานะฝ่ายค้าน พร้อมกันนี้พรรคได้ออกแถลงการณ์เขาใหญ่ ที่ถือเป็นการแสดงจุดยืนของพรรคเพื่อไทย โดยพ.ต.ท.ทักษิณ ชินวัตร อดีตนายกรัฐมนตรี ได้ตรวจสอบเนื้อหาและแก้ไขมาให้ในส่วนของนโยบายที่เกี่ยวกับประชาชนในต่างจังหวัดด้วย ทั้งนี้ แถลงการณ์เขาใหญ่มี 9 ข้อคือ 1.พรรคเพื่อไทยเทอดทูนและธำรงไว้ซึ่งสถาบันชาติ ศาสนา พระมหากษัตริย์และรัฐธรรมนูญที่เป็นประชาธิปไตย 2.จะปกป้องระบอบประชาธิปไตยอันมีพระมหากษัตริย์ทรงเป็นประมุข 3.จะทำหน้าที่สถาบันทางการเมืองที่เข้มแข็ง เพื่อต่อสู้ให้ได้มาและรักษาไว้ซึ่งระบอบประชาธิปไตยที่แท้จริง ที่เคารพการตัดสินใจของประชาชน 4.จะยึดมั่นในนิติรัฐ หลักนิติธรรม ความเท่าเทียมกันภายใต้กฎหมายและการบังคับใช้กฎหมายอย่างเคร่งครัด 5.จะต่อสู้เพื่อให้คนไทยทุกคนให้เข้าถึงและได้รับความยุติธรรมอย่างเสมอหน้ากัน
น้อมนำปรัชญาศก.พอเพียงมาใช้
6.จะดำเนินนโยบายเศรษฐกิจเสรีที่เป็นธรรม และน้อมนำปรัชญาเศรษฐกิจพอเพียงมาเป็นหลักชัย โดยตระหนักว่าประชาชนชาวชนบทหรือคนรากหญ้าสมควรได้รับการดูแลเป็นพิเศษ เพราะยังขาดความเข้มแข็งทางด้านทุน ข่าวสาร การศึกษาและเทคโนโลยี 7.จะยึดมั่นเอาความสุขของประชาชนเป็นเป้าหมายสูงสุด โดยมุ่งขจัดความยากจน โดยใช้หลักการลดรายจ่าย เพิ่มรายได้ ขายโอกาสให้กับประชาชนเป็นธงนำในการทำงาน
8.จะทำให้ทุกคนมีศักดิ์ศรีแห่งความเป็นมนุษย์ และทำให้ประเทศไทยสามารถแข่งขันได้ในเวทีโลก 9.จะใช้ระบบเศรษฐกิจ 2 แนวทางขับเคลื่อนไปพร้อมๆ กันคือการส่งเสริมและเร่งรัดการส่งออกที่แข่งขันได้ ดึงดูดการลงทุนและส่งเสริมการท่องเที่ยวควบคู่กันไปกับการขับเคลื่อนเศรษฐกิจรากหญ้าหรือเศรษฐกิจชนบทให้เข้มแข็ง เพื่อเป็นฐานอันมั่นคงของระบบเศรษฐกิจในองค์รวม
ชี้แผนบันได4ขั้นคมช.บรรลุผลแล้ว
ผู้สื่อข่าวรายงานว่า การสัมมนาพรรคเพื่อไทย วันที่สองเป็นการสัมมนาเชิงปฏิบัติการเรื่องนโยบายและยุทธศาสตร์ของพรรค โดยมีแกนนำพรรคและอดีตรัฐมนตรีสลับทำหน้าที่วิทยากรและแลกเปลี่ยนความเห็นกับส.ส.
ทั้งนี้ พรรคเพื่อไทยสรุปประเด็นปัญหาทางการเมือง โดยเห็นว่าแผนบันได 4 ขั้นของคณะมนตรีความมั่นคงแห่งชาติ(คมช.) ได้บรรลุแล้ว หลังจากกลุ่มพันธมิตรประชาชนเพื่อประชาธิปไตยบุกทำลายกลไกอำนาจหลายสาขา ล้มล้างพรรคพลังประชาชน เป้าหมายคือเปลี่ยนแปลงระบบประชาธิปไตยโดยแลกด้วยต้นทุนที่สูงมาก เพราะได้ใช้กลไกทางรัฐธรรมนูญ กระบวนการยุติธรรม ความเป็นนิติรัฐและอำนาจของกองทัพ ซึ่งจะส่งผลกระทบต่อความมั่นของประเทศไทยไปอีกนาน การแก้ไขที่ดีที่สุดคือการดำเนินการให้มีพรรคการเมืองที่เข้มแข็งโดยระบบรัฐสภาเท่านั้น หากรอจนกระทั่งประชาชนเดือดร้อนแล้ว ประชาชนจะลุกขึ้นมาเปลี่ยนแปลง ซึ่งเกรงว่าประเทศจะเกิดกลียุค ด้านเศรษฐกิจผลสรุปการสัมมนาพรรคเพื่อไทยเห็นว่ารัฐบาลแก้ปัญหาเศรษฐกิจไม่ถูกจุด ใช้นโยบายประชานิยมไม่เหมาะสมกับสถานการณ์ที่เศรษฐกิจขาลงอย่างปัจจุบัน รัฐบาลบริหารประเทศซึ่งเป็นโรงแรม 5 ดาวในรูปแบบโรงแรม 3 ดาว มีแต่จะทำให้ประเทศเสียหาย และรัฐบาลลอกข้อสอบผิดวิชา ลอกคำตอบคนละข้อกับโจทย์เพราะความไม่รอบรู้ด้านนายปราณปรีย์ พหิทธานุกร รองหัวหน้าพรรคเพื่อไทย แถลงว่า จะเร่งรัดตรวจสอบการดำเนินงานของรัฐบาล 2 ส่วนคือ 1.การแก้ไขปัญหาเศรษฐกิจ เช่น มาตรการต่างๆ การสร้างรายได้ของรัฐบาล ความเหมาะสมในการกู้ยืมเงินของรัฐบาล ราคาน้ำมันและภาษีน้ำมัน โครงการเมกะโปรเจ็คต์ และ 2.ประเด็นการเมือง เช่น การแก้ไขรัฐธรรมนูญ 2550
พท.ชูแคมเปญนิรโทษฯคดีอาญาร.ต.อ.เฉลิม อยู่บำรุง ส.ส.สัดส่วน และประธานส.ส.ในสภาผู้แทนราษฎร พ.อ.อภิวันท์ วิริยะชัย ส.ส.นนทบุรี และรองประธานสภาผู้แทนราษฎรคนที่ 2 ร่วมแถลงข่าวผลการสัมมนาส.ส.พรรคร.ต.อ.เฉลิมแถลงว่า ได้กำหนดทิศทางพรรคทั้งเรื่องเศรษฐกิจ อุดมการณ์ทางการเมือง การรักษาประชาธิปไตย รัฐธรรมนูญ หลักนิติรัฐ กระบวนการยุติธรรม และการทำหน้าที่ฝ่ายค้านอย่างมีประสิทธิภาพ โดยประเด็นเศรษฐกิจ พรรคเห็นว่ารัฐบาลใช้นโยบายประชานิยมของรัฐบาลชุดที่แล้วไปต่อยอดแบบผิดหลักเกณฑ์ การใช้จ่ายเงินของรัฐบาลฟุ่มเฟือย สะเปะสะปะไร้ทิศทาง ทั้งที่รัฐบาลต้องบริหารภายใต้แผนพัฒนาเศรษฐกิจและสังคมแห่งชาติ ฉบับที่ 10 ที่เน้นเรื่องเศรษฐกิจพอเพียงร.ต.อ.เฉลิมกล่าวว่า การเลือกตั้งครั้งหน้าพรรคจะเปิดแคมเปญคลิกออฟ โดยชูนโยบายว่าหลังเหตุการณ์เมื่อวันที่ 19 กันยายน 2549 ไม่ว่าจะเป็นคดีอาญาอะไรก็ตามที่เกิดขึ้นกับคนทุกกลุ่ม รวมถึงกลุ่มพันธมิตรด้วย ใครมีโทษจะได้รับการอภัยโทษ ส่วนคดีที่ยังอยู่ระหว่างการพิจารณาจะได้รับการนิรโทษกรรม หากพรรคได้เป็นรัฐบาลจะดำเนินการเรื่องนี้แน่นอน "ไม่ว่าคดีอะไรก็ตามที่มีมูลเหตุจากเหตุรัฐประหาร เช่น คดีหมิ่นประมาท การยึดสถานที่ราชการ จะได้รับนิรโทษกรรม เพราะหากไม่ดำเนินการเช่นนี้ไม่ว่าใครมาเป็นรัฐบาลก็จะลำบาก รัฐบาลพรรคประชาธิปัตย์ก็จะเจอเสื้อแดง ถ้าเป็นรัฐบาลพรรคเพื่อไทยก็จะเจอคนเสื้อเหลือง ดังนั้นหากประชาชนเห็นด้วยก็ต้องเลือกพรรคเพื่อไทยให้เป็นรัฐบาล จะต้องจบกันเสียทีไม่ว่าเสื้อเหลืองเสื้อแดง แต่ฝนยังไม่ตกอย่าเพิ่งกางร่ม ซึ่งจะหารือในพรรคอีกครั้ง" ร.ต.อ.เฉลิมกล่าว
"อภิวันท์"เฉลย"คนอายุมาก"คือ"ขันที"
ร.ต.อ.เฉลิม กล่าวถึงกรณีที่พ.ต.ท.ทักษิณ โฟนอินเข้ามาและระบุว่าพร้อมกลับมาเป็นนายกฯ อีกครั้ง ว่า ทำไมพ.ต.ท.ทักษิณ จะกลับมาไม่ได้ แต่จะต้องรอจังหวะโอกาสอีกหน่อย เพราะกรณีที่ศาลฎีกาแผนกคดีอาญาของผู้ดำรงตำแหน่งทางการเมืองตัดสินจำคุกพ.ต.ท.ทักษิณ 2 ปี ไม่ใช่เรื่องทุจริต เมื่อถามว่าพ.ต.ท.ทักษิณ ระบุว่าหากมีการพูดคุยกันดีๆ ก็พร้อมที่จะเจรจา ร.ต.อ.เฉลิม กล่าวว่า ก็ใช่ ต้องพูดคุยกัน ส่วนพ.ต.ท.ทักษิณจะเดินทางกลับเมื่อไหร่ สิ่งสำคัญอยู่ที่ตัวประชาชน ผู้สื่อข่าวรายงานว่าหลังแถลงผู้สื่อข่าวได้สอบถามร.ต.อ.เฉลิม ว่า " คนอายุมาก " ที่พ.ต.ท.ทักษิณระบุหมายถึงใคร ร.ต.อ.เฉลิม ปฎิเสธที่จะตอบพร้อมหันไปถามพ.อ.อภิวันท์ว่า " ผู้สื่อข่าวถามอยากรู้ว่าพ.ต.ท.ทักษิณ หมายถึงใคร " พ.อ.อภิวันท์ ตอบว่า " ก็ขันทีไงครับ "
"น้องเขย"ยังมึน"แม้ว"จะกลับอย่างไร
นายสมชาย วงศ์สวัสดิ์ อดีตนายกรัฐมนตรี ให้สัมภาษณ์ว่า พ.ต.ท.ทักษิณ โฟนอินเข้ามาทักทาย ส.ส.เท่านั้น ไม่มีอะไร ส่วนที่จะกลับประเทศไทยมาต่อสู้ทางการเมืองนั้น นักการเมืองทุกคนย่อมมีใจที่จะต่อสู้อยู่แล้ว แต่เป็นการต่อสู้ทางความคิด อย่างไรก็ตามไม่รู้เหมือนกันว่าพ.ต.ท.ทักษิณจะกลับเข้ามาด้วยหนทางไหน เพราะคำพิพากษาของศาลฎีกายังมีอยู่ หรือจะรอให้มีการนิรโทษกรรมก่อนก็ไม่รู้ เพราะเป็นเรื่องของกฎหมายที่ต้องผ่านสภาผู้แทนราษฎร ก็ไม่รู้ว่าจะผ่านสภาฯได้หรือไม่ และถ้าจะนิรโทษกรรมควรที่มีเหตุผล ไม่ใช่นิรโทษกรรมไปหมดทุกเรื่อง นายสมชายกล่าวว่า ไม่ทราบว่าคนอายุมากที่พ.ต.ท.ทักษิณ หมายถึงเป็นใคร เพราะคนแก่ในประเทศไทยมีมาก แต่การจะทำให้ประเทศชาติสงบสุขขึ้นมาได้นั้นแนวทางการเจรจากับพ.ต.ท.ทักษิณ น่าจะเป็นสิ่งที่ทำได้
นางเยาวเรศ ชินวัตร ประธานสภาสตรีแห่งชาติในพระบรมราชูปถัมภ์ น้องสาวพ.ต.ท.ทักษิณ พร้อมบุตรสาวไปร่วมงานสัมมนาส.ส.พรรคเพื่อไทยด้วย โดยให้สัมภาษณ์ว่า มาให้กำลังใจ ส.ส. โดยในฐานะประธานสภาสตรียุ่งเกี่ยวการเมืองไม่ได้ ให้กำลังใจได้เท่านั้น โดยขอให้เหนียวแน่น สามัคคีเป็นปึกแผ่น ไม่กลัวส.ส.จะไปอยู่พรรคอื่น แต่ใครจะย้ายก็ห้ามไม่ได้ เป็นเรื่องของใจ ถ้าใจไม่อยู่ก็ให้เขาไป ยังเป็นห่วงพ.ต.ท.ทักษิณ เพราะอยู่ต่างประเทศคนเดียว แต่สุขภาพดี ยังมีความเป็นผู้นำสูง มีความเข้มแข็งอดทน บางทีเดินทางไปเยี่ยมพ.ต.ท.ทักษิณ แต่แทนที่จะไปให้กำลังใจกลับให้กำลังใจเราแทน
ถามว่าได้พบกับคุณหญิงพจมาน ดามาพงศ์ อดีตภริยาพ.ต.ท.ทักษิณ บ้างหรือไม่ นางเยาวเรศกล่าวว่า คุณหญิงพจมาน เพิ่งได้พบกันเมื่อตอนปีใหม่ ท่านเป็นผู้ใหญ่ เราไปสวัสดีปีใหม่ ท่านก็สบายดี ท่านอยากมีชีวิตที่สงบ ไม่อยากวุ่นวายกับการเมือง อยากอยู่เมืองไทย ดูแลลูกๆ อยากมีชีวิตที่มีความสุข คงไม่ยุ่งการเมือง
"จตุพร"บอกคนสูงอายุเป็นสามัญชนด้านนายจตุพร พรหมพันธุ์ ส.ส.สัดส่วน พรรคเพื่อไทย แกนนำกลุ่มคนเสื้อแดง กล่าวว่า พ.ต.ท.ทักษิณนั้นต้องการเน้นย้ำให้ ส.ส.พรรคเพื่อไทยสามัคคี เนื่องจากที่ผ่านมามีคนที่เคยอยู่ร่วมกับพรรค พยายามมาบอก ส.ส.ของพรรคเพื่อไทยว่าการที่ ส.ส.ออกไปสังกัดพรรคอื่นนั้นเป็นการช่วยเหลือพ.ต.ท.ทักษิณ ซึ่งเป็นความเท็จทั้งสิ้น ขณะนี้แกนนำพรรคเพื่อไทย เห็นว่าการจัดงานสัมมนารูปแบบนี้มีประโยชน์ต่อการสร้างความสัมพันธ์ของ ส.ส.ในพรรคได้ดี จึงหารือกันว่าจะจัดรูปแบบนี้เดือนละครั้ง ส่วนพ.ต.ท.ทักษิณจะโฟนอินมาร่วมงานสัมมนาทุกครั้งหรือไม่นั้นยังไม่ทราบ"สำหรับคนอายุมาก ที่พ.ต.ท.ทักษิณ ระบุว่าเป็นคนอยู่เบื้องหลังการกลั่นแกล้งพ.ต.ท.ทักษิณนั้น วันนี้คนไทยทุกคนรู้ดีว่าคนๆ นั้นเป็นใคร คนๆ นี้ไม่ได้เกี่ยวอะไรกับสถาบันเบื้องสูง แต่เป็นสามัญชน ที่อยู่เบื้องหลังมาตลอดตั้งแต่การยึดอำนาจเมื่อวันที่ 19 กันยายน 2549 จนถึงทุกวันนี้ " นายจตุพร กล่าวและว่าที่พูดคุยกับพ.ต.ท.ทักษิณ ได้ยืนยันว่า พรรคประชาธิปัตย์ไม่เคยติดต่อขอเจรจายุติปัญหาความขัดแย้งตามที่นายสุเทพ เทือกสุบรรณ รองนายกรัฐมนตรีกล่าวเลย
"มาร์ค"บอก2เด็กทำงานซื่อสัตย์ด้านนายอภิสิทธิ์ เวชชาชีวะ ให้สัมภาษณ์กรณีพ.ต.ท.ทักษิณระบุว่า รัฐบาลนี้มีเสือโหย ว่า ถ้าเป็นเสือโหยนายวิฑูรย์ นามบุตร รัฐมนตรีว่าการกระทรวงการพัฒนาสังคมและความมั่นคงของมนุษย์(พม.) ก็คงไม่ลาออก และเรื่องแบบนี้ไม่เคยเกิดขึ้นในยุดของพ.ต.ท.ทักษิณ เมื่อถามกรณีที่พ.ต.ท.ทักษิณประกาศจะกลับมาเป็นนายกฯอีกครั้งนั้น นายอภิสิทธิ์ กล่าวว่า ถ้าเข้าเงื่อนไขตามกฎหมายก็สามารถทำได้เมื่อถามว่าพ.ต.ท.ทักษิณปรามาสว่า เด็ก 2 ไม่สามารถแก้ปัญหาเศรษฐกิจได้ นายอภิสิทธิ์ กล่าวว่า ไม่รู้ว่าหมายถึงใคร แต่ถ้าหมายถึงตนและนายกรณ์ จาติกวณิช รัฐมนตรีว่าการกระทรวงการคลัง คิดว่าการทำงานต้องให้เกียรติทุกคนและไม่สบประมาทใคร ที่สำคัญถ้าใครทำงานด้วยความซื่อสัตย์ ต้องให้กำลังใจ เพราะทำงานเพื่อประโยชน์ของประเทศชาติ
"การที่ท่านประกาศชักธงรบ ก็เข้าใจว่าสถานการณ์ของท่านว่าเป็นอย่างไร คงเป็นเรื่องที่เป็นปัญหาของท่านอยู่ แต่ผมก็ย้ำอีกครั้งว่าพร้อมให้ความเป็นธรรมทุกอย่าง และอยากให้กลับเข้ามาสู่ระบบ วันข้างหน้าถ้าอยากกลับมาเล่นการเมืองก็สามารถทำได้ " นายกรัฐมนตรี กล่าว
"สุเทพ"ยันรบ.ไม่มี"เสือหิว-เสือโหย"
นายสุเทพ เทือกสุบรรณ รองนายกรัฐมนตรี กล่าวว่า รัฐบาลไม่มีเสือหิวเสือโหยอย่างที่พ.ต.ท.ทักษิณพูด รัฐบาลทำหน้าที่อย่างดีที่สุดเพื่อแก้ปัญหาบ้านเมือง ที่ผ่านมาพ.ต.ท. ทักษิณก็พูดจารุนแรงทุกครั้งส่งผลต่อความรู้สึกของผู้คน จึงเป็นเรื่องที่พ.ต.ท.ทักษิณต้องรับผิดชอบ บางครั้งบอกว่าอยากกลับประเทศไทย แต่กลัวไม่ได้รับความยุติธรรม ทั้งที่กระบวนการยุติธรรมของไทยปฏิบัติต่อทุกคนอย่างเท่าเทียมกัน อดีตนายกฯ ก็ต้องยอมอยู่ภายใต้กฎหมายและกฎเกณฑ์ของสังคมไทยผู้สื่อข่าวถามว่า จะปล่อยให้พ.ต.ท. ทักษิณโฟนอินบ่อยๆ หรือไม่ และเกรงว่าจะกระทบต่อเสถียรภาพของรัฐบาลหรือไม่ นายสุเทพกล่าวว่า หากพ.ต.ท. ทักษิณพูดแล้ว ทำให้บ้านเมืองวุ่นวาย รัฐบาลก็ต้องพยายามชี้แจงว่าสิ่งที่พ.ต.ท. ทักษิณพูด ไม่ถูกต้อง เมื่อถามว่า วิเคราะห์คำพูดของพ.ต.ท.ทักษิณที่ว่าจะกลับมาเป็นนายกฯ อีกครั้งอย่างไร นายสุเทพกล่าวว่า ไม่ต้องวิเคราะห์ พ.ต.ท.ทักษิณชัดเจนพูดว่าท่านไม่ยอมแพ้ ท่านพยายามสู้ของท่านเรื่อย แต่ไม่ใช่เรื่องที่พูดแล้วจะเกิดขึ้นได้เอง อยู่ที่ประชาชนคนไทยทั้งประเทศว่าจะยอมรับหรือไม่ ขอให้คนไทยอย่าอหวาดวิตก ไม่ต้องกังวลใจใดๆ ถ้าพ.ต.ท. ทักษิณทำในสิ่งไม่ถูกต้อง นานๆ ไปประชาชนก็เบื่อหน่ายไปเอง ขณะที่ถ้ารัฐบาลทำแต่สิ่งที่ดีๆ ประชาชนก็จะนิยมรัฐบาลมากขึ้น
รับ"รบ."ลำบากเจอเกมใน-นอกสภา
เมื่อถามว่า คำประกาศสู้ของพ.ต.ท. ทักษิณจะทำให้รัฐบาลทำงานลำบากขึ้นหรือไม่ เนื่องจากส.ส. พรรคเพื่อไทยจะเดินเกมทั้งในและนอกสภา นายสุเทพกล่าวว่า ลำบากอยู่แล้ว รัฐบาลก็ต้องยอมรับว่ามันมีสถานการณ์ที่ยากลำบาก เป็นเรื่องที่รัฐบาลต้องแก้ไขต่อไป อย่างไรก็ตามไม่คิดว่าจะเกิดเหตุการณ์รุนแรง
"ตอนนี้อีกฝ่ายมีพรรคเพื่อไทย ดีทีวี กลุ่มคนเสื้อแดง เหล่านี้เป็นขบวนการเดียวกัน บริหารและสั่งการโดยคนกลุ่มเดียวกัน โดยมีเป้าหมายเพื่อล้มรัฐบาลและทำให้เกิดความวุ่นวาย เราก็ต้องแก้ไขปัญหากันไป ผมไม่ได้รู้สึกว่าเขาเป็นศัตรู แต่เรามีหน้าที่ดูแลบ้านเมืองให้สงบ" นายสุเทพกล่าวและว่า ขณะนี้ไม่มีการติดต่อขอเจรจากับพ.ต.ท.ทักษิณแล้ว คนที่ตนประสานเป็นคนใกล้ชิดกับพ.ต.ท.ทักษิณ แต่เมื่อได้รับแจ้งว่าไม่มีคนไปประสานต่อ จึงไม่พยายามต่อไป ขณะนี้การติดต่อจึงหยุดลง
ด้านนายสาทิตย์ วงศ์หนองเตย รัฐมนตรีประจำสำนักนายกรัฐมนตรี ให้สัมภาษณ์ถึงการโฟนอินของพ.ต.ท. ทักษิณ ว่า สิ่งที่ออกมาพูดเที่ยวนี้ คงเห็นว่า นายกฯไปเมืองดาวอส แล้วได้รับความมั่นใจจากต่างประเทศในระดับนานาชาติกลับมา คงพยายมแสดงออกบางสิ่งบางอย่าง อันนี้ก็เข้าใจได้ และรัฐบาลไม่มีเสือโหย ที่มีผลประโยชน์ทับซ้อนแล้วเอาเข้ากระเป๋าตัวเอง ไปสร้างความร่ำรวยให้กับตนเองกับพรรคพวก
"ภท."ชี้"แม้ว"พูดไม่กระทบเสียงอีสานนายศุภชัย โพธิ์สุ ส.ส.นครพนม พรรคภูมิใจไทย(ภท.) กล่าวว่า เข้าใจว่าพ.ต.ท.ทักษิณให้กำลังใจส.ส.พรรคเพื่อไทย เพราะขณะนี้รู้สึกท้อถอยที่ไม่ได้เป็นรัฐบาล ส่วนที่ประกาศจะกลับมาเป็นนายกฯ อีกนั้นต้องใช้เวลา โดยเฉพาะการพิสูจน์ความบริสุทธิ์ เกี่ยวกับคดีความต่างๆ ถ้าพิสูจน์ได้สามารถทำงานทางการเมืองต่อไปได้ "เชื่อว่า การโฟนอินของพ.ต.ท.ทักษิณ ครั้งนี้ คงไม่ส่งผลอะไรเกี่ยวกับพรรค หรือรัฐบาล และฐานเสียงประชาชนในพื้นที่อีสาน เพราะเมื่อการพิจารณางบประมาณกลางปีที่กระตุ้นเศรษฐกิจ ผ่านสภาเมื่อไหร่ ประชาชนก็จะไม่รู้สึกว้าแหว่ และจะไม่รู้สึกว่า สูญเสียอะไรไป โดยเฉพาะพ.ต.ท.ทักษิณ " นายศุภชัยกล่าว และว่า ที่พ.ต.ท.ทักษิณจะกลับมาตายที่อีนานนั้นคงทำลำบาก ไม่เชื่อว่าจะทำได้อย่างที่พูด
กห.ชี้"แม้ว"แค่ขวางรบ.โชว์ผลงาน
ด้าน พ.อ.จิตติสักก์ เจริญสมบัติ โฆษกกระทรวงกลาโหม กล่าวว่า การโฟนอินของพ.ต.ท.ทักษิณ เหมือนเดิม คงต้องการให้เกิดความมั่นใจแก่กลุ่มที่ให้การสนับสนุน คงเกิดขึ้นเฉพาะช่วงนี้และจะไม่ยาวนานนัก เพราะรัฐบาลเพิ่งออกนโยบาย แต่ยังไม่ทำให้เห็นผล ก็คงไม่อยากให้รัฐบาลทำสำเร็จตามเป้าหมาย เพราะหากรัฐบาลทำสำเร็จจะเรียกแรงศรัทธาจากกลุ่มผู้สนับสนุนได้ ซึ่งกองทัพไม่ลำบากใจการเคลื่อนไหวของ พ.ต.ท.ทักษิณ และภาพรวมคงไม่ส่งผลกระทบใด
พ.อ.จิตติสักก์ กล่าวว่า ในวันที่ 4 กุมภาพันธ์ นายสุเทพ เทือกสุบรรณ รองนายกรัฐมนตรีด้านความมั่นคง จะไปตรวจเยี่ยมกระทรวงกลาโหม โดยมีพล.อ.ประวิตร วงษ์สุวรรณ รัฐมนตรีว่าการกระทรวงกลาโหม ให้การต้อนรับ ทั้งนี้ ปกติไม่ค่อยมีรองนายกรัฐมนตรีด้านความมั่นคงมาตรวจเยี่ยมกระทรวง แต่คงเป็นการมาสร้างความคุ้นเคย คงไม่เกี่ยวกับเรื่องอื่น
ทบ.พึ่งพระช่วยเทศน์"รักชาติ-สถาบัน"
ที่กองบัญชาการกองทัพบก(ทบ.) พ.อ.หญิงศิริจันทร์ งาทอง รองโฆษก ทบ. แถลงภายหลังการประชุมผู้บังคับบัญชาหน่วยขึ้นตรง ประจำเดือนกุมภาพันธ์ว่า สำหรับนโยบายการสร้างความรักความสามัคคีแก่คนในชาติ ล่าสุด ทบ.ประสานสำนักงานพุทธศาสนาแห่งชาติ เสนอขอรับความอนุเคราะห์ให้มหาเถรสมาคมกำหนดเป็นมติไปยังวัด สำนักสงฆ์และพระสงฆ์ทั่วประเทศให้สอดแทรกคุณธรรมเรื่องความรัก ความสามัคคีของคนในชาติ และเทิดทูนสถาบันพระมหากษัตริย์ในการเทศน์วันสำคัญทางศาสนาตามโอกาส ขณะเดียวกันหน่วยทหารทั่วประเทศจะให้การสนับสนุนพระสงฆ์ในเรื่องนี้อย่างเต็มที่ รวมถึงการให้วิทยุกระจายเสียงกองทัพบกเผยแพร่กิจกรรมการบรรยายของคณะสงฆ์อย่างกว้างด้วย พ.อ.หญิงศิริจันทร์ กล่าวว่า ส่วนการชุมนุมของกลุ่มแนวร่วมประชาธิปไตยต่อต้านเผด็จการแห่งชาติ(นปช.) นั้น ที่ประชุมไม่ได้มีการพูดถึงเรื่องนี้ พล.อ.อนุพงษ์ เผ่าจินดา ผบ.ทบ.ไม่ได้พูดถึงเรื่องการชุมนุมของกลุ่มเสื้อแดงและเรื่องการเมืองใดๆ
 
 