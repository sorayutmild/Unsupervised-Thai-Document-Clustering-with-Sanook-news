สำนักข่าวต่างประเทศรายงานว่า นายสาวจี โธลาเกีย มหาเศรษฐีเจ้าของธุรกิจส่งออกเพชรชื่อของโลก เจ้าของกิจการ" Hrishikesh Exporters"สร้างความฮือฮาอย่างยิ่ง หลังจากได้ฉลองเทศกาลสำคัญทางศาสนาฮินดูที่เจ้าตัวนับถือ ด้วยการตบรางวัลให้แก่เหล่าพนักงานในบริษัท โดยแจกของมีค่าอย่างสุดหรูเป็นเงินรวมกว่า 8.51 ล้านดอลลาร์ (ราวกว่า 272 ล้านบาท) ประกอบด้วยรถยนต์ใหม่ เงินดาวน์ซื้อแฟลตที่อยู่อาศัย และเพขรจำนวนหลายพันดอลลาร์ รายงานระบุว่า การตบรางวัลดังกล่าวยังรวมทั้งพนักงานในบริษัทของภรรยาเขาด้วย โดยเจ้าตัวกล่าวว่า เราได้มอบรางวัลให้แก่เหล่าพนักงานที่อุทิศตนช่วยกันพัฒนาบริษัทร่วมกันมากว่าหลายปี คนเหล่านี้ได้เสียสละเพื่อให้บริษัทก้าวหน้า ซึ่งพวกเขาสมควรจะได้รับการตบรางวัล 
 
 นายสาวจีกล่าวว่า เราได้มอบเงินดาวน์ห้องพักอพาร์ทเมนต์ให้แก่พนักงาน 207 คน มอบรถ 491 คัน และมอบเพชรให้แก่พนักงาน 500 คน โดยเงินดาวน์อพาร์ทเมนต์มอบให้กับพนักงานที่ไม่มีที่พัก ส่วนรถ มอบให้กับพนักงานที่มีบ้านอยู่แล้ว แต่ไม่มียานพาหนะ ส่วนเพชร มอบให้กับพนักงานบางคน ให้เขาใช้เป็นของขวัญมอบให้แก่ภรรยา ในฐานะภรรยาพวกเขาได้ช่วยสนับสนุนโดยทางอ้อมให้พนักงานของเราทุ่มเทการทำงานอย่างเต็มที่ให้แก่บริษัท "บริษัทมีกำไรเพราะพวกคุณ ถ้าพวกคุณมีความสุข กิจการเราก็ย่อมจะก้าวหน้าไปได้ ฉะนั้นพวกคุณจึงควรร่วมได้รับกำไรจากผม"เขากล่าว ด้านลูกจ้างบางรายถึงกับตื้นตันกับการตบรางวัลครั้งนี้ โดยรายหนึ่งซึ่งทำงานเพียง 2 ปีบอกว่า เขาไม่อาจบรรยายคำพูดได้ การแจกเพชรให้เขาไม่เพียงแค่มันเป็นสิ่งประเมินค่าไม่ได้ แต่ยังแสดงถึงว่าเจ้านายของเขามีความใส่ใจต่อเขาและลูกจ้างคนอื่น ๆ เพียงใด รายงานระบุว่า การตบรางวัลนี้ได้ครอบคลุมพนักงานกว่า 1,200 จากพนักงานทั้งหมด 7,500 คน ที่ได้ทุ่มเทช่วยเหลือให้บริษัททำกำไรในช่วงที่ผ่านมา และถือเป็นครั้งล่าสุดจากในช่วงหลายปีที่ผ่านมาที่มหาเศรษฐีผู้นี้มีธรรมเนียมตบรางวัลให้แก่พนักงานในทุก ๆ ปี แต่สำหรับปีนี้ถือว่าพิเศษและอลังการมากกว่าที่ผ่านมาด้วย ทั้งนี้ สำหรับบริษัท"Hrishikesh Exporters"ถือเป็นหนึ่งในบริษัทผู้ส่งออกเพชรรายใหญ่ของโลก และยังมีสำนักงานในสหรัฐ เบลเยี่ยม และจีน ด้วย  