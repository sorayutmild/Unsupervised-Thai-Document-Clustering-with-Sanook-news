ตั้งแต่เริ่มก่อตั้งในปี 2552 ธุรกิจ BTTR (ออกเสียงว่า เบทเทอร์) หรือฟาร์มเห็ดในเมืองแบบยั่งยืนที่ปลูกเห็ดรสเลิศด้วยกากกาแฟก็เติบโตอย่างรวดเร็ว พร้อมกับรายได้ประมาณ 5 ล้านเหรียญสหรัฐ
เมื่อครั้งที่ชื่อของ Nikhil Arora นักธุรกิจเชื้อสายอินเดียอเมริกันวัย 28 ปี ผู้ร่วมก่อตั้ง Back to the Roots (BTTR) ในแคลิฟอร์เนียได้ตีพิมพ์ในนิตยสาร Forbes ในหัวข้อ “30 under 30” ที่เขียนถึงลิสต์ของผู้ประกอบการดาวรุ่งจาก15 สาขาที่มีอายุต่ำกว่า 30 ปี ในปี 2555 นั้น เขาก็วางแผนที่จะไปเปิดตลาดในอินเดีย

ขณะนี้ Arora กำลังมองหาหุ้นส่วนในประเทศอินเดียเพื่อเปิดตัวผลิตภัณฑ์นวัตกรรม 2 ชิ้นสำหรับผู้ที่อาศัยในบ้าน ซึ่งก็คือ “Mushroom Kit” สำหรับปลูกเห็ด และ “AquaFarm” สำหรับปลูกผักกาดหอม กะเพรา สะระแหน่ และข้าวสาลี หลังจากที่สินค้าทั้งสองนี้ได้เขย่าร้านค้าในสหรัฐอเมริกากว่า 10,000 แห่ง ตามด้วยยุโรปและออสเตรเลียมาแล้ว

“หุ้นส่วนดังกล่าวจะมีหน้าที่นำเข้าและทำตลาดให้กับสินค้า ในระยะยาวอาจกลายเป็นผู้ผลิตด้วยหากตลาดมีความต้องการสินค้าเพิ่มสูงขึ้น ซึ่งจะช่วยสร้างผลกระทบอย่างใหญ่หลวงต่อชุมชนในอินเดียได้” เขากล่าว

ตั้งแต่เริ่มก่อตั้งเมื่อปี 2552 ธุรกิจ BTTR ก็เติบโตอย่างรวดเร็ว พร้อมกับรายได้ราวๆ 5 ล้านเหรียญสหรัฐ Arora จำได้ว่าเพื่อนร่วมชั้นของเขา Alejandro Velez และตัวเขาเองกำลังจะจบการศึกษาจาก University of California, Berkeley และจะทำงานในธนาคารเพื่อการลงทุนและให้คำปรึกษา

“ระหว่างการบรรยาย ศาสตราจารย์บอกว่า เราสามารถปลูกเห็ดรสเลิศด้วยกากกาแฟรีไซเคิลได้ 100 เปอร์เซ็นต์ เราทึ่งมาก แล้วเราก็ได้กลายมาเป็นเพื่อนคู่ค้าทางธุรกิจและผู้ประกอบการในที่สุด หลังจากการทดลองและทดสอบมากมาย เราได้พัฒนาระบบที่เหมาะสำหรับการปลูกเห็ดด้วยกากกาแฟ และหลังจากที่เชฟชื่อดังยืนยันว่าเห็ดของเรา ‘อร่อย’ แล้ว เราจึงเปิดตัว Back to the Roots ขึ้นในปี 2552” เขาเล่าถึงที่มาของไอเดีย

บริษัทเริ่มจากการส่งเห็ดสดๆ รสเลิศราว 500 ปอนด์ต่อสัปดาห์ ให้กับร้านขายของออร์แกนิคอย่าง Whole Foods และร้านอื่นๆ ทั่วภาคเหนือของแคลิฟอร์เนีย ต่อมาเริ่มได้รับการสอบถามจากเพื่อนๆ และลูกค้าว่าพวกเขาจะปลูกเห็ดไว้ที่บ้านได้อย่างไร หุ้นส่วนจึงเริ่มคิดถึงรูปแบบธุรกิจ และพัฒนาชุด Kit ที่ช่วยให้ลูกค้าปลูกเห็ดได้อย่างยั่งยืนภายในบ้านของตัวเองในเวลาเพียงไม่กี่วัน

“สินค้าตัวนี้ฮิตมากในกลุ่มผู้บริโภคเราจึงขยายตลาด” Arora กล่าว

เขาเสริมว่า ผลิตภัณฑ์ตัวที่สองที่เป็นชุดเพาะปลูกด้วยน้ำ เป็นถังพลาสติกขนาด 3 แกลลอน ซึ่งเมื่อเติมน้ำจนเต็มจะสามารถปลูกผักกาดหอม กะเพรา สะระแหน่ และต้นอ่อนข้าวสาลีไว้ด้านบน ในขณะที่ด้านล่างจะเป็นอ่างปลาที่จะดูดเอาแอมโมเนียจากของเสียของปลาขึ้นไปเป็นปุ๋ยสำหรับพืช ด้วยกฎง่ายๆ ที่ว่า ปลาให้อาหารพืชและพืชทำให้น้ำสะอาด

Arora ย้ำว่าเมื่ออาหารส่วนใหญ่ของเราไม่ใช่อาหารออร์แกนิค และยังปนเปื้อนด้วยสารกำจัดศัตรูพืช ดังนั้นเราจึงควรหันไปบริโภคอาหารออร์แกนิค วิสัยทัศน์ของ BTTR ในอีก 5-10 ปี ก็คือ เป็นแบรนด์ที่ได้รับการยอมรับจากผู้ที่เกิดระหว่างปี 1982 ไปจนถึงต้นยุค 2000 และเป็นแบรนด์ที่เมื่อคนในครอบครัวนึกถึงอาหารแล้ว ถ้าไม่ได้เป็นผู้บริโภคก็ต้องเป็นผู้เพาะปลูกเอง

เรียบเรียงจาก www.business-standard.com