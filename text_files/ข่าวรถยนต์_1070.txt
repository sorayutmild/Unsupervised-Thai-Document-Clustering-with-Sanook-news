     All-new Toyota Avanza 2022 ใหม่ มีภาพหลุดปรากฏในโชว์รูมแห่งหนึ่งที่ประเทศอินโดนีเซีย ปรับดีไซน์หรูหราน่าใช้ยิ่งขึ้น คาดใช้ขุมพลังเบนซินเทอร์โบ 1.0 ลิตร หรือเครื่องยนต์เบนซิน 1.2 ลิตรในรุ่นเริ่มต้น คาดเตรียมเปิดตัวในอีกไม่ช้านี้
autonetmagz.com
     แม้ว่า Toyota Avanza ในบ้านเราจะไม่ได้รับความนิยมมากเท่ารถรุ่นอื่นๆ ของโตโยต้า แต่สำหรับตลาดอินโดนีเซียมีความต้องการรถยนต์ประเภทนี้สูงมาก จึงได้มีการพัฒนาต่อเนื่องมาจนถึงรุ่นใหม่ล่าสุดที่เพิ่งปรากฏภาพหลุดออกมานี้ โดยมีจุดเด่นอยู่ที่การหันไปใช้แพล็ตฟอร์ม DNGA หรือ Daihatsu New Global Architecture ร่วมกับ Toyota Raize และ Daihatsu Rocky ในปัจจุบัน
     จากภาพจะเห็นได้ว่า All-new Toyota Avanza โฉมใหม่ ถูกพัฒนาให้มีรูปลักษณ์กระเดียดไปทางเอสยูวีมากขึ้น ด้วยฝากระโปรงหน้าที่ยื่นยาว ตัวถังที่ยืดความยาวฐานล้อมากขึ้นกว่าเดิม พร้อมด้วยดีไซน์ด้านหน้าที่เน้นเส้นสายเฉียบคม ไม่ว่าจะเป็นไฟหน้า LED ที่ถูกตกแต่งด้วยแถบโครเมียม, กระจังหน้าสีดำขนาดใหญ่ และกันชนหน้าที่ออกแบบให้ดูมีมิติมากยิ่งขึ้น
     ขณะที่ไฟท้ายถูกออกแบบในแนวนอนพร้อมแถบ LED พาดยาวเชื่อมเข้าหากันทั้งสองข้าง กันชนท้ายที่ถูกตกแต่งส่วนล่างด้วยสีเงิน และล้ออัลลอยสีทูโทนขนาด 17 นิ้ว อีกทั้งยังแสดงให้เห็นถึงสัญลักษณ์ “VELOZ” ซึ่งถือเป็นเวอร์ชันสปอร์ตของ Avanza ในตลาดอินโดนีเซีย จึงเป็นไปได้ว่ารูปลักษณ์ของ Avanza รุ่นปกติอาจแตกต่างไปจากนี้
autonetmagz.com
     ภายในห้องโดยสารถูกปรับปรุงเพิ่มความพรีเมียมขึ้นอย่างเห็นได้ชัด โดดเด่นด้วยหน้าจออินโฟเทนเมนท์วางตัวอยู่เหนือแผงคอนโซล เบาะนั่งหุ้มด้วยวัสดุหนังแบบมีรูระบายอากาศ ทั้งยังถูกตกแต่งห้องโดยสารแบบทูโทนที่ช่วยให้ดูพรีเมียมมากขึ้น มาพร้อมปุ่มที่คาดว่าจะเป็นเบรกมือไฟฟ้าใกล้กับคันเกียร์ ส่วนเบาะนั่งแถวที่ 2 สามารถปรับเลื่อนขึ้นหน้า-หลังเพื่อเพิ่มพื้นที่วางขาให้กับผู้โดยสารแถวที่ 3 พร้อมทั้งติดตั้งหน้าจอความบันเทิงเหนือเพดาน รวมถึงช่องชาร์จไฟแบบ USB มาให้ด้วย
     ขณะที่ระบบความปลอดภัยของ Toyota Avanza ใหม่ จะถูกติดตั้งระบบความปลอดภัยขั้นสูงมาให้เป็นครั้งแรก โดยทำงานผ่านกล้องจำนวน 2 ตัวที่ถูกติดตั้งไว้บริเวณกระจกบังลมหน้า ซึ่งคาดว่าจะมีฟังก์ชันมาตรฐานอย่างระบบช่วยเบรกอัตโนมัติ, ระบบควบคุมความเร็วแบบแปรผันตามคันหน้าอัตโนมัติ, ระบบป้องกันรถออกนอกเลนโดยไม่ตั้งใจ และระบบช่วยประคองรถให้อยู่กลางเลน เป็นต้น
     ด้านขุมพลังของ Toyota Avanza 2022 ในตลาดอินโดนีเซียคาดว่าจะถูกติดตั้งเครื่องยนต์เบนซิน 4 สูบ ขนาด 1.2 ลิตร กำลังสูงสุด 88 แรงม้า (PS) ในรุ่นเริ่มต้น และเครื่องยนต์เบนซินเทอร์โบ 3 สูบ ขนาด 1.0 ลิตร กำลังสูงสุด 98 แรงม้าในรุ่นบน และมีความเป็นไปได้ว่าจะมีเครื่องยนต์ไมลด์ไฮบริด 1.2 ลิตรให้เป็นทางเลือกด้วย
autonetmagz.com
     ปัจจุบันยังไม่มีกำหนดการเปิดตัว All-new Toyota Avanza ออกมา แต่เมื่อดูจากภาพหลุดที่ปรากฏแล้วคงอีกไม่นานแน่นอน
 