ความคืบหน้าเหตุเด็กหญิงวัย 13 ปี ดิ่งคอนโดเสียชีวิต พบตั้งครรภ์ได้ 1 เดือน ก่อนตายส่งแชทสุดท้ายหาเพื่อน แฟนหนุ่มช็อกฝันว่าแฟนสาวหายตัวไปก่อนทราบข่าวร้าย
จากกรณีเมื่อเวลา 00.30 น. (16 พ.ย.) สน.หัวหมาก เกิดเหตุ ด.ญ.เอ (นามสมมมุติ) อายุ 13 ปี ตกจากที่สูงภายในคอนโดแห่งหนึ่ง ซอยรามคำแหง 1 แขวงและเขตสวนหลวง กรุงเทพฯ เสียชีวิตคาที่ ท่ามกลางความโศกเศร้าเสียใจอย่างหนักของผู้เป็นแม่
>> เด็กหญิงวัย 13 ปี ดิ่งคอนโดดับต่อหน้าแม่ โพสต์เศร้าอำลา-บอกกำลังท้อง
ล่าสุด (16 พ.ย.) รายการข่าวเช้าวันหยุด ช่อง 3 เปิดเผยว่า จากการสอบถาม เพื่อนสนิทแม่ผู้ตาย เล่าว่า ก่อนเกิดเหตุ ผู้ตายเพิ่งเดินทางมาถึงห้องพัก ก่อนมีปากเสียงกับผู้เป็นแม่ จากนั้นผู้ตายได้วิ่งหนีออกจากห้องพักชั้น 6 ขึ้นไปยังดาดฟ้าชั้น 12 ทำให้ผู้เป็นแม่ได้วิ่งตามขึ้นไป พบว่าลูกสาวกำลังจะกระโดดลงมา จึงเข้าไปช่วยเหลือแต่ไม่ทัน
เพื่อนแม่ผู้ตาย บอกอีกว่า ที่ผ่านมาตนเคยแนะนำแม่ผู้ตายให้ล็อกห้อง เพื่อไม่ให้ผู้ตาย ออกไปภายนอก เนื่องจากผู้เป็นแม่ไม่สามารถดูแลได้ เนื่องด้วยผู้ตาย มีพฤติกรรมติดเพื่อน อีกทั้งที่ผ่านมาทราบว่าติดยาเสพติด เกรงว่าจะเป็นอันตราย เพราะครอบครัวนี้อยู่กันเพียง 2 คน แม่ลูก และมีปากเสียงกันบ่อยครั้ง
ด้าน เพื่อนรุ่นพี่ของผู้เสียชีวิต เล่าว่า ก่อนเกิดเหตุ ผู้ตายได้ส่งไข้อความไปหาเพื่อน เมื่อเวลา 23.55 น. ที่ผ่านมา โดยบอกว่า "กูไปแล้วนะ กูรักมึง" กระทั่งเพื่อนตนโทรศัพท์มาหาว่าน้องได้กระโดดตึกเสียชีวิต จึงรีบเดินทางมาดูที่เกิดเหตุ จนพบว่าน้องเสียชีวิตจริง

เพื่อนรุ่นพี่ บอกอีกว่า ตนสนิทสนมกับผู้ตายมาจากเฟซบุ๊ก มาได้ประมาณ 3-4 ปี ในฐานะเป็นรุ่นพี่ ที่ผ่านมา ผู้ตายมักบ่นว่ามีปัญหาครอบครัว ล่าสุด น้องได้ตั้งครรภ์ได้ประมาณ 1 เดือน หนำซ้ำยังชื่นชอบไปปาร์ตี้ ตลอดจนติดยาเสพติด อีกทั้งเมื่อ 3-4 เดือนที่ผ่านมา ได้เที่ยวผับแล้วถูกคนวางยาเสียสาวจนต้องหามส่งโรงพยาบาล
ขณะที่ แฟนหนุ่มผู้ตาย กล่าวว่า เมื่อกลางดึกที่ผ่านมาตนได้ฝันร้ายว่าผู้ตายหายตัวไป และตนพยายามตามหาแต่ไม่พบ กระทั่งมีเพื่อนโทรศัพท์มาบอกว่าแฟนตนเสียชีวิตแล้ว ตนยังไม่คิดว่าเป็นจริง จนมาที่เกิดเหตุ และยอมรับไม่ได้ รู้สึกเสียใจมาก อีกทั้ง 3-4 วันที่ผ่านมา ผู้ตายเพิ่งจะมาบอกว่าตั้งครรภ์ โดยระยะหลังมานี้ผู้ตายมักบ่นว่าเครียด หลายๆ เรื่องเกี่ยวกับครอบครัวด้วย