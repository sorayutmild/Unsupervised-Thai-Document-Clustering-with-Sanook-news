รถหรูเฟอร์รารี่พุ่งชนท้ายฮอนด้า ซิตี้ อย่างแรง บนสะพานภูมิพล 1 สภาพพังยับ มีผู้ได้รับบาดเจ็บ 3 คน รวมทายาท "เอ.พี. ฮอนด้า"
เมื่อกลางดึกที่ผ่านมา เกิดอุบัติเหตุ รถหรูเฟอร์รารี่ สีเหลือง รุ่น เอฟ 355 ทะเบียน ฐน 355 กรุงเทพมหานคร พุ่งชนท้ายรถเก๋ง ฮอนด้า ซิตี้ ทะเบียน กน 7747 นครสวรรค์ บนสะพานภูมิพล 1 สภาพรถพังเสียหายยับเยิน และมีผู้ได้รับบาดเจ็บ 3 ราย ซึ่งเจ้าหน้าที่ได้ช่วยเหลือนำส่งโรงพยาบาลบำรุงราษฎร์แล้ว โดยมีรายงานว่าผู้ได้รับบาดเจ็บ 2 คน ที่นั่งมาในรถเฟอร์รารี่ คันเกิดเหตุคือ นายเอกภัทร พรประภา อายุ 34 ปี ทายาทบริษัท เอ.พี. ฮอนด้า และนายเกรียงศักดิ์ สุริยบูรพกูล อายุ 30 ปี
เบื้องต้น สอบสวนพยานเห็นเหตุการณ์ เล่าว่า ก่อนเกิดเหตุเห็นรถหรูเฟอร์รารี่ สีเหลืองและสีดำ ขับแข่งกันมาบนถนนพระราม 3 มุ่งหน้าสุขสวัสดิ์ แต่เมื่อมาถึงบริเวณที่เกิดเหตุรถเฟอร์รารี่ สีดำ ได้หักหลบรถเก๋ง ฮอนด้า ซิตี้ ที่อยู่ในช่องทางขวา ทำให้รถเฟอร์รารี่ สีเหลือง ที่ขับตามมามองไม่เห็น และพุ่งชนท้ายรถเก๋ง ฮอนด้า ซิตี้ อย่างแรง ส่วนรถเฟอร์รารี่ สีดำ ได้ชะลอดูเหตุการณ์สักครู่หนึ่ง ก่อนขับรถหลบหนีไป
ทั้งนี้ พนักงานสอบสวน สน.บางโพงพาง อยู่ระหว่างรอสอบปากคำผู้ได้รับบาดเจ็บ รวมถึงจะได้มีการตรวจสอบภาพจากกล้องวงจรปิดบนสะพานภูมิพล เพื่อดูว่ารถเฟอร์รารี่ทั้ง 2 คัน มีการขับแข่งกันมาจริงหรือไม่ เพื่อหาสาเหตุของการเกิดอุบัติเหตุที่แท้จริง และดำเนินการตามกฎหมายต่อไป
อย่างไรก็ตาม มีรายงานว่าหลังเกิดเหตุเจ้าหน้าที่ได้ทำการเคลื่อนย้ายรถ เพื่อไปเก็บไว้ยังสถานที่เก็บของกลางของ สน.บางโพงพาง ซึ่งอยู่ใต้ทางด่วนสาธุประดิษฐ์ แต่ระหว่างนั้นได้มีชาย 2 คน เข้ามาเจรจา เพื่อขอนำรถเฟอร์รารี่ สีเหลือง ไปเก็บไว้ที่อื่น แต่เจ้าหน้าที่ไม่ยินยอม เนื่องจากอยู่ระหว่างการสอบสวนดำเนินคดี