
(28 มิ.ย.) ในโลกออนไลน์ได้มีการเผยแพร่คลิปวีดีโอนาที เจ้าหน้าที่ตำรวจกองปราบปรามเข้าควบคุมตัว พ.ต.ท.บรรยิน ตั้งภากรณ์ อดีตรมช.พาณิชย์ ผู้ต้องหาตามหมายจับศาลพระโขนง คดีฆ่านายชูวงษ์ แซ่ตั๊ง นักธุรกิจชื่อดัง โดยจับกุมได้ที่บ้านพักใน อ.ปากช่อง จ.นครราชสีมา
ซึ่งขณะเข้าจับกุมพบว่า พ.ต.ท.บรรยิน อยู่กับ น.ส.อุรชา วชิรกุลฑล หรือ น้องป้อนข้าว สาวโบรกเกอร์บริษัทหลักทรัพย์แห่งหนึ่ง และได้รับการโอนหุ้นจากนายชูวงษ์ มูลค่ากว่า 30 ล้านบาท ซึ่งเจ้าตัวอ้างว่าเป็นการให้โดยสเน่หา 
ก่อนหน้านี้ ศาลอาญากรุงเทพใต้ ได้อนุมัติออกหมายจับ พ.ต.ท.บรรยิน, น.ส.ศรีธรา พรหมมา, น.ส.อุรชา วชิรกุลฑล และน.ส.กัณฑนา ศิวาธนพล ในความผิดร่วมกันลักทรัพย์และรับของโจร ปลอมเอกสารและใช้เอกสารปลอม ในคดีโอนหุ้นมูลค่ากว่า 300 ล้านบาท เมื่อวันที่ 24 ส.ค.2558 
ด้าน นางวันเพ็ญ ธนธรรมสิริ พี่สาวของนายชูวงษ์ ระบุว่า การที่ตำรวจสามารถจับกุมตัว พ.ต.ท.บรรยิน ได้ที่เขาใหญ่ พร้อม น.ส.อุรชา ก็สามารถพิสูจน์ได้ว่า น.ส.อุรชา เป็นภรรยาน้อยของใครกันแน่
ทั้งนี้ การจับกุม พ.ต.ท.บรรยิน เกิดขึ้นเพียงไม่กี่วันหลังจากวันครบรอบ 1 ปีการเสียชีวิตของนายชูวงษ์ ซึ่งเมื่อวันที่ 26 มิ.ย.ที่ผ่านมา ญาติได้ทำบุญครบรอบ 1 ปี