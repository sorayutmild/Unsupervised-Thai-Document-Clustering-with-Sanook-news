รู้หรือไม่ อักษร i บน iPhone ย่อมาจากอะไร ?
[30-เมษายน-2556] iPhone - เชื่อได้เลย คำถามจากหัวข้อข้างต้น คงจะมีหลายท่านสงสัยอยู่ไม่น้อยว่า ตัวอักษร i ที่อยู่ข้างหน้าผลิตภัณฑ์ของ Apple ไม่ว่าจะเป็น iMac, iPad, iPhone, iPod touch และอื่นๆ มาจากคำว่าอะไร และมีที่มาอย่างไร บางท่านอาจจะเคยได้ยินมาว่า i นั้น ย่อมาจาก internet หรือ individual แต่สำหรับ Mike Elgan นักเขียนจากเว็บไซต์ cultofmac ได้เผยว่า iPhone รุ่นใหม่ที่กำลังจะเปิดตัว หรือ iPhone 5S (ไอโฟน 5S) นั้น ตัวอักษร i ย่อมาจากคำว่า identity หรือแปลเป็นไทยก็คือ เอกลักษณ์ครับ

โดยคำว่า identity ไม่ได้หมายถึงเฉพาะ การออกแบบตัวเครื่องเท่านั้น แต่รวมไปถึงเทคโนโลยี หรือนวัตกรรมต่างๆ ด้วย ยกตัวอย่างเช่น ข่าวลือต่างๆ ที่เกี่ยวกับ iPhone 5S ในช่วงนี้ ไม่ว่าจะเป็นเรื่องของ ระบบสแกนลายนิ้วมือ ที่คาดกันว่า น่าจะถูกนำมาใช้บน iPhone 5S หรือเทคโนโลยี NFC ที่จะเริ่มใช้บน iPhone 5S เป็นรุ่นแรก เป็นต้น ซึ่งสิ่งเหล่านี้ ถือว่า เป็นสิ่งที่ทำให้ iPhone 5S มีลักษณะพิเศษเฉพาะตัว จึงทำให้ตัวอักษร i นั้น หมายถึง identity นั่นเอง
Mike Elgan เผยว่า ถ้าหากโลกโซเชียลเน็ตเวิร์ค อย่าง Facebook หรือ Google+ อยู่ไม่รอด แต่เค้าเชื่อว่า Apple จะสามารถสร้างความสำเร็จต่อไปได้อย่างแน่นอน เพราะอะไรน่ะหรือครับ ?? เพราะว่า Apple มักจะมองการณ์ไกลเสมอ สิ่งที่ Apple ได้คิดค้นไม่ได้หมายถึงสิ่งที่ใช้ได้แค่ปีหรือ 2 ปี แต่สามารถต่อยอดและพัฒนาไปได้เรื่อยๆ นั่นเอง ต่างจาก social network ที่เน้นความนิยม ณ จุดนั้น เมื่อหมดยุคก็ค่อยค้นหาหนทางกันต่อไป
นอกจากนี้ Mike ยังเชื่อว่า นวัตกรรมที่ Apple ได้คิดค้นให้กับ iPhone นั้น จะถูกต่อยอดไปยัง iMac และ iPad ด้วย โดยเฉพาะ NFC และระบบสแกนนิ้วมือ ที่ตอนนี้ยังไม่มีข้อมูลว่า จะสามารถใช้งานอะไรได้บ้าง แต่คาดว่า น่าจะมีการรวมฟีเจอร์ 2 อย่างนี้เข้าด้วยกัน
สนับสนุนเนื้อหา : techmoblog