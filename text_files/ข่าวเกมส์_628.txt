Harvest Moon ยังไม่ตาย ทำภาคใหม่เองแล้ว ไม่ง้อ Marvelous
Harvest Moon The Lost Valley
ดูเหมือนความสัมพันธ์ที่มีต่อกันมายาวนานระหว่าง Marvelous กับ Natsume คงขาดสะบั้นไปแล้ว แม้จะไม่ได้มีประกาศเลิกทางอย่างเป็นทางการ แต่ในฐานะคนที่อยู่เล่นเกมของทั่งคู่มานานมันรู้สึกได้ เพราะที่ผ่านมานั้น เกมส์ Bokujou Monogatari ของ Marvelous ก็คือเกมส์ Harvest Moon ของ Natsume มาโดยตลอด ซึ่งตลอดเวลาที่ผ่านมานั้นคนคิดว่ามันเป็นเกมเดียวกันไปแล้ว เพราะทาง Natsume สาขาอเมริกา จะนำเอาเกมส์ Bokujou Monogatari ของ Marvelous มาแปลภาษาอังกฤษเป็นเกมส์ Harvest Moon เสมอๆ แต่ตอนนี้บริษัทที่รับหน้าที่แปลเกมปลูกผักจาก Marvelous กลับกลายเป็นบริษัท Xseed แทนแล้ว ทำให้เกมปลูกผัก Bokujou Monogatari เปลี่ยนชื่อไปเป็น Story of Seasons แทน ส่วน Harvest Moon ของ Natsume นั้นใช้วิธีพัฒนาภาคใหม่ขึ้นเองแทน ในชื่อว่า Harvest Moon The Lost Valley ลงเครื่อง 3DS เช่นกัน
จริงๆความสัมพันธ์ของ Marvelous และ Natsume เริ่มขาดลงตั้งแต่เกมส์ Rune Factory 4 ของ 3DS แล้วเพราะที่ผ่านมา Natsume นำเข้า Rune Factory มาแปลอังกฤษโดยตลอด แต่พอ Rune Factory 4 กลับกลายเป็นของ Xseed แทน และเริ่มชัดเจนยิ่งขึ้น เมื่อ Xseed ได้สิทธิ์ในการนำ Bokujo Monogatari: Tsunagaru Shintechi มาแปลเวอร์ชั่นภาษาอังกฤษด้วย และใช้ชื่อใหม่ว่า Story of Seasons แทน เพราะชื่อ Harvest Moon เป็นลิขสิทธิ์ของ Natsume
ดังนั้นจึงสรุปให้แฟนๆเกมปลูกผักเข้าใจเลยว่า ต่อไปนี้ Harvest Moon ไม่ใช่นิทานบ้านไร่ Bokujou Monogatari อย่างที่เคยเป็นแล้ว แต่จะเป็นเกมปลูกผักแบบใหม่ที่ทาง Natsume สร้างขึ้นเอง ไม่เหมือนของเก่าๆที่ผ่านมา ส่วนนิทานบ้านไร่ Bokujou Monogatari กลายเป็น Story of Seasons แทน ตราบใดที่ Xseed ยังนำเข้ามาแปลแทน Natsume 
Harvest Moon: The Lost Valley จะเป็นภาคใหม่ที่ทางทีม Natsume สร้างขึ้นเอง ซึ่งจะมีการเปลี่ยนแปลงตัวเกมครั้งใหญ่ โดยใช้การเล่นเป็น 3D เต็มรูปแบบ และใช้ระบบ Custom ให้ผู้เล่นสามารถดัดแปลงตกแต่ง เพิ่มเติม ทุกอย่างในฟาร์มได้ตามใจชอบ ซึ่งการที่ Harvest Moon ตอนนี้ไม่ใช่การนำเอาเกมญี่ปุ่นมาแปลแล้ว ทำให้ทาง Nutsume ใส่รูปแบบการเล่นใหม่ๆเข้าไปได้เต็มที่ด้วยตัวเอง แต่ว่าทีมงานสร้าง Harvest Moon: The Lost Valley นี้จริงๆแล้วก็เป็นทีมงานที่ทำ  Harvest Moon: A New Beginning ภาคที่แล้วด้วย ซึ่งเป็นภาคแรกที่มีระบบ Custom ได้ตามใจ





Harvest Moon: The Lost Valley จะคล้ายกับ Harvest Moon: A New Beginning เพราะมีทีมงานเดียวกันบางส่วนมาทำ
ตอนนี้ยังไม่มีภาพ Harvest Moon: The Lost Valley ให้ดูกัน มีแค่โลโก้ เพราะ Natsume จะเปิดตัวทางการในงาน E3 2014 นี้
หมายเหตุ: จริงๆแล้ว Natsume เป็นบริษัทเกมของคนญี่ปุ่นนะ แต่เอาดีทางด้านทำเกมเวอร์ชั่นอังกฤษขายในอเมริกา และงานนี้คุณ Yasuhiro Wada ผู้ให้กำเนิดเกม Bokujou Monogatari ไม่มีส่วนเกี่ยวข้องกับทั้งสองเกมแล้วนะ ส่วน Marvelous นั้นตัง้แต่ผนึกรวมเป็นบริษัท Marvelous AQL ก็เลยทำให้ได้ Xseed เป็นบริษัทลูกด้วย ทำให้ต่อไปนี้ คงไม่ใช้บริการ Natsume ทำเวอร์ชั่นอังกฤษแล้ว แต่ให้ Xseed ทำแทนนั่นเอง