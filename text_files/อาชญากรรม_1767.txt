ตำรวจรวบตัวชายวัย 49 ปี สารภาพข่มขืนแล้วฆ่าชิงทรัพย์ น้องนิหน่า สาววัย 15 ปี ก่อนจัดฉากทิ้งศพที่ร่องกลางถนน
จากกรณี ตำรวจ สภ.บางกล่ำ ได้รับรายงานมีเหตุพบศพ นางสาวอริศรา หรือ น้องนิหน่า อายุ 15 ปี เสียชีวิตอยู่บริเวณร่องกลางถนนเพชรเกษม สายเอเชียตัดนิคมอุตสาหกรรม ตำบลท่าช้าง อำเภอบางกล่ำ จังหวัดสงขลา 
ล่าสุด วันนี้ (1 มี.ค.) ตำรวจภูธรภาค 9 ได้แถลงข่าวจับกุม นายประถม อายุ 49 ปี ผู้ต้องหา หลังให้การรับสารภาพว่า ตนเองเป็นผู้ก่อเหตุ โดยการขับรถเฉี่ยวชนรถมอเตอร์ไซค์ของน้องนิหน่า จนตกคูน้ำกลางถนน แล้วทำร้ายโดยการชกท้อง 3 ครั้ง แล้วข่มขืนจนสำเร็จความใคร่ แล้วชิงเอากระเป๋าสะพายของผู้ตายได้เงินสด 1,300 บาท
จากนั้นใช้เหล็กสำหรับใช้เปลี่ยนล้อรถ ตีที่ใบหน้าของผู้ตาย ประมาณ 2-3 ครั้ง จนเสียชีวิต แล้วนำรถมอเตอร์ไซค์ของผู้ตายมาทับศพบริเวณใบหน้าและลำตัวท่อนบน เพื่อให้ดูว่าเป็นการเกิดอุบัติเหตุ
หลังเกิดเหตุได้ถอดเสื้อแจ็คเก็ตของผู้ตายเพื่อมาเช็ดน้ำอสุจิของตน แล้วนำไปทิ้งในเขตตำบลคูหาใต้ อำเภอรัตภูมิ จังหวัดสงขลา ส่วนเหล็กที่ใช้ตีผู้ตายได้ล้างคราบเลือดแล้วเก็บไว้ในช่องเก็บของ หลังเบาะนั่งข้างคนขับ
ทั้งนี้ นายประถม ถูกแจ้งข้อหาข่มขืนกระทำชำเราผู้อื่นโดยใช้กำลังประทุษร้ายและเป็นเหตุให้ผู้อื่นถึงแก่ความตาย, ชิงทรัพย์ในเวลากลางคืนเป็นเหตุให้ผู้อื่นถึงแก่ความตาย โดยใช้ยานพาหนะ เพื่อสะดวกแก่การกระทำผิด หรือพาทรัพย์นั้นไปหรือเพื่อให้พ้นการจับกุมหรือรับของโจร และฆ่าผู้อื่นเพื่อปกปิดความผิดอื่นของตน หรือเพื่อหลีกเลี่ยงให้พ้นอาญาในความผิดอื่นที่ตนได้กระทำไว้
กรณีดังกล่าวสืบเนื่องจาก เมื่อช่วงเช้าวันที่ 27 ก.พ.ที่ผ่านมา มีการพบศพ นางสาวอริศรา หรือ น้องนิหน่า อายุ 15 ปี โดนรถมอเตอร์ไซค์ล้มทับร่างอยู่ คล้ายประสบอุบัติเหตุ ที่บริเวณใบหน้าบวมปูดเหมือนถูกของแข็ง แต่ที่เกิดเหตุนั้นมีทรัพย์สินได้หายไป ซึ่งเป็นกระเป๋าสะพาย เสื้อฮู้ดสีน้ำตาล และกุญแจรถมอเตอร์ไซค์หายไป ส่วนตัวรถไม่พบร่องรอยเฉี่ยวชนแต่อย่างใด
นอกจากนี้ ในที่เกิดเหตุยังพบรองเท้าผู้หญิง และรองเท้าผู้ชาย 1 คู่ ตอนแรกตำรวจให้น้ำหนักประเด็นชิงทรัพย์มากกว่าอุบัติเหตุธรรมดา เพราะพบพิรุธและหลักฐานสำคัญหลายอย่าง
ซึ่งในคืนก่อนเกิดเหตุ น้องนิหน่า ได้ขออนุญาตแม่ไปบ้านเพื่อน จากนั้นได้ไปเที่ยวต่อกับแฟนหนุ่ม ชื่อนายมีน ซึ่งแฟนได้พาไปเที่ยวห้างเพื่อไปหาอะไรกินกัน จากนั้นทั้งคู่ได้กลับไปที่บ้านของแฟนหนุ่ม จนถึงช่วงค่ำได้ออกไปหาของกินกันแล้วก็กลับมาบ้าน
ก่อนที่นิหน่าจะขอแฟนว่าจะออกไปเที่ยวกับเพื่อน แต่แฟนไม่อนุญาต จึงเกิดอาการงอน พอช่วงดึกแฟนได้เผลอหลับไป ส่วนนิหน่า ได้แอบหยิบกุญแจบ้านมาเปิดประตูพร้อมกับขี่รถออกมาจากบ้านแฟน
และในเวลาต่อมา ก็มีคลิปสุดท้ายของน้องนิหน่า ที่ส่งไปหาเพื่อน ซึ่งเป็นช่วงก่อนที่น้องนิหน่าจะเสียชีวิต ในช่วง 00.13 น. น้องนิหน่า ได้ขี่รถออกมาจากบ้านนายมีน มุ่งหน้าที่จะกลับบ้านพัก น้องนิหน่าได้หยิบมือถือขึ้นมาบันทึกหน้าตัวเอง ซึ่งได้พูดตัดพ้อแฟนหนุ่มเรื่องไม่สนใจความรู้สึก จนต้องขี่รถกลับบ้านเพียงลำพัง ก่อนที่น้องนิหน่าจะแวะปั้มน้ำมัน ปตท. สาขา ท่าช้าง อ.บางกล่ำ
ภาพจากกล้องวงจรปิด ช่วงเวลา 00.13-00.24 น. น้องนิหน่าได้แวะเติมน้ำมันที่ปั๊มน้ำมันแห่งหนึ่งริมถนนสายเอเชีย ระหว่างนั้นมีชายวัย 49 ปี ได้จอดรถโตโยต้า โคโลน่า สีบรอนซ์ หมายเลขทะเบียน 856 ประจวบคีรีขันธ์ จอดเติมน้ำมันอยู่ภายในปั๊มก่อนหน้าแล้ว หลังจากเติมน้ำมันเสร็จชายคนดังกล่าว ได้ขับรถออกไปจากปั๊มน้ำมัน โดยไปดักรอน้องนิหน่า ก่อนจะขับรถตาม
สำหรับแนวทางการสืบสวน ที่ทำให้ตำรวจแน่ใจในตัวผู้ต้องสงสัย มาจากรองเท้าที่ผู้ต้องสงสัยสวมใส่ ในช่วงที่เดินลงจากรถมาเปิดกระโปรงหลัง กับรองเท้าผู้ชายที่พบในที่เกิดเหตุ รวมทั้งเจ้าหน้าที่ไปตรวจสอบกล้องวงจรปิดหลังจากน้องนิหน่า ขี่รถออกมาจากปั๊มน้ำมัน มาตรงจุดเกิดเหตุ จะใช้เวลาไม่ถึง 10 นาที
แต่ตรวจสอบกล้องวงจรปิดในห้วง 20 นาที กลับไม่มีวี่แววรถของน้องนิหน่า และรถเก๋งต้องสงสัยแต่อย่างใด ก่อนที่ 20 นาทีต่อมา รถเก๋งต้องสงสัยได้ขับผ่านกล้องวงจรปิด ช่วงเวลา 01.10 น.
จากนั้นชุดสืบสวนภูธรภาค 9 และชุดสืบสวนจังหวัดสงขลา จึงเร่งแกะรอยไล่ล่า นายประถม วัย 49 ปี ไปจนถึงอำเภอกงหรา จังหวัดพัทลุง โดยได้ไปตรวจยึดรถโตโยต้า โคโรล่า รถต้องสงสัยมาตรวจสอบ โดยเก็บลายนิ้วมือแฝงและหลักฐานต่างๆ ภายในรถ รวมทั้งนำตัวนายประถมมาสอบสวน และนำไปสู่การรับสารภาพดังกล่าว