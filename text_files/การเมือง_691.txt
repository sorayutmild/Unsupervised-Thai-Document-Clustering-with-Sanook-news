วานนี้ (28 พ.ค.) ผู้สื่อข่าวรายงานว่า คณะคสช. มีคำสั่งที่ 29/2557 เรื่องให้บุคคลมารายงานตัวเพิ่มเติม โดยเรียกตัวนายวีรพัฒน์ ปริยวงศ์ นักกฎหมายอิสระ เข้ารายงานตัวในวันพรุ่งนี้ ขณะที่นายวีรพัฒน์กำลังเดินทางไปบรรยายวิชาการที่ประเทศอังกฤษ
ล่าสุด นายวีรพัฒน์ ได้แถลงข่าวผ่านทางเฟซบุ๊กมาจากประเทศอังกฤษ เนื้อหาโดยสรุปว่า ก่อนเดินทางมาประเทศอังกฤษ ได้มีบุคคลไปยิงปืนใส่บ้านพักของตนเองที่ประเทศไทย เมื่อประกอบกับต้องมีภารกิจเดินทางมาบรรยายตามมหาวิทยาลัยในต่างประเทศ ตนจึงไม่พร้อมจะเดินทางกลับไปยังประเทศไทยในขณะนี้ จนกว่าจะมีการจับกุมคนร้ายที่ยิงบ้านพัก เพื่อรับประกันความปลอดภัยของตนและครอบครัวให้ได้เสียก่อน
อย่างไรก็ตาม นายวีรพัฒน์ระบุว่า พร้อมจะพูดคุยกับตัวแทนของ คสช. โดยทาง คสช. สามารถนัดแนะเวลามาได้เลย และยินดีแลกเปลี่ยนความคิดเห็นกันทางโทรศัพท์
ทั้งนี้ นอกจากเผยแพร่คลิปยูทูบแถลงข่าวแล้ว นักกฎหมายอิสระผู้นี้ยังเผยแพร่คลิปจากกล้องวงจรปิดที่จับภาพคนร้ายที่ยิงบ้านพักของตนเองเอาไว้ได้ เพื่อให้เจ้าหน้าที่ทางเมืองไทย ได้สืบหาเบาะแสคนร้ายกลุ่มดังกล่าวต่อไป