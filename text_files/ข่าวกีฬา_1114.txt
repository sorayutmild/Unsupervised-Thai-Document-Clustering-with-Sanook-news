คีธ กับ แมรี่ บาสเซ็ตต์ พ่อและแม่ของ ลอร่า บาสเซ็ตต์ แนวรับสาวทีมชาติอังกฤษ ออกมาเผยว่า ลูกสาวรู้สึกหมดหวังและหดหู่ใจมาก หลังจากสกัดบอลพลาดเข้าประตูตัวเองในศึกฟุตบอลหญิงชิงแชมป์โลก 2015 ที่แคนาดา จนเป็นเหตุให้ อังกฤษ แพ้ "แชมป์เก่า" ญี่ปุ่น 1-2 ตกรอบรองชนะเลิศ เมื่อวันที่ 2 กรกฎาคม แข้งสาวเลือดผู้ดี วัย 31 ปี กลายเป็นผู้โชคร้ายและต้องจดจำเหตุการณ์รอบรองชนะเลิศฟุตบอลหญิงชิงแชมป์โลก 2015 ที่แคนาดา ไปจนวันตาย เมื่อเธอสกัดบอลพลาดเข้าประตูตัวเองช่วงทดเวลาบาดเจ็บนาที 90+2 และลูกนี้กลายเป็นประตูชัยที่ช่วยให้ ญี่ปุ่น เฉือนชนะ อังกฤษ 2-1 "เรายังไม่ได้พูดคุยกับเธอ แต่เราดูลูกเล่นในทีวี ฉันคิดว่าเธอเล่นได้อย่างยอดเยี่ยม สิ่งที่เกิดขึ้นช่วงท้ายเกมมันทำให้เธอหดหู่ใจ" แม่ของ ลอร่า บาสเซ็ตต์ เผย"ในฐานะกองหลัง คุณจะโดนสาปแช่งถ้าทำเช่นนั้น และคุณจะโดนสาปแช่งหากปล่อยให้ลูกนั้นผ่านไปจนกลายเป็นประตู เธอสกัดลูก มันชนะผู้รักษาประตู และชนคานเข้าประตู" "ถ้าเธอทำแบบนั้นอีกสัก 100 ครั้ง มันคงไม่มีวันเป็นแบบนั้นแน่ ใครบางคนบอกกับเราว่า เช้าวันนั้นมันเหมือนวันที่ แฟรงค์ แลมพาร์ด ยิงเยอรมนี ในฟุตบอลโลก ปี 2010" "เธอเริ่มเล่นฟุตบอลกับ เบดเวิร์ธ เกิร์ล ตอนอายุ 8 ขวบ จากนั้นเธอย้ายไปเล่นกับทีมเยาวชนของ โคเวนทรี ต่อด้วย เบอร์มิงแฮม ซิตี้ ลูกสาวของเราไม่เคยยิงเข้าประตูตัวเองมาก่อน" "มันคือความผิดพลาดที่เลวร้ายที่สุดหากคุณเห็นคุณจะเชื่อแบบนั้น บอลชนคานและเข้าประตู มันเป็นความบังเอิญมาก และเราหวังว่าเรื่องนี้จะทำให้เธอแข็งแกร่งขึ้น"
 