(13 พ.ย.) ผู้สื่อข่าวรายงานว่า โลกออนไลน์มีการแชร์คลิปเหตุการณ์ กลุ่มประชาชนเดินเป่านกหวีด ไล่ นายจาตุรนต์ ฉายแสง รมว.กระทรวงศึกษาการ ขณะกำลังเดินออกมาจากห้องอาหารที่โรงแรมแห่งหนึ่งย่านหลานหลวง
โดยคลิปดังกล่าวความยาวประมาณ 30 วินาที แสดงภาพขณะที่ นายจาตุรนต์ เดินออกมาจากโรงแรมรอยัล ปริ๊สเซส ย่านหลานหลวง หลังเสร็จจากการรับประทานอาหารกลางวัน โดยมีกลุ่มประชาชนเดินตามและเป่านกหวีดขับไล่เสียงดัง ก่อนที่ นายจาตุรนต์ กับคณะ จะรีบขึ้นรถที่จอดรอไว้ออกไปในทันที
อย่างไรก็ตาม เหตุการณ์ดังกล่าวยังได้มีการโพสต์ภาพถ่ายลงในโซเชียลเน็ตเวิร์ก ทั้งเฟซบุ๊กและทวิตเตอร์ ซึ่งภาพดังกล่าวได้ระบุอ้างว่า กลุ่มคนที่เป่านกหวีดขับไล่ นายจตุรงค์ ล้วนแล้วแต่เป็น ส.ส.พรรคประชาธิปัตย์ อาทิเช่น นายแทนคุณ จิตต์อิสระ หรือ นายพุทธิพงษ์ ปุณณกันต์ เป็นต้น สร้างเสียงวิพากษ์วิจารณ์กันในโลกออนไลน์อีกครั้ง
ก่อนหน้านี้ นายจาตุรนต์ ได้ออกมาชี้แจงเกี่ยวกับกรณีปิดโรงเรียน เพื่อมาชุมนุมทางการเมือง ซึ่งถือเป็นสิ่งที่กระทำไม่ได้ โรงเรียนจะปิดการเรียนการสอนได้ต้องเกิดจากเหตุการณ์พิเศษ โรงเรียนไม่มีอำนาจตามกฎหมายที่จะสั่งปิดเองได้ เช่นเดียวกันกับ มหาวิทยาลัย การออกมาเรียกร้องของกลุ่มนักศึกษา ถือเป็นการใช้สิทธิ์เสรีภาพในการแสดงความคิดเห็นและสิทธิส่วนบุคคล
ขอบคุณข้อมูลจาก เรื่องเล่าเช้านี้ดอทคอม และทวิตเตอร์ @kengnaka

