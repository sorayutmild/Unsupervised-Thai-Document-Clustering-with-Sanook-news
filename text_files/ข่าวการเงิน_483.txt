เชื่อว่าหากมีโอกาสมีเกาะเป็นของตัวเอง หลายคนคงอยากให้ฝันเป็นจริง แต่อาจจะติดเรื่องทุนทรัพย์ที่จะจับจ่ายซื้อเกาะเป็นของตนเอง แต่การได้ทำหน้าที่เป็นคนดูแล น่าจะเป็นทางเลือกที่ดีที่สุดสำหรับหลายคนที่อยากจะใช้ชีวิตแบบอิสระบนเกาะส่วนตัว 
อาชีพ “ดูแลเกาะส่วนตัว” เป็นอีกอาชีพหนึ่งที่น่าสนใจของใครหลายคน โดยเฉพาะในประเทศที่ติดชายทะเล และอุดมไปด้วยเกาะแก่งมากมาย อาทิ ออสเตรเลีย นิวซีแลนด์ หมู่เกาะแถบทะเลแคริเบียน ฝรั่งเศส สหราชอาณาจักร เป็นต้น         
แน่นอน คุณไม่ต้องเสียค่าเช่าเกาะ แถมยังจะให้เงินเดือนด้วย ได้มีโอกาสใช้ชีวิตท่ามกลางทะเล แสงแดด และสายลม ที่เต็มไปด้วยเครื่องอำนวยความสะดวกในการดำรงอยู่ สำหรับอาชีพ “คนดูแลเกาะ” เป็นอาชีพที่เรียบง่าย สงบ มีอิสระในการใช้ชีวิตอย่างมาก งานที่น่าสนใจแบบนี้ มีทั้งแบบประจำและแบบชั่วคราว 
แต่ในความเรียบง่ายและอิสระในการใช้ชีวิต มันอาจจะต้องแลกกับความสามารถที่มีทั้งหมดในตัวของคน ๆ นั้น ก็ได้ ไม่ว่าจะเป็นเรื่องของการทาสี ทำสวน ทำความสะอาดสถานที่ หรือแม้แต่ตกแต่งเพิ่มเติม ซ่อมแซม เพื่อให้สถานที่พักอยู่ในสภาพ 100 เปอร์เซ็นต์ รอรับเจ้าของตัวจริงเดินทางไปพักผ่อนช่วงวันหยุด และสิ่งที่สำคัญที่สุดที่จะต้องมีอยู่ในอาชีพ คนดูแลเกาะ หรือทุก ๆ อาชีพ ก็คือ เรื่องของความซื่อสัตย์ จิตใต้สำนึก และความน่าเชื่อถือ
 
นอกจากนี้ อาชีพคนดูแลเกาะควรจะเป็นคนที่มีสุขภาพแข็งแรง ไม่มีโรคประจำตัว และสามารถที่จะแก้ไขปัญเฉพาะหน้าได้ดี เพราะอาจจะเกิดเหตุการณ์เหนือการควบคุมได้ตลอดเวลา การมีจิตใต้สำนึกรักษาธรรมชาติก็ถือเป็นสิ่งสำคัญเหมือนกัน 
งานหลัก ๆ จะเป็นในส่วนของการพยายามสอดส่องดูแลผู้มาเยือนที่ไม่พึงประสงค์ รวมไปถึงสอดส่องดูแลบรรดาผู้ชอบทำลายธรรมชาติทั้งหลาย อย่าเข้ามากล้ำกรายบนเกาะ ยามว่างจากภารกิจแล้ว คุณสามารถที่จะทำงานอดิเรกของคุณ ไม่ว่าจะอ่านหนังสือ เขียนหนังสือ หรือถ่ายภาพธรรมชาติ แบบชิล ๆ คุณก็สามารถทำได้ หากคุณกำลังมองหาลู่ทางในการท่องเที่ยวที่ไม่ต้องใช้ทุนมากนัก การรับงานดูแลเกาะ ก็อาจจะเหมาะกับคุณ ไม่ต้องเสียค่าเช่าที่พักในสถานที่ที่เงียบสงบ เป็นดินแดนในความฝันของใครหลายคน ล้วนเป็นเรื่องที่น่าสนใจอย่างยิ่ง ในต่างประเทศมีการประกาศรับสมัครงานในตำแหน่งนี้กันแบบหลากหลาย  
ได้ทำเรื่องนี้ ชวนให้นึกถึงวัยหนุ่มที่เคยมีเพลงดังเพลงหนึ่งที่ฮิตกันทั่วบ้านทั่วเมือง...ส่งท้ายด้วยท่อนเปิดของเพลงนี้แล้วกัน “ฉันคิดไปเป็นชาวเกาะมีชีวิตกลางแดดและคลื่นลมจะจูบอำลาสังคมแสงสีในเมืองนภา...หากเบื่อชีวิตในเมืองกรุงและคิดใจมุ่งแสวงหามีธรรมชาติในวิญญาตามฉันมาเป็นชาวเกาะเอย....” 
 
Cr. ปานศักดิ์ รังสิพราหมณกุล

คลิกที่นี่เพื่อรับชมภาพขนาดใหญ่