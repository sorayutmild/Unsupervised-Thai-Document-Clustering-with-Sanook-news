นอกจากการลดราคาของ iPhone อย่างต่อเนื่องทั้งรุ่นเก่าแล้วรุ่นใหม่ทำให้แฟนๆ มีบางคนจุกไปบ้าง แต่สำหรับอีกค่ายที่ปรับลดราคาโหดร้ายทำร้ายจิตใจแฟนคลับเช่นกัน นั่นคือ Samsung นั่นเอง วันนี้ Sanook! Hitech จะรวมมือถือ 5 รุ่นของ Samsung ที่ลดราคาที่เรียกว่า ทำร้ายแฟนคลับ จะมีรุ่นอะไรบ้าง มาดูกัน
Samsung Galaxy Note 8 | รีวิว

มือถือเรือธงประจำปีของ Samsung ในปีนี้ เรียกได้ว่าเป็นการกลับมาที่เพิ่มกล้องหลังคู่ จอไร้กรอบ สเปคแรงและประหยัดไฟ แก้เกมจากรุ่นเก่าได้ดีมาก แต่ก็เป็นมือถือที่หักอกแฟนคลับที่ซื้อก่อนอย่างมาก เพราะโปรโมชั่นเก่าแลกใหม่ ทำให้สามารถซื้อเครื่องเปล่าได้ในราคาลดมากสุดที่ 2 หมื่นกลางๆ ด้วยซ้ำ นี่ยังไม่รวมโปรโมชั่นจากผู้ให้บริการด้วยนะครับ
Samsung Galaxy J7 Pro | รีวิว

แม้จะออกมานานแล้วแต่โปรโมชั่นของ Samsung Galaxy J7 Pro ก็หักอกคนซื้อก่อนอย่างมาก เพราะเปิดราคามาที่ 10,900 บาท แค่ตอนนี้เครื่องเปล่าสามารถหาซื้อได้ในราคา 9,900 บาท ยังไม่รวมกับโปรโมชั่นอื่นๆ ที่ได้กล่าวมาก่อนหน้านี้ว่ามันก็ลดแรงหักอกคนซื้อก่อนอย่างแรง
Samsung Galaxy S8 / S8+ | รีวิว

มือถือเรือธงอีกตัวหนึ่งที่ตั้งแต่เปิดตัวก็มีโปรโมชั่นดีๆ โดนๆ ออกมา สำหรับคนซื้อก่อนก็จะได้ประกันจอแตกและเปลี่ยนเครื่องหากมีปัญหา แต่หลังจากนั้นก็จะเจอกับการลดราคาจนเรียกได้ว่ามีเงินแค่หมื่นปลายๆ สามารถซื้อได้ และมีสีที่น่าสอยกลับบ้านอีกมากมายโดยเฉพาะ Rose Pink
Samsung Galaxy J7 Plus | รีวิว

มือถือที่เน้นเรื่องการถ่ายภาพหน้าชัด หลังละลายทั้งกล้องหน้าและกล้องหลัง แต่ด้วยราคาที่เปิดตัวมาแรงไปหน่อย แต่ก็ดึงดูดคนได้ดี เพียงแต่ว่า หลังจากนั้นก็มีการปรับลดราคาแถมด้วยแคมเปญเก่าแลกใหม่ ก็ทำให้หักอกคนซื้อก่อนอย่างมาก ราคาร่วงค่อนข้างเร็วจนใจหาย
Samsung Galaxy Note FE (Fan Edition) | รีวิว

ปิดท้ายด้วยมือถือที่คาดว่าจะมีจำนวนจำกัดในประเทศไทยอย่าง Galaxy Note FE แม้ว่าภาพรวมจะเป็น Galaxy Note 7 แต่ก็ยังมีความคุ้มค่าที่หลายคนงบไม่ถึง Note 8 ซื้อกันเยอะพอสมควร แต่ก็มีเรื่องให้คนซื้อก่อนและสาวกอกหักคือ ไม่นานมานี้มีการเพิ่มส่วนลดอีก 2,000 บาท ทำให้ราคาเครื่องอยู่ที่ 18,900 บาทเท่านั้น มันลดแรงเหมือนกันนะครับ
ถึงแม้ว่ามือถือ Samsung รุ่นเหล่านี้หลายคนเป็นเจ้าของและมีการปรับลดราคาอย่างต่อเนื่อง หากใครซื้อแล้วได้ของแถมดีก็ถือว่า ไม่ได้หักอกมาก แค่ซื้อมาก่อนใช้ก่อน ก็อย่าคิดมากกันไปนะครับ