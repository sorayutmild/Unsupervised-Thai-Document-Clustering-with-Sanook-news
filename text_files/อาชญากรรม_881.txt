สาวแค้นถูกผัวทุบตี แถมบอกเอามาเป็นเมียเพราะอยากแก้แค้นและทรมานให้สาสมใจ โร่ไปฟ้องอดีตคนรักให้จ้างมือปืนมายิงดับ
ผู้สื่อข่าวรายงานว่า (28 พ.ค.) ที่สำนักงานผู้บัญชาการตำรวจภูธรภาค 7 มีการแถลงข่าวจับกุมตัว นางพนิดา ตะโกพ่วง อายุ 25 ปี , นายจักรินทร์ รัตนผล อายุ 34 ปี และ นายสุรัตน์ อยู่ญาติมาก อายุ 40 ปี มือปืนผู้ก่อเหตุ สืบเนื่องจากเมื่อวันที่ 24 พ.ค. ที่ผ่านมา สภ.นครชัยศรี จ.นครปฐม รับแจ้งมีผู้ถูกยิงเสียชีวิต ทราบชื่อผู้ตาย นายนวพล หรือ โอ๊ะ แซ่คู อายุ 39 ปี 
จากการสอบสวนทราบว่า ผู้ตาย เคยเป็นลูกจ้างขับรถบรรทุกที่บ้านของนายจักรินทร์แต่ลาออกไป เพราะทราบว่านายจักรินทร์แอบพาแฟนสาวที่คบในขณะนั้นไปเที่ยว ต่อมา เมื่อทราบว่านางพนิดาเป็นคนรักของนายจักรินทร์จึงตามจีบ และถือโอกาสปลุกปล้ำขืนใจ ในระหว่างที่นางพนิดาอยู่กินกับนายนวพลนั้น นายนวพลได้ทุบตีและบอกกับนางพนิดาว่า ไม่ได้รักใคร่ที่เอามาเป็นเมียก็เพราะเห็นว่าเป็นคนรักของนายจักรินทร์ จะเอามาแก้แค้นและทรมานให้สาสมใจ หลังจากนั้นนางพนิดาก็ได้ไปเล่าเรื่องดังกล่าวให้นายจักรินทร์ฟัง จึงได้วางแผนให้นายจักรินทร์จ้างมือปืนมายิง นายจักรินทร์จึงติดต่อว่าจ้างนายสุรัตน์ ซึ่งเป็นเพื่อนให้มายิงนายนวพลจนเสียชีวิต