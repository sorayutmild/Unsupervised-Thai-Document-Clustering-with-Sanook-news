จากกรณี นายสุชีพ อายุ 41 ปี เมาจ่อยิงแม่ยาย ญาติภรรยา กับลูกชายหญิงของตัวเอง ขณะนั่งสังสรรค์เคาท์ดาวน์ปีใหม่ตายยกครัว 6 ศพ แล้วจ่อขมับตัวเองตายตามเป็นศพที่ 7 เหตุเกิดเวลาประมาณเที่ยงคืนเศษของวันที่ 1 ม.ค. ที่ผ่านมา
เมื่อเวลา 11.00 น. ที่วัดปะติมะ บ้านท่าตีน ม.7 ต.พะโต๊ะ อ.พะโต๊ะ จ.ชุมพร นายทินกร ผู้รอดชีวิต พร้อมญาติๆ ได้นำศพของ นางงุด น.ส.รัชพร น.ส.ผกามาศ ด.ช.กษิเดช และ ด.ญ.ชนัญธิดา ที่ถูกนายสุชีพ ใช้อาวุธปืนจ่อยิงเมื่อกลางดึกที่ผ่านมา นำมาบรรจุลงหีบศพเพื่อบำเพ็ญกุศลตามพิธีทางศาสนา ท่ามกลางความโศกเศร้าของบรรดาญาติและเพื่อนบ้าน ที่ยังรับไม่ได้กับเหตุการณ์ในครั้งนี้
>> โศกนาฏกรรม 7 ศพ! เขยคลั่งสังหารหมู่แม่ยาย-ญาติเมีย ยิงลูกๆ แล้วฆ่าตัวตาย
ในขณะเดียวกัน ศพของนายวิจิตร พี่เขยของนายทินกร ที่เสียชีวิตจากเหตุการณ์ในครั้งนี้ ทางนางสมจิต อายุ 63 ปี พร้อมญาติ ได้เดินทางมารับศพเพื่อนำไปทำพิธีทางศาสนา ณ วัดน้ำผุด ม.7 ต.วังใหม่ อ.เมือง จ.ชุมพร
ส่วนศพนายสุชีพ ซึ่งเป็นผู้ก่อเหตุสะเทือนขวัญในครั้งนี้ ยังคงถูกเก็บไว้ที่โลงเย็นของ รพ.พะโต๊ะ เพื่อรอทางญาติจากจังหวัดนครศรีธรรมราช มารับไปทำพิธีทางศาสนา
ผู้สื่อข่าวได้รับการเปิดเผยจากนางสมจิต และญาติของนายวิจิตร ผู้เสียชีวิต 1 ใน 7 ว่า ที่ผ่านมาตนเอง รู้จักกับนายชูชีพเพียงผิวเผิน ไม่สนิทมาก แต่ทั้งนี้ก็พอจะสังเกตว่านายสุชีพ คนก่อเหตุ เป็นคนนิสัยดี สุภาพ เป็นคนอ่อนน้อม เพราะเห็นจากการช่วยงานศพญาติด้วยกัน นายสุชีพจะไม่ดูดาย ยกมือไหว้ทุกคนในลักษณะให้เกียรติคน แต่ไม่น่าเชื่อเลยว่าจะมาก่อเหตุได้ถึงขนาดนี้ ฆ่าได้กระทั่งลูกของตนเองที่ยังเด็กๆ ที่ไม่รู้เรื่องอะไร

นางสมจิต ยังกล่าวว่า การก่อเหตุของนายสุชีพในครั้งนี้ ตนเองก็ได้รับทราบมาจากญาติด้วยกันว่า ก่อนหน้านั้น นายสุชีพ ได้ถูกนางงุด ซึ่งเป็นแม่ยาย ได้ต่อว่าต่อหน้านายวิจิตรและนายทินกร ที่กำลังนั่งฉลองต้อนรับปีใหม่อยู่หน้าบ้าน คาดทำให้นายสุชีพ อายและคับแค้นใจ จึงขับรถยนต์ออกจากบ้านไปนั่งดื่มเบียร์คนเดียวถึง 4 ขวด จนเมาได้ที่ จึงขับรถกลับมาแล้วก่อเหตุดังกล่าว
สำหรับ นายสุชีพ อดีตเคยถูกจับคดียักยอกทรัพย์ในตัวเมืองชุมพร และเพิ่งพ้นโทษคดีพยายามฆ่าเจ้าหน้าที่ตำรวจที่ จ.นครศรีธรรมราช นอกจากนั้นยังมีประวัติพัวพันเกี่ยวข้องกับยาเสพติด และเพิ่งจะพ้นโทษออกมาเมื่อวันที่ 20 พ.ย.60 
ผู้สื่อข่าวได้ถามว่า เป็นไปได้หรือไม่ว่าหลังจากที่นายสุชีพ หลังจากที่ถูกจองจำและพ้นคดีมา ทำให้ทางครอบครัวของเมียรังเกียจ ซึ่งทางญาติของนายวิจิตร บอกเพียงว่าก็น่าจะเป็นไปได้ อาจจะถูกกดดัน จึงเกิดความเครียด และมาถูกต่อว่า จนบันดาลโทสะ แต่ก็ไม่ยืนยัน
ซึ่งสอดคล้องกับทางเจ้าหน้าที่ตำรวจที่สรุปเบื้องต้น สันนิษฐานว่าเกิดจากความขัดแย้งภายในครอบครัว โดยขณะเกิดเหตุเมื่อวันที่ 31 ธ.ค. 61 ทางครอบครัวของนางงุด ได้กินเลี้ยงปีใหม่ กันที่บริเวณโต๊ะหน้าบ้าน และได้มีการพูดนินทานายสุชีพ และนายสุชีพมาได้ยินและเกิดความไม่พอใจได้เดินออกจากบ้านไป และกลับมาอีกครั้งเมื่อประมาณ 00.10 น. ของวันที่ 1 ม.ค. 62 คาดว่าไปดื่มสุรามาเพราะถือขวดเบียร์กลับมาด้วยเมื่อมาถึงได้พูดด่าบุคคลในครอบครัวของนางงุด นายทินกร จึงได้ต่อว่าและบอกว่ามีอะไรมาเคลียร์กัน นายสุชีพจึงได้พูดว่าเอาแบบนี้ พร้อมทั้งชักอาวุธปืนออกมาจากเอวแล้วยิงกลุ่มผู้ตาย จากนั้นเข้าไปยิงคนอื่นและลูกทั้งสองดังกล่าว