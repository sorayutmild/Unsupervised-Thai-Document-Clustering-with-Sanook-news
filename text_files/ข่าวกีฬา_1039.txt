ภาพประทับใจ! เก็บตกหลังงาน "ฟีฟ่า บัลลงดอร์" เมื่อ เมสซี่ คุยเล่นกับลูกชายของ โรนัลโด้ อย่างเอ็นดู ระหว่างเดินมาพบกันหลังเวที ซึ่งเจ้าของบัลลงดอร์คนล่าสุด ยังแซวลูกชายตัวเองด้วยว่า "ทำเป็นเขิน" ทั้งๆที่ดูวีดีโอ เมสซี่ ทางอินเตอร์เน็ตเป็นประจำลบภาพความเป็นคู่แข่งระหว่าง "คริสเตียโน่ โรนัลโด้" ปีกซุปตาร์ชาวโปรตุกีสของ เรอัล มาดริด กับ "ลิโอเนล เมสซี่" สตาร์ลูกหนังอาร์เจนไตน์ ของ บาร์เซโลน่า หายหมดสิ้นเมื่อมีการเผยแพร่คลิปบรรยากาศหลังเวทีงานประกาศรางวัล ฟีฟ่า บัลลงดอร์ ของ สหพันธ์ฟุตบอลนานาชาติ (ฟีฟ่า) เมื่อวันจันทร์ที่ 12 มกราคม ที่ผ่านมา โดย เมสซี่ คุยเล่นหัวกับ เจ้าหนูโรนัลโด้ จูเนียร์ อย่างเอ็นดูท่ามกลางบรรยากาศสนุกสนานสืบเนื่องจากเป็นยอดนักเตะระดับโลก เป็นจอมทำลายสถิติของทั้งคู่ รวมถึงเล่นให้ทีมที่เป็นคู่อริกันที่สุดในวงการลูกหนัง ทำให้ชื่อของ โรนัลโด้ กับ เมสซี่ ถูกสื่อนำมาเปรียบเทียบและชิงดีชิงเด่นกันอยู่เสมอ ทว่า นอกสนามของทั้งสองคนกลับเฟรนด์ลี่กันสุดๆ ไร้ความเกลียดชังใดๆ โดยเฉพาะเมื่อมีเจ้าหนูน้อย "คริสเตียโน่ โรนัลโด้ จูเนียร์" ทายาทของ CR7 ที่ได้บัลลงดอร์ สมัยที่ 3 เป็นพระเอกของงานนี้ซึ่งภาพในคลิปวีดีโอนั้นจะเห็นว่า โรนัลโด้ นั่งคุยอยู่บนโซฟากับ โดโลเรส คุณแม่ของเขา และ โรนัลโด้ จูเนียร์ ลูกชาย ก่อนที่ เมสซี่ จะเดินผ่านมาในบริเวณเดียวกันจากนั้น โด้ ผู้พ่อก็สะกิดให้ โรนัลโด้ จูเนียร์ เดินเข้าไปทักทาย เมสซี่ ที่เอ่ยปากทักหนูน้อยก่อนอย่างเป็นกันเองว่า "เป็นไงบ้าง สบายดีมั้ยเอ่ย?" พอเห็นดังนั้น โรนัลโด้คนพ่อ ก็เลยพูดขึ้นมาบ้างว่า "ลูกชายผมดูคลิปวีดีโอการเล่นของเราทางอินเตอร์เน็ต และวันๆเขาก็เอาแต่พูดถึงคุณ"ซึ่งทำให้ เมสซี่ ถึงกับฉีกยิ้มกว้างเลยทีเดียวเมื่อได้ยิน และจากนั้น โรนัลโด้ ก็พูดกับลูกชายตัวเองที่เดินกลับมาว่า "พออย่างนี้มาทำเป็นเขินนะเอ็ง" สร้างความเฮฮาให้บรรยากาศรอบข้างชื่นมื่นสุดๆ
