อาการเริ่มแรกของโรคมะเร็งที่หลายๆ คนอาจทราบกันดี คือการพบเจอก้อนเนื้อที่มีความผิดปกติอยู่ตามร่างกายส่วนที่เป็นมะเร็ง เช่น มะเร็งเต้านมก็จะพบก้อนนูนๆ ในหน้าอก หรือมะเร็งรังไข่ที่พบก้อนเนื้อบริเวณรังไข่
สำหรับต่อมน้ำเหลืองที่มีอยู่ทั่วทั้งร่างกาย จะมีอาการอย่างไร Sanook! Health นำข้อมูลมาฝากค่ะ
(อ่านเพิ่มเติม "ทำไม? คนไทยถึงเสี่ยงมะเร็งต่อมน้ำเหลืองมากขึ้น?")
 
ต่อมน้ำเหลือง อยู่บริเวณใดบ้าง?
ต่อมน้ำเหลืองกระจายอยู่ทั่วไปในร่างกาย ทั้งศีรษะ ลำคอ รักแร้ ทรวงอก ช่องท้อง ตลอดจนแขน และขา มีขนาด 0.5-1 เซนติเมตร ทำหน้าที่หล่อเลี้ยงน้ำเหลืองไปทั่วร่างกาย ซึ่งจะมีเซลล์ภูมิคุ้มกัน ที่ช่วยป้องกัน และต่อต้านเชื้อโรค รวมถึงสิ่งแปลกปลอมเข้าสู่ร่างกาย
 
ทำไม ต่อมน้ำเหลืองถึงโต?
เคยได้ยินว่าใครมีอาการ “ต่อมน้ำเหลืองโต” บ้างไหมคะ? หากตต่อมน้ำเหลืองโต นั่นแสดงว่า ต่อน้ำเหลืองมีอาการอักเสบ หรือต่อมน้ำเหลืองเจริญเติบโตมากผิดปกติ อาจบวมโตเฉยๆ หรือกดแล้วเจ็บ และอาจเป็นมะเร็งที่เกิดจากความผิดปกติของต่อมน้ำเหลืองเอง หรือเป็นเชื้อมะเร็งที่กระจายมาจากมะเร็งส่วนอื่นๆ ของร่างกายก็ได้
 
เจอก้อนเนื้อที่ผิวหนัง = มะเร็งต่อมน้ำเหลือง?
อย่างที่บอกไปว่า อาการของต่อมน้ำเหลืองที่บวมปูด อาจจะเป็นต่อมน้ำเหลืองเจริญเติบโตมากผิดปกติเฉยๆ หรือเป็นมะเร็งก็ได้ นอกจากนี้ก้อนเนื้อที่บวมปวด อาจไม่ใช่ต่อมน้ำเหลืองเสมอไป อาจเป็นก้อนไขมัน หรือเนื้องอกธรรมดาๆ ที่ไม่ได้มีความผิดปกติอะไร นอกจากเป็นความผิดปกติของร่างกายที่มีเซลล์ไขมันเจริญเติบโตผิดที่เท่านั้น
เพราะฉะนั้น ก้อนบวมปูดที่พบ จะเป็นอันตรายถึงขั้นเป็นมะเร็งหรือไม่ ต้องให้แพทย์เป็นผู้ตรวจค่ะ
 
ก้อนเนื้อแบบไหน ที่เป็นมะเร็งต่อมน้ำเหลืองแน่ๆ
วิธีสังเกตว่าก้อนเนื้อที่พบ อาจเป็นมะเร็งต่อมน้ำเหลืองหรือไม่นั้น ดูง่ายๆ ตามนี้
1. พบก้อนเนื้อในบริเวณใดบริเวญหนึ่งของร่างกาย อาจไม่มีอาการเจ็บ หรือปวดบวมแดงร้อนใดๆ
2. ก้อนเนื้อที่พบมีลักษณะคลำแล้วหยุ่นๆ มือ คล้ายยางลบ อาจกลิ้งไปมาได้เล็กน้อย
3. ก้อนเนื้อที่ว่าอาจมีขนาดเล็ก-ใหญ่ และอาจเติบโตช้าเป็นเดือนๆ หรือปีๆ หรืออาจโตเร็วเป็นสัปดาห์ก็ได้
4. อาจมีไข้ เหงื่อออกง่าย หรือน้ำหนักลดลงโดยไม่ทราบสาเหตุ
5. เป็นก้อนเนื้อที่บริเวณไหน ก็อาจมีอาการผิดปกติบริเวณนั้นร่วมด้วย เช่น หากเป็นที่ท้อง อาจมีอาการปวดท้องร่วมด้วย เป็นต้น
นอกจากนี้ เมื่อต่อมน้ำเหลืองอยู่ทั่วบริเวณร่างกาย นอกจกจะพบก้อนเนื้อแล้ว ยังอาจมีความผิดปกติในบริเวณอื่นๆ ในร่างกายอีกด้วย เช่น หากเป็นต่อมน้ำเหลืองทีศีรษะ อาจมีอาการปวดศีรษะ เป็นต้น
 
ดังนั้นแล้ว ควรหมั่นสังเกตความผิดปกติของร่างกายตัวเองให้ดี หากพบก้อนเนื้อบวมนูนผิดปกติ ควรรีบปรึกษาแพทย์แต่เนิ่นๆ เพราะหากเป็นมะเร็งจริง การพบแพทย์ตั้งแต่ระยะแรกๆ ย่อมรักษาให้หายได้ค่ะ
 
 
ขอบคุณข้อมูลบางส่วนจาก รพ. จุฬาภรณ์ ภาพประกอบจาก istockphoto