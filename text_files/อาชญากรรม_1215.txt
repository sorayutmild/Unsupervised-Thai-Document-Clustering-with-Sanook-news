สาวสุรินทร์ คลอดลูกฝาแฝด นำทารกหญิงห่อผ้าทิ้งป่ากล้วยมดกัดกินดับอนาถ ส่วนทารกชายรัดคอจนตาย ก่อนนำไปทิ้งโถส้วม
หน่วยกู้ชีพ อบต.โชคนาสาม รับแจ้งขอความช่วยเหลือ นำหญิงตกเลือดเป็นจำนวนมาก ส่งโรงพยาบาลปราสาท พร้อมแจ้ง ร.ต.อ.เชษวิทย์ นิตย์ลาภ พนักงานสอบสวน สภ.โชคนาสาม เข้าตรวจสอบ
จากการสอบสวนทราบ ผู้หญิงผู้ที่ตกเลือด ทราบชื่อคือ นางสาวสรินยา อายุ 22 ปี ซึ่งจากการรักษาเบื้องต้น ทางแพทย์ผู้ให้การรักษา ไม่ปักใจเชื่อว่าเป็นการตกเลือดด้วยเหตุปกติ น่าจะมีสาเหตุอื่นที่ทำให้ตกเลือดจำนวนมากถึงขนาดนี้ พบมีสายสะดือ จำนวนสองสายติดอยู่ที่อวัยวะเพศ
เจ้าหน้าที่จึงได้เค้นสอบถามหาความจริง โดย นางสาวสรินยา บอกว่า ตนเจ็บครรภ์คลอดจึงแอบเข้าไปคลอดด้วยตนเองในห้องน้ำข้างบ้าน โดยไม่บอกใคร กลัวความอับอาย โดยคลอดทารกเพศหญิงออกมาก่อน ตัดสินใจก่อเหตุห่อลูกด้วยผ้า นำไปทิ้งที่สวนกล้วยหลังบ้าน
ต่อมาเวลาไล่เลี่ยกันเจ็บครรภ์อีก ได้เข้าไปในห้องน้ำและคลอดทารกเพศชายออกมาอีกด้วยความกลัวอีก จึงใช้เชือกสายกางเกงหูรูด รัดคอเด็กชายจนเสียชีวิต และนำศพไปปกปิดไว้ในโถส้วมห้องน้ำ แต่ตนเองเสียเลือดมาก จนกระทั่งขอความช่วยเหลือ
สำหรับศพเด็กทารกทั้งสองคน สภาพศพที่เจ้าหน้าที่ไปพบ เป็นฝาแฝด 2 ราย เป็นทารกชาย 1 คน ทารกหญิง 1 คน ทารกหญิงถูกทิ้งป่ากล้วยข้างบ้านถูกมดแดงรุมกัดอย่างน่าเวทนา ส่วนศพเด็กทารกชาย ถูกสายกางเกงรัดที่คอเสียชีวิตอนาถ เป็นที่สลดใจแก่ผู้พบเห็นเป็นอย่างมาก ในขณะที่ชาวบ้านที่ทราบข่าว ต่างพากันรุมสาปแช่งแม่ใจยักษ์รายนี้