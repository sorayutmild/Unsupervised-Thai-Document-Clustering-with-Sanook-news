กระแสบนโลกโซเชี่ยล นำมาซึ่งการ "แตกหักแบบถาวร" ระหว่าง "ฟิล์ม" รัฐภาคย์ วิไลโรจน์ นักบิดขวัญใจชาวไทย กับต้นสังกัด "คอร์ มอเตอร์สปอร์ต" ที่ทำเอาช็อกไปทั่ววงการ!  ไม่น่าเชื่อว่า 2 เดือนก่อน ความชื่นมื่นยังอุบัติขึ้น และหลายคนที่เป็นแฟนมอเตอร์สปอร์ต ยังจำภาพวินาทีประวัติศาสตร์ ที่เจ้าฟิลม์ ควบสองล้อคู่ใจผ่านธงตาหมากรุก เข้าเส้นชัย  พร้อมกับสร้างสถิติใหม่ ด้วยการเป็นนักแข่งแห่งสยามประเทศคนแรก ที่คว้าแชมป์ในรายการระดับโลกได้สำเร็จ ที่สำคัญมันเกิดขึ้นบนแผ่นดินไทยอีกด้วย  เจ้าของแชมป์ในรุ่น "เวิลด์ ซูเปอร์สปอร์ต 600 ซีซี" ของศึก "เวิลด์  ซูเปอร์ไบค์ แชมเปี้ยนชิพ 2015" ที่สนาม ช้าง อินเตอร์เนชั่นแนล เซอร์กิต จ.บุรีรัมย์ เมื่อเดือนมีนาคมที่ผ่านมากำลังถูกสิ่งที่เรียกว่า "โซเชี่ยล" มาทำลายความสัมพันธ์ของทีม และตัวเขา อย่างที่ไม่ควรเกิด
เอาละ ในเรื่องของการตอบโต้กันผ่านเฟซบุ๊ค ถูกหรือผิด ใครถูก ใครผิด เราคงไม่ก้าวล่วงในตรงนั้น เพราะปัญหานี้จริงๆแล้ว มันไม่ได้เกิดจากตัวนักแข่งเลย "ฟิล์ม" เอง ก็ยืนยันชัดเจนมาตลอดว่า พร้อมลงสนามแข่งไปจนจบฤดูกาลนี้ และ พร้อมกับการลงทำหน้าที่ของตัวเองล่าสุดแม้ทางฝั่ง "คอร์ มอเตอร์สปอร์ต ไทยแลนด์" ต้นสังกัดของ "ฟิล์ม" จะออกแถลงการณ์ยกเลิกสัญญากับเจ้าตัวเป็นที่แน่นอน แต่ "เจ้าฟิล์ม" ที่อยู่ในสภาวะงวยงง ก็ยังยืนยันเหมือนเดิมว่า เขาพร้อมที่จงลงแข่งขันเหมือนเดิม นักแข่งเจ้่าของ "หมายเลข 9 " เผยว่า "ถึงตอนนี้เรื่องราวมันไปไกลแล้วครับ ผมอยู่ตรงกลางของเรื่อง มันเหมือนจุกอยู่ในลำคอ พูดไม่ออก"
"ผมอยากเดินเข้าไปหาทีม เพื่อพูดคุยหาทางออกในเรื่องนี้""ผมเป็นเด็ก สุดท้ายการเดินเข้าไปหาผู้ใหญ่ มันเป็นเรื่องที่ผมควรทำ แต่ปัญหานี้ผมไม่รู้ว่าผมจะพูดอย่างไร ในเมื่อจริงๆแล้ว มันเป็นเรื่องความคิดเห็นไม่ตรงกัน ของ "แฟนคลับ" กับ ทีมคอร์ มอเตอร์สปอร์ต""ผมทุ่มเทซ้อมมาตลอด ผมเสียใจที่ต้องยุติบทบาทกับทีม แต่สิ่งที่เสียใจมากกว่าคือต้องเห็นทีมงาน ที่ทำงานหนัก สู้ฟันฝ่ามาด้วยกัน จนได้แชมป์ในโฮมเรซ ที่บุรีรัมย์ ต้องถึงทางตัน" "ณ เวลานี้ อนาคตผม ยังไม่รู้เลยว่าจะเดินไปทางไหน แต่ผมยังมีความรู้สึกว่าผมยังอยากจะแข่งจนจบฤดูกาลนี้ให้ได้ก่อน แล้วเรื่องอื่นๆค่อยมาว่ากัน" "คนอย่างผมไม่เคยลืมบุญคุณคนครับ และผมระลึกอยู่เสมอว่าทีมคอร์ฯ ได้ ให้อะไรกับชีวิตนักขับแบบผมบ้าง"
"ยิ่งผลงานในปีนี้กำลังดี ผมรั้งอันดับที่ 5 ในตารางรวม แต่เมื่อเรื่องมันต้องขบลงแบบนี้ ผมคงทำอะไรไปมากกกว่านี้ไม่ได้แล้ว" "ส่วนจะมีทีมไหน มาติดต่อให้ไปร่วมทีม ผมบอกเลยว่ายังไม่มี เพราะการยกเลิกสัญญาแบบนี้ มันกระทันหันมาก และผมก็ไม่เคยคิดว่า ผมจะตกอยู่ในสถานการณ์เช่นนี้" "ผมขอบคุณแฟนๆทุกคน ที่เข้าใจ และให้กำลังใจผมมาโดยตลอด ขอโทษที่มีเรื่องแบบนี้เกิดขึ้นครับ" นี่คือเสียงของ "เจ้าฟิล์ม" รัฐภาคย์ วิไลโรจน์ กับสิ่งที่เขาได้บอกเรื่องราวทั้งหมด จากนี้ไปเรายังต้องคอยดูว่า เส้นทางสายนักบิดของ "รัฐภาคย์ วิไลโรจน์" จะก้าวไปข้างหน้าอย่างไร?
เรื่องโดย บ.ส้มซิ่ง 
 