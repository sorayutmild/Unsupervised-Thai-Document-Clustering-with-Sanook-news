ทนายความนายเอกยุทธ เผยถอนตัวจากคดีแล้ว หลังถูกขู่ฆ่า และญาติไม่ให้ความร่วมมือ ด้าน "ไอ้บอล" บอกผ่านคุก คนมีสีจ้างฆ่า 3 ล้านบาท แต่ยังจ่ายไม่ครบ
นายสุวัตร อภัยภักดิ์ ทนายความในคดีการเสียชีวิตของ นายเอกยุทธ อัญชันบุตร เปิดเผยว่าได้ถอนตัวจากการเป็นทนายความ ในคดีของ นายเอกยุทธ แล้ว หลังที่ผ่านมาถูกข่มขู่มาตลอด จึงเกรงว่าจะไม่ปลอดภัยและทางญาติของนายเอกยุทธเองก็ไม่ให้ความร่วมมือเท่าที่ควร แม้ว่าจะมีปมหลายอย่างยังไม่ชัดเจน อาทิ การตรวจสอบของคณะกรรมการสิทธิฯ ที่ลงพื้นที่ไปตรวจสอบมาล่าสุด
นอกจากนี้ นายสุวัตร กล่าวอีกว่า ว่าได้รับการติดต่อจาก นายสันติภาพ เพ็งด้วง ผู้ต้องหาฆ่า นายเอกยุทธ ว่าต้องการให้ไปพบ ตนจึงได้ส่งทนายไป ซึ่งนายสันติภาพ รับสารภาพว่าไม่ได้เป็นผู้ฆ่า นายเอกยุทธ แต่เป็นการลงมือของคนมีสี และมีการลงมือถึง 3 ครั้ง แต่ 2 ครั้งแรกไม่สำเร็จ โดยนายสันติภาพมีหน้าที่รับส่งศพไปทิ้ง และได้รับค่าจ้าง 3 ล้านบาท แต่ถูกเบี้ยวค่าจ้างเลยรับสารภาพ ซึ่งนายบอลพยายามให้ตนเองประสานและรื้อคดีขึ้นมา แต่ตนเองเห็นว่าไม่ปลอดภัยและยังเลื่อนลอย จึงตัดสินใจขอถอนตัวดีกว่า
นายสุวัตรยังกล่าวอีกว่า ตนได้ทราบมา มีคนร้ายจะดักฆ่าตนที่ถนนแห่งหนึ่ง โดยใช้รถบรรทุกทราย 2 คัน วิ่งประกบหน้าหลัง แล้วอัดก๊อปปี้ และยอมรับว่ายิ่งขุดคุ้ยคดีนี้ ทางญาติของนายเอกยุทธ บางคนก็ตำหนิว่า ทำไมไม่ให้เรื่องจบ จึงขอประกาศว่าตนจะเลิกยุ่งเกี่ยวคดีการเสียชีวิตเอกยุทธ แต่จะดำเนินการเพียงคดีค้างเก่าของ นายเอกยุทธ ที่อยู่ในชั้นศาลให้แล้วเสร็จเท่านั้น
ด้านพล.ต.ต.อนุชัย เล็กบำรุง รองผู้บัญชาการตำรวจนครบาล เปิดเผย กรณีคณะกรรมการสิทธิมนุษยชน หรือ กสม. มีความเห็นสรุปการเสียชีวิตของ นายเอกยุทธ อัญชันบุตร ว่าเสียชีวิตจากผู้ที่มีความเชี่ยวชาญและไม่ใช่การเสียชีวิตจากการถูกรัดคอว่า ขณะนี้ยังไม่ได้รับเอกสารอย่างเป็นทางการจาก กสม. จึงไม่สามารถออกความเห็นได้ แต่หากข้อมูลของ กสม. มีประโยชน์ต่อสำนวนคดี พนักงานสอบสวนจะนำมาปรับแก้ไขสำนวนคดีให้มีความรัดกุม ก่อนจะนำสำนวนส่งฟ้องศาล โดยยังยืนยันว่ามูลเหตุการสังหารครั้งนี้ ยังคงเป็นการประสงค์ต่อทรัพย์ แต่ยังไม่ขอยืนยันในเรื่องของสาเหตุการเสียชีวิต ทั้งนี้การทำงานของพนักงานสอบสวน ทำไปตามหลักฐานที่ปรากฏ 
เปิดประวัติ เอกยุทธ อัญชันบุตร นักธุรกิจพันล้าน 