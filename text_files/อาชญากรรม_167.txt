หนุ่มจี้ชิงทรัพย์กลางลานจอดรถห้างดัง ย่านลาดพร้าว หาเงินไปดาวน์รถจักรยานยนต์ เหยื่อขัดขืนใช้มีดปักคอดับ ก่อนเลี้ยวเข้าม่านรูดบางกรวย อ้างไม่รู้จะไปไหน
เมื่อคืนวานนี้ (3 มิ.ย.) เจ้าหน้าที่ตำรวจ สภ.บางกรวย จ.นนทบุรี ได้รับแจ้งเหตุมีหญิงถูกแทงเสียชีวิตอยู่ภายในโรงแรมม่านรูด จึงได้เดินทางไปตรวจสอบ พร้อมกับ พ.ต.อ.ณัฐพล ศุกระศร รอง.ผบก.ภ.จว.นนทบุรี และ พ.ต.อ.กิตติ สกุณี ผกก.สภ.บางกรวย และเจ้าหน้าที่หน่วยกู้ภัย
ที่เกิดเหตุเป็นโรงแรมม่านรูดแห่งหนึ่ง ริมถนนราชพฤกษ์ เจ้าหน้าที่เข้าตรวจสอบที่ห้องหมายเลข 406 ที่ช่องจอดรถพบรถยนต์ฮอนด้าซิตี้ สีบรอนซ์ดำ จอดดับเครื่องยนต์เอาไว้ แต่ยังเปิดเครื่องเสียงภายในรถ ที่พื้นพบคราบเลือดจำนวนหนึ่งหยดไปตามทาง ตรวจสอบภายในรถยนต์พบคราบเลือดเปรอะทั่วที่นั่งข้างคนขับ
เมื่อเจ้าหน้าที่เข้าไปตรวจสอบภายในห้องพัก พบคราบเลือดหยดไปตามทางเข้าไปในห้องน้ำ ก่อนจะพบกับศพหญิงสาวถูกอาวุธมีดแทงเข้าที่ลำคอเป็นบาดแผลฉกรรจ์ นอนเสียชีวิตอยู่ในห้องน้ำ ทราบชื่อในเวลาต่อมาคือ น.ส.พรพรรณ พรหมจารย์ อายุ 23 ปี
ขณะที่ช่วงเวลาเดียวกัน เจ้าหน้าที่ตำรวจได้รับแจ้งจากพนักงานโรงแรมม่านรูดดังกล่าวว่า จับตัวผู้ต้องสงสัยก่อเหตุฆ่าหญิงสาวดังกล่าวเอาไว้ได้ จึงได้เข้าไปควบคุมตัวมาสอบสวน ทราบชื่อคือ นายทัศไนย แสงศรี อายุ 26 ปี เบื้องต้นผู้ต้องหาให้การรับสารภาพว่า ก่อเหตุฆ่าเหยื่อสาวจนเสียชีวิตจริง เพื่อต้องการชิงทรัพย์นำเงินมาดาวน์รถจักรยานยนต์มาใช้
ผู้ต้องหายังได้เปิดเผยว่า ก่อเหตุชิงทรัพย์เหยื่อสาวผู้เสียชีวิตมาจากลานจอดรถห้างสรรพสินค้าชื่อดังแห่งหนึ่ง ย่านลาดพร้าว หาเหยื่อที่เป็นผู้หญิงที่กำลังเปิดประตูรถ ก่อนจะเข้าไปประกบและใช้อาวุธมีดจี้ชิงทรัพย์ ก่อนจะบังคับให้เหยื่อสาวขึ้นรถและขับออกไป แต่เหยื่อต่อสู้ขัดขืน ผู้ต้องหาจึงใช้อาวุธมีดแทงเข้าที่ลำคอ ก่อนจะนำศพมาทิ้งหมกไว้ที่โรงแรมม่านรูดดังกล่าว
อย่างไรก็ตาม ทางเจ้าหน้าที่ตำรวจยังคงสงสัยประเด็นที่ผู้ต้องหาพาเข้าโรงแรมม่านรูด ผู้ต้องหาอาจจะมีเจตนาพาเหยื่อสาวมาก่อเหตุล่วงละเมิดทางเพศ แต่เหยื่อเกิดเสียชีวิตเสียก่อน โดยผู้ต้องหาอ้างว่า ไม่ทราบว่าจะไปที่ไหน จึงได้พาเข้าโรงแรมม่านรูดที่เคยมาเมื่อหลายปีก่อน และนับว่าโชคดีที่พนักงานโรงแรมสังเกตเห็นท่าทางพิรุธของผู้ต้องหา ที่รีบวิ่งหลบหนีออกจากห้อง ทิ้งรถยนต์เอาไว้และโบกเรียกแท็กซี่ จึงได้ตามจับและควบคุมตัวเอาไว้ดังกล่าว
ขอบคุณภาพข่าวจาก Facebook RKU News