ตำรวจเร่งตามล่าตัวเฒ่าโหดเก็บความแค้น 53 ปีก่อนยิงเพื่อนร่วมรุ่นดับ หลังพบปะงานเลี้ยงรุ่น เพื่อนเผยไม่คิดว่าจะเกิดเหตุ แต่มือยิงเคยเปรยให้ฟังบ่อยครั้ง
(24 ส.ค.62) ช่วงเย็นที่ผ่านมาเกิดเหตุยิงกันบริเวณหน้าร้านอาหาร 53 อาหารตามสั่ง ริมถนนสายโพธิ์ทอง-ท่าช้าง เลขที่ 53 หมู่ที่ ม.5 ต.องค์รักษ์ อ.โพธิ์ทอง จ.อ่างทอง จนทำให้ นายสุทัศน์ อายุ ​69 ปี ​บาดเจ็บ โดยถูกยิงด้วยอาวุธปืนขนาด​ 9​ มม. ที่ท้องทะลุสะโพก​ ​รักษาตัวที่​ รพ.อ่างทอง และเสียชีวิตในเวลาต่อมา โดยผู้ก่อเหตุคือ นายธนภัทร อายุ​ 69​ ปี อดีตข้าราชการทหารเรือ เพื่อนร่วมรุ่นโรงเรียนเดียวกับผู้เสียชีวิต ก่อนหลบหนีไป โดยในที่เกิดเหตุ พบปลอกกระสุนปืนขนาด 9 มม.​1 ปลอก และ กระสุนดัมมี่สีแดง ขนาด​ 9 มม.1 นัด​ ตกอยู่บริเวณสนามหญ้าของร้าน​ และพบรอยเลือดจำนวนมาก
ก่อนเกิดเหตุทั้งคู่รวมถึงเพื่อนๆ ซึ่งเป็นเพื่อนนักเรียนกันมาก่อน ได้จัดงานเลี้ยงรุ่น ปี 2509 และทำบุญกระดูกให้เพื่อนที่เสียชีวิตไปแล้ว ที่ร้านอาหารที่เกิดเหตุ​ เริ่มงานเวลา 10.00 น. จนถึงเวลา 14.00 น. งานจึงเลิกขณะที่กำลังแยกย้ายกันกลับทั้งคู่ยืนพูดคุยกันบริเวณหน้าร้านและโต้เถียงทะเลาะวิวาทกันเรื่องในอดีต​ ก่อนที่นายธนภัทร  จะใช้อาวุธปืนยิงนายสุทัศน์ ​ 1 นัด​ถูกที่ท้องทะลุสะโพกก่อนเดินหลบหนีไป ทางเพื่อนๆ จึงเร่งนำตัวนายสุทัศน์ส่ง รพ.โพธิ์ทองและส่งตัวต่อมารักษาตัวที่ รพ.อ่างทอง จนกระทั่งเสียชีวิต

นายเตือน  อายุ 69 ปี ประธานรุ่นและเป็นเจ้าของบ้านที่เกิดเหตุเปิดเผยว่า วันนี้นัดพบปะสังสรรค์เพื่อนร่วมรุ่นและทำบุญกระดูกเพื่อนๆ กัน ซึ่งก็ทำกันแทบทุกปี หลังจากดื่มกินกันจนเลิกขณะที่กำลังจะแยกย้ายกลับบ้าน ได้ยินเสียงปืนดังขึ้น 1 นัดก่อนที่นายธนภัทธจะรีบเดินหนีออกไป ส่วนนายสุทัศน์ล้มลงบริเวณสนามหญ้าหน้าบ้านทางเพื่อนๆ จึงรีบนำตัวส่งโรงพยาบาล ซึ่งสาเหตุน่าจะเกิดจากความแค้นในเรื่องอดีตสมัยเรียนที่นายธนภัทรถูกนายสุทัศน์แกล้งบ่อยครั้งจนเก็บมาเป็นความแค้น ซึ่งก็เคยเปรยๆ ให้ฟังบ่อยๆ เวลาดื่มเหล้า แต่ถ้าปกติก็พูดคุยกันธรรมดาไม่เคยมีพูดถึงเรื่องดังกล่าว ไม่คิดว่าจะก่อเหตุในครั้งนี้
เช่นเดียวกับนายอุดร อายุ 69 ปี เพื่อนร่วมรุ่นที่มากับนายสุทัศน์บอกว่า หลังกินเลี้ยงเสร็จก็เดินไปเอารถเพื่อจะรับนายสุทัศน์ ที่เดินทางมาด้วยกันแต่ระหว่างนั้นได้ยินเสียงปืน 1 นัด จึงรีบออกมาดูและพบว่านายสุทัศน์ถูกยิงแล้ว ซึ่งขณะที่กินเลี้ยงกันนายธนภัทรก็ไม่มีท่าทีรวมถึงไม่ได้มีปากเสียงอะไรกับนายสุทัศน์ จึงไม่มีใครคาดคิดว่าจะเกิดเหตุขึ้น
เบื้องต้นทางเจ้าหน้าที่ตำรวจชุดสืบสวน สภ.โพธิ์ทองและชุดสืบสวนตำรวจภูธรจังหวัดอ่างทองเร่งติดตามตามนายธนภัทรโดยคาดว่าจะหลบหนีไปบ้านที่ จ.นนทบุรี โดยเจ้าหน้าที่แบ่งกำลังกันเร่งออกติดตามจับกุมตัวนายธนภัทรมาดำเนินคดีต่อไป