      Honda S660 รถสปอร์ตโรดสเตอร์เปิดหลังคาคันจิ๋ว ถูกผู้นำเข้ารถยนต์อิสระ (เกรย์มาร์เก็ต) นำมาจัดแสดงพร้อมวางจำหน่ายที่งาน BIG Motor Sale 2015

      Honda S660 ถือเป็นการกลับมาของ 'Honda Beat' อันเคยโด่งดังในอดีต ซึ่งมีจุดเด่นด้วยตัวถังขนาดเล็ก ช่วยให้การขับขี่คล่องตัว แต่น่าเสียดายที่ปัจจุบันมีวางจำหน่ายอย่างเป็นทางการเฉพาะประเทศญี่ปุ่นเท่านั้น
      S660 ติดตั้งเครื่องยนต์เบนซินความจุ 660 ซีซี 3 สูบ DOHC พร้อมระบบเทอร์โบที่ถูกพัฒนาขึ้นใหม่ ให้กำลังสูงสุด 104 แรงม้า (PS) แรงบิดสูงสุด 104 นิวตัน-เมตร ส่งกำลังด้วยเกียร์ธรรมดา 6 สปีด และเกียร์อัตโนมัติแบบ CVTพร้อมแป้น Paddle Shift ให้เลือก นอกจากนั้นในรุ่น CVT ยังสามารถปรับเป็นโหมด 'Sport' ได้ ซึ่งจะช่วยปรับการทำงานของคันเร่งไฟฟ้า และการเปลี่ยนเกียร์เพื่อเพิ่มความสปอร์ตยิ่งขึ้น
 

      สำหรับตลาดญี่ปุ่นนั้น S660 มีรุ่นย่อยให้เลือกทั้งหมด 2 รุ่น ได้แก่ รุ่น Alpha และ Beta โดยมีราคาจำหน่ายในประเทศญี่ปุ่นเริ่มต้นที่ 5.37 แสนบาทในรุ่น Beta และ 5.91 แสนบาทในรุ่น Alpha พร้อมสีตัวถังให้เลือกถึง 6 สีด้วยกัน
      ใครสนใจก็ลองไปชมได้ในงาน BIG Motor Sale 2015 ที่ BITEC บางนา จัดขึ้นถึงวันที่ 9 สิงหาคมนี้ แต่ราคาจะแรงหรือไม่อย่างไร ต้องไปติดต่อดูเอาเองนะจ๊ะ...
 
 