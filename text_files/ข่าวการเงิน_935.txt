ที่พักใจกลางธรรมชาติเป็นอีกแหล่งพักผ่อนของนักท่องเที่ยวที่ชอบเดินทางหาที่พักบรรยากาศดีๆ เพื่อหลีกหนีความวุ่นวายจากในเมือง

วันนี้เรามีอีกหนึ่งที่พักหรือเรียกว่าเป็นอีกหนึ่งรีสอร์ทที่น่าสนใจ เพราะที่นี่ขึ้นชื่อในด้านการให้บริการ ความเป็นกันเองของเจ้าของที่ทำเอาหลายคนติดอกติดใจ ต้องเข้ามาเช็คอินบ่อยๆ ซึ่งก็คือ ปาย 91.5 รีสอร์ท ของคุณวรเชษฐ จันทพันธ์ หรือคุณพ่อของหนุ่ม นิกกี้ ณฉัตร จันทพันธ์ นั่นเอง

หนุ่มนิกกี้เล่าว่า หลายคนอาจคิดว่าปาย 91.5 รีสอร์ทตั้งอยู่ที่อำเภอปาย จังหวัดแม่ฮ่องสอน แต่ความจริงแล้วปาย 91.5 รีสอร์ท อยู่ที่อำเภอแม่แตง จังหวัดเชียงใหม่ ทางผ่านไปอำเภอปายนั่นเอง และเพราะตัวรีสอร์ทตั้งอยู่บนหลักกิโลเมตรที่ 91.5 พอดี จึงตั้งชื่อว่า ปาย 91.5 รีสอร์ท ตามที่ตั้ง

 จุดเริ่มต้นของรีสอร์ทนี้เกิดขึ้นเมื่อหกปีที่แล้ว ด้วยฝีมือของคุณพ่อ วรเชษฐ จันทพันธ์ ด้วยทางครอบครัวมีพื้นที่บริเวณนี้อยู่แล้ว และคุณพ่อต้องการหลีกหนีความวุ่นวายในกรุงเทพและต้องการความสงบ ซึ่งหาได้จากธรรมชาติ ด้วยเพราะมีพื้นที่อยู่ก่อนแล้ว เริ่มต้นสร้างจาก 5-6 หลัง สร้างเพิ่มไปเรื่อยๆ จนตอนนี้มีมากกว่า 10 หลัง และยังมีบ้านต้นไม้อีก 2 หลังที่ทางคุณพ่อเป็นคนสร้างเอง นิกกี้ยังบอกว่าทุกปีในช่วงเทศกาล ตนเองจะไปช่วยทางรีสอร์ท และยังบอกว่า
“จุดเด่นของปาย 91.5 รีสอร์ท คือ ความเป็นกันเอง ถ้าเป็นที่อื่นอาจเป็นรีสอร์ทที่รับนักท่องเที่ยวในเชิงธุรกิจมากเกินไป แต่ถ้ามาที่นี่จะได้รับการดูแลจากพ่อผม เขาจะดูแลทำกาแฟให้กินเลย เหมือนเพื่อน เหมือนพี่น้องกัน ในส่วนของรีสอร์ทและบริเวณโดยรอบ พ่อเป็นคนออกแบบและดูแลเองทั้งหมดครับ ตัวผมจะช่วยประชาสัมพันธ์ช่วยอัพรูปรีสอร์ทเวลาขึ้นมาเที่ยวเชียงใหม่”
เมื่อถามถึงผลตอบรับของนักท่องเที่ยว นิกกี้บอกว่าจำนวนนักท่องเที่ยวจะมากหรือน้อยขึ้นอยู่กับช่วงเทศกาล คนจะเยอะช่วงเทศกาลปีใหม่เพราะอากาศหนาว ประมาณเดือนพฤศจิกายน-เดือนธันวาคม นักท่องเที่ยวบางคนที่จองผ่านทาง Agoda มา จองอยู่เลยเดือนนึงก็มี และอีกหนึ่งความพิเศษ ที่ปาย 91.5 รีสอร์ท คือ นักท่องเที่ยวสามารถเอาเต็นท์ส่วนตัวมาปูนอนได้ภายในบริเวณรีสอร์ท คิดค่าที่พักคนละ 100 บาทเท่านั้น

“ราคาที่พักถ้าเป็นช่วงธรรมดา ราคาเพียงหลักร้อยครับ แต่ถ้าเป็นช่วงเทศกาล อย่างบ้านต้นไม้ เราคิดคืนละ1,200-1,500 บาท และแถวรีสอร์ทมีน้ำตกและวัดให้นักท่องเที่ยวได้เข้าไปทำบุญอีกด้วยครับ”
ส่วนกลุ่มที่มาเที่ยวก็จะเป็น ครอบครัวเสียส่วนใหญ่ บางกลุ่มที่ต้องการไปเที่ยวปายแต่ทางขึ้นลำบาก ต้องใช้เวลาหลายชั่วโมงก็เข้ามาพักที่นี่ได้ ซึ่งนิกกี้บอกว่าเดินทางมาไม่ยาก หากเดินทางมาไม่ถูกสามารถโทรมาสอบถามเส้นทางได้จากทางรีสอร์ทได้เลย
หลังจากทำมา 6 ปี แน่นอนว่าต้องมีสิ่งที่ทำให้ปาย 91.5 รีสอร์ทประสบความสำเร็จ ซึ่งนิกกี้บอกว่า “สิ่งที่ทำให้รีสอร์ทประสบความสำเร็จ คงเป็นความเป็นกันเองของคุณพ่อ เพราะผมชอบไปดูตามคอมเม้นท์ตามเว็บ Agoda ว่าฟีดแบคเป็นยังไง เขาก็จะบอกกันว่า ลุงเจ้าของน่ารัก ลุงเจ้าของเป็นกันเอง ทำกาแฟอร่อย ทำอาหารอร่อย ถ้ามาเที่ยวก็เหมือนกับมาเที่ยวบ้านญาติ เพราะถ้าลูกค้าอยากดื่มกาแฟ หรือขนมปังปิ้งพ่อก็ทำให้ครับ”
สุดท้ายนี้หนุ่มนิกกี้ ยังมีคำแนะนำดีๆ สำหรับคนที่อยากทำธุรกิจแล้วไม่รู้จะเริ่มต้นยังไงด้วยว่า
“การทำธุรกิจจะต้องหาข้อมูลเยอะมากนะครับ ไม่ใช่แค่เราจะมีเงินแล้วเราจะเปิดได้เลย แบบนั้นเราทำได้ แต่มันอาจจะเจ๊งหรืออาจจะรุ่งก็ขึ้นอยู่ที่ดวงตัวคุณเอง สำหรับผม เคยลองผิดลองถูก หลายอย่างแล้วเหมือนกัน เคยลองทำผับ ก็เจ๊ง เพราะไม่ศึกษามาก่อน เรามีเงินแล้วอยากหุ้นทำผับ อยากเท่แต่ไม่ศึกษา เงินหายหมดเลย เคยพยายามลองทำเสื้อก็ซื้อเสื้อมากองทิ้งไว้ เพราะความอดทนต่ำ อยากเปิดร้านกาแฟ เสียค่าเขียนแบบไว้ก็ไม่ได้ทำ ถ้าจะลงมือทำอะไรผมว่าต้องศึกษาดีๆ เพราะลงเงินไปแล้วมันจะเสียเปล่า”
ติดตามผลงานของหนุ่มนิกกี้จากการเป็นพิธีกรรายการ OIC , ซีรี่ส์ Ugly Duckling ที่สร้างจากหนังสือนิยายขายดี, ละครเรื่องสองรักสองวิญญาณ ทางช่องONE, ละครเรื่องนี้ผีไม่ปอบ ทางช่อง 3 และภาพยนตร์ที่กำลังจะเข้า เรื่อง ฉลุย โดยเรื่องนี้นิกกี้ประกบหนุ่ม นิชคุณ หรเวชกุลด้วย