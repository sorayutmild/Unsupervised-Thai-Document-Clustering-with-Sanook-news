ผู้สื่อข่าวรายงานว่า (11 ม.ค.) สภ.หนองปรือ จ.ชลบุรี รับแจ้งเหตุฆ่ากันตาย 3 ศพ ที่บ้านเลขที่ 245/194 หมู่บ้านพาราไดซ์ฮิล 2 ซอยบุญสัมพันธ์ หมู่ 5 ต.หนองปรือ อ.บางละมุง จ.ชลบุรี ที่เกิดเหตุในบ้านพบศพ ด.ช.ไมเคิล (ขอสงวนชื่อจริง) อายุ 2 ขวบ  ลูกครึ่งไทย-อเมริกัน สภาพศพลำคอถูกรัดด้วยผ้าขนหนู ในห้องนอนพบศพ ด.ช.โจเซฟ (ขอสงวนชื่อจริง) อายุ 7 ปี สภาพศพลำคอและชายโครงถูกของมีคมแทงจนเป็นแผลฉกรรจ์ ศีรษะด้านขวามีร่องรอยถูกทุบ บนเตียงพบศพ น.ส.วิภาวี (ขอสงวนนามสกุล) อายุ 19 ปี นอนอยู่ในสภาพเปลือย ถูกของมีคมปาดเข้าที่ลำคอ 4 แผล และแทงที่หน้าท้อง 3 แผล ตรวจสอบบ้านพบร่องรอยการรื้อค้นและคราบเลือด ข้างกำแพงตรงข้ามบ้านพบโน้ตบุ๊ควางอยู่ในป่า 1 เครื่อง ที่หน้าบ้านพบสุราตกแตกอยู่ที่พื้น และสร้อยคอทองเค 1 เส้น เจ้าหน้าที่จึงเก็บไว้เป็นหลักฐาน
จากการสอบสวน นางวิไลวรรณ ลิเบอร์แมน อายุ 32 ปี มารดาของ ด.ช.ไมเคิล และ ด.ช.โจเซฟ ทราบว่า ปัจจุบันสามีทำงานอยู่ที่ประเทศฟิลิปปินส์ จึงให้หลานสาว น.ส.วิภาวี มาช่วยดูแลลูก โดยก่อนหน้านี้มีคนรู้จักพา น.ส.ป๊อบ ไม่ทราบนามสกุล อายุ 17 ปี พร้อมแฟนหนุ่มชื่อ นายออฟ อายุประมาณ 30 ปี มาทำความรู้จักและให้ช่วยหางาน จึงพา น.ส.ป๊อบ ให้เข้าทำงานที่บาร์เบียร์พัทยาใต้ ก่อนเกิดเหตุวันนี้ (11 ม.ค.) เวลา 04.00 น. ตนได้พา น.ส.ป๊อบ นั่งรถยนต์กลับจากทำงาน โดยมีนายออฟ ขี่จยย. มารอรับที่หน้าบ้าน แต่ตนก็ไม่ได้สนใจอะไร แต่เมื่อเข้ามาในบ้านก็ตกใจสุดขีด เมื่อพบศพหลานสาวและลูกชาย 3 ศพในบ้าน
ด้านนายประสิทธิ์ สิทธิ์ อายุ 36 ปี รปภ.ของหมู่บ้าน ให้การว่า เมื่อช่วงเวลาประมาณ 01.45 น. นายออฟ ได้ขับขี่รถ จยย.ยี่ห้อฮอนด้า เวฟ 125 สีน้ำเงิน-ดำ ทะเบียน ขมม-251 สุพรรณบุรี เข้ามาในหมู่บ้านแล้วกลับออกไป จนเวลาประมาณ 03.00 น. นายออฟ ขับ จยย.เข้ามาอีกครั้งพร้อมกับถือขวดสุราติดมือมาด้วย ตนพยายามขอให้แลกบัตรแต่นายออฟ ไม่ยอมให้จึงเกิดการโต้เถียงกันเล็กน้อยแต่ก็ยอมให้เข้ามา จากนั้นนายออฟ จึงมาจอดรถนั่งรออยู่ที่หน้าบ้านเกิดเหตุ กระทั่งแฟนสาวกลับมาพร้อมกับนางวิไลวรรณ จึงซ้อนท้ายพากันขับออกไปอย่างรวดเร็ว
เบื้องต้น เจ้าหน้าที่ตำรวจทราบว่าผู้ต้องสงสัยคือ นายณัฐวุฒิ แซ่เตี๊ยะ หรือ ออฟ อายุ 30 ปี เมื่อเช็คประวัติพบว่ามีหมายจับในคดีพยายามฆ่าและลักทรัพย์รวม 2 หมาย คาดว่าคนร้ายน่าจะมานั่งดื่มสุรารอแฟนสาว ก่อนบุกเข้าไปข่มขืน น.ส.วิภาวี แต่เด็กๆ ตื่นมาเห็นเลยฆ่าพร้อมกัน 3 ศพ ก่อนรื้อค้นสิ่งของในบ้านและหลบหนีไป