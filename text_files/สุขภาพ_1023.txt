เคยได้ยินคำเตือนมามากมายว่าอาหารเสริมที่ช่วยลดน้ำหนักส่วนใหญ่ แฝงอันตรายที่ทำให้ทานแล้ว นอกจากจะไม่ได้ผลจริง ยังทำร้ายร่างกายในหลายๆ ส่วน ทั้งอาการโยโย่ที่ทำให้อ้วนมากกว่าเดิม ทั้งอาการใจสั่น หน้ามืด โทรม สมองเบลอ ไปจนถึงช็อคจนต้องเข้าโรงพยาบาล หรือถ้าเข้าโรงพยาบาลไม่ทัน ก็อาจกลายเป็นข่าวหน้าหนึ่ง
แต่จะประณามว่าอาหารเสริมลดน้ำหนักทุกชนิด ทุกยี่ห้อบนโลกอันตรายไปหมดมันก็ไม่ใช่ เราจะรู้ได้อย่างไรว่าแบบไหนปลอดภัย แบบไหนอันตราย
ถ้ามีการตรวจเจอ “ไซบูทรามีน” เมื่อไร นั่นแหละ... อย่ากินเด็ดขาด!
 
ไซบูทรามีน คืออะไร?
เป็นสารเคมีอินทรีย์ ลักษณะเป็นผงแป้งสีขาว คล้ายเกลือหรือน้ำตาล ไม่มีกลิ่น มีคุณสมบัติออกฤทธิ์ต่อระบบประสาทส่วนกลาง ลดการทำลายสารสื่อประสาทอย่าง ซิโรโทนิน, นอร์อีพิเนฟริน และโดปามีน ทำห้สารเหล่านี้ทำงานนานขึ้น จึงส่งผลทำให้มีความรู้สึกไม่หิวหรืออิ่มเร็วขึ้น
 
ทำไมในอาหารเสริมลดความอ้วน ผลิตภัณฑ์ลดน้ำหนัก ถึงใส่ไซบูทรามีน?
ยาไซบูทรามีน ได้รับการรับรองจากองค์การอาหารและยาของสหรัฐอเมริกาในปี 2540 ว่าช่วยลดน้ำหนัก และลดปริมาณคอเลสเตอรอลในร่างกายได้ แต่จัดเป็นยาที่ได้รับการควมคุมดูแลเป็นพิเศษ และแพทย์ต้องเป็นผู้พิจารณาการใช้ยา เพื่อรักษาโรคอ้วน ในผู้ป่วยรายที่จำเป็นต้องใช้จริงๆ เท่านั้น
 
 
ไซบูทรามีน อันตรายอย่างไร?
การศึกษาไซบูทรามีนภายหลัง พบว่า ไซบูทรามีน ทำให้เกิดภาวะไตวาย ผิดปกติเกี่ยวกับระบบทางเดินอาหาร มีโอกาสเสี่ยงเกิดโรคหัวใจขาดเลือด โรคหลอดเลือดตีบตัน และอาจทำให้ถึงกับเสียชีวิตได้
ดังนั้น ในปี 2553 ทางประเทศในยุโรปจึงประกาศยกเลิกไม่ให้ใช้ยานี้ รวมทั้งในประเทศไทยด้วยที่เรียกเก็บยาที่มีสารไซบูทรามีนออกจากท้องตลาด และยกเลิกทะเบียนยาไซบูทรามีน การพบไซบูทรามีนในผลิตภัณฑ์อาหารเสริม จึงเป็นเรื่องที่ผิดกฎหมาย ที่ผู้ผลิตจงใจหลีกเลี่ยง และแอบใส่ในผลิตภัณฑ์ เพื่อหวังผลลัพท์ที่ดี แต่ไม่คำนึงถึงอันตรายที่จะเกิดขึ้นต่อสุขภาพของผู้บริโภคในภายหลัง
 
อาการที่พบ หลังทานผลิตภัณฑ์ที่มีส่วนผสมของไซบูทรามีน
- ปากแห้ง
- รับรู้ถึงรสชาติที่แปลกๆ แปร่งๆ ลิ้น
- คลื่นไส้ หรืออาเจียน
- ท้องผูก
- นอนไม่หลับ หรือหลับไม่สนิท กระสับกระส่าย
- วิงเวียนศีรษะ
- ปวดศีรษะ
- ปวดประจำเดือนมากกว่าปกติ
- ปวดเมื่อยกล้ามเนื้อตามแขน ขา ตัว และตามข้อต่อต่างๆ ในร่างกาย
 
อาการที่พบหลังบริโภคไซบูทรามีนไปนานๆ 
- หัวใจเต้นผิดจังหวะ
- เกิดภาพหลอน หรืออาการที่เกี่ยวข้องกับจิตประสาท
- เกิดภาวะไตวาย
- ระบบทางเดินอาหารทำงานผิดปกติ
- มีความเสี่ยงในการเป็นโรคหัวใจขาดเลือด หรือโรคหลอดเลือดตีบตัน
 
อย่างที่บอกไปแล้วว่า ไซบูทรามีน เป็นสารที่ผู้ผลิตผลิตภัณฑ์ อาหารเสริมลดน้ำหนัก “ลักลอบ” นำมาใส่เป็นส่วนผสมของผลิตภัณฑ์ โดยไม่ได้ผ่านการรับรองจาก อย. อย. ตรวจพบไปหลายรายก็จริง แต่ก็ยังมีผู้ผลิตรายใหม่ๆ ผุดขึ้นมาในตลาดมากขึ้นเรื่อยๆ เช่นกัน ดังนั้นถ้าอยากผอมจริง ควบคุมอาหาร และออกกำลังกายให้มากขึ้น น่าจะเป็นวิธีลดน้ำหนักที่ยั่งยืน และแข็งแรงกว่าค่ะ อย่าคิดจะใช้วิธีลัดเลย มันไม่มีอยู่จริงหรอก