รัฐมนตรีว่าการกระทรวงแรงงาน ลั่น หากตำรวจพบ "สุเทพ" ภายใน 48 ชม.ให้จับกุมทันที ในข้อหากบฏ ชี้ นายกรัฐมนตรี และคณะลาออกไม่ได้ผิด ม.157
ร.ต.อ.เฉลิม อยู่บำรุง รัฐมนตรีว่าการกระทรวงแรงงาน แสดงความคิดเห็นกรณีที่ นายสุเทพ เทือกสุบรรณ เลขาธิการกปปส. เรียกร้องให้ นายกรัฐมนตรี และคณะรัฐมนตรี ลาออกจากตำแหน่ง ภายใน 24 ชั่วโมง หลังจากที่มีการประกาศพระราชกฤษฎีกายุบสภาและกำหนดให้มีการเลือกตั้งใหม่ในวันที่ 2 ก.พ. 2557 นั้น เป็นสิ่งที่ไม่สามารถกระทำได้ ดังนั้นรัฐบาลจะต้องปฏิบัติหน้าที่ต่อไป จะละเว้นการปฏิบัติหน้าที่มิได้ หากลาออกก็จะถือว่ามีความผิด ตามประมวลกฎหมายอาญามาตรา 157 และเห็นว่าการที่ นายกรัฐมนตรี พร้อมคณะ ดำรงตำแหน่ง ก็ไม่มีผลต่อการเลือกตั้งในอนาคต ทางพรรคประชาธิปัตย์ ก็เคยเป็นรัฐบาลรักษาการเช่นกัน ในสมัยที่ นายอภิสิทธิ์ เวชชาชีวะ เป็นนายกรัฐมนตรี และยุบสภาเมื่อปี 2553 ซึ่งผลการเลือกตั้งพรรคประชาธิปัตย์ ได้แพ้การเลือกตั้งภายใต้กติกาเดียวกัน การกล่าวหาว่าพรรคเพื่อไทย จะโกงการเลือกตั้ง ทำให้การเลือกตั้งไม่บริสุทธิ์ จึงเป็นเรื่องที่เป็นไปไม่ได้
และหากภายใน 48 ชั่วโมง เจ้าหน้าที่ตำรวจที่พบ นายสุเทพ จะต้องดำเนินการเข้าจับกุม นายสุเทพ ทันที เพราะเป็นทางผู้ต้องหาตามหมายจับในข้อหาร่วมกันเป็นกบฏ แต่หากไม่ดำเนินการจับกุม ตนจะไปประท้วงกับ พล.ต.ท.คำรณวิทย์ ธูปกระจ่าง ผู้บัญชาการตำรวจนครบาล และยืนยันว่า สิ่งที่ นายสุเทพ กระทำอยู่ ถือว่าเป็นการเลยธงในการเรียกร้องประชาธิปไตยไปแล้ว ขอให้ นายสุเทพ ยุติการชุมนุม ให้กลับเตรียมการเลือกตั้งดีกว่า เพราะปฏิเสธไม่ได้ว่า นายสุเทพ เป็นเนื้อเดียวกับพรรคประชาธิปัตย์