(25 ก.พ.) เฟซบุ๊กแฟนเพจ กูต้องได้ 100 ล้าน จากทักษิณแน่ๆ ได้โพสต์ข้อความ “โต สุชาติ กับ โจ้ คชาชาติ สุขสบายดี อยู่ที่นิวซีแลนด์ ทั้งนี้ ลูกสาวของ โต ก็กำลังเรียนอยู่ที่นิวซีแลนด์ อยากรู้จังว่า "หนีไปทำไม" ...” 
โดยในภาพเป็นรูปชาย 2 คน ซึ่งมีรูปร่างและหน้าตาเหมือน นายคชาชาติ บุญดี หรือ อดีต พ.อ.คชาชาติ หรือ เสธ.โจ้ และ นายสุชาติ พรมใหม่ หรือ พล.ต.สุชาติ หรือ เสธ.โต ผู้ต้องหาตามหมายจับศาลทหาร ในความผิดกฎหมายอาญามาตรา 112 แอบอ้างสถาบันเบื้องสูงหาผลประโยชน์มิชอบ และข้อหาความผิดกฎหมายอาญาอื่นๆ อาทิ ม.157 เป็นเจ้าหน้าที่รัฐประพฤติมิชอบ ขบวนการเดียวกับ นายสุริยัน สุจริตพลวงศ์ หรือ หมอหยอง และ พ.ต.ปรากรม วารุณประภา หรือ สารวัตรเอี๊ยด ผู้ต้องหาที่เสียชีวิตไปแล้ว 
ซึ่งภายหลังจากการถูกออกหมายจับ ทั้งคู่ได้เดินทางหลบหนีไปต่างประเทศ โดยออกไปตามชายแดนของประเทศเพื่อนบ้าน 
ด้าน พล.ต.อ.เดชณรงค์ สุทธิชาญบัญชา ที่ปรึกษา(สบ10) และโฆษกสำนักงานตำรวจแห่งชาติ กล่าวถึงกรณีดังกล่าวว่า กำลังประสานให้ตำรวจสากล หรือ อินเตอร์โพล ช่วยตรวจสอบข้อมูล หลังปรากฏภาพถ่ายของผู้ต้องหาทั้งสองราย ที่อ้างว่าอยู่ที่นิวซีแลนด์
ขอขอบคุณภาพและข้อมูลจาก เฟซบุ๊กกูต้องได้ 100 ล้าน จากทักษิณแน่ๆ