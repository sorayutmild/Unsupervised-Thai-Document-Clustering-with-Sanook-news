
หลังจากที่ผ่านมรสุมมาแบบฉิวเฉียด ล่าสุดคุณแม่ยังสาว "เป้ย ปานวาด บุญยรัตกลิน" ก็ได้ถือโอกาสควงแขนคุณแม่รุ่นพี่ "หนิง ปณิตา ธรรมวัฒนะ" ออกมาเปิดใจแบบฮาปนซึ้งถึงมิตรภาพน่ารักๆ ในช่วงที่ประสบปัญหาครอบครัว พร้อมเอ่ยปากขอบคุณสาวหนิงที่ช่วยให้คำปรึกษาและคอยอยู่ใกล้ๆ ตลอดระยะเวลาที่เกิดเรื่อง ก่อนทิ้งท้ายให้แฟนๆ โล่งอกว่า ชีวิตตอนนี้แข็งแรงมาก และจะพยายามทำทุกอย่างให้ดีที่สุดต่อไป...
สภาพจิตใจของเราตอนนี้ดีขึ้นแล้วหรือยัง ?หนิง - "พี่เป้ยสภาพจิตใจดีขึ้นแล้วค่ะ ดูสิคะ ใจดี๊ดี (หัวเราะ)"
เมื่อสักครู่นี้ก็เห็นว่าพี่หนิงได้แซวบนเวทีด้วย ?เป้ย - "ไม่มีอะไรค่ะ พูดเล่น (ยิ้ม)"
หนิง - "อ๋อ หนิงแค่แซวนางเล่นๆ ว่านางก็ผ่านเรื่องราวเป็นอุปสรรคที่ทำให้นางรู้สึกท้อแท้บ้าง แต่ก็ให้กำลังใจนางในเรื่องของการทำธุรกิจดีกว่า เพราะตัวหนิงเองก็ เอ่อ...เอาเป็นว่าน้องยังรู้สึกไม่อยากจะพูดอะไร หนิงขอพูดแทนละกันว่าใครก็แล้วแต่ที่ไปเขียนอะไรที่แย่ๆ ใส่เขา หรือว่าอะไรแบบนี้ เขารู้สึกแย่นะคะ และเขาเองก็พยายามจะทำทุกอย่างให้มันดี คือหนิงต้องบอกด้วยว่าชีวิตทุกชีวิตคนทุกคนเกิดมามีปัญหา แต่คนทุกคนก็พยายามทำให้มันดีแล้ว ฉะนั้นอย่าซ้ำเติมหรืออย่าบั่นทอน ไม่ให้กำลังใจกันเร่ก็ไม่ว่า แต่อย่าซ้ำเติมเลยค่ะ เพราะเขาเองก็พยายามทำให้มันดีอยู่"
ช่วงที่มีปัญหาเราได้ขอคำปรึกษาพี่หนิงเยอะไหม ?เป้ย - "ที่สุดเลยค่ะ อย่างแรกคือเป้ยต้องขอบคุณพี่หนิงเลย เพราะว่าเราจะรู้ว่าพี่หนิงเขาทำงานตลอดเวลา แต่ช่วงที่เกิดปัญหาพี่หนิงก็มาอยู่ด้วยตลอด เขาพยายามไม่รับงาน หรือถ้าหากเป็นช่วงที่เขาต้องมีประชุมหรือต้องเซ็นเอกสาร เขาก็จะดึงเราไปกินข้าวให้เราอยู่ด้วย โทรหาเราตลอดเวลา จนเรารู้สึกว่าเราเกรงใจ ดังนั้นต้องขอขอบคุณพี่หนิงมากๆ ที่คอยช่วยเป้ย บอกเป้ยว่าต้องทำใจให้ยังไง บอกให้เป้ยคิดแต่เรื่องดีๆ ซึ่งผิดกับเหตุการณ์ของพี่หนิงเนอะ เพราะพี่หนิงจะใจร้อน (หัวเราะ)"
หนิง - "(หัวเราะ) ใช่ๆ ถูกต้อง คืออย่างที่บอกค่ะ ประสบการณ์ทุกอย่างมันจะสอนให้เราใจเย็นมากขึ้น เวลาเรามีปัญหาอะไร เราก็จะเอาปัญหาเรามาเล่าให้หลายๆ คนฟัง และบอกเสมอว่าเวลาใครมีปัญหาอะไรทุกอย่างต้องใจเย็นเท่านั้น เพราะถ้าใจเย็นทุกอย่างก็จะผ่านไปได้"
เป้ย - "ซึ่งแบบว่าผิดคอนเซ็ปต์ กลายเป็นนิวหนิงมาก จนเป้ยตกใจว่านี่คือพี่หนิงเหรอเนี่ย"
สตรองขึ้นกว่าเดิมไหมช่วงนี้ ?เป้ย - แข็งแรงมากค่ะช่วงนี้ (ยิ้ม)"