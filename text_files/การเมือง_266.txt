ฉาวอีก! เฟซบุ๊กเพจดัง โพสต์อ้าง เก่ง การุณ บุกแย่งไมค์งานจัดสรรงบประมาณ พาภรรยาที่เป็น สก.ดอนเมือง และพวก รุมด่า อี้ แทนคุณ 
ผู้สื่อข่าวรายงานว่า (11 พ.ค.) เฟซบุ๊กแฟนเพจ I Support PM Abhisit ได้โพสต์รูปภาพพร้อมข้อความ โดยอ้างว่า นายการุณ โหสกุล อายุ 46 ปี อดีตส.ส.กทม.เขต 12 (ดอนเมือง) พรรคเพื่อไทย ได้เข้าไปเกี่ยวข้องกับการจัดสรรงบประมาณ ของประชาคมดอนเมือง และยังมีการแย่งไมค์มาด่าอย่างสาดเสียเทเสีย นายแทนคุณ จิตต์อิสระ อดีตผู้สมัคร ส.ส.คู่แข่งนายการุณ จากพรรคประชาธิปัตย์ ที่มาร่วมสังเกตการณ์ โดยมีนางพิมพ์ชนา โหสกุล สก.ดอนเมือง ภรรยาของนายการุณ และพวกมารุมต่อว่าและถ่ายรูป ซึ่งข้อความเพจดังกล่าวโพสต์มีดังนี้ 
"เหตุเกิดวันนี้ที่ดอนเมือง!!!
ภาพท่านอดีต สส การุณ ไปเกี่ยวข้องกับการจัดสรรงบประมาณ ของประชาคม ที่สำคัญเมื่อถูกตัดสิทธิ์แล้วแต่ยังไป ยุ่งกับการจัดงบประมาณ เท่ากับละเมิดคำสั่งศาล นอกจากนี้ การุณ ปรี่มาแย่งไมค์จากประเวศน์ แล้วก็ด่า"แทนคุณ"ที่มาสังเกตุการณ์อย่างสาดเสียเทเสีย โดยมีภรรยา สก พิมพ์ชนา และ ส.ข เพื่อไทย รุมต่อว่าและถ่ายรูป"
ทั้งนี้ เมื่อวันที่ 9 พ.ค. ที่ผ่านมา ศาลฎีกา แผนกคดีเลือกตั้ง มีคำสั่งเพิกถอนสิทธิ์เลือกตั้งของ นายการุณ โดยศาลฎีกาฯ จึงมีคำสั่งให้เพิกถอนสิทธิ์เลือกตั้งของนายการุณ มีกำหนด 5 ปี และให้มีการเลือกตั้ง ส.ส.กรุงเทพฯ เขต 12 (ดอนเมือง) ใหม่ แทนนายการุณ
 
ขอขอบคุณภาพและข้อมูลจาก เฟซบุ๊กแฟนเพจ I Support PM Abhisit