พล.อ.ประยุทธ์ จันทร์โอชา ชื่อเล่น ตู่ หรือที่สื่อมวลชนเรียกว่า "บิ๊กตู่" เกิดเมื่อวันที่ 21 มีนาคม พ.ศ. 2497 ที่จังหวัดนครราชสีมา
ประวัติการศึกษา
- สำเร็จการศึกษาชั้นมัธยมศึกษาจากโรงเรียนวัดนวลนรดิศ- นักเรียนเตรียมทหารรุ่นที่ 12 ( ตท.12)- นักเรียนนายร้อยพระจุลจอมเกล้า รุ่น 23 (จปร.23)
 
ประวัติรับราชการ
เริ่มต้นรับราชการที่หน่วย "ทหารเสือราชินี" (กรมทหารราบที่ 21 รักษาพระองค์ หรือ ร.21 รอ.) ตั้งแต่เป็นผู้บังคับกองพันทหารราบที่ 2 กรมทหารราบที่ 21 รักษาพระองค์ (ผบ.ร.21 พัน.2 รอ.) เป็นเสนาธิการกรมฯ รองผู้บังคับการกรม และขึ้นเป็นผู้บังคับการกรมฯ ตามลำดับ
ต่อมาย้ายขยับขึ้นมาเป็น รองผู้บัญชาการกองพลทหารราบที่ 2 รักษาพระองค์ (พล.ร.2 รอ.) และเป็นผู้บัญชาการกองพลฯ ต่อจากนั้นได้รับการเลื่อนตำแหน่งเป็น รองแม่ทัพภาคที่ 1 ในเหตุการณ์รัฐประหารโดยคณะปฏิรูปการปกครองในระบอบประชาธิปไตยอันมีพระมหากษัตริย์ทรงเป็นประมุข หรือ คปค. เมื่อวันที่ 19 กันยายน พ.ศ. 2549 ที่มีพลเอก สนธิ บุญยรัตกลิน เป็นหัวหน้าคณะ พลตรี ประยุทธ์ จันทร์โอชา (ยศในขณะนั้น) ก็เป็นผู้หนึ่งที่มีบทบาทสำคัญในการยึดอำนาจด้วยรับคำสั่งตรงจาก พลโท อนุพงษ์ เผ่าจินดา แม่ทัพภาคที่ 1 (ยศและตำแหน่งในขณะนั้น)
หลังจากนั้นเมื่อ พลโท อนุพงษ์ได้รับแต่งตั้งให้เป็นผู้ช่วยผู้บัญชาการทหารบกและเลื่อนชั้นยศเป็น "พลเอก" พลตรี ประยุทธ์ก็ได้เลื่อนชั้นยศขึ้นเป็น "พลโท" รับตำแหน่ง แม่ทัพภาคที่ 1 ตั้งแต่วันที่ 1 ตุลาคม พ.ศ. 2549 และได้รับแต่งตั้งให้เป็นสมาชิกสภานิติบัญญัติแห่งชาติจากคณะมนตรีความมั่นคงแห่งชาติ หรือ คมช. อีกด้วย
พล.อ.ประยุทธ์ ได้รับหน้าที่เป็น รองหัวหน้าผู้รับผิดชอบในการแก้ไขสถานการณ์ฉุกเฉิน ระหว่างวันที่ 2 กันยายน พ.ศ. 2551 ถึง 14 กันยายน พ.ศ. 2551 และได้รับแต่งตั้งเป็น หัวหน้าผู้รับผิดชอบในการแก้ไขสถานการณ์ฉุกเฉิน ตั้งแต่วันที่ 1 ตุลาคม พ.ศ. 2553 ถึง 22 ธันวาคม พ.ศ. 2553
2 กันยายน พ.ศ. 2553 พล.อ.ประยุทธ์ จันทร์โอชา ได้รับพระบรมราชโองการโปรดเกล้าฯ แต่งตั้งให้เป็น ผู้บัญชาการทหารบก ต่อจาก พล.อ.อนุพงษ์ เผ่าจินดา ที่เกษียณอายุราชการในวันที่ 30 กันยายน พ.ศ. 2553 ตั้งแต่วันที่ 1 ตุลาคม พ.ศ. 2553 เป็นต้นไป
ระหว่างดำรงตำแหน่ง ผบ.ทบ. ในวันที่ 22 พฤษภาคม พ.ศ. 2557 พล.อ.ประยุทธ์ ตัดสินใจเข้ายึดอำนาจการปกครองจากรัฐบาลรักษาการในขณะนั้น ก่อนที่จะดำรงตำแหน่งหัวหน้าคณะรักษาความสงบแห่งชาติหรือ คสช. และในเวลาต่อมาเข้าดำรงตำแหน่งนายกรัฐมนตรีเป็นเวลากว่า 5 ปีในตำแหน่งผู้นำประเทศ ก่อนที่จะมีการเลือกตั้งทั่วไปในวันที่ 24 มีนาคม พ.ศ. 2562
และเมื่อวันที่ 5 มิถุนายน ภายหลังการประชุมร่วมรัฐสภา พล.อ.ประยุทธ์ จันทร์โอชา ได้รับการสนับสนุนจากเสียงส่วนใหญ่ของสมาชิกรัฐสภาเหนือนายธนาธร จึงรุ่งเรืองกิจ ให้ดำรงตำแหน่งเป็นนายกรัฐมนตรีอีกครั้ง
>> ลุงตู่ ชนะโหวตนายกรัฐมนตรี นอนมาพร้อมทรัพย์สินมีกินแบบเหลือๆ
ชีวิตครอบครัว
พลเอก ประยุทธ์ สมรสกับ รองศาสตราจารย์นราพร จันทร์โอชา อาจารย์ประจำสถาบันภาษา จุฬาลงกรณ์มหาวิทยาลัย มีบุตรสาวฝาแฝด 2 คน คือ น.ส.ธัญญา จันทร์โอชา และ น.ส.นิฏฐา จันทร์โอชา
พล.อ.ประยุทธ์ และ นางนราพร จันทร์โอชา ภริยา