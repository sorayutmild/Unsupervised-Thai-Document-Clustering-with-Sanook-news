เปิดตัวทีไรก็เรียกความสนใจจากคอรถได้ตลอดสำหรับ Toyota RAV4 ซึ่งเดินทางมาถึงรุ่นล่าสุดอย่าง Toyota RAV4 Prime ที่จะกลายเป็นรุ่นที่ทรงพลังที่สุดเท่าที่เคยมีมา
ซึ่งขุมพลังสุดแรงของ Toyota RAV4 Prime นั้นใช้เครื่องยนต์เบนซินขนาด 2.5 ลิตร 4 สูบ มีการปรับแต่งใหม่จากรุ่น Toyota RAV4 Hybrid ที่ยกมาใช้ในรุ่นนี้ ส่งผลให้รีดกำลังได้สูงสุดถึง 176 แรงม้า แรงบิดสูงสุด 450 นิวตันเมตรที่ 2,800 รอบ/นาที ทำงานร่วมกับมอเตอร์ไฟฟ้าซึ่งติดตั้งไว้ด้านหลังตัวรถ มาพร้อมแบตเตอรี่ลิเธียมไอออน ซึ่งอยู่ใต้ท้องรถ และเมื่อนับรวมขุมพลังทั้งคู่จะได้อยู่ที่ตัวเลข 302 แรงม้าเลยทีเดียว

การตกแต่งก็ถือว่าน่าสนใจไม่น้อยไปกว่าเรื่องราวของขุมพลัง เพราะเจ้ากระจังหน้ากับสเกิร์ตข้างที่ตัดด้วยสีดำ Piano Black แบบรอบคันนั้นทำให้ Toyota RAV4 Prime ดูดุดันใช่ย่อย รวมไปถึงหลังคาสีดำที่มีให้เลือกสรรเช่นกัน ซึ่งในรุ่นท็อปจะมีออปชั่นเสริมอย่างไฟส่องสว่างเวลากลางวันแบบ LED แนวตั้งที่บริเวณกันชนหน้า ในขณะที่ไฟหน้าก็เพิ่มระบบปรับอัตโนมัติได้อีกด้วย


ส่วนภายในห้องโดยสารโดดเด่นด้วยวัสดุหุ้มเบาะอย่าง SofTex ซึ่งเป็นหนังสังเคราะห์ ร่วมด้วยหลังคา Moonroof อุปกรณ์มาตรฐานต่างๆ อย่างระบบชาร์จแบบไร้สาย, เครื่องเสียง, กระจกมองหลังตัดแสง, ระบบควบคุมโรงรถจากห้องโดยสาร ทว่าที่เป็นไฮไลต์คงต้องยกให้หน้าจอสัมผัสขนาด 9 นิ้ว และ Paddle Shift ซึ่งมีเป็นครั้งแรกในเจเนอเรชั่นของ Toyota RAV4

Toyota RAV4 Prime จะใช้เวลา 5.8 วินาทีในการเร่งความเร็วจาก 0-96 กม./ชม. โดยวิ่งได้ระยะทางสูงสุดที่ 62 กิโลเมตรหากวิ่งด้วยระบบไฟฟ้าเพียงอย่างเดียว นอกจากนั้นระบบขับเคลื่อนยังเป็นแบบสี่ล้อ Electronic On-Demand All-Wheel Drive เพียบพร้อมไปด้วยเทคโนโลยีความปลอดภัยจาก Toyota Safety Sense หรือ TSS 2.0 อาทิ ระบบตรวจจับเซนเซอร์คนเดินถนน หรือแม้แต่ระบบลดความเร็วอัตโนมัติ
รถใหม่ Toyota RAV4 Prime รุ่นนี้มีรุ่นย่อยให้เลือกทั้งหมด 2 รุ่น คือ SE และ XSE มีแพลนจะวางจำหน่ายในช่วงไตรมาสที่ 3 แห่งปี 2020 มารอลุ้นกันว่าราคาจะอยู่ที่เท่าไหร่
