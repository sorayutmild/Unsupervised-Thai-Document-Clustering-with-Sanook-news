ลำดับเหตุการณ์สังหารโหดกว่า 10 นัด 2 ดร. ภายในห้องประชุม มรภ.พระนคร มือปืนคือ ดร. จากสถาบันเดียวกัน 
ช่วงเวลาประมาณ 9 นาฬิกา ของวันที่ 18 พฤษภาคม 2559 รายงานข่าวแจ้งว่าเกิดเหตุยิงกันและมีผู้เสียชีวิต 2 ศพ เหตุเกิดภายในห้องประชุม มรภ.พระนคร จากการตรวจสอบผู้ตายคือ ดร.พิชัย ชัยสงคราม อายุ 50 ปี และ ดร.ณัฐพล ชุมวรฐายี อายุ 50 ปี ซึ่งเหตุการณ์นี้ระบุมือปืนคือ ดร.วันชัย ดนัยตโมนุท อายุ 60 ปี
ต่อมา เจ้าหน้าที่ตำรวจได้ตรวจสอบพื้นที่พบปลอกกระสุนกว่า 10 นัดตกอยู่ในที่เกิดเหตุ พร้อมกับตรวจสอบกล้องวงจรปิดพบภาพของ ดร.วันชัย มือปืน หลังก่อเหตุสังหารได้หลบหนีไปด้วยพาหนะเป็นรถยนต์ยี่ห้อนิสสัน ทะเบียน 3398 กรุงเทพมหานคร
 ถัดมาในช่วงเย็นของวันดังกล่าว (18 พ.ค.) เจ้าหน้าที่ตำรวจได้ทำการระดมทุกพื้นที่ในการสกัดรถยนต์คันดังกล่าว และมีรายงานต่อมาว่าทาง ดร.วันชัย ได้ส่งข้อความหาคนรู้จักที่สนิทสนมกัน โดยระบุว่า "เฮียเฮง ผมขอกราบลา หากผมตายไป ขอให้เอาศพไปสวดสามวันที่วัดแถวบ้านเฮียที่ลำลูกกาแล้วเผานะครับ"
ช่วงเย็นของวันเกิดเหตุ ศาลอาญารัชดา ได้ออกหมายจับ ดร.วันชัย ดนัยตโมนุท อายุ 60 ปี เลขที่ 949/59 ลงวันที่ 18 พฤษภาคม 2559 ในความผิดฐานฆ่าผู้อื่นโดยเจตนา, มีเครื่องกระสุนปืนที่นายทะเบียนไม่สามารถออกใบอนุญาตให้ได้, มีและพกพาอาวุธปืนไปในเมือง หมู่บ้าน ทางสาธารณะโดยไม่มีเหตุอันควร
เกือบทั้งวันเจ้าหน้าที่ติดตามจับกุม ดร.วันชัย อย่างต่อเนื่อง แต่ยังไร้เงา 
ในเวลาเพียงข้ามคืนเท่านั้น ความพยายามของเจ้าหน้าที่ตำรวจสัมฤทธิ์ผล ล่าสุด (19 พ.ค.) เมื่อเวลา 14.00 น. เจ้าหน้าที่ชุดสืบสวน สน.บางเขน ได้นำตัว นายเฮง หลังเข้าให้ปากคำกับเจ้าหน้าที่และได้พาขึ้นรถเก๋งสีดำ ออกจาก สน.บางเขน อย่างรวดเร็ว

ต่อมามีรายงานพบตัว ดร.วันชัย ดนัยตโมนุท ผู้ก่อเหตุแล้วภายในบริเวณโรงแรมแห่งหนึ่งย่านสะพานควาย โดยผู้ก่อเหตุได้เดินออกมาจากรถยนต์ยี่ห้อนิสสัน ทะเบียน ฆน 3398 กทม. ในลักษณะใช้อาวุธปืนจ่อขมับตัวเอง ซึ่งตำรวจอยู่ระหว่างเชิญญาติไปเกลี้ยกล่อม รวมไปถึงเจ้าหน้าที่ได้ใช้โทรโข่ง ในการเกลี้ยกล่อมเพื่อไม่ให้ นายวันชัย ใช้อาวุธปืนทำร้ายตัวเอง 
16.15 น. เวลาผ่านไปเกือบหนึ่งชั่วโมง ขณะนี้เจ้าหน้าที่ยังคงเกลี้ยกล่อม ดร.วันชัย ที่ตอนนี้เข้าไปอยู่ภายในรถ แต่ยังไม่มีวี่แววว่า ดร.วันชัย จะมอบตัวแต่อย่างใด
17.55 น. เจ้าหน้าที่ยังใช้ความพยายามเกลี้ยมกล่อม ดร.วันชัย ผู้ก่อเหตุยิงดร. 2 ศพ  เจ้าตัวยังคงไม่มีท่าทีมอบตัวแต่อย่างใด
18.44 น. ดร.วันชัย ได้ใช้อาวุธปืนยิงตัวเอง ขณะที่เจ้าหน้าที่เปิดทางให้รถรพ. เข้าไปรับร่างของ ดร.วันชัย ส่งรพ. เป็นการช่วยเหลืออย่างเร่งด่วนแล้ว 

เครดิตภาพจาก innnews, กู้ภัย 