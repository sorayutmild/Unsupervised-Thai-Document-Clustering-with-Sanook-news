อากาศร้อนๆ อาจทำให้ใครหลายคนรู้สึกทรมาน แต่ขอให้รู้ไว้ว่าหน้าร้อนของไทยเป็นช่วงที่ดีต่อการได้ลิ้มชิมรสผลไม้หน้าร้อนมากมายหลายชนิด หนึ่งในนั้นคือมะปรางหวาน และมะยงชิด ที่แค่มองก็น้ำลายสอแล้ว ผลไม้รสเปรี้ยวอมหวานชนิดนี้มีดีมากกว่ารสชาติอันสดชื่น ชนิดที่รู้แล้วจะต้องรีบวิ่งไปซื้อมาทานกันด่วนๆ เลยล่ะ
 
ประโยชน์ของมะปรางหวาน-มะยงชิด

มีวิตามินซีสูง ช่วยบำรุงฟันให้แข็งแรง และป้องกันโรคเลือดอออกตามไรฟัน ป้องกันหวัดได้เป็นอย่างดี
มีวิตามินเอสูง ช่วยบำรุงสายตา ให้มองเห็นภาพชัดขึ้น และมองภาพในที่มืดได้ดียิ่งขึ้น
มีแคลเซียม และฟอสฟอรัส ที่ช่วยบำรุงกระดูก และฟันให้แข็งแรง
มีเบต้าแคโรทีน ช่วยบำรุงผิว ลดความเสื่อมของเซลล์ในดวงตา ลดความเสี่ยงในการเป็นโรคต้อกระจก เพิ่มระบบภูมิคุ้มกันในร่างกายให้แข็งแรง
มีสารต้านอนุมูลอิสระ ที่ช่วยบำรุงผิวให้เปล่งปลั่ง และลดความเสี่ยงในการเป็นโรคมะเร็ง

อ่านต่อ >> เบต้าแคโรทีน คืออะไร?
 
วิธีเลือกซื้อมะปรางหวาน-มะยงชิด
มะปรางหวาน และมะยงชิด แม้ว่าจะมีสารอาหารที่ให้คุณประโยชน์ต่อร่างกายคล้ายกัน และรูปร่างภายนอก รวมไปถึงรสชาติก็ใกล้เคียงกัน แต่อันที่จริงแล้วเป็นผลไม้คนละชนิด
มะปรางหวาน จะมีผลที่รูปร่างคล้ายไข่นกพิราบ ผลสุกมีผิวสีส้ม มีสีเขียวที่ขั้วเล็กน้อย ส่วนมะยงชิดจะมีลักษณะของผลที่เรียวกว่ามะปรางหวานเล็กน้อย และจะมีรสชาติออกไปทางหวานมากกว่าเปรี้ยว
หากจะเลือกมะปรางหวาน และมะยงชิดให้มีรสชาติอร่อย ควรเลือกผลที่มีสีส้มบ่งบอกถึงความสุกราว 80% ถ้าผลสุกมากเกินไปเนื้อจะเละ ไม่แน่น และถ้าผิวมีสีเขียวมากเกินไป ก็จะเปรี้ยวมากกว่าหวาน และอาจมีรสฝาดจางๆ ได้