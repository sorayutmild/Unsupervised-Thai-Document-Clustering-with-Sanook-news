วงการบันเทิงบ้านเราในรอบ 1 ปีที่ผ่านมามีเรื่องราวให้ต้องตื่นเต้นกันเยอะมาก ไม่ว่าจะเป็นข่าวการแต่งงาน ข่าวการลาออก ข่าวการหย่าของคนดังในแวดวงบันเทิง เรียกว่าเป็นช็อกวงการเลยทีเดียว บางเหตุการณ์เกิดขึ้นแบบทีคนอ่านข่าวแล้วช็อก 
 

หมาก มิ้นต์ เพื่อนแก๊งล่ม แตกคอด่ากันผ่านไลน์
ข่าวนี้ทำเอาแฟนคลับของทั้งคู่ช็อกกันไปเลย หลังมีภาพการสนทนาผ่านไลน์หลุดออกมา ซึ่งในข้อความปรากฎเป็น หมาก ปริญ ใช้ถ้อยคำหยาบคายด่าแม่ของ มิ้นต์ ชาลิดา จากนั้น หมาก ได้ตั้งโต๊ะแถลงข่าวยอมรับว่าข้อความดังกล่าวเป็นของตัวเองจริง และได้ขอโทษที่ทำให้ทุกคนผิดหวัง โดยสาเหตุที่เกิดขึ้นนั้น หมาก ไม่ขอเปิดเผยรายละเอียด แต่จากข่าวที่ได้นำเสนอ หมาก ได้มีปัญหากับแม่ มิ้นต์ ที่ถูกโยงมาถึงผู้จัดการส่วนตัว แต่สุดท้ายเรื่องราวลงเอยด้วยการเข้าใจกันทั้งสองฝ่าย
 

เจนี่ ภาพหลุดคล้ายโดนทำร้าย ปิดฉากด้วยการหย่ากับ เอ๋ ชนม์สวัสดิ์
หลังจากมีภาพหลุดคล้ายนางเอก เจนี่ เทียนโพธิ์สุวรรณ ภาพดังกล่าวเป็นที่น่าตกใจเป็นอย่างมากเนื่องจากมีการถูกทำร้ายจนร่างกายฟกช้ำ จากนั้นสื่อหลายสำนักได้พยายามติดต่อ เจนี่ เป็นการด่วน แต่มีเพียงแก๊งเพื่อน ๆ ที่ออกมาให้สัมภาษณ์และบอกให้ เจนี่ ออกมาพูดเอง จากนั้นไม่นาน เจนี่ ได้ให้ทนายเป็นคนแถลงเรื่องราวการหย่าขาดของตัวเองกับ เอ๋ ชนม์สวัสดิ์ ข่าวนี้ช็อกวงการเป็นอย่างมากเพราะทั้งคู่ดูรักกันมากไม่น่าจะมีเหตุการณ์แบบนี้เกิดขึ้น
 

พีค ภัทรศยา เลิก เต๋อ ฉันทวิชช์ 
เป็นคู่รักที่ดูเลิฟกันมากที่สุดแล้วของวงการ เพราะทั้งคู่ตัวติดกันดั่งเป็นเงาของกันและกัน กลายเป็นข่าวช็อกวงการไปเลยเมื่อ เต๋อ ออกมาให้สัมภาษณ์ว่าได้ยุติความสัมพันธ์กับ พีค เป็นที่เรียบร้อยแล้วด้วยเหตุผลที่ว่าทัศนคติในการดำเนินชีวิตไม่เหมือนกัน ตามมาด้วย พีค ได้แถลงข่าวเคลียร์ชัดว่าไม่มีมือที่สามและการเลิกครั้งนี้เข้าใจและเป็นการจากกันด้วยดี  
 

บอม ธนิน ถูก โฟกัส แฉคบซ้อนไม่จริงใจ
ช็อกอีกหนึ่งข่าวแบบที่สื่อไม่ได้ตั้งหลักกันเลยกับเหตุการณ์คลิประบายความในใจทั้งน้ำตาของ โฟกัส จีระกุล ที่พูดระบายแบบหมดเปลือกถึงพระเอกหนุ่มที่ต่อมาถูกระบุว่าเป็น "บอม ธนิน" ซึ่งเนื้อความในคลิปได้ระบุถึงพฤติกรรมคล้ายเป็นความเจ้าชู้ของฝ่ายชาย ที่ชอบคบผู้หญิงซ้อนกันหลายคน ไม่มีความจริงใจ ซึ่งเป็นคลิปที่ดังกระหึ่มเพียงชั่วข้ามคืนเท่านั้น พร้อมกับคำถามที่ตามมาว่าสรุปแล้วทั้งคู่แอบไปคบกันตอนไหนนะเนี่ย จนกระทั่งท้ายสุด บอม ต้องออกมาตั้งโต๊ะขอโทษกับเหตุการณ์ที่เกิดขึ้น ไม่ได้ตั้งใจทำให้ทุกคนเสียใจ
 

เมย์ หนุ่ม แถลงข่าวแต่งงานมา 1 ปีแล้ว
ช็อกวงการกับการแต่งงานของ เมย์ และ หนุ่ม ที่ก่อนหน้านี้ถูกสื่อถามเยอะเรื่องเมื่อไหร่จะแต่ง แต่ปรากฎว่าในงานวันเกิดของ เมย์ ที่เจ้าตัวได้เชิญสื่อมวลชนมาร่วมทำข่าวด้วย ทั้งคู่สร้างเซอร์ไพรส์ด้วยการแถลงข่าวว่างานแต่งนั้นได้ถูกจัดขึ้นเมื่อปีที่แล้วแต่เป็นงานภายในเฉพาะครอบครัวและเพื่อนสนิท และเซอร์ไพรส์เด้งที่สองคือการประกาศว่า เมย์ กำลังท้องได้ 3 เดือน เรียกว่าเป็นข่าวดีที่คนในวงการบันเทิงและแฟนคลับไม่มีใครคาดคิดมาก่อน
 
 
ไก่ ภาษิต ลาออกจากรายการเรื่องเล่าเสาร์อาทิตย์ 
เป็นข่าวที่ช็อกแฟนคลับรายการข่าวเรื่องเล่าเสาร์อาทิตย์เป็นอย่างมาก เพราะการลาออกของ ไก่ ภาษิต ไม่มีวี่แววมาก่อน สร้างเสียงซุบซิบในโลกออนไลน์ด้วยประเด็นที่เจ้าตัวกดดันที่ร่วมงานกับ สรยุทธ์ สุทัศนะจินดา ที่มีกระแสว่า ไก่ ภาษิต มักจะโดนหักหน้ากลางรายการเสมอเลยทำให้เจ้าตัวตัดสินใจลาออก สุดท้าย ไก่ ภาษิต ได้ออกมาบอกว่าการลาออกของเขานั้นไม่ได้ได้เกี่ยวกับกระแสข่าวแต่อย่างใด การตัดสินใจเขาได้ปรึกษาผู้ใหญ่ทุกคนแล้วรวมถึง สรยุทธ์ ด้วย สาเหตุที่แท้จริงคือเขาไปจัดรายการเป็นข่าวในช่อง 3 SD  
 

ฝ้าย เวฬุรีย์ ลาออกจากมิสยูนิเวิร์สไทยแลนด์ 2014 
ช็อกวงการขาอ่อนกับเหตุการณ์ที่ ฝ้าย เวฬุรีย์ ได้ตัดสินใจลาออกจากตำแหน่งมิสยูนิเวิร์สไทยแลนด์ 2014 หลังถูกแรงกดดันจากสังคมกับเสียงวิจารณ์ที่ว่าไม่เหมาะสมกับตำแหน่ง เจ้าตัวจึงตั้งโต๊ะแถลงข่าวประกาศลาออกอย่างเป็นทางการ พร้อมกับบอกว่าไม่ได้รับเงินจากใครหรือใครเป็นคนมาบอกใด ๆ ทั้งสิ้น ทั้งหมดเป็นการตัดสินใจด้วยตัวเอง
 

แอน สิเรียม แต่งงานครั้งที่ 3 กับแฟนหนุ่มต่างชาติ  
หายหน้าไปจากวงการพักใหม่สำหรับ แอน สิเรียม แต่หลังจากนั้นไม่นานมีข่าวหลุดออกมาพร้อมภาพว่า แอน สิเรียม นั้นได้เข้าพิธีแต่งงานเป็นครั้งที่ 3 กับนักธุรกิจชาวอังกฤษเป็นที่เรียบร้อย และเพื่อไม่ให้หลายคนข้องใจกันนาน  แอน สิเรียม ได้ออกมาให้สัมภาษณ์ว่าเรื่องทั้งหมดเป็นความจริง และผู้ชายคนนี้ที่เธอตัดสินใจใช้ชีวิตคู่ด้วยนั้นเป็นคนดี และลูกสาวไฟเขียว เป็นอันว่าผ่านฉลุย
 

อ่ำ อัมรินทร์ เลิก จอย หลังอยู่กันมา 12 ปี  
เป็นข่าวช็อกวงการบันเทิงก่อนจะส่งท้ายปีเก่ากับการประกาศเลิกของ อ่ำ อัมรินทร์ และ จอย ที่ใช้ชีวิตอยู่ร่วมกันมา 12 ปี ซึ่งหลายคนรู้สึกเสียดายเพราะครอบครัวนี้ดูอบอุ่นและรักกันมาก จากนั้น อ่ำ ได้เปิดใจกับสื่อว่าเหตุผลของการหย่าไม่ได้มาจากมือที่สามแต่อย่างใดเป็นการจากกันด้วยความเข้าใจ สุดท้าย อ่ำ ประกาศขายบ้านและทรัพย์สินพร้อมกับบอกว่าจะไปใช้ชีวิตอยู่ที่บุรีรัมย์ ทั้งนี้ อ่ำ ได้ไปออกรายการทูไนท์โชว์ เปิดใจเบื้องหลังเหตุผลของการหย่าเพราะตัวเองมีหนี้สินเลยไม่อยากให้ภรรยาต้องมาลำบาก เป็นกำลังใจให้ทั้งคู่นะจ๊ะ
 

บิลลี่ โอแกน ศาลสั่งเป็นบุคคลล้มละลาย
เรียกเป็นข่าวที่สร้างความฮือฮาได้ไม่น้อยเมื่อทุกสื่อได้เผยแพร่ข่าวนักร้องร็อกเกอร์ดัง บิลลี่ โอแกน ศาลสั่งให้เป็นบุคคลล้มละลาย เหตุจากทำธุรกิจอสังหาริมทรัพย์ จากนั้น บิลลี่ โอแกน ได้ออกมาเปิดใจแบบหมดเปลือกถึงสาเหตุล้มละลายเพราะธุรกิจขาดทุนเยอะ และไม่สามารถที่จะหาเงินไปชำระหนี้ได้  ทั้งนี้ เจ้าตัวยืนยันไม่ท้อขอก้าวเดินต่อไป
 
 
 
 