คุณหญิงหน่อย สุดารัตน์ ปรบมือยกให้ จิรายุ ห่วงทรัพย์ เป็นอีกหนึ่ง "ดาวสภา" หลังต่อกรกับวลีเด็ด "เผด็จการประชาธิปไตย" ของ ส.ว.เสรี สุวรรณภานนท์
(5 มิ.ย.) บรรยากาศการอภิปรายในการประชุมร่วมกันของรัฐสภา ครั้งที่ 1 ยังดำเนินต่อไป เพื่อนำไปสู่การโหวตเลือกนายกรัฐมนตรี บรรดาตัวแทน ส.ส.แต่ละคนก็ยังผลัดเปลี่ยนกันขึ้นมาอภิปราย แต่หนึ่งในไฮไลท์การอภิปรายที่ถูกกล่าวถึงเป็นอย่างมาก เกี่ยวกับคำพูดของ นายเสรี สุวรรณภานนท์ สมาชิกวุฒิสภา (ส.ว.) ได้เอ่ยคำว่า "ผมนิยมเผด็จการประชาธิปไตย แต่ไม่ได้นิยมประชาธิปไตยจอมปลอม" กลายเป็นที่วิพากษ์วิจารณ์เป็นอย่างมาก
ทำให้ นายจิรายุ ห่วงทรัพย์ ส.ส.พรรคเพื่อไทย ได้ออกมาอภิปรายวิจารณ์ต่อเนื่องในคำพูดดังกล่าว กลายเป็นการประท้วงพาดพิงกันภายในรัฐสภา ทางด้าน ส.ว.เสรี จึงลุกขึ้นขอให้ ส.ส.จิรายุ ถอดคำพูดที่บอกว่า เจ้าตัวมีลักษณะนิยมเผด็จการ ทำให้ ส.ส.จิรายุ ได้กล่าวถอดคำพูดว่า "ผมขอถอนจากเผด็จการ เป็นผู้ชื่นชอบผู้มีบุญคุณแล้วกันครับ"
ประโยคดังกล่าวกลายเป็นที่กล่าวถึงอีกเช่นเดียวกัน และยังทำให้ คุณหญิงสุดารัตน์ เกยุราพันธุ์ ประธานยุทธศาสตร์การเลือกตั้งพรรคเพื่อไทย ได้หยิบยกนำมาชื่นชมผ่านทางโซเชียลมีเดีย พร้อมกับยกให้ ส.ส.จิรายุ เป็นดาวสภาอีกดวงในครั้งนี้ และขอปรบมือให้กับไหวพริบให้การแก้ปัญหาในรัฐสภาอย่างยอดเยี่ยม
ทั้งนี้ คุณหญิงสุดารัตน์ ยังได้โพสต์เสริมในตอนท้ายว่า "นัยยะของคำว่า นิยมเผด็จการ กับ ชื่นชอบผู้ที่มีบุญคุณ เป็นคำน่าสนใจ สังคมจดจำกันแล้วว่า ส.ว.ชุดนี้คือ ส.ว.เอื้อพวกพ้อง ตั้งขึ้นเพื่อเป็นกลไกบิดเบือนฉันทามติประชาชน"
