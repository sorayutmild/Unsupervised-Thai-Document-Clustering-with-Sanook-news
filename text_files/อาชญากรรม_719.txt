
(คลิกที่ภาพเพื่อดูคลิป)
(20 พ.ค.) ในโลกออนไลน์ได้มีการเผยแพร่คลิปวีดีโอเหตุการณ์ ขณะที่ครอบครัวของ ดร.วันชัย ดนัยตโมนุท อายุ 60 ปี ผู้ต้องหาที่ก่อเหตุชักปืนจ่อยิง ผศ.ดร.พิชัย ไชยสงคราม อายุ 56 ปี และ ดร.ณัฐพล ชุมวรฐายี 54 ปี เสียชีวิตภายในมหาวิทยาลัยราชภัฏพระนคร และหลังก่อเหตุได้ใช้อาวุธปืนยิงตัวเองเสียชีวิต
ซึ่ง ทวิตเตอร์จ่าพิชิต ขจัดพาลชน ‏@jarpichit ได้แชร์คลิปดังกล่าว พร้อมข้อความว่า "บรรยากาศตอนญาติ ดร วันชัยไปรับร่างของเขาครับ อันนี้นักข่าวยื่นสมุดจดอะไรซักอย่างให้ญาติเขา แล้วญาติเขาหยิบมาฉีก"
โดยเมื่อเวลา 11.40 น. นายศุภชัย พี่ชาย และญาติของ ดร.วันชัย ได้เดินทางมาที่สถาบันนิติเวชวิทยา โรงพยาบาลตำรวจ เพื่อติดต่อขอรับศพกลับไปบำเพ็ญกุศลที่วัดกลางคลอง 4 อำเภอลำลูกกา จังหวัดปทุมธานี 
โดยทางครอบครัวยังอยู่ในอาการโศกเศร้าเสียใจ และไม่ให้สัมภาษณ์ใดๆกับสื่อมวลชน พร้อมแสดงความไม่พอใจเกี่ยวกับการนำเสนอข่าวของสื่อมวลชนบางส่วน ซึ่งเมื่อวานนี้ (19 พ.ค.) มีการถ่ายทอดสดเหตุการณ์ที่ ดร.วันชัย ใช้อาวุธปืนจ่อศีรษะตัวเองกว่า 6 ชั่วโมง จนกระทั่งตัดสินใจจบชีวิต โดย 1 ในญาติ ได้ฉีกสมุดของนักข่าวรายหนึ่ง และพูดว่า "ไม่โอเค ตั้งแต่คุณถ่ายทอดสดแล้ว" 
ด้าน พล.ต.นายแพทย์พรชัย สุธีรคุณ ผู้บังคับการสถาบันนิติเวช รพ.ตำรวจ กล่าวว่า สาเหตุของการเสียชีวิต เกิดจากกระสุนทำลายสมอง โดยมีรอยกระสุนยิงเข้าจากขมับขวา ช่วงเหนือหู ทะลุขมับซ้าย และบริเวณส่วนต่างๆ ตามร่างกาย มีแผลถลอกเล็กน้อย ซึ่งการชันสูตรพลิกศพในลักษณะนี้ไม่ใช่เรื่องยาก เนื่องจากเป็นการฆ่าตัวตายปกติทั่วไป
ขอขอบคุณข้อมูลจาก‏ทวิตเตอร์ @jarpichit และคลิปจาก Thai Fact