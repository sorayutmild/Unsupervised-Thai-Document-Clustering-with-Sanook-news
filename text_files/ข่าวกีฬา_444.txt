เป็นที่ฮือฮาไปทั่ววงการไอซ์สเก็ต เมื่อ "มิระอิ นางาสุ" ได้กลายเป็นนักกีฬาชาวอเมริกันคนแรก ที่สามารถทำท่า Triple Axel (หมุนตัวกลางอากาศ 3 รอบ) ได้สำเร็จในการแข่งขันระดับโอลิมปิกโดยเหตุการณ์นี้เกิดขึ้น ในการแข่งขันไอซ์สเก็ต ประเภททีม ในมหกรรมกีฬา โอลิมปิกฤดูหนาว 2018 ณ เมืองพยองชาง ประเทศเกาหลีใต้ เมื่อวันอาทิตย์ที่ 11 กุมภาพันธ์ ที่ผ่านมา สำหรับท่า "Triple Axel" นั้นถือเป็นท่ามหาโหดสำหรับนักกีฬาเลยทีเดียว ซึ่งโดยทั่วไปแล้วการที่คนเรากระโดดและหมุนตัวได้ 1-2 รอบนั้นก็ถือเป็นเรื่องยากที่จะสามารถลงสู่พื้นได้นิ่งและแม่นยำจนลื่นไหลไปท่าอื่นได้แต่ "นางาสุ" สาวอเมริกันเชื้อสายญี่ปุ่น สามารถทำท่า "Triple Axel" ในตำนานได้สำเร็จอย่างสวยงามตั้งแต่ช่วง 30 วินาทีแรก ก่อนได้คะแนนเมื่อจบการแข่งขันไปถึง 137.53 คะแนน ซึ่งถือว่าสามารถทำลายสถิติของตัวเธอเองได้อีกด้วยนอกจากนี้ยังทำให้เธอ กลายเป็นนักกีฬาชาวอเมริกันคนแรกที่ทำท่านี้ได้ในการแข่งขันระดับโอลิมปิก และเป็นคนที่ 3 ในประวัติศาสตร์ หลังจากก่อนหน้านี้มีนักกีฬาเพียง 2 คนที่ทำได้ ซึ่งเป็นชาวญี่ปุ่นทั้งคู่ ได้แก่ มิโดริ อิโตะ (โอลิมปิก 1988) และ มาโอะ อะซะดะ (โอลิมปิก 2010)
ทั้งนี้การแข่งขันรายการนี้ เหรียญทองตกเป็นของทีมชาติแคนาดา ส่วนเหรียญเงินเป็นของประเทศรัสเซีย และเหรียญทองแดงเป็นของ สหรัฐอเมริกา 
 