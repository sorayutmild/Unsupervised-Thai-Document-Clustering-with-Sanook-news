แค่เห็นรูปลักษณ์ภายนอก เชื่อว่าขาลุยขาผจญภัยทั้งหลายคงตื่นเต้นไปตามๆ กันสำหรับ Rezvani Tank X เอสยูวีตัวโหดที่เพิ่งจะเผยโฉมออกมากับราคาที่แพงระยิบใช้ได้
Rezvani Tank X มาพร้อมเครื่องยนต์ขนาด 6.2 ลิตร V8 Supercharged ซึ่งเป็นตัวเดียวกันกับที่รถสปอร์ต Muscle Car Dodge Demon ใช้ ทว่าค่ายรถดัดแปลงอย่าง Rezvani ก็นำมาปรับมาจูนเสียใหม่ ซึ่งเมื่อเสร็จสมบูรณ์ ขุมพลังของเจ้าคันโหดคันนี้ก็จัดหนักได้ถึง 1,000 แรงม้า กับแรงบิดอีก 1,180 นิวตันเมตร ส่งผลให้ Rezvani Tank X กลายเป็นรถอเนกประสงค์ที่ออกวางจำหน่ายจริงที่เครื่องแรงที่สุดในโลกไปโดยปริยาย


นอกจากนั้นยังมีการใช้วัสดุกันกระสุนมาผลิตตัวถัง หากมองโดยรวมหลายคนอาจพอคุ้นตา เพราะเจ้าคันนี้มีแรงบันดาลใจในการดัดแปลงจาก Jeep Wrangler สุดคลาสสิคนั่นเอง เท่านั้นยังไม่พอ คุณสามารถเพิ่มออปชั่น ไม่ว่าจะเป็น ช่วงล่างชุดพิเศษจาก FOX, บันไดข้างอัตโนมัติ, อุปกรณ์ลาก, ระบบป้องกันพลังแม่เหล็กไฟฟ้า (Electromagnetic Pulse หรือ EMP), เบาะหนังที่มาพร้อมระบบปรับความอบอุ่นและเป่าเย็นได้, แสงสี และเครื่องเสียงสุดพิเศษเพื่อความบันเทิง เป็นต้น



ราคาเริ่มต้นของ Rezvani Tank X นั้นอยู่ที่ตัวเลข 10.7 ล้านบาท แต่หากเสริมออปชั่นเข้าไปจะอยู่ที่ราวๆ 13 ล้านบาท