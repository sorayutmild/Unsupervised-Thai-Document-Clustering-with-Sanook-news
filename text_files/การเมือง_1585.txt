"พร้อมพงศ์" ท้า "สุเทพ" สาบานที่วัดพระแก้ว พูดความจริงเรื่องส่งคนทาบทาม ปชป.ร่วมรัฐบาล พร้อมตั้งฉายา "เทพ นาธาน" (20 มิ.ย.) นายพร้อมพงศ์ นพฤทธิ์ โฆษกพรรคเพื่อไทย แถลงว่า ที่ผ่านมาพรรคเพื่อไทยปฏิเสธเรื่องนี้ไปแล้ว พร้อมยืนยัน พ.ต.ท.ทักษิณ ชินวัตร อดีตนายกรัฐมนตรี รวมถึงนายกรัฐมนตรี และสมาชิกในพรรค ไม่มีใครติดต่อไป พร้อมมองว่าเป็นการหวังผลทางการเมืองของนายสุเทพ ที่ต้องการให้เกิดความแตกแยกในพรรคเพื่อไทย รวมถึงกลุ่มคนเสื้อแดงด้วย แต่ถ้านายสุเทพ และนายอภิสิทธิ์ คิดว่าเป็นเรื่องจริง ขอท้าให้นายสุเทพ และนายอภิสิทธิ์ มาสาบานที่วัดพระแก้วว่าเป็นเรื่องจริงหรือไม่ โดยตนและ ส.ส.พรรคเพื่อไทย จะไปรอนายสุเทพ ที่ศาลหลักเมืองในเวลา 09.00 น. พร้อมตั้งฉายา "เทพ นาธาน"  หากนายสุเทพ ไม่กล้ามาแสดงตนสาบาน ก็จะถือว่านายสุเทพ โกหกมาโดยตลอด
นายพร้อมพงศ์ กล่าวอีกว่า ขณะนี้ทาง พ.ต.ท.ทักษิณ และพรรคเพื่อไทย ได้ตั้งทีมกฎหมายเพื่อฟ้องพรรคประชาธิปัติย์ ตามประมวลกฎหมายอาญา มาตรา 328 ว่าด้วยเรื่องหมิ่นประมาทด้วยการโฆษณาแล้ว แต่ยังอยู่ในขั้นตอนการรวบรวมข้อมูลอยู่