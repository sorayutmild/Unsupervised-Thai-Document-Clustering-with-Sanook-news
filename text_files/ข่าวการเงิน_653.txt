นักแสดงหนุ่ม ซงจุงกิ เซย์กู๊ดบายกับ ซง ฮเย-คโย หรือ ซอง เฮ-เคียว ได้ค่าตัวจากการเป็นนักแสดงในซีรีส์ดังเรื่องต่างๆ จนมีมูลค่าทรัพย์สินอยู่ในหลักมากกว่าร้อยล้านบาท
ทำเอาบรรดาแฟนคลับสายเกาหลีช็อกกันทั่วโลก เมื่อนักแสดงชั้นนำของประเทศเกาหลีระหว่าง ซงจุงกิ กับ ซองเฮเคียว ที่เข้าประตูวิวาห์ไปเมื่อปี 2560 ต้องปิดฉากกลายเป็นรักล่ม เมื่อ ซงจุงกิ เปิดเผยผ่านตัวแทนฝ่ายกฎหมายว่าตนได้ดำเนินการขอหย่ากับซองเฮเคียวไปแล้ว
>> ช็อกวงการ! ซงจุงกิ ยื่นขอหย่า ซองเฮเคียว ต่อศาลแล้ว
ขณะที่ต้นสังกัดของ ซองเฮเคียว กล่าวถึงสาเหตุว่ามีหลายปัจจัยที่ทั้งคู่เข้ากันไม่ได้
>> ซงจุงกิ หย่าขาด ซองเฮเคียว! ต้นสังกัดฝ่ายหญิงเผย "คิดดีแล้ว" เหตุเข้ากันไม่ได้
ซงจุงกิและซองเฮเคียว เป็นนักแสดงแถวหน้าของประเทศเกาหลีที่ทำรายได้ให้กับซีรีส์อย่างมหาศาล ซึ่งทั้งคู่ได้พบรักกันในซีรีส์เรื่อง Descendants of the Sun ซึ่งมีทั้งหมด 16 ตอน จนได้รับเสียงตอบรักจากแฟนๆ ค่อนข้างมาก
ด้วยอายุบวกกับประสบการณ์การแสดงของทั้งคู่จึงเป็นตัวการันตีฝีมือและคุณภาพในซีรีส์เรื่องนั้นๆ แต่ทราบหรือไม่ว่าพระเอกหนุ่มอย่าง ซงจุงกิ วัย 33 ปี กับนางเอกชื่อดัง ซองเฮเคียว วัย 37 ปี ใครจะมีค่าตัวและทรัพย์สินมากกว่า Sanook! Money ได้รวบรวมข้อมูลดีๆ มาฝากกัน 
เว็บไซต์ celebritynetworth เปิดเผยว่า ซองเฮเคียว นักแสดงสาวชาวเกาหลีวัย 37 ปี มีทรัพย์สินรวมทั้งสิ้น 20 ล้านดอลลาร์ คิดเป็นเงินไทยราว 616 ล้านบาท
โดยค่าตัวของซองเฮเคียว เว็บไซต์ soompi เคยรายงานว่า เธอฟันค่าเหนื่อยจากการรับบทเป็นนางเอกในซีรีส์เรื่อง Autumn in My Heart ไป 50 ล้านวอน หรือ 1,332,235 บาท ซึ่งเป็นซีรีส์ที่ประสบความสำเร็จไปทั่วเอเชีย จนเธอมีชื่อเสียงในยุคเกาหลีรุ่นบุกเบิกก่อนมีผลงานอื่นๆ ตามมาทั้ง All In, Full House, The World That They Live In, That Winter, the Wind Blows และซีรีส์ Descendants of the Sun
สำหรับทรัพย์สินของ “ซงจุงกิ” ข้อมูลจาก The China Internet Information Center (CIIC) เปิดเผยถึงค่าตัวนักแสดงหนุ่มรายนี้ตามสัญญาในจีนว่า แบ่งจ่ายเป็นระยะเวลาภายใน 6 เดือน รวมมูลค่า 2,800 ล้านวอน ราว 74,562,600 บาท มากกว่าเงินที่ อีมินโฮ และ คิมซูฮยอนได้รับเสียอีก โดยคาดว่าในปี 2018 ซงจุงกิมีทรัพย์สินมากกว่า 1 ล้านดอลลาร์ หรือราว 30.8 ล้านบาท
ส่วนซีรีส์เรื่อง Descendants of the Sun ที่ซงจุงกิรับบทเป็นพระเอกนั้น เว็บไซต์ Soompi เคยรายงานว่าค่าเหนื่อยอยู่ที่ตอนละ 60 ล้านวอน หรือราว 1,596,930 บาท ซึ่งทั้งเรื่องมี 16 ตอน หมายความว่าซงจุงกิฟันค่าตัวในซีรีส์เรื่องนี้ไปรวมทั้งสิ้น 25 ล้านบาท
สรุปคร่าวๆ จากข้อมูลที่พอจะลัดเลาะเสาะหาได้ว่า ซองเฮเคียว มีทรัพย์สินรวมทั้งสิ้นราว 616 ล้านบาท ในขณะที่ ซงจุงกิ มีทรัพย์สินร่วมๆ หลักร้อยล้านบาท
>> พัคโบกอม ปัดเอี่ยวหย่าซองเฮเคียว-ซงจุงกิ ต้นสังกัดลั่น ใครโยงเจอจัดการขั้นรุนแรง!