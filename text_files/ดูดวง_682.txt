ดวงชะตาปี พ.ศ. 2565 ราศีกันย์ หรือผู้ที่เกิดระหว่างวันที่ 16 กันยายน - 15 ตุลาคม
เริ่มต้นปีใหม่ ด้วยการค้นหาเส้นทาง เพื่อนำไปสู่  HOME SWEET HOME และสิ้นสุดปี 2565 ด้วยการเดินทางอีกครั้ง เพื่อตามหาสิ่งที่คิดว่าจะทำให้ชีวิตเลิศเลอที่สุด
มกราคม อาจได้ลาภโดยเสน่หาจากญาติผู้ใหญ่ หรือจากซื้อ-ขาย จัดการที่ดิน อสังหาริมทรัพย์ แต่ก็อาจทำให้ทะเลาะวิวาทกับญาติพี่น้อง หรือหากเป็นพนักงาน ลูกจ้าง ผู้ใหญ่ ก็จะรักเมตตาจนให้ลาภผลพิเศษ ก็อาจทำให้ถูกเพื่อนร่วมงานเขม่น อิจฉาได้ เรื่องความรัก หากรักแต่ไม่กล้าแสดงออก ไม่กล้าที่จะพูด หรือคิดเยอะเกินไป ก็อาจทำให้คนอื่นที่รวดเร็วกว่า คว้าเอาไปก่อน..จนอกหักก่อนจะบอกรัก!
กุมภาพันธ์ ความรัก เพศสัมพันธ์ ที่ปฏิเสธไม่ได้ ถึงจะทำให้สัมพันธ์รักราบรื่น อยู่ด้วยกันได้อย่างร่มเย็นเป็นสุข ซึ่งสามารถจะหารายได้จากกิจการ งานส่วนตัวได้อย่างเต็มที่ แต่จนถึงเดือนมีนาคม หากคิดจะดิ้นรน ขวนขวายเพื่อลงทุน ขยายงาน หรือมนุษย์เงินเดือน จะหางานทำใหม่ ก็ควรหาข้อมูลให้ดีๆ เพราะอาจเจอนัยยะที่ซ่อนเร้นที่จะทำให้ผิดหวังได้ และควรใส่ใจบุตร-ธิดาให้มากๆ เพราะอาจมีเรื่องที่อยากบอก แต่ไม่กล้าบอก!
มีนาคม ช่วยเหลือผู้อื่น...โดยเฉพาะร่วมกลุ่มทำกิจกรรมบริการ งานสาธารณะก็อาจทำให้คนโสดพบรัก เจอเนื้อคู่ ที่พร้อมจะร่วมเรียงเคียงคู่กันอย่างรวดเร็ว ในเรื่องงาน ค้าขาย งานบริการ ก็จะราบรื่น ไม่เจอปัญหามากนัก หรือนายจ้างจะรับสมัครพนักงาน ก็จะอยู่ในเกณฑ์ดีที่จะได้คนเก่ง คนดีมีคุณธรรมมาร่วมงานด้วย ในเรื่องการเงิน ควรระวังเข้าร่วมลงทุน ร่วมหุ้นส่วนใด ก็อาจเจอสภาพ เงินถูกแช่แข็ง!
เมษายน จนถึงกลางเดือนพฤษภา หากต้องแย่งชิง หรือวิ่งเต้นในทางที่ไม่สุจริตเพื่อให้ได้มา ไม่ว่าจะเป็นเรื่องงาน หรือความรักอย่างเช่นไปเป็นมือที่สาม ก็เป็นสิ่งที่ควรหลีกเลี่ยง เพราะมีเกณฑ์ทำให้สูญเสีย ผิดหวังอย่างเดียว แต่สำหรับเจ้าของกิจการ ควรเติม “ไฟ” กระตุ้นพนักงาน ลูกจ้างที่อาจอยู่ในระยะท้อถอยให้มากขึ้น ถึงจะทำให้งานสำเร็จได้อย่างราบรื่น และรวดเร็ว
พฤษภาคม รวบรัด แต่ไม่ชัดเจน ที่อาจเจอจากการติดต่อ สัมพันธ์ ไม่ว่าจะเป็นหุ้นส่วน คู่ค้า คู่สัญญา ที่อาจทำให้เสียรู้ เสียเปรียบ สูญเสียเงินจำนวนมากได้ แต่หากเป็นเพศตรงข้ามที่เข้ามาพัวพัน ถ้าหากยังไม่แน่ใจ ควรมีระยะห่างเอาไว้ถึงจะปลอดภัย! ในเรื่องงาน ควรอดทน อดกลั้น หรือหลีกเลี่ยงที่จะแสดงความคิดเห็นต่อต้าน กับกฎ ระเบียบ กติกาของสังคม ถึงจะทำให้อยู่รอด ปลอดภัย ไม่มีปัญหา!
มิถุนายน จนถึงเดือนกรกฎาคม หากจะขยายกิจการ อยากจะโยกย้าย เปลี่ยนงาน โดยเฉพาะงานที่ติดต่อกับต่างประเทศ การศึกษา กฎหมาย หรือเสนอขายนิยายรักโรแมนติก ทั้งงาน ทั้งเงิน ก็จะมีโอกาสดีกว่า ในเรื่องความรัก การไม่ปฏิเสธอารมณ์เรียกร้องจากคู่ครอง ถึงจะทำให้สัมพันธ์รักราบรื่น ไม่มีปัญหา แต่ถ้าเป็นคนโสดหากเวลา สถานที่เป็นใจ ก็ควรระวังว่าอาจจะถูกบังคับ ขืนใจ รวมถึงแบล็คเมล์จากคนที่กำลังไว้วางใจ
กรกฎาคม งานสร้างเงิน โดยเฉพาะงานที่สร้างความสุขให้กับผู้อื่น แต่จนถึงกลางเดือนสิงหาคม หากถูกชักชวนให้ร่วมหุ้น ลงทุนใดๆ ควรพิจารณาให้ดีๆ เพราะมีเกณฑ์เสี่ยงที่กำไรจะไม่ได้ และจะ “ติด” ไม่ได้คืนไปอีกนาน ในเรื่องความรัก อาจได้พบรัก เจอเนื้อคู่ แต่ก็มีเกณฑ์สูงว่าจะเป็นคู่เวร คู่กรรม ที่จะทำให้ทุกข์ทั้งกายและใจ โดยเฉพาะจาก..รักสามเส้า
สิงหาคม อย่าคาดหวังมากนัก ที่จะหวังลาภผลใดๆ หากสิ่งที่ทำเป็นเรื่องลับเฉพาะ โดยเฉพาะที่ไม่สุจริต เพราะมีเกณฑ์สูงว่าจะทำให้ผิดหวังมากกว่า หรือเรื่องเงินๆ ทองๆ ที่คาดว่าจะได้ ก็อาจได้ไม่เต็มที่นัก หรืออาจถูกต่อรองจนแทบไม่ได้อะไรเลย ในเรื่องความรัก แค่ไม่จุกจิก เจ้าระเบียบ จูจี้ จับผิดคนรัก คู่ครอง ก็จะอยู่ในเกณฑ์ดีที่จะทำให้สัมพันธ์รักไม่มีปัญหาอะไรนัก 
กันยายน ด้วยลมปากหวานหูไม่รู้หาย ที่ควรใส่ใจ ให้ความสำคัญกับคนที่มาติดต่อ สัมพันธ์ด้วย ไม่ว่าจะเป็นคนรัก คู่ครอง หรือหุ้นส่วน คู่ค้า คู่สัญญา แสดงให้เห็นว่าไม่หลงลืมเรื่องสำคัญ ๆ ของเขา/เธอ ถึงจะอยู่ในเกณฑ์ดีที่จะทำให้งานสำเร็จ เงินทองมากองอยู่ตรงหน้า สัมพันธ์รักก็จะราบรื่น แต่ก็ควรหลีกเลี่ยงที่จะมีเรื่องขัดแย้งจนต้องฟ้องร้องมีคดีความใดๆ เพราะมีโอกาสจะเสียเปรียบมากกว่า
ตุลาคม เงินทองยังไหลมาเทมา แต่ควรระวังการใช้จ่ายฟุ่มเฟือย หลงเชื่อคนง่ายๆ ก็อาจทำให้สูญเสียเงินจำนวนมาก ในเรื่องความรัก หากหมกมุ่นถึงแต่เรื่องเงิน เงิน เงิน ก็อาจทำให้รักชืดชา มีปัญหาได้ สำหรับคนโสดอาจพบรัก เจอเนื้อคู่ แต่ก็ควรตรวจสอบการเงินของเขา/เธอให้ดีๆ เพราะมีเกณฑ์จะเจอคนมีหนี้สินรุงรังที่มาพร้อมจะขอความช่วยเหลือจากคุณ
พฤศจิกายน เหล้าเก่าในขวดใหม่ คือการปรุงแต่ง เปลี่ยนภาพลักษณ์ใหม่ทั้งตนเอง หรือจากกิจการ งานค้าขาย ถึงจะอยู่ในเกณฑ์ดีที่จะทำให้เจริญมั่งคั่ง แต่ก็อย่าประมาท หากเป็นการขายสินค้าที่โฆษณาชวนเชื่อเยอะเกินไป ก็อาจทำให้ถูกฟ้องร้อง ดำเนินคดีได้ ในเรื่องความรัก หากเชื่อคนอื่นอย่างไม่ลืมหูลืมตามากกว่าคนรัก คู่ครอง ก็อาจทำให้ทะเลาะวิวาทจนแตกหักได้
ธันวาคม ชีวิตคือการเดินทาง การเปลี่ยนแปลงที่อยู่ ที่ทำงาน ก็อาจทำให้ชีวิตเปลี่ยนได้เริ่มต้นนับหนึ่งใหม่! แต่อย่าประมาท ทั้งจากเรื่องการใช้จ่าย เพราะอาจเจอเหตุจำเป็นที่จะต้องเสียเงินจำนวนมากได้ หรือเรื่องความรัก ควรใส่ใจการใช้จ่ายของเขา/เธอ ให้มากขึ้น โดยเฉพาะที่ต้อง “เสี่ยง” เพื่อที่จะได้มา หรือคนโสด ที่กำลังมีความรัก ถ้าไม่กล้าบอกแล้ว แล้วเก็บงำไว้ในใจ ก็มีเกณฑ์สูงว่าจะต้องผิดหวัง
อัญมณี/สีที่เสริมดวงชะตา มรกต สีเขียว
อัญมณี/สีที่เป็นอริ มรณะ พลอยสีม่วง สีม่วงดอกผักตบชวา, โกเมน สีแสด
วันที่ดีที่สุดในสัปดาห์ วันพุธ เลขที่ต้องชะตา 4 8 5
ราศีแห่งมิตรที่ต้องชะตา ราศีกรกฎ, ราศีตุลย์, ราศีมังกร และราศีพิจิก