     หลายๆ คนอาจจะไม่ได้คิดอะไรมาก เวลาต้องขับรถออกจากบ้าน จากที่พักอาศัยไปจอดที่อื่น ไม่ว่าจะเป็นที่ทำงาน ห้างสรรพสินค้า หรือร้านอาหาร ฯลฯ ดังนั้นเวลาจอดรถตามสถานที่ต่างๆ บางคนจึงเอาแต่ความสะดวก ความรวดเร็ว หรือบางคนอาจจะยังไม่ชำนาญ จึงชอบเอาหน้ารถเข้าไปจอดในช่องที่จอดรถ ซึ่งจริงๆ แล้วมันก็ไม่ได้ผิดอะไร แต่หากเอาหน้ารถออกมา มันจะเป็นวิธีที่ถูกต้องมากกว่า
     บางคนอาจจะสงสัยกันว่า ทำไมการจอดรถที่เอาหน้าออกถึงเป็นวิธีที่ถูกต้อง ซึ่งมันมีเหตุผลอธิบายเอาไว้อยู่ ดังนี้
     1. ช่วยให้เราออกตัวได้เร็วเมื่อเกิดเหตุฉุกเฉินขึ้น เช่น ต้องรีบไปโรงพยาบาล รีบไปทำธุระเร่งด่วนต่างๆ ฯลฯ เพราะเราจะได้ไม่ต้องมาคอยถอยรถออกจากที่จอด ซึ่งกว่าจะถอยออกมาได้ก็เสียเวลาพอสมควร และตำรวจประเทศต่างๆ มักจะจอดรถโดยการเอาหน้าออกมาเสมอ เพื่อเตรียมพร้อมรับมือได้ในทุกสถานการณ์
     2. สามารถมองเห็นรถของเราได้ชัดเจนขึ้น เมื่อมีขโมยมาโจรกรรมรถ และทรัพย์สินในรถของเรา เพราะการเอาหน้ารถออกมาจะทำให้เรามองเห็นเข้าไปถึงภายในห้องโดยสาร (หากไม่ได้ติดฟิล์มทึบมากๆ) และถึงแม้เราจะไม่ได้เห็นเองในขณะนั้น คนอื่นที่เดินผ่านไปมา ก็อาจสงสัย หรือช่วยจับขโมยโดยละม่อมให้เราก็ได้ (ส่วนมากฟิล์มกระจกหลังจะทึบกว่าส่วนอื่น ทำให้มองเห็นภายในรถได้ยาก)
     3. หากเจอที่จอดแคบมากๆ การเอาหน้ารถเข้าไปจอดเลย มีโอกาสเสี่ยงสูงมากที่จะชนกับรถคันอื่นที่จอดอยู่ก่อน เพราะสถานการณ์ สถานที่ที่จำกัด อาจทำให้เราพลาดโดยไม่ตั้งใจ วงเลี้ยวที่คิดว่าหักพ้น อาจจะไม่พ้นจนทำให้ด้านข้างของรถเราไปเฉี่ยวชนเข้ากับหน้ารถ หรือไฟหน้าของรถคันอื่น การเอาหลังเข้าแล้วหันหน้ารถออกมาจึงเป็นวิธีที่ดีกว่า เนื่องจากเราสามารถมองเห็นท้ายรถได้จากกระจกมองข้าง-มองหลัง เห็นด้านข้างได้จากกระจกข้าง หรือลดกระจกด้านข้างลง และเห็นด้านหน้าเพื่อกะระยะได้จากกระจกด้านหน้า แม้จะดูยากสำหรับมือใหม่ แต่หากใจเย็น ไม่รีบร้อน ตั้งสติดีๆ คุณทำได้แน่นอน
     4. การจอดแบบเอาหน้ารถออกช่วยประหยัดน้ำมัน เพราะในขณะที่เราขับมาจนถึงที่จอดรถแล้ว การถอยหลังเข้าไปจอดในขณะที่เครื่องยนต์กำลังร้อนอยู่ หรือใช้งานมาแล้ว จะช่วยให้กินน้ำมันไม่มากเท่ากับการสตาร์ทเครื่องยนต์ที่เย็นอยู่ แล้วต้องเข้าเกียร์ถอยหลังเพื่อขยับรถออกมา
     5. เผื่อเจอเหตุการณ์ไม่คาดคิด เช่น ในกรณีที่รถของคุณแบตเตอรี่หมด สตาร์ทไม่ติด การเอาหน้ารถออกช่วยทำให้อะไรๆ ง่ายขึ้น เพราะรถที่มาช่วยเหลือจะได้ทำการจั๊มป์แบตเตอรี่ได้ง่าย แต่ถ้าคุณเอาหน้ารถเข้าไป การพ่วงแบตเตอรี่ก็จะทำได้ยาก หรือในกรณีที่รถเสีย พัง ทำยังไงก็สตาร์ทไม่ติด ต้องพึ่งบริการรถยก ก็จะได้ทำอะไรให้มันง่ายขึ้นได้เช่นกัน รวมไปถึงการใช้รถลาก เนื่องจากจุดยึดลากส่วนใหญ่จะอยู่ด้านหน้า การจอดแบบเอาหน้ารถออกจึงมีประโยชน์มากกว่า
     แม้เรื่องพวกนี้จะดูเหมือนเป็นเรื่องเล็กน้อย จุกจิก หรือไกลตัว แต่ถ้าเกิดเหตุการณ์ดังที่กล่าวมานี้ การจอดรถด้วยการเอาหน้าออก ก็ถือว่ามีประโยชน์มากๆ และถึงแม้บางคนอาจจะถอยรถเข้าไม่เก่ง แต่สักวันหนึ่งก็ต้องมีเหตุการณ์แบบนี้เกิดขึ้นกับคุณแน่นอน หมั่นฝึกฝนบ่อยๆ จะได้ไม่ต้องกังวลกับเรื่องการถอยรถเข้าที่จอด เวลาไปที่ไหนจะได้ไม่มีปัญหา
 

 