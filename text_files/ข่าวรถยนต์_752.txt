
      Honda Accord 2018 เจเนอเรชั่นที่ 10 ใหม่ล่าสุด ถูกเปิดตัวอย่างเป็นทางการครั้งแรกในโลกที่สหรัฐอเมริกา มีให้เลือกทั้งเครื่องยนต์เบนซิน 1.5 ลิตร และ 2.0 ลิตร
      ฮอนด้า แอคคอร์ค 2018 ใหม่ นับเป็นเจเนอเรชั่นที่ 10 ในตลาดโลก โดยมีการปรับดีไซน์ไปในแนวทางเดียวกับ Honda Civic โฉมปัจจุบัน ด้วยการปรับความสูงตัวถังลง 15 มิลลิเมตร เพิ่มความกว้างขึ้น 10 มิลลิเมตร เพิ่มความยาวฐานล้อขึ้นอีก 55 มิลลิเมตร รวมถึงการปรับตำแหน่งเบาะนั่งคู่หน้าให้ต่ำลง 25 มิลลิเมตร และคู่หลัง 20 มิลลิเมตร เพื่อลดจุดศูนย์ถ่วงให้ต่ำลงกว่ารุ่นที่แล้ว

      ดีไซน์ภายนอกของ Accord 2018 ใหม่ นับเป็นการพลิกโฉมไปจากเดิมอย่างชัดเจน ด้วยไฟหน้าแบบ Full-LED ที่ประกอบด้วยหลอดแอลอีดีจำนวน 9 หลอดในแต่ละข้าง รับกับกระจังหน้าโครเมียมและช่องดักลมขนาดใหญ่บริเวณกันชน ด้านข้างออกแบบให้ตัวถังดูเพรียวมากขึ้น เส้นสายดูเฉียบคม เพิ่มกระจกโอเปร่าคู่หลังช่วยทำให้รถดูยาวมากขึ้น ขณะที่ไฟท้ายแบบ LED ถูกออกแบบให้เป็นรูปตัว C ดีไซน์แปลกตาจากรุ่นที่แล้ว พร้อมท่อไอเสียแบบคู่

      ภายในห้องโดยสารของ แอคคอร์ด 2018 ใหม่ เน้นความหรูหราและเพิ่มฟังก์ชั่นมากขึ้น เบาะนั่งออกแบบให้มีช่วงไหล่ที่หนาขึ้นเพิ่มความสะดวกสบายให้กับผู้โดยสาร สามารถปรับไฟฟ้า 12 ทิศทางฝั่งผู้ขับขี่ พร้อมระบบดันหลังปรับสูง-ต่ำได้ รวมถึงเพิ่มระบบอุ่นเบาะนั่งสำหรับผู้โดยสารตอนหลังมาให้

      Honda Accord 2018 ติดตั้งระบบอินโฟเทนเม้นท์หน้าจอสัมผัสขนาด 8 นิ้ว พร้อมปุ่มควบคุมระดับเสียงและเปลี่ยนคลื่นวิทยุแบบหมุน รองรับ Apple CarPlay และ Android Auto ได้ รองรับระบบชาร์จโทรศัพท์ไร้สาย, NFC, Wi-Fi ผ่านระบบ 4G LTE, รองรับการอัพเดทซอฟท์แวร์ผ่าน Wi-Fi โดยเวอร์ชั่นที่วางจำหน่ายในสหรัฐอเมริกา ยังมาพร้อมระบบ Honda Link ที่สามารถใช้งานระบบขอความช่วยเหลือฉุกเฉิน, ระบบล็อค/ปลดล็อคและสตาร์ทเครื่องยนต์จากระยะไกล, ระบบติดตามรถหาย, ระบบตรวจจับความเร็ว เป็นต้น

      ขุมพลังในรุ่นเริ่มต้นถูกติดตั้งเครื่องยนต์เบนซินเทอร์โบขนาด 1.5 ลิตร Dual VTC ให้กำลังสูงสุด 192 แรงม้า (HP) ที่ 5,500 รอบต่อนาที แรงบิดสูงสุด 260 นิวตัน-เมตร ที่ 1,500 - 5,000 รอบต่อนาที แทนที่เครื่องยนต์เบนซินขนาด 2.4 ลิตรเดิม ซึ่งให้กำลังสูงสุด 185 แรงม้า แรงบิดสูงสุด 245 นิวตัน-เมตร ส่งกำลังด้วยเกียร์อัตโนมัติ CVT และเกียร์ธรรมดา 6 สปีดให้เลือก
      ไฮไลท์สำคัญของ Accord 2018 ใหม่ ก็คือเครื่องยนต์เบนซินเทอร์โบขนาด 2.0 ลิตร i-VTEC ที่พัฒนามาจาก Civic Type R ใหม่ ให้กำลังสูงสุด 252 แรงม้า ที่ 6,500 รอบต่อนาที แรงบิดสูงสุด 370 นิวตัน-เมตร ที่ 1,500 - 4,000 รอบต่อนาที แทนที่เครื่องยนต์ V6 ขนาด 3.5 ลิตรเดิม ที่ให้กำลังสูงสุด 278 แรงม้า แรงบิดสูงสุด 342 นิวตัน-เมตร ส่งกำลังด้วยเกียร์อัตโนมัติ 10 สปีดใหม่ล่าสุด และเกียร์ธรรมดา 6 สปีดให้เลือกด้วย

      ด้านระบบความปลอดภัยถูกติดตั้ง Honda Sensing เป็นอุปกรณ์มาตรฐาน ประกอบด้วย ระบบป้องกันการชนด้านหน้า (CMBS), ระบบเตือนเมื่อออกนอกเลนโดยไม่ตั้งใจ, ระบบป้องกันรถตกถนน, ระบบควบคุมความเร็วแปรผันอัตโนมัติพร้อมระบบตามคันหน้าที่ความเร็วต่ำ และระบบอ่านป้ายจราจร เป็นต้น
      ส่วนบ้านเราคงต้องรอไปอีกสักระยะ
 