มีใครเคยรู้สึกแสบๆหรือมีอาการคันยิกๆ ตรงบริเวณที่มีเหงื่อออกตามร่างกายเวลาที่เราไปเจอแดดที่ร้อนมากๆ กันบ้าง? ไม่ว่าจะเป็นตรงลำคอ ใบหน้า แขน ขา เป็นต้น ทั้งคันไม่พอบางทีถึงกับลมพิษขึ้น มีผื่นแดง หรือผื่นคันขึ้นตรงบริเวณดังกล่าว จะเป็นไปได้ไหมว่าเราอาจจะกำลังเป็นโรคแพ้เหงื่อตัวเอง?
โรคแพ้เหงื่อตัวเอง (Allergic Dermatitis) จัดว่าเป็นโรคภูมิแพ้หรือโรคแพ้ชนิดหนึ่ง โดยอาการแพ้มักจะแสดงออกมาในรูปผื่นคันนั่นเอง แต่ต้องบอกก่อนว่าโรคแพ้เหงื่อตัวเองไม่ได้เกิดจากการที่เหงื่อของเราเป็นพิษ เพราะบางเคสเกิดจากผิวหนังของเราที่อาจจะเป็นโรคอื่นอยู่แล้ว เช่น โรคสะเก็ดเงิน โรคเกลื้อน โรคผิวหนังอักเสบ หรือโรคผิวหนังชนิดอื่นๆ
ผู้ที่มีความเสี่ยงต่ออาการแพ้เหงื่อ
พ.ต.ต.หญิง ผศ. พญ. เพ็ญวดี พัฒนปรีชากุล ภาควิชาตจวิทยา คณะแพทยศาสตร์ศิริราชพยาบาล มหาวิทยาลัยมหิดล ระบุว่า อาการแพ้เหงื่อสามารถเกิดขึ้นได้กับทุกเพศทุกวัย แต่ผู้ที่มีความเสี่ยงเพิ่มขึ้นคือผู้ที่มีประวัติของโรคภูมิแพ้ เป็นภูมิแพ้ผิวหนัง หรือภูมิแพ้อื่นๆ เช่นผู้ที่มีอาการแพ้อากาศ เป็นโรคหอบหืด การแพ้อาหาร หรือมีประวัติภูมิแพ้ในครอบครัว ก็จะมีปัจจัยทำให้เกิดอาการแพ้เหงื่อได้มากขึ้น
6 อาการเบื้องต้น อาจ "แพ้เหงื่อตัวเอง"

ส่วนมากแล้วอาการแพ้เหงื่อจะเกิดขึ้นตรงบริเวณที่มีเหงื่อออกมาก เช่น ข้อพับ ขาหนีบ ลำคอ รอบดวงตา และบริเวณใบหน้า เป็นต้น 
มีอาการคันมากยามเหงื่อออก โดยเฉพาะจุดที่มีเหงื่อออกมากเป็นพิเศษ เช่น ลำคอ ใบหน้า ขาหนีบ แขน ขา ข้อพับ 
เวลาเหงื่อออกทีไรมักจะตามมาด้วยผื่นแดงหรือตุ่มใสเป็นประจำ ไม่ว่าจะอยู่ในสภาพแวดล้อมที่สะอาดแค่ไหนก็ตาม
จะมีตุ่มหรือผื่นแพ้ที่เกิดบนผิวหนัง ซึ่งจะอยู่แค่เพียงช่วงระยะเวลาหนึ่ง และสามารถหายไปเองได้ แต่เมื่อไหร่ที่เหงื่อออกอีกครั้ง อาการคันก็จะกลับมา 
มีสิวขึ้นบริเวณตรงที่เหงื่อออก แต่ต้องบอกก่อนว่ามีหลายคนคิดว่าตัวเองมีอาการแพ้เหงื่อแล้วสิวขึ้น ซึ่งจริงๆ แล้วผื่นบนผิวหนังนั้นเป็นผื่นที่เกิดจากการแพ้ ไม่ใช่สิว หรือถ้าหากพบว่ามีตุ่มใสขึ้น ลักษณะหน้าตาคล้ายๆสิวอักเสบนั้นต้องปรึกษาแพทย์ผิวหนังเพื่อหาสาเหตุของโรคที่แท้จริงเนื่องจากอาการแพ้ที่เกิดจากเหงื่อที่จะแสดงออกมาในรูปของผื่นคันหรือตุ่มคัน และรอยแดงๆ บนผิวหนังเท่านั้น
คนที่มีแนวโน้มเสี่ยงเป็นโรคแพ้เหงื่อตัวเองนั้นอาจจะเป็นคนที่เป็นโรคแบบนี้มาก่อน ไม่ว่าจะเป็นลมพิษเรื้อรัง คนที่มีโรคหอบหืด หรือโรคจมูกอักเสบ

การรักษาอาการแพ้เหงื่อตัวเอง
เมื่อมีการคันหรือการแพ้เหงื่อ แนะนำพบแพทย์เพื่อรับยารับประทานและยาทาเพื่อลดอาการผื่นและอาการคัน
การป้องกันอาการแพ้เหงื่อตัวเอง

หลีกเลี่ยงสถานที่ที่มีอากาศร้อน หากต้องการออกกำลังกายให้เลือกสถานที่ที่มีอาการถ่ายเทได้ดี       
หลีกเลี่ยงความเครียด
หลีกเลี่ยง อาหารร้อน อาหารเผ็ด ชา กาแฟ และกลุ่มแอลกอฮอล์
สวมใส่เสื้อผ้าที่โปร่งบางเบา ไม่รัดแน่น และระบายความร้อนได้ดี
