"โค้ชโชค" โชคทวี พรหมรัตน์ ผู้ช่วยโค้ชทีมชาติไทย ซึ่งนำทีมช้างศึกคว้าแชมป์ซีเกมส์ ครั้งที่ 28 ที่สิงคโปร์ ให้สัมภาษณ์ "มติชนออนไลน์" ว่า ตนรู้สึกว่าการทำงานทีมชาติเริ่มไม่สนุกแล้ว บรรยากาศอึมครึม และไม่มีความสุข เนื่องจากตอนนี้ไม่รู้ว่าตัวเองยืนอยู่ตรงไหนในการทำงานทีมชาติไทย
"ก่อนหน้านี้ผมเสนอว่าให้เรียกนักเตะชุดปรีโอลิมปิกมาซ้อมด้วยเลยแต่ซิโก้บอกว่าอย่าเพิ่งเรียกมา ให้โฟกัสที่ฟุตบอลโลก รอบคัดเลือก นัดเจอ อิรัก ก่อน ทำให้ความเคลื่อนไหวของปรีโอลิมปิกเลยไม่มี ผมก็อยู่เฉยๆ พออยู่เฉยๆ เราก็โดนคนตำหนิ เพราะขณะนี้หลายๆ ชาติเริ่มขยับแล้ว แถมเราอยู่โถ 4 ด้วย ซึ่งเจองานหนักมาก ผมเกรงว่าเราจะเรียกตัวนักเตะมาลำบาก เนื่องจากตอนนี้โปรแกรมแข่งของแต่ละสโมสรก็แน่นมาก สโมสรคงไม่ยอมปล่อยตัวง่ายๆ แน่ ทั้งๆ ที่เราเหลือเวลาไม่มากแล้ว""โค้ชโชค" กล่าวอีกว่า พอจบฟุตบอลโลก รอบคัดเลือก นัดพบ อิรัก ก็มีการดึงตัว ชูเกียรติ หนูสลุง ให้มาเป็นที่ปรึกษาทีมชาติไทย ชุดปรีโอลิมปิก อีก ตนเลยไม่รู้ว่าจะไปยืนอยู่ตรงไหนของทีมชาติ แล้วอนาคตจะเป็นยังไงต่อไปก็ไม่รู้ "ตั้งแต่ผมคว้าแชมป์ที่สิงคโปร์มาได้ ทุกอย่างเริ่มเปลี่ยนไปหมด ก่อนหน้านี้เคยคุยกับ ซิโก้ เป็นการส่วนตัว แบบพี่แบบน้อง แต่เปิดเผยไม่ได้ มีหลายอย่างที่ยังไม่ได้จัดการให้ชัดเจน ผมโตเป็นผู้ใหญ่มากพอ แต่ถ้ามาบีบกันแบบนี้ มันไม่ถูกต้อง ทีมชาติไทยใครๆ ก็รัก และไม่ใช่ของเล่นของใครคนใดคนหนึ่ง"อดีตแนวรับทีมชาติไทย เผยด้วยว่า ตนกลับจากซีเกมส์ก็ใช้ชีวิตปกติ ไม่มีอะไรเปลี่ยนแปลง ตอนนี้ ซิโก้ กำลังดัง หลายคนบอกผมว่า อย่าไปสู้ ตนไม่สู้หรอก ตนไม่เกี่ยวอยู่แล้ว แต่ตนต้องการความเป็นมืออาชีพ และความชัดเจน "การออกมาพูดครั้งนี้ไม่กังวลว่าจะโดนถอดจากตำแหน่งคนไทยเก่งๆที่มีฝีมือยังมีอีกเยอะผมคิดว่าถ้าทำไม่เต็มที่อย่าทำเลยดีกว่า ให้ผมอยู่เฉยๆ มันไม่มีความสุข มันน่าเศร้าใจ" ทั้งนี้ มีกระแสข่าวด้วยว่า โชคทวี พรหมรัตน์ จะเปิดใจถึงกรณีดังกล่าว โรงแรม เอบีน่า เฮ้าส์ ถ.วิภาวดี เวลา 14.00 น.ด้าน "ซิโก้" เกียรติศักดิ์ เสนาเมือง เฮดโค้ชทีมชาติไทย ให้สัมภาษณ์ "มติชนออนไลน์" ว่า ตนไม่ทราบว่า โค้ชโชค น้อยใจ ก่อนหน้านี้เคยบอกให้เตรียมทีมชาติไทย เจอ อิรัก ก่อนเพราะเป็นแมตช์สำคัญ แต่ส่วนตัวไม่อยากให้เรื่องนี้ทำลายบรรยากาศของฟุตบอลไทยที่กำลังไปได้ดี"ประเด็นดึงชูเกียรติหนูสลุงมาช่วยทีมโอลิมปิกนายวรวีร์ มะกูดี นายกสมาคมฟุตบอลฯ เป็นคนเลือก ไม่ใช่ผมและตอนนี้เขายังคงเป็นผู้ช่วยโค้ช ดังนั้นต้องทำตามนโยบายของสมาคมฟุตบอลฯ รวมทั้งเฮดโค้ช และวันที่ 14 กันยายน ผมจะประชุมเพื่อวางแผนเตรียมทีม ที่ บริษัท สปอร์ต ฮีโร่" ภาพ บริษัท สปอร์ต ฮีโร่ จำกัด