ต๊อบ-อัยยวัฒน์ ศรีวัฒนประภา เปิดเผยพระเครื่อง 3 องค์ที่ นายวิชัย ศรีวัฒนประภา หรือเจ้าสัววิชัย ใส่ในวันเกิดอุบัติเหตุนั้น ไม่มีแม้แต่รอยไหม้ พร้อมระบุราคาเช่าบูชามากกว่าหลักล้าน
กลายเป็นที่ฮือฮาในโลกออนไลน์เป็นอย่างมาก เมื่อเพจเฟสบุ๊ก หนังสือพิมพ์ใต้สันติสุข ระบุข้อความว่า ต๊อบ-อัยยวัฒน ศรีวัฒนประภา ได้นำสร้อยคอพระเครื่อง 3 องค์ ที่เจ้าสัววิชัย ผู้เป็นพ่อใส่ในวันเกิดอุบัติเหตุมาโชว์ ปรากฎว่า ไม่มีแม้แต่รอยไหม้ โดยพระเครื่อง 3 องค์นั้น ประกอบไปด้วย พระสมเด็จวัดระฆัง, พระรอด พิมพ์ใหญ่ และหลวงพ่อเกษม เขมโก ส่วนราคาเช่าบูชาของสมเด็จวัดระฆังปัจจุบันสูงถึง 8 หลัก ส่วนพระรอดราคาเช่าบูชาสูงถึง 7 หลัก
ประเด็นที่น่าสนใจคือ เหตุใดพระเครื่องทั้ง 3 องค์นี้ถึงมีราคาเช่าสูงถึงหลักล้าน Sanook! Money ขออ้างอิงข้อมูลจากวิทยานิพนธ์ของ ผู้ช่วยศาสตราจารย์ณัฐพล อยู่รุ่งเรืองศักดิ์ เรื่อง พระเครื่องกับสังคมไทยหลังสงครามโลกครั้งที่ 2 ถึง พ.ศ.2550 ศึกษาความเชื่อ รูปแบบ และพุทธพาณิชย์ และได้รวบรวมข้อมูลต่างๆที่พอหาได้คร่าวๆมาฝากกัน
พระเครื่อง 3 องค์ ที่เจ้าสัววิชัยพกติดตัวนั้นถือเป็นหนึ่งในเบญจภาคี เพราะว่ามีพระสมเด็จวัดระฆัง และพระรอด อยู่ด้วย โดยชุดเบญจภาคีถือเป็นสุดยอดพุทธคุณที่ผู้ใดได้ครอบครองถือว่าเปี่ยมไปด้วยวาสนา บารมี ส่วนราคาเช่าที่มีมูลค่าสูงเป็นอันดับต้นๆ ของเมืองไทย ส่วนปัจจัยที่ทำให้พระเครื่องที่มีเชื่อเสียงโด่งดังมีราคาเช่าที่สูงลิบมีดังนี้

 พระเครื่องที่โด่งดังมักมีประสบกาณ์ในเรื่องพุทธคุณต่างๆ เช่น แคล้วคลาดจากอุบัติเหตุ, เมตตามหานิยม, ทำมาค้าขึ้น รวมถึงเจริญก้าวหน้าในหน้าที่การงานต่างๆ ยิ่งประสบการณ์ดังกล่าวมีความถี่ในการเกิดขึ้นกับคนดังบ่อยครั้ง ก็ยิ่งเพิ่มความนิยมและมูลค่าสูงขึ้นไปด้วย
 ความเก่าแก่ของพระเครื่อง เนื่องจากพระบางรุ่นที่ได้รับความนิยมส่วนใหญ่จะหายากด้วยตัวของพระเอง ยิ่งพระเครื่ององค์ไหนมีอายุเกินกว่าร้อยปี ยิ่งมีราคาแพง รวมถึงความเลื่อมใสในจริยวัตรของเกจิอาจารย์ พุทธคุณ พุทธศิลป์ ด้วย
 เอกลักษณ์ของพระเครื่อง หมายถึง ความสวย และบล็อกนิยมของพระเครื่องรุ่นนั้นๆ ที่มีเอกลักษณ์บ่งบอกถึงความพิเศษของพระเครื่อง เช่น บางรุ่นมีการตอกเลข ยิ่งเลขสวยยิ่งแพง และหากได้รับการรับรองพระแท้จากสถาบันที่น่าเชื่อถือก็จะเป็นการรับประกันความแท้อีกอย่างหนึ่ง ที่สำคัญมวลสารที่ใช้ในการสร้างพระเครื่อง เช่น ทรายทอง แร่ทรายเงิน ตะกรุดเก่า เหรียญเก่าที่สึกชำรุด ผงพุทธคุณต่างๆ รวมถึงเส้นผมของพระเกจิอาจารย์ชื่อดัง ก็จะยิ่งเพิ่มจุดเด่นและมูลค่าให้กับพระเครื่องรุ่นนั้นๆ
 ราคาพระเช่าผันผวนตามเศรษฐกิจไทย พระเครื่องถูกผูกไว้กับอัตราการขยายตัวทางเศรษฐกิจ เมื่อเศรษฐกิจเติบโต ราคาพระเครื่องจึงสูงขึ้น ทำให้เกิดการเช่าพระเครื่องในราคาที่สูงขึ้นตลอดเวลา ส่งผลให้พระเครื่องส่วนหนึ่งเป็นสินค้าที่สามารถเก็งกำไร หรือสะสมไว้เพื่อที่จะขาย หรือให้เช่าได้ในอนาคต

โดยปัจจัยที่กล่าวมาในข้างต้น อาจเป็นส่วนหนึ่งที่ทำให้ราคาพระเครื่องที่โด่งดังถึงมีราคาเช่าสูงมากกว่าหลักล้าน
นอกจากนี้ ศูนย์วิจัยกสิกรไทยเคยประเมินมูลค่าของธุรกิจพระเครื่องว่า ปี 2550 ธุรกิจที่มีฐานบนความศรัทธานี้มีมูลค่าสูงถึง 40,000 ล้านบาท และปัจจุบันคาดว่ามูลค่าน่าจะถีบตัวสูงขึ้นกว่าเดิมมาก เพราะว่ามีธุรกิจต่อเนื่องอื่น ๆ เช่น ธุรกิจการสร้างพระ นิตยสารพระเครื่อง ธุรกิจโฆษณา เป็นต้น จึงน่าจะทำให้เงินสะพัดในธุรกิจพระเครื่องทั้งวงจรสะพัดมากกว่า 40,000 ล้านบาท
อย่างไรก็ตาม ราคาเช่าพระเครื่องเป็นเรื่องความพอใจระหว่างผู้เช่า และผู้ให้เช่านั้นสิ้น ไม่มีมาตรฐานในการเปรียบเทียบอย่างชัดเจน แต่สิ่งที่สันนิษฐานได้คือมูลค่าพระเครื่ององค์หนึ่งเมื่อถูกปล่อยเช่าให้อีกคนราคาจะสูงขึ้นตามลำดับ
ทั้งนี้ การครอบครองพระเครื่องหรือวัตถุมงคล นอกจากจะเป็นสิ่งยึดเหนี่ยวทางจิตใจแล้ว สิ่งสำคัญคือการคิดดี และทำความดี ซึ่งสิ่งเหล่านี้จะเป็นส่วนหนึ่งที่ช่วยเกื้อหนุนให้ประสบความสำเร็จในชีวิต ซึ่งสังเกตได้ง่ายๆ จากกรณีของเจ้าสัววิชัย ผู้สร้างอาณาจักรแสนล้านแห่งคิง เพาเวอร์ นั่นเอง