ศาลพิพากษาเฒ่าวัย 61 ปี ฐานอาฆาตมาดร้ายสถาบัน ส่ง SMS หมิ่นเบื้องสูง จำคุกเป็นเวลา 20 ปี
(23 พ.ย.) ศาลอาญารัชดา อ่านคำพิพากษาในคดีที่พนักงานอัยการฝ่ายคดีอาญา 7 เป็นโจทก์ยื่นฟ้อง นายอำพล ตั้งนพกุล อายุ 61 ปี เป็นจำเลยในความผิด ตามประมวลกฎหมายอาญามาตรา 112 และพระราชบัญญัติว่าด้วยความผิดเกี่ยวกับคอมพิวเตอร์ ปี 2550 จากกรณีระหว่างวันที่ 9 - 22 พ.ค. 2553 จำเลยได้ใช้โทรศัพท์มือถือส่วนตัวพิมพ์ข้อความอันเป็นการจาบจ้วงเบื้องสูง และส่งข้อความดังกล่าวไปยังโทรศัพท์มือถือของ นายสมเกียรติ ครองวัฒนสุข ซึ่งขณะนั้นดำรงตำแหน่งเป็นเลขานุการส่วนตัวของ นายอภิสิทธิ์ เวชชาชีวะ อดีตนายกรัฐมนตรี
โดยศาลพิเคราะห์แล้วเห็นว่า ที่จำเลยอ้างว่าขณะเกิดเหตุนำโทรศัพท์ไปซ่อม และส่งข้อความทางโทรศัพท์มือถือไม่เป็นนั้น เป็นการง่ายที่จะกล่าวอ้าง เห็นว่าพยานหลักฐานจำเลยไม่มีน้ำหนักหักล้างพยานโจทก์ เชื่อว่าจำเลยกระทำผิดตามฟ้องจริง จึงพิพากษาให้ลงโทษจำเลยในความผิดทั้งหมด 4 กระทง ให้เรียงกระทงลงโทษละ 5 ปี รวมโทษจำคุกทั้งสิ้น 20 ปี
 