ยาสมุนไพรชื่อแรกๆ ที่หลายคนนึกออก คงหนีไม่พ้น “ฟ้าทะลายโจร” ทีมีสรรพคุณช่วยแก้หวัด แก้ไข้ ไม่สบาย  เจ็บคอ กระหายน้ำ เลยไปจนถึงรักษาอาการท้องร่วง ปัสสาวะสีเข้ม แถมยังไม่ส่งผลเสียต่อตับ หลายคนจึงนำมาทานแก้หวัดแก้ไข้แทนยาปฏิชีวนะ
แต่ยาที่มีประโยชน์ขนาดนี้ ก็ไม่ได้หมายความว่าจะเหมาะกับสุขภาพของทุกคน ยังมีข้อควรระวังอีกมากมายที่คุณควรทราบก่อนทานยาฟ้าทะลายโจร
ข้อควรระวังก่อนกินยาฟ้าทะลายโจร

ฟ้าทะลายโจร เหมาะสำหรับอาการไม่สบาย เป็นไข้แบบ “ร้อน” หมายถึง ตัวร้อน เจ็บคอ ร้อนใน กระหายน้ำ เหงื่อออก ท้องผูก ปัสสาวะสีเข้ม แต่ไม่เหมาะสำหรับผู้ที่เป็นไข้แบบ “เย็น” หรือที่มีอาการอุ้งมืออุ้งเท้าเย็น ปัสสาวะปริมาณมาก หรือมีอาการหนาวสั่นมากกว่าปกติ เพราะฟ้าทะลายโจรมีฤทธิ์เย็นนั่นเอง
ไม่ควรทานยาฟ้าทะลายโจรติดต่อกันนานจนเกินไป เพราะอาจทำให้มีอาการข้างเคียง เช่น ท้องอืด อาหารไม่ย่อย แขนขาไม่มีแรง จึงไม่ควรทานฟ้าทะลายเกิน 7 วัน หากกินไป 3 วันแล้วอาการต่างๆ ยังไม่ดีขึ้น ควรพบแพทย์เพื่อทำการรักษาอย่างตรงจุดอีกครั้ง
ฟ้าทะลายโจร ไม่เหมาะสำหรับผู้ที่มีความดันต่ำ เพราะฟ้าทะลายโจรมีคุณสมบัติช่วยลดความดันโลหิต ดังนั้นจึงเหมาะกับคนที่มีปัญหาเรืองของความดันโลหิตสูงมากกว่า
สตรีมีครรภ์ และสตรีที่กำลังให้นมบุตร ไม่ควรทานฟ้าทะลายโจร เพราะอาจส่งผลต่อเด็กได้
ในบางรายอาจมีอาการแพ้ยา หรือมีอาการข้างเคียงอื่นๆ ได้ เช่น ผื่นขึ้น ปากบวม หน้าบวม ตัวบวม หากแพ้มากๆ อาจเป็นภูมิแพ้เฉียบพลัน จนช็อกเสียชีวิตได้เช่นกัน 

ไม่ว่าจะเป็นสมุนไพรแท้ๆ หรือยาปฏิชีวนะ ล้วนมีข้อจำกัดในการใช้ไม่เหมือนกัน เพราะฉะนั้นก่อนทานฟ้าทะลายโจรควรเช็คข้อควรระวังเหล่านี้ให้ดี ก่อนสายเกินแก้