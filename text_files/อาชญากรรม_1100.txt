(1 ธ.ค.) เจ้าหน้าที่ตำรวจ สภ.บ้านกร่ำ อ.แกลง จ.ระยอง เปิดเผยว่า เมื่อวานนี้ (30 พ.ย.) ได้รับแจ้งว่าเกิดอุบัติเหตุรถชนกัน บริเวณหน้าโรงแรมระยองชาเล่ต์ ถนนสายบ้านเพ-แกลง-กร่ำ มีผู้ได้รับบาดเจ็บสาหัส จึงรีบรุดไปตรวจสอบ
เจ้าหน้าที่ตำรวจเข้าตรวจสอบพบรถเก๋ง ยี่ห้อเบนซ์ สีขาว จอดอยู่ข้างทางสภาพไฟด้านหน้ารถฝั่งซ้ายแตก กระจกหน้าแตกละเอียด ซึ่งเป็นรถยนต์ของ นายณัฏฐ์ เทพหัสดิน ณ อยุธยา อายุ 27 ปี ดารานักแสดงชื่อดัง ห่างไปเล็กน้อยพบรถจักรยานยนต์ ฮอนด้าเวฟ สีดำ-แดง ถูกดัดแปลงเป็นรถพ่วงข้าง ไม่ติดแผ่นป้ายทะเบียน จอดเสียหายอยู่ใกล้เคียง โดยคันพ่วงขาดกระเด็นไปคนละทิศทาง พบผู้ได้รับบาดเจ็บถูกนำตัวส่งโรงพยาบาลแกลง สภาพชายโครงและกรามหัก บาดเจ็บสาหัส ทราบชื่อในเวลาต่อมาคือ นายอภิวัฒน์ ควรหา อายุ 34 ปี คนท้องถิ่น
จากการสอบสวนทราบว่า ก่อนเกิดเหตุ นายณัฏฐ์ ขับรถยนต์มาตามถนนเลียบชายหาดแม่พิมพ์ เมื่อมาถึงจุดเกิดเหตุ รถยนต์ได้เฉี่ยวชนกับรถจักรยานยนต์พ่วงข้างอย่างรุนแรง ทำให้คันพ่วงขาดสะบั้น ร่างคนขับรถจักรยานยนต์ลอยกระเด็นไปกระแทกกระจกหน้ารถยนต์ของนายณัฏฐ์ ฝั่งซ้ายจนแตกละเอียด เบื้องต้นเจ้าหน้าที่ยังไม่สามารถสรุปสาเหตุแท้จริงได้ เนื่องจากผู้ได้รับบาดเจ็บยังอยู่ระหว่างรักษาตัวและยังไม่สามารถให้การกับเจ้าหน้าที่ตำรวจได้