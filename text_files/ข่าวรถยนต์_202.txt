                ในที่สุดก็มาเปิดตัวอย่างเป็นทางการสำหรับว่าที่รถยนต์รุ่นใหม่  All New! Toyota Vios   ที่ออกมาเปิดโฉม ก่อนเริ่มจำหน่ายจริงในงานมอเตอร์โชว์ครั้งที่ 34   ที่เริ่มขึ้นอย่างเป็นทางการตั้งแต่ช่วงกลางสัปดาห์ที่ผ่านมา 
                การกลับมาอีกครั้งของรุ่นที่ Toyota Vios  ใหม่ ได้รับความสนใจอย่างมาก ด้วยความเป็นรถยนต์นั่งขนาดเล็กยอดนิยมอยู่แล้ว บวกกับกระแสข่าวต่างๆมากมายที่หลุดออกมา ทำให้ยิ่งได้รับความสนใจอย่างมากจากบรรดามหาชนที่กำลังมองหารถยนต์รุ่นใหม่ โดยเฉพาะนี่เป็นการเปลี่ยนแปลงครั้งสำคัญของ  Toyota Vios  ที่หลายคนเฝ้าติดตาม
All New! Toyota Vios 2013
                Toyota Vios  เจนเนอร์ชั่นที่  4  เริ่มต้นด้วยการปรับขนาดของรถให้มีความแตกต่างจากเดิม ด้วยการบวกขยายตัวถังให้ตอบสนองต่อการใช้งานมากขึ้น ด้วยความยาว  4,410  ม.ม. กว้าง  1,700 ม.ม.  และสูง 1,475  ม.ม. ตอบโจทย์ด้วยการให้ระยะฐานล้อ 2,550  ม.ม. สนองต่อการขับขี่ ให้เสถียรภาพที่มั่นใจได้ในทุกเส้นทาง
                ขนาดที่ใหญ่ขึ้นถูกปั้นแต่งให้สนองคมเข้มในความสปอร์ต ตั้งแต่ด้านหน้าที่เริ่มเบิกหน้าตากับกระจังโครเมี่ยมรมดำให้ความสปอร์ตเข้ากับ ชุดโคมไฟหน้าโปรเจ็คเตอร์รมดำ ไปพร้อมกับกันชนหน้าสไตล์สปอร์ต และไฟตัดหมอก  ที่ผสานลงตัวเรื่องความดุดันในสไตล์สปอร์ต ไปจรดด้านข้างที่มาพร้อมกระจกมองข้างและไฟเลี้ยวในตัว
All New! Toyota Vios 2013
                ลงตัวที่บั้นท้ายด้วยชุดไฟท้ายแบบ มัลติรีเฟล็กเตอร์  ให้ความโดดเด่นชัดเจนทุกเส้นทาง รวมถึงคิวฝากระโปรงท้ายโครเมี่ยมรมดำที่แอบให้ความหรูหรา ท้ายสุดให้ล้ออัลลอย ขอบ 16 นิ้ว ในรุ่น  S  ตอบโจทย์ในความสปอร์ตของตัวรถ ส่วนรุ่นอื่นให้ล้ออัลลอยและล้อกระทะขอบ 15 นิ้ว
                ภายในห้องโดยสาร All New! Toyota Vios 2013  ตอบโจทย์ด้วยการออกแบบที่เสริมเติมเต็มในความสปอร์ต ด้วยการตบแต่งสีดำเป็นหลัก แต่ในบางรุ่นนั้น จะมีโทนสีภายในแบบ สีเบจให้เลือกได้ตามความต้องการของลูกค้า ช่วยเสริมเสน่ห์ของ Toyota Vios  ที่สามารถเป็นได้ทั้งความสปอร์ต และความหรูหราไปพร้อมกัน
                รายละเอียดที่แต่งเติมเข้ามา โดยรวมเน้นที่การให้รายละเอียดที่ครบครันอัดแน่นอนในรถเล็ก โดยเฉพาะในเรื่องการออกแบบมีการเปลี่ยนแปลงที่สำคัญ ในหน้าปัดรถที่ย้ายจากตรงกลางของรถไปยังตรงหน้าคนขับให้ความชัดเจนด้วยมาตรวัดดีไซน์สปอร์ต พร้อม ไฟแสดงฐานะการขับขี่ในโหมดประหยัด เช่นเดียวกับปุ่ม Push Start  ช่วยให้ดูมีเสน่ห์สปอร์ต
All New! Toyota Vios 2013
All New! Toyota Vios 2013
                ตรงกลางคอนโซลหน้ามาพร้อมระบบความบันเทิง  CD/WMA/Mp 3 ให้ความไพเราะในยามขับขี่ เช่นเดียวกับครั้งแรกของระบบรับอากาศอัตโนมัติพร้อมจอแสดงผล  LCD   ช่วยให้ความเย็นสบายทั่วถึงและแม่นยำในความเย็นเพื่อความสะดวกสบายสูงสุดในห้องโดยสาร แถมท้ายด้วยสิ่งละอันพันน้อย เช่นระบบกระจกไฟฟ้าพร้อมระบบ  Jam Protection หรือจะเบาะนั่งทรงสปอร์ตก็พร้อมตอบรับในการโอบกระชับทุกสรีระในทุกเส้นทาง
                ด้านเครื่องยนต์  All New! ToyOTA Vios  ใหม่มาพร้อมเครื่องยนต์ขนาด 1.5 ลิตร เบล็อกเดิมที่สิบทอดกันมายาวนาน พร้อมระบบวาล์วอัจฉริยะ VVT-i ตอบสนองทั้งเรื่องสมรรถนะให้กำลังสูงสุด 109 แรงม้า ที่  6,000 รอบต่อนาที ไปพร้อมกับ  แรงบิดสูงสุด 141 นิวตันเมตร ที่ 4,200 รอบต่อนาที  พ่วงมาพร้อมระบบส่งกำลัง Super ECT  4 สปีด หรือจะเลือกขับสนุกกับระบบเกียร์ธรรมดา  5 สปีดก็ยังมีให้เลือกเช่นเดียวกัน
                ส่วนระบบ ระบบกันสะเทือนเซทใหม่ด้วยช่วงล่างแบบอิสระ แม็คเฟอร์สันสตรัทพร้อมเหล็กกันโคลงทางด้านหน้า ขณะที่ด้านหลังมาพร้อมระบบกันสะเทือนแบบทอร์ชั่นบีม ทั้งยังมั่นใจได้กับชุดดิสก์เบรก 4  ล้อ ที่ติดตั้งมาให้เสร็จสรรพเสรอมคาเรคเตอร์สปอร์ต
                ถึงจะเปี่ยมล้นในเรื่องความสปอร์ตมากมาย แต่  Toyota Vios  ใหม่ ก็มาพร้อมปลอดภัยมากมายตั้งแต่ระบบเบรก  ABS พร้อมกระจายแรงเบรก EBD  เช่นเดียวกับเพิ่มความมั่นใจด้วยการเสริมแรงเบรก BA ตั้งแต่ ตั้งแต่รุ่น  E  ขึ้นไป แต่ในทุกรุ่นมาพร้อมมาตรฐานถุงลมนิรภัยคู่หน้า รวมถึงระบบกุญแจ  Immobilizer  โดยยังมั่นใจได้กับโครงสร้างตัวถังนิรภัย  GA  และยังมีการลดการออกแบบลดแรงกระแทกศรีษะด้านข้างด้วย
                All New! Toyota Vios  ใหม่ มาพร้อม 7  สีให้เลือกได้แก่  สีน้ำตาล Quartz Brown Metallic, สีน้ำตาลอ่อน Silky Beige Metallic, สีแดง Red Mica Metallic, สีขาว Super White, สีเงิน Silver Metallic, สีเทา Grey Metallic,และ สีดำ  Attitude Black Mica โดยมีราคาจำหน่ายดังนี้
ราคาจำหน่าย All New! Toyota Vios 2013 
Toyota Vios 1.5S A/T  734,000 บาท
Toyota Vios 1.5G A/T 699,000 บาท
Toyota Vios 1.5E A/T 649,000 บาท
Toyota Vios 1.5E M/T 614,000 บาท
Toyota Vios 1.5J A/T 589,000 บาท
Toyota Vios 1.5J M/T 559,000 บาท
 