ผิวพรรณแตกแห้งมีริ้วรอย เราก็สามารถมองเห็นจากภายนอก แล้วรีบคว้าครีมหรือโลชั่นมาโปะได้ แต่ถ้ากระดูก และฟันไม่แข็งแรง กว่าเราจะรู้ตัวก็อาจจะหัก เปราะ หรือผุเสียไปเสียแล้ว แถมยังหาอะไรมาบำรุงไม่ทันด้วยสิ
ดังนั้น ก่อนที่จะรอให้กระดูกและฟันเสียหายไปโดนที่เราตรวจไม่ได้ มองก็ไม่รู้ เรามาบำรุงด้วยอาหารเหล่านี้กันดีกว่าค่ะ
 
อาหารบำรุงกระดูกและฟัน
ก่อนอื่นต้องทำความเข้าใจก่อนว่า กระดูกและฟันที่แข็งแรง บำรุงได้ด้วยอาหารที่มีสารอาหารเด็ดๆ อย่าง แคลเซียม แน่นอนว่าหลายคนทราบว่าแคลเซียมเป็นตัวที่ช่วยบำรุงกระดูก อยากกระดูกแข็งแรง หรือตอนเด็กๆ ถ้าอยากสูง ก็ต้องทานแคลเซียม โดยสามารถหาทานได้จากนม หรือผลิตภัณฑ์จากนมต่างๆ
แต่การที่จะให้แคลเซียมมีประสิทธิภาพในการส่งคืนแร่ธาตุแคลเซียมกลับเข้าสู่กระดูกและฟันนั้น ต้องทานแคลเซียมควบคู่ไปกับอาหารที่มีฟอสเฟสด้วย เพราะฟอสเฟส (หรือฟอสฟอรัส) จะทำงานร่วมกับแคลเซียมในการทำหน้าที่เป็นโครงสร้างของกระดูก และฟัน และยังช่วยกระตุ้นการทำงานของระบบประสาท และ กระตุ้นการหดตัวของกล้ามเนื้ออีกด้วย
 iStock
 
อาหารที่มีแคลเซียม และฟอสเฟสสูง

นม และผลิตภัณฑ์จากนม ได้ทั้งนมสดรสจืด นมพร่องมันเนย นมข้น นมผง นมเปรี้ยว โยเกิร์ต ไอศกรีมที่ใส่นม ชีส ช็อกโกแลต เนยแข็ง รวมไปถึงนมถั่วเหลือง และน้ำเต้าหู้
ถั่วต่างๆ รวมถึง เต้าหู้ เนยถั่ว ลูกชุบ เต้าฮวย กระยาสารท และอาหารจากถั่วทั้งหมด
ธัญพืช เช่น เมล็ดพืชต่างๆ (เมล็ดแตงโม เมล็ดทานตะวัน เมล็ดฟักทอง) มะม่วงหิมพานต์ อัลมอนด์ ข้าวกล้อง ข้าวโอ้ต ลูกเดือย งาดำ
เนื้อสัตว์ที่ทานได้ทั้งกระดูก เช่น กุ้งแห้ง ปลากรอบ ปลาเล็กปลาน้อย ครีบปลา

 
 iStock
 
ส่วนอาหารที่ฟอสเฟสสูง ได้แก่

อาหารที่มีโปรตีนสูงบางชนิด เช่น เครื่องในสัตว์ แมลง ไข่แดง และอาหารที่มีไข่แดงเป็นส่วนประกอบ เช่น ทองหยิบ ทองหยอด ฝอยทอง สังขยา มายองเนส น้ำสลัดครีม
เครื่องดื่มสีเข้ม เช่น กาแฟ ชา โกโก้
อาหารที่ทำจากยีสต์ เช่น ขนมปัง เค้ก แป้งซาลาเปา หมั่นโถว
อาหารที่มีลักษณะเป็นผง เช่น นมผง น้ำตาลป่น เกลือป่น ครีมผง เครื่องดื่มสำเร็จรูปต่างๆ (เพราะมีการใส่ฟอสเฟสเพื่อไม่ให้จับตัวเป็นก้อน)

 
อนึ่ง ผู้ที่มีโรคประจำตัว เช่น โรคไต หรือพบว่าค่าฟอสเฟตในเลือดสูงกว่าปกติ ไม่ควรทานอาหารที่มีฟอสเฟสสูงจนเกินไปนะคะ สามารถเลี่ยงไปทาน ไข่ขาว เนื้อปลา เนื้อสัตว์ไม่ติดมัน น้ำชาที่ไม่ใส่นม น้ำสมุนไพรอย่าง น้ำขิง น้ำใบเตย น้ำมะนาว น้ำอัญชัน ข้าว เส้นก๋วยเตี๋ยว และขนมที่ไม่มีส่วนผสมของไข่แดง หรือแป้งปลอดโรตีน เช่น วุ้น ซาหริ่ม ลอดช่อง สาคู หรือขนมชั้น ได้ และอย่าเผลอทานขนมหวานๆ แป้งๆ กันจนเพลิน ระวังน้ำตาลในอาหารเหล่านั้นด้วยค่ะ