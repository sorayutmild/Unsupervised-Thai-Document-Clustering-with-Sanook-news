ผู้สื่อข่าวรายงานว่า (5 พ.ค.) เมื่อเวลา 13.30 น. นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ร่วมกับ สน.ท่าข้าม แถลงจับกุม นายณัฐวัฒน์ อายุ 33 ปี ผู้ต้องหาตามหมายจับศาลอาญาธนบุรี เลขที่ จ.300/2558 ลงวันที่ 4 พ.ค.58 ข้อหากระทำชำเราเด็กอายุไม่เกิน 13 ปี โดยเด็กนั้นจะยินยอมหรือไม่ก็ตาม และบุกรุกเคหสถานในเวลากลางคืน โดยจับกุมตัวผู้ต้องหาได้ที่ริมถนนบางขุนเทียนชายทะเล แขวงแสมดำ เขตบางขุนเทียน
สืบเนื่องจากเมื่อวันที่ 3 พ.ค.ที่ผ่านมา นายอุ่น (นามสมมุติ) อายุ 42 ปี อาชีพเจ้าหน้าที่รักษาความปลอดภัย และวินจยย. ได้ร้องเรียนกับมูลนิธิปวีณาฯ ว่าลูกสาวอายุ 8 ขวบ และ 4 ขวบ ถูกนายณัฐวัฒน์ล่วงละเมิดทางเพศ จากนั้นเจ้าหน้าที่มูลนิธิฯได้ประสานกับเจ้าหน้าที่ตำรวจ ก่อนตรวจสอบกล้องวงจรปิด พร้อมรวบรวมหลักฐานทั้งหมด และออกหมายจับดังกล่าว
จากการสอบสวน นายณัฐวัฒน์ สารภาพว่า ตนและภรรยาพักอาศัยอยู่ที่แมนชั่นเดียวกันกับผู้เสียหาย ก่อนเกิดเหตุเห็นว่านายอุ่นออกไปทำงานข้างนอก จึงเข้าไปเล่นกับผู้เสียหาย และให้เงินซื้อขนม จากนั้นจึงล่วงละเมิดทางเพศโดยไม่ทันคิด และขณะนี้ตนรู้สึกผิดจึงอยากขอโทษและกราบขอขมานายอุ่น
ด้านนายอุ่น กล่าวว่า ตนได้เลิกรากับภรรยาไปกว่า 2 ปี และตนเลี้ยงลูกสาว 2 คนเพียงลำพัง โดยฝากลูกไว้กับเพื่อนบ้านเป็นประจำ ก่อนเกิดเหตุตนเห็นนายณัฐวัฒน์เดินสวนออกมาจากห้องพักของตน และถือบางอย่างไว้ด้านหลัง เมื่อเข้ามาในห้องก็เห็นลูกสาวคนเล็กของตนนอนเปลือยกายอยู่บนที่นอน ส่วนลูกสาวคนโตอยู่ในอาการหาดกลัว เมื่อสอบถามจึงทราบว่านายณัฐวัฒน์บุกเข้ามาในห้องพร้อมใช้มีดข่มขู่และกระทำชำเราจนสำเร็จความใคร่ โดยทำมาแล้วหลายครั้ง
ทั้งนี้ เจ้าหน้าที่ได้สอบสวนและรวบรวมพยานหลักฐานดำเนินการสมบูรณ์แล้ว จากนั้นจะประสานเจ้าหน้าที่สหวิชาชีพเข้ามาร่วมสอบปากคำเด็กทั้ง 2 คนอย่างละเอียด และรอผลการตรวจร่างกายอีกประมาณ 2 สัปดาห์ โดยจะนำตัวผู้ต้องหาไปดำเนินคดีต่อไป
ขอขอบคุณภาพและข้อมูลจาก ข่าวสดออนไลน์