ทำเอาใครหลายคนแอบช็อคไปตามๆ กัน หลังจากที่มีกระแสข่าวเม้าท์จากคนใกล้ตัวนักแสดงสาว "แป้ง อรจิรา" หลุดออกมาว่าเธอได้สะบั้นรักกับสามีหนุ่ม "ผู้กองต้อม" และได้แยกทางกันอยู่เป็นเวลาหนึ่งเดือนแล้ว ล่าสุด พอมีโอกาสได้เจอสาว "เมย์ พิชญ์นาฏ" เพื่อนสนิทที่อยู่ในกลุ่มเดียวกันของ แป้ง อรจิรา จึงไม่พลาดที่จะสอบถามข้อเท็จจริงว่าเรื่องที่เกิดขึ้นนั้นมีมูลใช่หรือไม่
งานนี้ เมย์ พิชญ์นาฏ ได้เผยว่าพอทราบข่าวบ้าง แต่ยังไม่รู้รายละเอียดมากนัก รอฟังจากปากเจ้าของตัวเองจะดีกว่า
มีข่าวแป้งเลิกกับผู้กองต้อมแล้ว?"เพิ่งทราบจากข่าวเหมือนกันค่ะ ก็ตกใจเหมือนกันว่าเขาหย่ากัน แต่อันนี้เมย์ยังไม่ทราบ ไลน์ไปเขาก็ถ่ายละครอยู่ ก็เป็นห่วงเขาเหมือนกัน"
ในข่าวระบุไว้ว่าแยกกันอยู่ได้ 1 เดือนแล้ว?"อันนี้ไม่ทราบเลย เพราะครั้งสุดท้ายที่ได้เจอกัน คือเมย์ไปเซอร์ไพรส์วันเกิดที่ฮ่องกงก็เจอแป้งกับครอบครัวของแป้ง เรื่องนี้มันเป็นเรื่องเซนซิทีฟ เรื่องของครอบครัว และเรื่องของชีวิตคู่ ก็รอฟังจากเจ้าตัวเองดีกว่าค่ะ ส่วนตัวแล้วก็ให้กำลังใจทั้งคู่ เพราะสำหรับผู้กองต้อมเองเมย์ก็สนิท แล้วเขาก็เป็นคนดี เขาน่ารัก ก็เสียดายถ้าเขาเลิกกันจริง แต่เรื่องที่ว่าหย่ากันแล้วนั้นเมย์ไม่รู้เรื่องเลย ก็อยากรู้เหมือนกัน ก็เดี๋ยวรอน้องถ่ายละครเสร็จก่อน คงได้อัพเดทค่ะ"
ก่อนหน้านี้แป้งได้มาปรึกษาบ้างไหม?"ปรึกษาเหรอ ส่วนใหญ่แป้งเป็นคนไม่ค่อยเล่าอะไร แต่อันนี้ก็มีรู้มาบ้างนิดๆ หน่อยๆ ว่าฝั่งของทางผู้ชายเขาอยากมีน้องแล้ว แต่ตัวแป้งเขายังไม่อยากมี และทัศนคติบางอย่าง คือเมย์ก็ไม่รู้ค่ะ มันก็เป็นเรื่องของเขาเนอะ รอให้เขามาตอบเองดีกว่า"
เราได้ให้คำปรึกษาเขาตลอด?"ให้ค่ะ เราให้ตลอด ตอนเราอยู่ฮ่องกงเราก็บอกว่าเราเองก็อยากมีคนที่รักเรามากๆ ผู้ชายรวยหาง่ายแต่ผู้ชายที่ซื่อสัตย์และรักเรามันหายากนะ บางอย่างถ้าจูนกันได้ก็อยากให้จูนกัน แต่ในเรื่องการตัดสินใจมันเป็นเรื่องของเขา เราก็เคารพการตัดสินใจของเขาค่ะ"
ได้ถามไหมว่าทำไมผู้กองต้อมไม่ได้ไปฮ่องกงด้วย?"ก็ถามค่ะ แต่เมย์ก็ทราบว่าเขาติดธุระ และแป้งเขาไปกับครอบครัวด้วย และฝ่ายชายเขาเป็นข้าราชการเขาอาจจะไม่ว่าง"
แป้งมีเครียดไหม?"คนเราเวลางอนกับแฟนก็ยังเครียดเนอะ อันนี้สามีมันก็คงใหญ่กว่า"
เพื่อนในกลุ่มว่าอย่างไรบ้าง?"มีคนมาถามวันนี้เยอะ ตลอดเวลาเลยค่ะ จนตอนนี้เป็นโฆษกส่วนตัวไปแล้ว ก็เป็นห่วงเขาก็เลยไลน์ไป เขาก็บอกถ่ายละครอยู่ พรุ่งนี้ก็ถ่ายละคร วันพฤหัสว่างก็อาจจะได้เจอกัน ก็ขอให้กำลังใจทั้งคู่ เมย์เองก็เป็นเพื่อนของทั้งคู่ ก็เฮิร์ทไปด้วยถ้ามันเป็นจริง แต่ตอนนี้ยังไม่รู้ว่าเกิดอะไรขึ้น เดี๋ยวรอเขาพูดเองดีกว่า"
พอจะทราบสาเหตุไหม?"ไม่ทราบค่ะ ต้องถามเขา แต่เท่าที่รู้คือเขารักกันมาก ก็ให้กำลังใจทั้งคู่ สู้ๆค่ะ"
ดูไอจีตอนนี้ เราจะเห่อหลานมาก?"เห่อหลานมาก กำลังน่ารัก คือเราก็เล่นลูกของเพื่อนมาเยอะ ลูกของตัวเองก็คงอีกนาน พอมีหลานก็เลยรู้สึกเติมเต็มครอบครัว เพราะคนนี้เป็นหลานคนแรกด้วยก็เห่อกันมาก"
อยากมีเป็นของตัวเองบ้างไหม?"อยากมีมาก แต่ต้องหาพ่อเขาให้ได้ก่อน ตอนนี้พ่อพันธ์ใหม่ๆ ยังไม่มีเข้ามาเลยค่ะ ก็อย่างที่บอกอยากได้คนที่เขารักเรา รับในความที่เป็นตัวเราได้ ส่งเสริมกันไปในทางที่ดีได้ ผู้ชายรวยหาง่าย แต่ผู้ชายที่รักเราจริงและเข้าใจเรามันหายาก"
พอเพื่อนมีปัญหาเรื่องความรักมันทำให้เราต้องเลือกมากขึ้นไหม ทำให้เรากลัวการมีครอบครัวเลยไหม?"กลัวไหมเหรอ คือตอนนี้เมย์ชิวๆ แล้วค่ะ เมื่อก่อนมีช่วงหนึ่งที่อยากแต่งงานมากๆ แต่ตอนนี้เมย์มีความสุขกับชีวิตตรงนี้ แต่งก็ได้ ไม่แต่งก็ได้ ตอนนี้เมย์มีทุกอย่างครบ เมย์ไม่มีลูกแต่เมย์มีหลาน เมย์ไม่ได้ขาดอะไร แต่ถ้าจะมีมาเพิ่มก็ยินดีค่ะ"
รู้ตัวหนุ่มที่ส่งดอกไม้มาให้หรือยัง?"ยังเลยค่ะ เขาหายไปแล้ว สงสัยเขาไปส่งให้คนอื่นต่อ หรือส่งผิดบ้านหรือเปล่าไม่รู้"
ได้ตามหาตัวไหม?"ไม่ได้ตามหาเลยค่ะ แต่ก็คิดว่าน่าจะเพื่อนของรุ่นพี่คนหนึ่ง เขาปลื้มๆ เขาคงไม่ได้มาจีบหรอก ก็ถ้าเขาเข้ามาเป็นเพื่อนลักษณะดีๆ เราก็พร้อมแต่ถ้ามาแบบโรคจิตไม่เอาแล้วค่ะ เมย์กลัว"