กลายเป็นอดีตโฆษกสำนักงานตำรวจแห่งชาติ ไปแล้ว สำหรับ "พล.ต.อ.ประวุฒิ ถาวรศิริ" หลังจาก พล.ต.อ.จักรทิพย์ ชัยจินดา ผู้บัญชาการตำรวจแห่งชาติ ลงนามในคำสั่งที่ 595/2558 ลงวันที่ 26 ตุลาคม 2558 เรื่อง แต่งตั้งโฆษกสำนักงานตำรวจแห่งชาติ และรองโฆษกสำนักงานตำรวจแห่งชาติ ตามคำสั่ง สำนักงานตำรวจแห่งชาติ ที่ 670/2558 ลงวันที่ 14 ตุลาคม 2558 โดยให้ พล.ต.อ.เดชณรงค์ สุทธิบัญชา ขึ้นนั่งตำแหน่งโฆษกสตช.แทน
สำหรับประวัตินั้น พล.ต.อ.ประวุฒิ ถาวรศิริ เกิดเมื่อวันที่ 25 ก.พ. 25499 มีชื่อเล่นว่า ตุ้ย จบ ร.ร.เตรียมทหารรุ่นที่ 15 ร.ร.นายร้อยตำรวจรุ่นที่ 31 รุ่นเดียวกับ พล.ต.อ.สมยศ พุ่มพันธุ์ม่วง อดีต ผบ.ตร. และ พล.ต.ท.พงศ์พัฒน์ ฉายาพันธุ์ อดีตผู้บัญชาการตำรวจสอบสวนกลาง
พล.ต.อ.ประวุฒิ เรียนจบนิติศาสตร์บัณฑิต มหาวิทยาลัยธรรมศาสตร์,ปริญญาโท คณะสังคมศาสตร์และมนุษยศาสตร์ สาขาวิชาอาชญาวิทยาและงานยุติธรรม และปริญญาเอก คณะสังคมศาสตร์และมนุษยศาสตร์ สาขาอาชญาวิทยา การบริหารงานยุติธรรมและสังคม มหาวิทยาลัยมหิดล
หลังรับพระราชทานยศ ร้อยตำรวจตรี ได้เริ่มรับราชการตำรวจครั้งแรกในตำแหน่ง รองสารวัตรสอบสวน สน.คลองตัน รองสารวัตรสอบสวน สน.ลุมพินี สารวัตรประจำกองกำกับการสืบสวน กองบังคับการตำรวจนครบาลพระนครใต้ เป็นรองผู้กำกับการที่ส่วนตรวจราชการ จเรตำรวจ รองผู้กำกับการตำรวจท่องเที่ยว
เป็นผู้กำกับการที่กองวินัย รองผู้บังคับการ กองสวัสดิการ รองผู้บังคับการ กองทะเบียนพล กระทั่งในปี 2547 เป็นเลขานุการตำรวจแห่งชาติ ต่อมาเป็นรองผู้บัญชาการ สำนักงานตรวจคนเข้าเมือง รองจเรตำรวจ (สบ 7) รองผู้บัญชาการ สำนักงานเทคโนโลยีสารสนเทศและการสื่อสาร ผู้บัญชาการสำนักงานเทคโนโลยีสารสนเทศและการสื่อสาร และได้รับแต่งตั้งเป็น ผู้ช่วย ผบ.ตร. เมื่อวันที่ 1 ต.ค.2557 โดยควบตำแหน่ง โฆษกสำนักงานตำรวจ ด้วย
โดยเมื่อวันที่ 14 พ.ย.2557 พล.ต.ท.ประวุฒิ ยศในสมัยนั้น ได้รับการแต่งตั้งรักษาราชการแทนผู้บัญชาการตำรวจสอบสวนกลางแทน พล.ต.ท.พงศ์พัฒน์ ฉายาพันธุ์ ที่ถูกปลดเนื่องจากทำผิดวินัยร้ายแรง ก่อนที่ในวันที่ 26 ธ.ค.2557 พล.ต.อ.สมยศ พุ่มพันธุ์ม่วง ผบ.ตร. จะมีคำสั่งให้ พล.ต.ต.ฐิติราช หนองหารพิทักษ์ มารักษาราชการแทน มีผลตั้งแต่วันที่ 15 ม.ค.2558
พล.ต.อ.ประวุฒิ เคยดำรงตำแหน่งโฆษกสำนักงานตำรวจแห่งชาติ มาแล้วหลายครั้ง ในสมัย พล.ต.อ.ปทีป ตันประเสริฐ ดำรงตำแหน่งรักษาราชการแทน ผบ.ตร. , สมัย พล.ต.อ.วิเชียร พจน์โพธิ์ศรี เป็น ผบ.ตร.,สมัย พล.ต.อ.สมยศ พุ่มพันธุ์ม่วง เป็น ผบ.ตร.
และล่าสุด พล.ต.อ.จักรทิพย์ ชัยจินดา เป็น ผบ.ตร. ซึ่งมีคำสั่งที่ 570/2558 ลงวันที่ 14 ตุลาคม 2558 ให้ พล.ต.อ.ประวุฒิ ที่ปรึกษา สบ10 เป็นโฆษกสำนักงานตำรวจแห่งชาติ อีกครั้ง
ก่อนที่ใน 12 วันต่อมา พล.ต.อ.จักรทิพย์ จะเซ็นยกเลิกคำสั่งแต่งตั้ง พล.ต.อ.ประวุฒิ เป็นโฆษกสำนักงานตำรวจแห่งชาติ อย่างกะทันหัน โดยคำสั่งดังกล่าวมีผลตั้งแต่วันที่ 26 ต.ค.2558 เป็นต้นไป
ที่มาภาพ : facebook ทีมงานโฆษก ตร.