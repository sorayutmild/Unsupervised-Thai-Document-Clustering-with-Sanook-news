ถือเป็นเรื่องราวที่น่าชื่นชมจริงๆ สำหรับเหตุการณ์ที่เกิดขึ้นกับตลกสาวชื่อดัง "ตุ๊กกี้ ชิงร้อย" หลังแฟนหนุ่ม "บูบู้ กำธร" มาบอกว่าพบหญิงสาวคนหนึ่งนอนไม่ได้สติอยู่ในงานสงกรานต์ ณ ผับชื่อดังย่านอาร์ซีเอ โดยสาวคนนี้นอนอยู่เพียงลำพัง ท่ามกลางคนมากมายที่มาเที่ยวงาน ด้วยความเป็นห่วงว่าจะเกิดอันตราย ทั้งคู่จึงพาหญิงสาวคนดังกล่าวกลับไปพักที่บ้าน ระบุข้อความผ่านอินสตาแกรมดังนี้...
"เรื่องเล่าจากภาพ ขณะนี้เป็นเวลา เที่ยงคืนกว่า เสียงผ่านหูจากปากชายชื่อบูบู้ แทรกมากับเพลงที่ดังมากในงานสงกรานต์ยิ่งใหญ่มากแห่งหนึ่ง ว่ามีผู้หญิงนอนอยู่ตรงพื้น ไปดูไหมเดี๋ยวคนเหยียบ ภาพที่เห็นคือ ผู้หญิงสาวหน้าตาดีมาก1คนนอนอยู่ แบบไร้สติ จึงปรึกษาพาน้องกลับบ้าน แต่ปรากฏคือ คำถามเกิดขึ้น 1.คือมากะใคร คำตอบคือไม่มี 2 .บ้านล่ะ ที่ไหน ตอบเลย ไม่รู้
บทสรุปคือ หนูพาน้องกลับไปนอนบ้านหนู แต่ที่โพสต์คือ ไม่ได้จะมาโชว์เหนือใคร แต่จะมาพูดถึง คำว่าเพื่อนรึพวก กรณีนี้ไม่ได้มาคนเดียวแน่นอน งานแบบนี้เค้ามากันเป็นแก๊ง น้องคือผู้หญิงหน้าตาน่ารักมากแต่ถูกเพื่อนปล่อยทิ้งไว้ในงานโดยไม่มีสติและแรงตอบโต้ คุณลองคิดถ้าเค้าเจอคนไม่ดี คิดไม่ดี มันจะเกิดอะไรขึ้น คนมาเที่ยวงานนี้เป็นแสนๆปะปนกันมามากมาย ไม่ได้โชว์ว่ากูทำดี แต่ขอด่าเพื่อนน้องคนนี้ มึงทิ้งเพื่อนได้ไง มาด้วยกันต้องกลับด้วยกัน เมามากก็ต้องช่วยกันกลับอย่างปลอดภัย เพื่อนไม่ห่วงไม่ดูแลกันเหรอ สังคมน่ากลัวต้องดูแลกันซิ คืออะไรทิ้งเพื่อนนอนกับพื้นน้ำที่ดำสกปรกมาก เข้าใจคนเมา แต่เพื่อนเรา ต้องดูแลกัน กูมันมึงมัน มาด้วยกันกลับด้วยกัน อย่างนี้คบไม่ได้แล้วเพื่อนประสาอะไร ฝากทุกคน ที่ต้องเจอเพื่อนประเภทนี้ พิจารณาให้ดี ควรคบต่อรึไม่"
อย่างไรก็ตาม แฟนอินสตาแกรมของสาวตุ๊กกี้ ต่างเข้ามาชื่นชมในความมีน้ำใจของเธอและแฟนหนุ่มอย่างมาก พร้อมบอกว่าผู้หญิงคนนี้โชคดีที่ตุ๊กกี้และบูบู้มาเจอ ไม่เช่นนั้นอาจเกิดอันตรายหรือเรื่องร้ายๆก็เป็นได้