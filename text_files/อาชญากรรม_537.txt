(ภาพประกอบไม่เกี่ยวกับเนื้อหาข่าว)
เมื่อวันที่ 28 มกราคม ที่กองบังคับการปราบปราม (บก.ป.) นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ได้พา น.ส.กรกมล เกตุแก้ว อายุ 23 ปี ชาว จ.กำแพงเพชร เดินทางเข้าพบ พล.ต.ต.สุพิศาล ภักดีนฤนาถ ผบก.ป. พ.ต.อ.ประสพโชค พร้อมมูล รอง ผบก.ป. เพื่อร้องทุกข์กรณีที่บัญชีเงินฝากธนาคารของ น.ส.กรกมล มีเงินโอนเข้ามาในบัญชีเป็นจำนวน 50 ล้านบาท และเพื่อแสดงความบริสุทธิ์ใจว่าไม่เกี่ยวข้องในการกระทำผิดใดๆ
น.ส.กรกมลกล่าวว่า สืบเนื่องจากก่อนหน้านี้ ตนได้รับการติดต่อจากบริษัทจัดหางานแห่งหนึ่ง ซึ่งขึ้นทะเบียนไว้กับกรมการจัดหางาน กระทรวงแรงงานอย่างถูกต้อง ชักชวนให้ไปทำงานที่ไต้หวัน โดยมีค่าตอบแทนถึงเดือนละไม่ต่ำกว่า 35,000 บาท จึงตกลงทำสัญญาจ้างงานเป็นเวลา 3 ปี แต่ต้องมีค่าใช้จ่าย 90,000 บาท ซึ่งได้รับคำแนะนำให้เปิดบัญชีเงินฝากกับธนาคารไว้เพื่อใช้ในการกู้ยืมเงิน จากนั้นจึงได้ไปทำงาน
ขณะที่ทำงานอยู่ที่ไต้หวันได้รับการติดต่อจาก น.ส.ปิยะพร ไม่ทราบชื่อสกุล อ้างตัวเป็นเจ้าหน้าที่ธนาคารพาณิชย์ที่ตนเปิดบัญชีไว้ ระบุว่า มีการโอนเงินจากต่างธนาคารเข้ามายังบัญชีของตนเป็นจำนวน 50 ล้านบาท ซึ่งเป็นการโอนเงินผิด ตนรู้สึกแปลกใจจึงพยายามสอบถามข้อมูล แต่กลับถูกเร่งให้ไปดำเนินการโอนคืนและข่มขู่ว่าถ้าไม่โอนคืนจะถูกฟ้องร้องดำเนินคดี ซึ่งตนก็ได้บอกว่าทำงานอยู่ต่างประเทศและมีสัญญาจ้าง 3 ปี หากผิดสัญญาจะถูกเลิกจ้าง
กระทั่งเดือนกรกฎาคม 2555 สุดท้ายก็ต้องเดินทางกลับไทยมาเพื่อโอนเงินคืน ทำให้ตนเดือดร้อนต้องตกงาน แต่ทางธนาคารกลับไม่รับผิดชอบใดๆ ทั้งสิ้น อีกทั้งที่ผ่านมาเงินเดือนก็ถูกหักค่าใช้จ่ายจนเหลือเพียง 3,000 บาท
ด้าน พล.ต.ต.สุพิศาล กล่าวว่า ได้รับเรื่องและมอบหมายให้ พ.ต.ท.พงษ์ไสว แช่มลำเจียก พงส.ผู้ชำนาญการพิเศษ สอบปากคำผู้เสียหายไว้ ก่อนตรวจสอบข้อเท็จจริง และพิจารณาดำเนินการต่อไป