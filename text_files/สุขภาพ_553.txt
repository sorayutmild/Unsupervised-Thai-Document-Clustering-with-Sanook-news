ภก. วุฒิเชษฐ รุ่งเรือง ฝ่ายเภสัชกรรม โรงพยาบาลศิริราช คณะแพทยศาสตร์ศิริราชพยาบาล มหาวิทยาลัยมหิดล ระบุว่า ในปัจจุบันเมื่อเกิดการระบาดของโควิด-19 ทำให้มีคนสนใจกินยาฟ้าทะลายโจรสกัดมากขึ้น เพราะสาร “แอนโดรกราโฟไลด์” (andrographolide) ในฟ้าทะลายโจร มีฤทธิ์ยับยั้งการเพิ่มจำนวนของไวรัสได้
อย่างไรก็ตาม ไม่ใช่คนทุกเพศทุกวัยที่จะกินยาฟ้าทะลายโจรได้ เพราะอาจส่งผลอันตราย รวมถึงผลข้างเคียงต่อร่างกายได้
ผู้ที่รับประทานยาฟ้าทะลายโจรได้

ผู้ที่มีอาการของโรคหวัด เช่น เจ็บคอ ปวดเมื่อยกล้ามเนื้อ โดยทั่วไปในผู้ใหญ่จะแนะนำให้รับประทานยาฟ้าทะลายโจรที่มี andrographolide 60 มิลลิกรัมต่อวัน แบ่งรับประทานวันละ 3 ครั้ง ติดต่อกันไม่เกิน 5 วัน
ผู้ที่ติดเชื้อโควิด-19 ที่มีอาการไม่รุนแรง ในผู้ใหญ่แนะนำให้รับประทานยาฟ้าทะลายโจรที่มี andrographolide 180 มิลลิกรัมต่อวัน แบ่งรับประทานวันละ 3 ครั้ง ติดต่อกัน 5 วัน อย่างไรก็ตามผู้ป่วย โควิด-19 ทุกคนควรใช้ยาฟ้าทะลายโจรภายใต้การดูแลของแพทย์

ผู้ที่รับประทานยาฟ้าทะลายโจรไม่ได้

ผู้ที่มีอาการแพ้ฟ้าทะลายโจร เช่น มีผื่นลมพิษ ปากบวม หน้าบวม หายใจไม่ออก
หญิงตั้งครรภ์ และหญิงให้นมบุตร
ผู้ที่มีสุขภาพร่างกายแข็งแรงดี และต้องการรับประทานเพื่อป้องกันการติดเชื้อโควิด-19 ซึ่งกรณีดังกล่าวไม่แนะนำเป็นอย่างยิ่ง เนื่องจากยาฟ้าทะลายโจรไม่มีฤทธิ์ที่จะยับยั้งไวรัสเข้าเซลล์ จึงไม่สามารถป้องกันการติดเชื้อโควิด-19 ได้

ข้อควรระวังในการรับประทานยาฟ้าทะลายโจร

ผู้ที่มีโรคประจำตัว เช่น โรคตับ โรคไต หากจำเป็นต้องใช้ยาฟ้าทะลายโจร ควรอยู่ภายใต้การดูแลของแพทย์
ผู้ที่รับประทานยาลดความดันโลหิต
ผู้ที่รับประทานยาต้านการแข็งตัวของเลือด เช่น ยาวอร์ฟาริน (warfarin) 
ผู้ที่รับประทานยาต้านเกล็ดเลือด เช่น ยาแอสไพริน (aspirin)

เนื่องจากการใช้ยาดังกล่าวร่วมกับยาฟ้าทะลายโจร อาจเสริมฤทธิ์กันได้ หากจำเป็นต้องใช้ ยาฟ้าทะลายโจร ควรอยู่ภายใต้การดูแลของแพทย์