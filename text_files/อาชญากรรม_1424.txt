เมื่อวานนี้ (22 ส.ค.) เจ้าหน้าที่ตำรวจ สภ.ห้วยคต จ.อุทัยธานี ได้รับแจ้งความจาก นายศร (นามสมมติ) ซึ่งพา ด.ญ.พลอย ลูกสาววัย 13 ปี มาร้องทุกข์ด้วย โดยระบุว่า ลูกสาวคนนี้ถูกลูกชายที่ติดมากับสามีใหม่ของภรรยา ข่มขืนกระทำชำเรามานานเกือบปี
นายศร ให้การว่า ก่อนหน้านี้เคยแต่งงานอยู่กินกับแม่ของ ด.ญ.พลอย มาได้ 7 ปี มีลูกสาวด้วยกัน 3 คน ก่อนจะเลิกราแยกทางกันไป ด.ญ.พลอย ย้ายไปอยู่กับแม่ ส่วนน้องสาวอีก 2 คน อาศัยอยู่ที่บ้านยาย จนกระทั่งต่อมา อดีตภรรยาได้คบหาและอยู่กินกับสามีคนใหม่ ซึ่งมีลูกชายติดมาด้วย 3 คน ทั้งหมดพักอาศัยอยู่ที่บ้านพักครูในโรงเรียนแห่งหนึ่ง ตนก็ยังคงแวะเวียนไปเยี่ยมลูกสาวทั้ง 3 คนอยู่เป็นประจำ
นายศร เล่าต่อว่า กระทั่งเมื่อวันที่ 12 สิงหาคมที่ผ่านมา มีโอกาสได้หยุดงานหลายวัน จึงได้แวะกลับไปเยี่ยมลูกสาว เมื่อ ด.ญ.พลอย เห็นหน้าตน ก็วิ่งตาตื่นเข้ามาโผกอดและร้องไห้ บอกว่า "หนูทนไม่ไหวแล้วพ่อ!" ตนจึงเค้นสอบถามจนทราบว่า ลูกสาวถูก นายโก้ (นามสมมติ) อายุ 17 ปี หนึ่งในลูกชายที่ติดกับมาสามีใหม่ของภรรยาข่มขืนกระทำชำเรา มาตั้งแต่ช่วงปลายปี 2556
นายศร เปิดเผยอย่างสะเทือนใจว่า ลูกสาวอ้างว่าถูกบังคับขู่เข็ญต่างๆ นานา บางครั้งก็ถูก นายโก้ ใช้กำลังบังคับข่มขืน ซึ่งเรื่องนี้อดีตภรรยากับสามีใหม่ก็ทราบเรื่องดี แต่ก็ไม่ได้จัดการอะไร ทั้งยังสั่งห้ามลูกสาวตนออกไปและนำเรื่องไปบอกใคร เมื่อตนทราบเรื่องจึงต้องการจะนำลูกสาวไปเลี้ยงดูเอง ได้ปรึกษากับทางญาติจึงตัดสินใจเข้าแจ้งความดำเนินคดี
ทั้งนี้ ภายหลังจากการสอบสวนผู้เสียหาย ทางเจ้าหน้าที่ตำรวจได้นำตัว ด.ญ.พลอย ไปตรวจร่างกายเพื่อหาร่องรอยการถูกข่มขืนกระชำเรา เพื่อนำไปเป็นหลักฐานประกอบรูปคดี พร้อมกับได้เชิญตัว นายโก้ มาสอบสวนเกี่ยวกับกรณีดังกล่าว เบื้องต้นผู้ต้องหาให้การรับสารภาพ
ต่อมา เจ้าหน้าที่จึงได้พาผู้เสียหายและพ่อไปตรวจดูบ้านหลังที่เกิดเหตุ ซึ่งเป็นจังหวะเดียวกับแม่ของ ด.ญ.พลอย ออกมาถามว่าเกิดอะไรขึ้น ก่อนจะยอมรับว่า ทราบเรื่องที่เกิดขึ้นเป็นอย่างดี เห็นว่าทั้งสองได้เสียกัน จึงกำลังจัดพิธีผูกข้อมือให้ถูกต้องตามประเพณี ไม่ได้มองว่าเป็นการข่มขืนแต่อย่างใด ทำให้ทั้งสองฝ่ายเกิดถกเถียงและไม่พอใจ จนเจ้าหน้าที่ต้องเข้าคลี่คลายและอธิบายข้อกฎหมายให้ทราบ