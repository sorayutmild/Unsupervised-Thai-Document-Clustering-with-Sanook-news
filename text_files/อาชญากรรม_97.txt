ดาวตลก โล้นซ่า ต๊ะติ๊งโหน่ง เศร้าสะอื้น โผกอดร่างไร้วิญญาณของลูกชาย หลังขับรถเสียหลัก อัดก็อปปี้เสาไฟฟ้า เสียชีวิตคู่กับแฟนสาวน่าเศร้า
(23 มิ.ย.) เมื่อช่วงกลางดึกที่ผ่านมา ร.ต.อ.ภูมิดล ธีรกุล รอง สว.(สอบสวน) สภ.องครักษ์ จ.นครนายก ได้รับแจ้งเหตุรถยนต์เสียหลักพุ่งชนเสาไฟฟ้า เป็นเหตุทำให้มีผู้ติดคาซากรถ เสียชีวิต 2 ศพ เหตุเกิดถนนสายวัดอัมภา-คลอง 16 ช่วงหลักกิโลเมตรที่ 1-2 ต.คลองใหญ่ อ.องครักษ์ จึงพร้อมด้วยแพทย์เวร รพ.ศูนย์การแพทย์สมเด็จพระเทพรัตนราชสุดาฯ สยามบรมราชกุมารี มศว องครักษ์ และหน่วยกู้ภัยสว่างอาริยะนครนายก รีบไปตรวจสอบ
ที่เกิดเหตุพบรถยนต์โตโยต้า ยาริส สีขาว สภาพชนอัดก็อปปี้กับเสาไฟฟ้าแรงสูงพังยับเยิน พบร่างชาย-หญิงติดอยู่คาซากรถ เจ้าหน้าที่ต้องใช้เครื่องมือตัดถ่างช่วยเหลือ โดยใช้เวลาประมาณ 30 นาที จึงนำร่างออกมา และตรวจสอบพบว่าทั้งคู่ได้ผู้เสียชีวิตลงแล้ว
ขณะที่ทราบชื่อผู้เสียชีวิตคือ นายยุรฉัตร หรือ เอ็ม อายุ 23 ปี และ น.ส.เฟิร์น ไม่ทราบชื่อและนามสกุลจริง ที่เป็นแฟนสาว นั่งอยู่ข้างคนขับ
โล้นซ่า ต๊ะติ๊งโหน่ง ต่อมาได้มี นายวินัย แท่งทองแท้ อายุ 58 ปี หรือ โล้นซ่า ต๊ะติ๊งโหน่ง ดาราตลกได้เดินทางในที่เกิดเหตุ ก่อนจะแสดงตัวเป็นพ่อของนายยุรฉัตร เมื่อเห็นร่างไร้วิญญาณของลูก ก็ตรงเข้ากอดศพและร่ำไห้ด้วยความเวทนาใจ อีกทั้งยังพร่ำสะอื้นว่า ลูกชายยังไม่ทันได้บวชเรียน ทำไมถึงมาด่วนจากไปแบบนี้
นายวินัย หรือ โล้นซ่า เปิดเผยว่า ลูกชายเป็นช่างซ่อมรถจักรยานยนต์อยู่ที่นตลาดองครักษ์ ได้ซื้อรถกระบะมือสองมา แต่มีปัญหาเครื่องยนต์ติดๆ ดับๆ ทางบริษัทจึงได้มายกคืนไป และนำรถยนต์คันที่เกิดเหตุมาส่งให้ขับแทน ก่อนเกิดเหตุได้ชวนแฟนสาวนั่งรถออกมาหาข้าวกินที่ตลาดองครักษ์ กระทั่งช่วงดึกก็ยังเห็นหายเงียบไป ก่อนตนก็มาทราบจากเจ้าหน้าที่ที่โทรศัพท์แจ้งข่าวร้าย
เบื้องต้นเจ้าหน้าที่ตำรวจสันนิษฐานว่า ผู้เสียชีวิตน่าจะขับรถมาด้วยความเร็วสูง เมื่อมาถึงที่เกิดเหตุหักหลบอะไรบางอย่าง ทำให้รถเสียหลักพุ่งลงข้าง ตัวรถด้านซ้ายฟาดติดกับเสาไฟฟ้าแรงสูงอย่างแรง ทำให้คนขับและผู้โดยสารเสียชีวิตดังกล่าว อย่างไรก็ตามเจ้าหน้าที่จะได้ตรวจสอบที่เกิดเหตุและให้ละเอียดอีกครั้งต่อไป