ผู้สื่อข่าวรายงานว่า (22 ก.ค.) จากกรณีที่โลกออนไลน์มีการแชร์ข้อความจากเฟซบุ๊กของหญิงสาวคนหนึ่ง ซึ่งเปิดเผยเรื่องราวว่าน้องสาวโดนคนขับแท็กซี่ข่มขืน ย่านสุขุมวิท เมื่อช่วงเช้ามืดที่ผ่านมา ซึ่งขณะนี้อยู่ระหว่างตรวจสอบกล้องวงจรปิดของคอนโดมิเนียม
ล่าสุด ความคืบหน้ากรณีดังกล่าว ทวิตเตอร์ @Pacharapapon ของ คุณพชรปพน พุ่มประพันธ์ ผู้สื่อข่าวช่อง 3 รายงานว่า เพื่อนและพี่สาวของน้องเอ (นามสมมุติ) ยืนยันว่า เหตุการณ์ดังกล่าวเกิดขึ้นจริง เมื่อช่วงเช้ามืดที่ผ่านมา เวลา 04.30 น. ขณะที่น้องเอเดินทางกลับบ้าน ได้มีการพูดคุยโทรศัพท์กับตัวเองเป็นระยะ
จนกระทั่งคนขับแท็กซี่ได้มารับสายแทน และบอกว่าน้องเออาเจียนใส่รถ และจะขอเรียกค่าเสียหายเป็นเงิน 500 บาท และเมื่อแท็กซี่มาถึงคอนโดฯ น้องเอได้บอกกับพี่สาวว่าไม่ต้องจ่ายค่าโดยสารให้ เพราะคนขับแท็กซี่ไม่ได้กดมิเตอร์ตั้งแต่แรก และยังถูกคนขับแท็กซี่ข่มขืนระหว่างทาง แต่ด้วยความมึนเมาไม่ได้สติ จึงไม่มีแรงขัดขืน
จากนั้นพี่สาวจึงเรียกพนักงานรักษาความปลอดภัยที่คอนโดฯมาช่วย ซึ่งคนขับรถแท็กซี่ปฏิเสธว่าไม่ได้ข่มขืน น.ส.เอ และยอมให้บัตรประจำตัวคนขับแท็กซี่ไว้ จากนั้นก็รีบขับรถออกไป
เบื้องต้น ญาติของน้องเอ ได้เดินทางไปแจ้งความไว้ที่ สน.พระโขนง โดยพนักงานสอบสวนได้ลงบันทึกประจำวันไว้เป็นหลักฐานเรียบร้อยแล้ว และอยู่ระหว่างการรอผลการตรวจร่างกายจาก รพ.ตำรวจ โดยผลจะออกในวันศุกร์นี้ (24 ก.ค.)
ทั้งนี้ กรมขนส่งทางบก กล่าวถึงกรณีดังกล่าวว่า หากแท็กซี่ผิดจริงจะเพิกถอนใบอนุญาตขับรถทันที และต้องเสียค่าปรับ
ขอขอบคุณภาพและข้อมูลจาก ทวิตเตอร์คุณ @Pacharapapon