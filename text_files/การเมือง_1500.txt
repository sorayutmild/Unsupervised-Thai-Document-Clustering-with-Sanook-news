"นพดล ปัทมะ" เผย ทนายดูไบ สมคบคนไทย ยักยอกเงิน "พ.ต.ท.ทักษิณ" 2.9 พันล้าน ขณะขายแมนฯ ซิตี้ ล่าสุด ศาลดูไบ สั่งคุก 3 ปี(17 ก.ค.) นายนพดล ปัทมะ ที่ปรึกษากฎหมาย พ.ต.ท.ทักษิณ ชินวัตร อดีตนายกรัฐมนตรี กล่าวว่ากรณี นายนายอัล-มูฮาอิรี หรือ เคเอ็ม ทนายความชาวสหรัฐอาหรับเอมิเรตส์ หรือยูเออี และอดีตผู้จัดการของบริษัทกฎหมายที่เป็นที่รู้จักเป็นอย่างดีในดูไบ และยังเป็นหุ้นส่วนทางธุรกิจของ พ.ต.ท.ทักษิณ ถูกศาลพิพากษาให้จำคุกเป็นเวลา 3 ปี ข้อหากระทำผิดหน้าที่ เพราะยักยอกเงินจำนวน 2.9 พันล้านบาท ของ พ.ต.ท.ทักษิณ
โดยในคดีนี้ ที่ศาลดูไบตัดสินเนื่องมาจาก นายเคเอ็ม ซึ่งเป็นทนายความและตัวแทนทางกฎหมายของ พ.ต.ท.ทักษิณ ได้สมคบกับคนไทย ดำเนินการทางธุรกิจจนมีการซื้อขายสโมสรฟุตบอลแมนเชสเตอร์ ซิตี้ ทำให้มีการยักยอกเงินจากบัญชีของ พ.ต.ท.ทักษิณ อย่างไรก็ตามขณะนี้ นายเคเอ็ม กำลังต่อสู้คดีด้วยการยื่นอุทธรณ์ ขณะที่ไม่ขอเปิดเผยชื่อคนไทยที่ร่วมยักยอกทรัพย์