อะไรจะเกิดขึ้น! หากอยู่ๆ เกิดเห็นเส้นผมสีขาวโดดเด่นขึ้นมา คงอดใจไม่ไหวที่จะดึงมันทิ้ง แต่หลายคนก็อาจต้องชั่งใจเพราะเคยได้ยินเสียงลือเสียงเล่าอ้างว่า การถอนผมหงอก 1 เส้น ก็จะผุดขึ้นมาเพิ่มเป็นเท่าตัว แต่นั่นก็เป็นแค่ “เสียงร่ำลือ” ที่ไม่มีหลักฐานทางวิทยาศาสตร์รับรอง แล้วคำตอบที่เป็นจริงคืออะไร
 
“ข้อเท็จจริง” ที่จะเกิดเมื่อเราถอนผมหงอก
1. ผมคุด หากถอนเส้นผมหรือเส้นขนอย่างรวดเร็วจากผิว ไม่ว่าจะเป็นส่วนใดของร่างกาย เป็นการรบกวนผิวให้แตกหรืออาจทำให้เยื่อบุผิวรอบๆ เส้นผมเสียหายอาจส่งผลถึงรากผม นีล ชูลท์ซ ผู้ก่อตั้ง Beauty by Dr. Schultz อธิบายว่า การรบกวนผิวเช่นนี้ยังก่อผลเสียได้อีกมาก โดยเฉพาะปัญหาที่พบมากที่สุดก็คือ ขนคุดหรือผมคุด เพราะหากเยื่อบุผิวเสียหาย เมื่อผมเกิดใหม่จะไม่สามารถโผล่ออกจากใต้ผิวหนัง แต่จะเจริญเติบโตอยู่ภายใน กลายเป็นผมคุดในที่สุด
ขนคุดสามารถก่อให้เกิดอาการระคายเคืองผิวหนัง ส่วนในรายที่มีเส้นขนค่อนข้างแข็ง ยังสามารถมีอาการอักเสบเป็นตุ่มแดง ไปจนถึงมีอาการเจ็บร่วมด้วยได้
 
2. ผมบาง
เมื่อกระตุกผมหงอกอย่างแรง อาจส่งผลให้หนังศีรษะและรากผมเสียหายไปบ้าง ฟรานเชสกา ฟัสโก แพทย์ผิวหนังของผลิตภัณฑ์เพื่อเส้นผม เคลียร์ อธิบายว่า วินาทีแห่งความเจ็บปวดที่ต้องกระตุกถอนผมหงอกนั้น อาจเป็นเวลาที่หลอดเลือดแดงขยายตัวทำปฏิกิริยากับความเจ็บปวดเพียงเล็กน้อยที่ร่างกายรู้สึก และส่งผลไปยังรากผม
แม้จะเป็นสิ่งที่เกิดได้น้อยมาก แต่หากคุณถอน ดึง กระตุกหรือกระชากผมหงอกต่อเนื่องกันอย่างแรง ความเจ็บปวดที่เกิดขึ้นกับหนังศีรษะนี้ก็อาจทำให้ผมบางลง ยาวช้า หรืออาจไม่มีผมงอกใหม่ขึ้นมาอีกเลยก็เป็นได้
 
3. เสียเวลา
 การถอนผมหงอกไม่เกิดประโยชน์อันใดนอกจากเป็นการแก้ปัญหาเพียงชั่วครั้งชั่วคราว เพราะหลังจากที่คุณจัดการดึงผมขาวออกแล้ว วงจรของรากผมจะรีเซ็ทตัวเองและเส้นผมเกิดใหม่ก็จะขึ้นมาแทนที่ ณ จุดเดิม โดยที่ยังคงเป็นผมขาว เนื่องจากเซลล์เม็ดสีในรากผมได้ตายไปแล้ว ผมที่เกิดขึ้นมาจึงขาดสีสันของผมเดิมที่คุณมี ทำให้แทนที่จะเป็นสีดำ สีน้ำตาล ก็กลายเป็นผมหงอก ผมขาว โดยที่ไม่มีวันกลับมาเป็นผมสีเดิม
แพทย์ผิวหนังยังระบุอีกว่า เป็นที่น่าเสียใจที่ไม่พบว่ามีอาหารชนิดพิเศษอย่างหนึ่งอย่างใด หรืออาหารเสริมพิเศษชนิดใด รวมทั้งไม่พบหลักฐานทางการแพทย์ว่าโปรตีนเสริมหรือวิตามินใดๆ ที่สามารถเสริมเพื่อชะลอหรือยับยั้งการเกิดผมสีขาวหรือผมหงอก
 
ฉะนั้น หนทางป้องกันผมขาวมาก่อนวัยอันควร หรือชะลอการเกิดผมหงอก คือการหลีกเลี่ยงปัจจัยต้นเหตุ ไม่ว่าจะเป็นการไม่สูบบุหรี่แล้วหันมาใส่ใจในอาหารการกินให้มาก นอนหลักพักผ่อนให้เพียงพอ ส่วนคนหนุ่มสาววัยทำงานที่มักมีเรื่องเครียดจากปัญหารอบตัวก็ต้องควบคุมสภาพจิตใจไม่ให้ความเครียดมาบั่นทอนทั้งสุขกายและสุขภาพใจ