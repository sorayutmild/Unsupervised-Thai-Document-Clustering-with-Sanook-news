'ฟอร์บส์' จัดอันดับ 50 มหาเศรษฐีเอเชีย ปี 2559 ตระกูลเจียรวนนท์ ของเจ้าสัวเจริญ ขึ้นอันดับ 2 เป็นรองแค่ ตระกูอี เจ้าของซัมซุงของเกาหลีใต้เท่านั้น ส่วนเจ้าสัวตระกูล จีราวัฒน์ ติดอันดับ 14
นิตยสารฟอร์บส์ซึ่งเป็นสื่อด้านเศรษฐกิจของสหรัฐ เผยผลสำรวจตระกูลมหาเศรษฐีที่ร่ำรวยที่สุด 50 อันดับแรกของเอเชียประจำปีนี้ พบว่า ตระกูลเจียรวนนท์ เจ้าของกิจการเครือเจริญโภคภัณฑ์หรือซีพีของไทย ติดอันดับมหาเศรษฐีที่ร่ำรวยเป็นอันดับ 2 ของเอเชีย มีสินทรัพย์รวมในปีที่ผ่านมากว่า 27,700 ล้านดอลลาร์ หรือราว 945,000 ล้านบาท
โดยตระกูลมหาเศรษฐีเอเชียที่มีสินทรัพย์รวมมากที่สุดในปีนี้ ตกเป็นของตระกูลอีของเกาหลีใต้ ซึ่งเป็นผู้ก่อตั้งกิจการเครือซัมซุง โดยมีทรัพย์สินมูลค่ากว่า 29,600 ล้านดอลลาร์ หรือกว่า 1 ล้านล้านบาท โดยรายได้ของตระกูลราว 35% มาจากบริษัทซัมซุง อิเล็กทรอนิกส์
อันดับ 3 ได้แก่ ตระกูลอัมภานี เจ้าของกิจการพลังงานเชื้อเพลิงของอินเดีย มีสินทรัพย์รวมกว่า 25,800 ล้านดอลลาร์ หรือราว 880,000 ล้านบาท ขณะที่อันดับ 4 ได้แก่ ตระกูลกว็อก เจ้าของกิจการอสังหาริมทรัพย์ซันฮุงไคของฮ่องกง เขตบริหารพิเศษจีน มีสินทรัพย์รวม 25,200 ล้านดอลลาร์ หรือราว 860,000 ล้านบาท
นอกจากนี้ มหาเศรษฐีชาวไทย ตระกูลจิราธิวัฒน์ เจ้าของกิจการเครือเซ็นทรัลกรุ๊ป เป็นอีกหนึ่งตระกูลมหาเศรษฐีของไทยที่มีชื่อติดอันดับในโผอยู่ในอันดับที่ 14 จาก 50 ตระกูล มีทรัพย์สินรวมเป็นมูลค่ากว่า 14,500 ล้านดอลลาร์ หรือเกือบ 500,000 ล้านบาท
การจัดอันดับของฟอร์บส์อ้างอิงจากการสำรวจข้อมูลผลประกอบการและสินทรัพย์รวมของกลุ่มทุนต่าง ๆ ในเอเชียตลอดปีที่ผ่านมา ซึ่งพบว่า สินทรัพย์รวมของมหาเศรษฐีในเอเชียทั้ง 50 ตระกูล คิดเป็นเงินกว่า 519,000 ล้านดอลลาร์ หรือประมาณ 17.7 ล้านล้านบาท