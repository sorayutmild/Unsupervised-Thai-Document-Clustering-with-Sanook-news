(23 มิ.ย.) ร.ต.อ.ไมตรี มะลิลา รอง สว.(สอบสวน) สน.ทุ่งสองห้อง รับแจ้งเหตุชายได้รับบาดเจ็บจากการถูกราดน้ำมันแล้วจุดไฟเผา ภายในคอนโด ย่านหลักสี่ ซ.แจ้งวัฒนะ 6 แขวงตลาดบางเขน เขตหลักสี่ กรุงเทพฯ หลังรับแจ้งเหตุ จึงรุดตรวจสอบ พร้อมเจ้าหน้าที่สายตรวจ เจ้าหน้าที่ฝ่ายสืบสวน และเจ้าหน้าที่มูลนิธิร่วมกตัญญู
ที่เกิดเหตุเป็นคอนโดที่พักอาศัย สูง 9 ชั้น ภายในห้องพักชั้น 8 มีกลิ่นน้ำมันคลุ้งไปทั่วห้อง และยังพบ นายปริญญา (สงวนนามสกุล) อายุ 38 ปี ผู้ป่วยติดเตียง นอนร้องด้วยความเจ็บปวดอยู่บนที่นอน ตามขาและลำตัวมีบาดแผลถูกไฟไหม้จนหนังกำพร้าถลอกจนเห็นเนื้อสีขาว เจ้าหน้าที่จึงเร่งนำตัวส่งโรงพยาบาลมงกุฎวัฒนะเป็นการด่วน
จากการสอบสวนพี่สาวอายุ 40 ปีของนายปริญญา ให้การว่า พักอาศัยอยู่ที่คอนโดแห่งนี้รวม 4 คน คือ พ่อแม่ ตน และ น้องชายที่ป่วยโรคตับ ไต และหัวใจ ช่วยเหลือตัวเองไม่ได้ ขณะเกิดเหตุช่วง 22.00 น. กลับจากทำงานถึงบ้านมาได้กลิ่นเหม็นไหม้จากในห้องพัก และเห็นพ่อเดินสวนออกมา เมื่อเข้าห้องพบไฟกำลังลุกไหม้ที่นอน และเผาร่างน้องชาย ที่กำลังร้องโหยหวน จึงตั้งสติช่วยกันกับแม่ หาผ้าชุบน้ำมาคลุมตัวน้องชายแล้วรีบดับไฟที่กำลังจะไหม้บ้าน
นอกจากนี้ยังบอกด้วยว่า พ่อเป็นคนไม่มีการงานทำ วันๆ กินแต่เหล้า พอเมาก็จะทำร้ายร่างกายแม่เป็นประจำ และมักมีอาการเหม่อลอย พูดจาคนเดียว แต่วันนี้ไม่ทราบสาเหตุที่ลงมือจุดไฟเผาน้องชาย ว่าเกิดจากเรื่องอะไร และไม่รู้ว่าไปหาซื้อน้ำมันมาจากที่ไหน 
เบื้องต้นตำรวจยังไม่มีการแจ้งข้อหาแต่อย่างใด เนื่องจากต้องรอ นายอนุรักษ์ สร่างจากอาการเมาสุรา จึงจะสอบปากคำได้ และต้องสอบปากคำพยานแวดล้อม เพื่อหาสาเหตุการก่อเหตุ ก่อนดำเนินการตามกฎหมายต่อไป