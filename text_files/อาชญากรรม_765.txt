รวบ "ชาลี เชิญยิ้ม"อดีตดาวตลกชื่อดังคณะสีหนุ่ม เชิญยิ้ม พร้อมภรรยา และลูกสาว หลังถูกเจ้าหน้าที่เข้าล่อซื้อยาเสพติดในบ้านพัก จ.สงขลา 
พ.ต.ท.มาโนช ปิ่นทอง รอง ผกก.3 บก.ปส.ปส.4 บช.ปส. และ นายอำนาจ จิตต์แหง เจ้าพนักงาน ป.ป.ส.ภาค 9 นำกำลังเจ้าหน้าที่ ป.ป.ส.ภาค 9 ตำรวจปราบปราบยาเสพติด และทหารจากทัพเรือภาคที่ 2 สงขลา จับกุม นายอัชญะ เทพยา อายุ 47 ปี หรือ "ชาลี เชิญยิ้ม" อดีตดาวตลกชื่อดังคณะสีหนุ่ม เชิญยิ้ม และอดีตตลกวงดนตรีของนักร้องลูกทุ่งชื่อดัง เอกชัย ศรีวิชัย โดยถูกจับกุมพร้อมกับ นางชไมพร ชื่นดวง อายุ 43 ปี ภรรยา และ น.ส.น้อย (นามสมมติ) อายุ 18 ปี ลูกสาว
หลังจากที่ถูกเจ้าหน้าที่วางแผนล่อซื้อยาเสพติด ที่บ้านพักเลขที่ 111 หมู่ 7 ต.จะโหนง อ.จะนะ จ.สงขลา โดยสามารถยึดของกลาง ประกอบด้วย ยาบ้า จำนวน 13 เม็ด ยาไอซ์ 0.8 กรัม กัญชาอัดแท่งน้ำหนัก 480 กรัม กัญชาที่บรรจุอยู่ในถุงเล็กสำหรับเตรียมจำหน่ายให้กับลูกค้าอีก 34 ถุง อาวุธปืนขนาด .38 พร้อมกระสุน 4 นัด
โดย นายชาลี อดีตดาวตลกดัง ให้การว่า หลังจากที่ได้ออกจากคณะตลกสีหนุ่ม เชิญยิ้ม ได้มาร่วมอยู่ในคณะตลกของวงดนตรีลูกทุ่งชื่อดัง เอกชัย ศรีวิชัย แต่ทำได้ไม่นาน จึงออกมารับเล่นตามงานต่างๆ ในหลายจังหวัดของภาคใต้ แต่ก็ไปไม่รอด จึงได้พาครอบครัวกลับมาอยู่ที่บ้านพักใน ต.จะโหนง อ.จะนะ จ.สงขลา แต่ชีวิตหลังเลิกเล่นตลกค่อนข้างลำบาก และไม่รู้จะประกอบอาชีพอะไร จึงหันมาค้ายาเสพติดให้กับกลุ่มวัยรุ่นในพื้นที่ เนื่องจากในช่วงที่เล่นตลก ก็เสพยามาก่อนจึง พอมีช่องทางที่จะรับยามาจำหน่าย
 