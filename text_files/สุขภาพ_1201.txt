หากคุณมี “หน้าอก” คุณใส่ยกทรง หรือชุดชั้นในตอนนอนหลับหรือไม่?
หลายคนเลือกที่จะใส่ยกทรงนอน เพราะกลัวว่าถ้าไม่ใส่อาจทำให้หน้าอกยาน หรือหย่อนคล้อยได้ แต่ก็มีหลายคนเลือกที่จะถอด เพราะใส่นอนแล้วอึดอัด ไม่สบายตัว อีกทั้งยังกลัวว่าจะเสี่ยงโรคมะเร็งเต้านมอีกด้วย จริงๆ แล้วข้อเท็จจริงเป็นอย่างไร แล้วเราควรใส่ยกทรงนอนหรือไม่?
ใส่ VS ไม่ใส่ "ยกทรง-ชุดชั้นใน" นอน ส่งผลต่อ "หน้าอก" หรือไม่?
นายแพทย์โกมล ปรีชาสนองกิจ แพทย์หัวหน้าศูนย์รักษ์เต้านม โรงพยาบาลพญาไท 2 ระบุว่า การใส่หรือไม่ใส่ยกทรง ไม่ได้ส่งผลดีหรือเสียอะไรต่อหน้าอกเลย ไม่ว่าจะเป็นทั้งเรื่องหน้าอกยาน หย่อนคล้อย หรือเพิ่มความเสี่ยงของโรคต่างๆ ที่เกี่ยวข้องกับหน้าอก
ยกทรงมีโครง VS ไม่มีโครง เสี่ยงมะเร็งเต้านมหรือไม่?
โลหะที่อยู่ในโครงของยกทรง มีหน้าที่ช่วยพยุงทรงของหน้าอกให้ได้รูปสวยงาม ไม่ได้มีความเกี่ยวข้องใดๆ ต่อโรคมะเร็งเต้านม และการเลือกสวมยกทรงที่มีโครงเพราะกลัวว่าหน้าอกจะหย่อนยาน หรือหย่อนคล้อย จริงๆ แล้วก็ไม่เกี่ยวข้องด้วยเช่นกัน ยกทรงที่มีโครงจากโลหะช่วยพยุงหน้าอกให้สวยได้รูป เพื่อความสวยงามมากกว่า
ทั้งนี้ หากเลือกที่จะใส่ยกทรงนอน ควรเลือกแบบของยกทรงที่เหมาะสมกับขนาดของเต้านม สวมใส่สบายไม่รัดแน่นจนเกินไป จะได้นอนหลับได้อย่างสบายไม่อึดอัด นอกจากนี้ควรเลือกยกทรงคุณภาพดี ที่ผลิตได้มาตรฐาน เพราะเนื้อผ้า ยางยืด ตะขอ สายรัดต่างๆ ที่ไม่ได้มาตรฐาน หรือใช้ของคุณภาพไม่ดี อาจเป็นอันตรายต่อผิวหนังได้ และหากเลือกสวมยกทรงแบบมีโครงโลหะ ยิ่งต้องเลือกให้ดีว่าการตัดเย็บเรียบร้อยแน่นหนา และผลิตจากผู้ผลิตที่วางใจได้หรือไม่ เพราะโลหะอาจโผล่ทิ่มผิวหนังขณะสวมใส่เมื่อใช้ไปนานๆ ได้เช่นกัน