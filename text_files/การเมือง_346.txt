วันที่ 8 เมษายน 2563  มีรายงานว่า พล.อ.ณัฐพล นาคพาณิชย์ รองผู้บัญชาการทหารบก (รอง ผบ.ทบ.) ประชุมศูนย์ปฏิบัติการกองทัพบก โดยอ้างถึงข้อสั่งการจาก พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) ให้ที่ประชุมกองทัพบกรับทราบ โดยเฉพาะประเด็นที่พล.อ.ประยุทธ์ จันทร์โอชา นายกรัฐมนตรี และรมว.กลาโหม ในฐานะประธานศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) หรือศคบ. ยืนยันว่าจะไม่มีการเคอร์ฟิว หรือห้ามออกนอกเคหะสถานตลอด 24 ชั่วโมง เนื่องจากมีความกังวลบุคคล 4 กลุ่ม ประกอบด้วย
1.กลุ่มผู้สูงอายุที่อยู่บ้านพักตามลำพัง2.กลุ่มผู้ป่วยติดเตียง3.กลุ่มคนพิการ4.กลุ่มคนที่หาเช้ากินค่ำ
อย่างไรก็ตาม ศูนย์ปฏิบัติการสำนักงานตำรวจแห่งชาติ (ศปก.ตร.) รายงานผลการดำเนินการตาม พ.ร.ก.ฉุกเฉิน ภาพรวมการปฏิบัติ ในคืนวันที่ 7 ต่อเนื่องเช้าวันที่ 8 เมษายน ที่ผ่านมาเป็นไปด้วยความเรียบร้อย เจ้าหน้าที่ตำรวจ ร่วมกับ ฝ่ายปกครอง ทหาร สาธารณสุข และอาสาสมัครต่างๆ มีการตั้งจุดตรวจ จุดสกัด และชุดสายตรวจร่วม ทั่วประเทศ รวมจำนวน 924 จุด ใช้กำลังเจ้าหน้าที่ทั้งหมด 18,793 คน มีการตรวจค้นบุคคลทั้งหมด 27,731 คน ตรวจค้นยานพาหนะทั้งหมด 20,977 คัน
ในจำนวนนี้ ส่วนใหญ่พบว่าเป็นผู้ที่มีเหตุผลและความจำเป็น คือ เป็นผู้ที่มีหน้าที่ในการขนส่งสินค้าอุปโภค/บริโภค ขนส่งสินค้าทางการเกษตร การเข้าออกเวรทำงานผลัดกลางคืน และผู้ปฏิบัติหน้าที่ด้านการแพทย์ ตามลำดับ
ส่วนกรณี ผู้ฝ่าฝืน หรือไม่มีเหตุผลการเดินทางช่วงประกาศห้าม ประจำวันที่ 7 เมษายน เวลา 22.00 น.- วันที่ 8 เมษายน เวลา 04.00 น. พบว่ามีผู้ฝ่าฝืนออกนอกเคหสถาน และรวมกลุ่มชุมนุม ทั้งสิ้น 1,156 คน ดำเนินคดี 1,021 คน ตักเตือน 135 คน ผู้ถูกดำเนินคดีสูงสุดอยู่ในพื้นที่ภูธร ภาค 7 จำนวน 172 คน