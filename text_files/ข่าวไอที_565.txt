ย้อนกลับไปในช่วงปลายปีที่ผ่านมา Apple ตกเป็นข่าวถูกโจมตีอย่างหนักทั่วโลกจากรายงานที่มีการพบว่าประสิทธิภาพการใช้งานไอโฟนรุ่นเก่าจะถูกลดทอนลงไปตามสภาพของแบตเตอรี เพื่อบีบให้ผู้ใช้ควักกระเป๋าซื้อไอโฟนรุ่นใหม่ จนกระทั่ง Apple ออกมายอมรับข่าวดังกล่าวและออกบริการเปลี่ยนแบตเตอรีที่ศูนย์ Apple Store ในราคา 29 ดอลลาร์ หรือ 1,000 บาท โดยเรื่องราวดังกล่าวนั้นมีจุดเริ่มต้นมาจากความสงสัยของเด็กหนุ่มมัธยมชาวอเมริกันรายหนึ่งที่ เกิดความสงสัยและเดินหน้าหาคำตอบก่อนจะพบทริคดังกล่าว

ทั้งนี้ มีการเปิดเผยแล้วว่าหนุ่มน้อยรายนั้นคือ Tyler Barney วัยเพียง 17 ปีจากรัฐเทนเนสซี ที่เริ่มจากการไปโพสต์บน Reddit (เว็บบอร์ดคล้ายพันทิป) โดยระบุว่าตนเองเจอปัญหาเครื่อง iPhone 6S ทำงานช้าผิดปกติ ก่อนจะตัดสินใจลองเปลี่ยนแบตเตอรี จากนั้นก็มาลองทำการทดสอบประสิทธิภาพ GeekBench ปรากฏว่าสามารถทำคะแนนแบบ Single Core อยู่ที่ 2526 และ Multi Core ที่ 4456 สูงกว่าตัวเลขตอนที่ยังไม่เปลี่ยนแบตซึ่งอยู่ที่ 1466 (Single Core) และ 2512 (Multi Core)
หลังจากที่โพสต์ของเขาถูกปล่อยออกไปก็กลายเป็นกระแสถกเถียงกันจนกลายเป็นวงกว้างขึ้นเรื่อย ๆ ซึ่งก็เริ่มมีผู้ใช้ไอโฟนหลายรายในเว็บบอร์ดเข้ามาแสดงความเห็นมากมาย โดยประสบปัญหาเช่นเดียวกับหนุ่ม Barney จนในที่สุดประเด็นดังกล่าวก็ใหญ่โตจนทาง Apple ต้องออกมาแถลงการณ์ และในเวลานี้ก็ถูกกลุ่มผู้ใช้บางส่วนรวมตัวกันฟ้องร้องแล้ว
ขณะเดียวกันหลังจากเหตุการณ์ดังกล่าว ทางหนุ่มน้อย Barney ก็เปิดเผยว่า เขารู้สึกว่าผู้คนจ้องจะโจมตี Apple มากเกินไป และแม้ว่าตนเองจะรู้สึกเหมือนถูกหักหลัง แต่กรณีการค้นพบทริคดังกล่าวนั้นเขาก็มองว่าเป็นเรื่องปกติที่สามารถเกิดขึ้นได้ไม่ว่าจะเป็นบนไอโฟนหรือมือถือแอนดรอยด์
 