     รถหายเป็นภัยใกล้ตัวของเหล่าเจ้าของรถยนต์ทุกท่านนะครับ การที่เราจะได้รถยนต์สักคันมาครอบครอง แลกหยาดเหงื่อแรงกายกี่ปี ไหนจะต้องมีค่าบำรุง ค่าซ่อม ค่าน้ำมันอีก จอดเอาไว้ครู่เดียว กลับมาถึงมันหายไปเสียแล้ว! เจอแบบนี้ก็น้ำตาตกกันไปตามๆ กันนะครับ     วันนี้ เรามี 5 อันดับรถยนต์ที่ถูกขโมยมากที่สุดมาเสนอ พร้อมวิธีการป้องกันการโจรกรรมรถยนต์ที่ใคร ๆ ก็ทำได้ เพื่อรถสุดที่รักของเรานะครับ

 
     สถิติสำคัญเกี่ยวกับการขโมยรถยนต์ในรอบ 1 ปีที่ผ่านมา ล่าสุดตั้งแต่เดือน เมษายน 2556 - เมษายน 2557 มีรายละเอียดดังนี้ครับ     1. มีผู้เสียหายเข้าแจ้งความกับเจ้าหน้าที่ตำรวจกรณีรถยนต์หายเป็นจำนวน 2,952 คดีรถยนต์ 369 คดี และรถจักรยานยนต์ 2,583 คดี     2. จากตัวเลขดังกล่าว มีคดีที่สามารถจับกุมผู้โจรกรรมได้ทั้งหมดเพียง 298 คดี (ประมาณ 10% ของคดีทั้งหมด)          3. ช่วงเวลาที่รถยนต์ถูกขโมยมากที่สุด คือ ตั้งแต่ 18:00 น.ถึง 24:00 น. มีความเสี่ยงที่สุดหลังจากเที่ยงคืนเป็นต้นไป     4. สถานที่เสี่ยง ได้แก่ ห้างสรรพสินค้า สถานที่ต่างๆ หลังเลิกงาน ระหว่างทางกลับบ้าน
 

     5 อันดับรถยนต์ที่ถูกโจรกรรมมากที่สุด

รถ Toyota Altis
รถ Toyota Vios
รถ Toyota Fortuner
รถ Toyota Vigo
รถ Isuzu D-Max

     รถ Toyota Altis มาเป็นที่หนึ่งคาดว่าเพราะเป็นรถยนต์ยอดนิยม โดยเฉพาะการนำมาปรับเป็นรถแท็กซี่ มีโอกาสสูญหายเนื่องจากสามารถขายทั้งคันได้ และยังสามารถนำมาถอดชิ้นส่วนแยกอะไหล่ขายได้อีกด้วย ในขณะที่รถกระบะ ไม่ว่าจะเป็น Toyota Vigo และ Isuzu D-Max ก็มีอัตราหายใกล้เคียงกันแต่ว่า Toyota Vigo อาจจะมีโอกาสเสี่ยงสูงกว่า     หากจะแบ่งแยกตามประเภทรถยนต์แล้ว พบว่ารถยนต์ที่นั่งส่วนบุคคล (แบบไม่เกิน 7 ที่นั่ง) มีสถิติการหายมากที่สุด และสถานที่ที่มักหายที่สุด ก็คือในถนน ตรอก ซอก ซอย รองลงมาเป็นสวนสาธารณะ และพื้นที่ชุมชน ตามมาเป็นตามบ้านเรือน ห้างสรรพสินค้า แม้กระทั้งในอู่ซ่อมรถ (สถิติปีที่แล้วมีถึง 15 คดี)
 

     สถิติ 10 จุดเสี่ยงรถหายในกรุงเทพ     ตามข้อมูลของศูนย์ควบคุมและสั่งการจราจร บก.02 มีการจัดเรียง 10 อันดับพื่นที่ ๆ รถหายมากที่สุดไว้ ดังต่อไปนี้ครับ     ลำดับที่ 10  ลานจอดรถห้างสรรพสินค้า Fashion Island ย่านรามอินทรา     ลำดับที่ 9  ลานจอดรถห้างสรรพสินค้า Future Park รังสิต     ลำดับที่ 8  ซอยปรีดีพนมยงค์     ลำดับที่ 7  ซอยลาดพร้าว 101     ลำดับที่ 6  ลานจอดรถตลาดไท     ลำดับที่ 5  ลาดจอดรถห้างสรรพสินค้า Zeer รังสิต     ลำดับที่ 4  ลานจอดรถคอนโดเมืองทองธานี     ลำดับที่ 3  ลานจอดรถสนามหลวง 2     ลำดับที่ 2  ลานจอดรถการเคหะคลองจั่น     ลำดับที่ 1  ลาดจอดรถการเคหะร่มเกล้า     ตามรายงานแล้วยังระบุด้วยว่าจากสถิติรถหายทั้งหมด 100 คันจะมีโอกาสได้รถยนต์คืนไม่ถึง 5 คัน โดยหากท่านประสบเหตุการณ์รถยนต์หาย สามารถแจ้งสายด่วนรถหาย เบอร์ 1192 เพื่อแจ้งเหตุได้ทันทีครับ     เป็นแบบนี้แล้วใคร ๆ ที่ใช้รถยนต์ยี่ห้อ รุ่นยอดฮิตติดชาร์ตโจร ก็ต้องป้องกันกันเป็นพิเศษหน่อยนะครับ อย่าไปจอดในที่ลึกลับ ล็อครถให้เรียบร้อย ติดสัญญาณกันขโมย ติดจีพีเอส หรือทำประกันภัยรถยนต์ไว้นะครับ
     ขอบคุณข้อมูลจาก: ศูนย์ปราบปรามการโจรกรรมรถยนต์, krobkruakao, autodeft     เรียบเรียงโดย : MoneyGuru.co.th
 
 