(17 ม.ค.) เจ้าหน้าที่ตำรวจ สน.พหลโยธิน ได้รับแจ้งมีเหตุทะเลาะวิวาทและแทงกันจนเสียชีวิต บริเวณหอพัก หลังมหาวิทยาลัยราชภัฏจันทรเกษม จึงรีบรุดไปตรวจสอบ
ที่เกิดเหตุเป็นหอพักให้เช่า 7 ชั้น ภายในซอยรัชดาภิเษก 36 แยก 9 (ซอยเสือใหญ่อุทิศ) เจ้าหน้าที่ตำรวจเข้าตรวจสอบที่ห้องหมายเลข 410 ชั้นที่ 4 พบศพหญิงนอนเสียชีวิตอยู่บนเตียงนอน สวมเสื้อกล้ามสีดำ กางเกงขาสั้นสีขาว มีแผลถูกของมีคมแทงที่สะบักซ้ายด้านหลัง ทะลุปอด ทราบชื่อในเวลาต่อมาคือ น.ส.จุฑารัตน์ เพชรดี อายุ 26 ปี มีภูมิลำเนาอยู่ จ.ร้อยเอ็ด
จากการสอบสวนพยานเบื้องต้นทราบว่า ผู้ตายอาศัยอยู่ในห้องเช่าเพียงคนเดียว แต่จะมี น.ส.มีนธาฌา รุ่งรังสี อายุ 26 ปี เป็นนักศึกษาของมหาวิทยาลัยใกล้ที่เกิดเหตุ ซึ่งคบกับผู้ตายในลักษณะคู่รัก คอยแวะเวียนไปมาหาสู่อยู่เป็นประจำ ซึ่งก่อนเกิดเหตุ น.ส.มีนธาฌา ได้เดินทางมาหาผู้ตายที่ห้อง เพื่อทวงสุนัขที่ฝากเลี้ยงคืนและเกิดมีปากเสียงทะเลาะกันอย่างรุนแรง จนเสียงเงียบหายไป จนกระทั่งมีผู้มาพบว่าผู้ตายถูกแทงเสียชีวิตในเวลาต่อมา
เบื้องต้นเจ้าหน้าที่สันนิษฐานว่า ผู้ต้องหาน่าจะหึงหวงผู้ตายที่พยายามปลีกตัวตีตัวออกห่าง เพราะมีพยานระบุว่า ก่อนผู้ตายจะเสียชีวิตมักถูกทำร้ายร่างกายอยู่บ่อยครั้ง ทั้งนี้เจ้าหน้าที่ตำรวจจะดำเนินการเรียกตัว น.ส.มีนธาฌา มาสอบสวนต่อไป