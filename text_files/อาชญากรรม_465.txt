(25 เม.ย.) เปิดคำสารภาพ "เสี่ยเปีย" มือฆ่าหั่นศพหนุ่มแบงก์ ยอมรับสารภาพ สานสัมพันธ์มากว่า 1 ปี หึงหวง และกลัวคลิปสวาทหลุด
เมื่อช่วงบ่ายที่ผ่านมาที่กองบัญชาการตำรวจแห่งชาติ ได้แถลงข่าวความคืบหน้ากรณีจับกุมคนร้าย ก่อเหตุฆ่าหั่นศพ นายเกรียงไกร ขวัญอ่อน อายุ 24 ปี พนักงานธนาคารแห่งหนึ่ง ซึ่งจากตรวจสอบพบว่าผู้ต้องหาเป็นเจ้าของร้านก๋วยเตี๋ยว นายประดิษฐ์ สุวรรณภาค หรือ เสี่ยเปีย อายุ 36 ปี และได้ดำเนินการจับกุมตัวมาตั้งแต่เมื่อคืนวานนี้แล้ว (24 เม.ย.)
นายประดิษฐ์ หรือ เสี่ยเปีย เปิดใจรับสารภาพว่า รู้จักและติดต่อกับ นายเกรียงไกร ผู้เสียชีวิตผ่านอินเตอร์เน็ตได้ราวๆ 1 ปีแล้ว ที่ผ่านมาเคยนัดเจอและมีเพศสัมพันธ์กันเรื่อยมา บางครั้งมีการถ่ายคลิปวิดีโอเก็บไว้ด้วย และยังได้ให้เงินส่งเสียเลี้ยงดู นายเกรียงไกร มาโดยตลอด
ต่อมา นายเกรียงไกร ได้ย้ายไปทำงานที่อื่น ทำให้ไม่ได้เจอกันบ่อยเหมือนเดิม ก่อนเกิดเหตุ ผู้เสียชีวิตได้ข่มขู่ว่าจะเอาคลิปขณะมีเพศสัมพันธ์ด้วย ที่มีการตัดต่ออำพรางใบหน้า นายเกรียงไกร ออก แต่ปรากฏเห็นนายตนชัดเจน พร้อมกับสั่งให้ตนจ่ายค่าเช่าคอนโดฯ ค่ารถยนต์ และสารพัดอย่าง โดยเฉพาะครั้งล่าสุด ผู้เสียชีวิตได้มาขอเงิน 20,000 บาท เพื่อไปทำศัลยกรรม ทั้งที่ตีตัวออกห่างตนไปแล้ว
ตนจึงรู้สึกเป็นกังวลเรื่องคลิปวิดีโอแบล็คเมล์และรู้สึกหึงหวง นายเกรียงไกร จึงได้ทะเลาะมีปากเสียงกันที่ร้านก๋วยเตี๋ยว ก่อนจะชักอาวุธปืน .38 ยิงใส่ที่ศีรษะ นายเกรียงไกร จนเสียชีวิตคาที่ จากนั้นตนจึงชำแหละหั่นศพเป็นชิ้นๆ และนำไปทิ้งที่ จ.ชัยนาท ส่วนชิ้นส่วนศีรษะได้โยนทิ้งลงที่บ่อน้ำ ห่างจากจุดที่ฆ่าผู้เสียชีวิตไปประมาณ 10 กิโลเมตร ดังกล่าว