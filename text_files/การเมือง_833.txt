พล.ต.ต.สุเมธ เรืองสวัสดิ์ รองผบช.น. รับผิดชอบงานด้านการสืบสวน กองบัญชาการตำรวจนครบาล เปิดเผยว่าาศาลอาญากรุงเทพใต้อนุมัติหมายจับผู้ชุมนุม นปช.ตามที่พนักงานสอบสวน สน.ปทุมวัน เสนอในข้อหาร่วมกันวางเพลิงเผาทรัพย์ของผู้อื่น จำนวน 4 คนตามหมายจับที่ 322-325 ลงวันที่ 1 มิ.ย.2553
ผู้ต้องหารายแรก เป็นชายไทยไม่ทราบชื่อ สูงประมาณ 175 เซ็นติเมตร รูปร่างสันทัด อายุประมาณ 40 ปี สวมเสื้อแขนยาวสีเหลือง กางเกงขายาวสีขาว เข้าไปก่อเหตุวางเพลิงในห้างสรรพสินค้าเซ็นทรัลเวิลด์ โดยเป็นภาพที่ได้จากกล้องวงจรปิดภายในห้าง ขณะที่ผู้ต้องหากำลังขนทรัพย์สินของมีค่าออกจากห้าง
 ผู้ต้องหารายที่ 2 เป็นชายไทยไม่ทราบชื่อ เป็นชายฉกรรจ์ ลักษณะผอมสูง ตัดผมรองทรง สูงประมาณ 170 เซ็นติเมตร อายุประมาณ 25 - 30 ปี สวมเสื้อยืดสีดำ กางเกงยีนส์ขายาว รองเท้าผ้าใบ ในมือข้างขวาถือกระบอง เป็นภาพที่ได้จากการตรวจสอบกล้องวงจรปิดในห้างเช่นกัน  ผู้ต้องหารายที่ 3 เป็นชายไทยไม่ทราบชื่อ อายุประมาณ 35 ปี สวมเสื้อยืดสีดำ กางเกงขายาวสีดำ ตัดผมรองทรง ผิวคล้ำ ร่วมกันทุบทำลายกระจกบริเวณโซนอี และเข้าไปลักทรัพย์วางเพลิงในห้างเป็นเหตุให้ได้รับความเสียหาย  ผู้ต้องหารายที่ 4 เป็นชายไทยไม่ทราบชื่อ ใส่เสื้อยืดสีดำ รองเท้าเตะ สวมกางเกงสีเข้มแบบสามส่วน สูงประมาณ 170 เซ็นติเมตร รูปร่างท้วม อายุประมาณ 25 - 30 ปี โดยผู้ต้องหาทั้งหมดนั้นมีพฤติการณ์เข้าไปทุบกระจกทำลาย และเข้าไปวางเพลิงลักทรัพย์ในห้างเซ็นทรัลเวิลด์ เหตุเกิดวันที่ 19 พ.ค.เวลา 14.30 น. พล.ต.ต.สุเมธ กล่าวเพิ่มเติมว่า เจ้าหน้าที่ฝ่ายสืบสวนสอบสวนได้ติดตามตรวจสอบภาพคนร้ายจากกล้องวงจรปิดในจุดต่าง ๆ มีทั้งที่เห็นภาพชัดเจนและไม่ชัดเจน ซึ่งคนร้ายทั้งหมดนั้นเป็นกลุ่มคนเดียวกันมีพฤติการณ์เดียวกันและก่อเหตุในวันเวลาเดียวกัน ซึ่งพนักงานสอบสวนกำลังรวบรวมพยานหลักฐานในส่วนอื่นรวมถึงภาพที่ได้จากกล้องวงจรปิดนำไปสู่การขออนุมัติหมายจับผู้ต้องหารายอื่น ๆ ต่อไป
 




