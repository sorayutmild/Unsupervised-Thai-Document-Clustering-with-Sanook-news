การพยากรณ์และคำพยากรณ์เป็นความเชื่อส่วนบุคคล ซึ่งศาสตร์ของการพยากรณ์มีด้วยกันหลายแขนง หนึ่งในศาสตร์การพยากรณ์ที่นิยมนำมาใช้ในชีวิตประจำวันของคนไทยก็คือ เรื่องตัวเลข การมองหาเลขมงคลเพื่อมาเสริมบารมีและเสริมดวงไม่ใช่เรื่องใหม่ แต่มันมีการพัฒนาการนำมาใช้ที่หลากหลายขึ้น
ความเชื่อเกี่ยวกับตัวเลขเสริมดวงเป็นความเชื่อที่ขยายเพิ่มขึ้น โดยการนำตัวเลขมาเป็นเครื่องประดับตกแต่งในร่างกาย เพื่อเป็นการแก้เคล็ด เสริมดวง ต้อนรับศักราชใหม่
"ณรล วิทูรประสาทผล" หรือ อาจารย์ฉุย นักพยากรณ์ตัวเลข ผู้ที่สนใจเรื่องตัวเลขมานานแนะนำว่า การเลือกใช้ตัวเลขแก้ปีชงและเสริมดวงมีมานานแล้ว โดยคนส่วนใหญ่จะคิดแต่เพียงว่า
ให้ทะเบียนรถสวยเบอร์สวยก็พอ แต่ความจริงในชีวิตของคนเราวนเวียนอยู่กับตัวเลขมากมาย ไม่ว่าจะเป็นเลขรหัสเอทีเอ็ม สมุดบัญชี เบอร์โทรศัพท์ ทะเบียนบ้าน รหัสเล่นหุ้น เป็นต้น
"การใช้ตัวเลขเข้ามาเสริมดวงมีมานานหลายสิบปี และมีวิวัฒนาการตามเทคโนโลยี เพราะการคีย์แต่ละครั้งก็ช่วยเสริมส่งในเรื่องต่าง ๆ ได้ เพราะการเปลี่ยนแปลง โดยมีการคีย์ข้อมูลลงไปก็เหมือนการส่งพลังอีกทางหนึ่ง" อาจารย์ฉุยอธิบายถึงความเชื่อส่วนตัวให้ฟัง ก่อนจะพยากรณ์ดวงปี 2559 ตามราศีเกิด และบอกตัวเลขนำโชคของแต่ละราศี ตัวเลขแก้ปีชง ตัวเลขที่ส่งเสริมสิ่งดี ๆ ให้แก่บุคคลแต่ละอาชีพ

ราศีเมษ (13 เม.ย.-13 พ.ค.)
การงานจะได้รับความร่วมมือช่วยเหลือจากเพื่อนร่วมงาน หุ้นส่วน จนการงานบรรลุเป้าหมาย การเงิน ปีนี้ผูกพันกับการหาเงินหาทอง ซึ่งได้รับเงินทองจากการติดต่อสื่อสารมาจากสังคม เพื่อนฝูง แต่หากบริหารจัดการการเงินได้ไม่ดีพอ เงินที่ได้มาอาจหมดไปก็ได้อย่างไม่รู้เนื้อรู้ตัว
ความรัก คนโสดที่หมายตาใครไว้ ต้องขอแสดงความเสียใจด้วย เขาคนนั้นมีเจ้าของแล้ว คนที่มีคู่ต้องระวังคู่จะป่วย ทำให้เสียเงิน
เลขนำโชค หมายเลข 4 และหมายเลข 5 จะช่วยกระตุ้นให้การงานและการเงินดีเลิศ
ราศีพฤษภ (14 พ.ค.-13 มิ.ย.)
การงาน ปีนี้เป็นปีที่เหนื่อย แต่เป็นความเหนื่อยที่ทำให้ชีวิตเป็นปึกแผ่นมั่นคง เป็นการเหนื่อยเพื่อตัวเอง
การเงิน การเงินมั่นคง เคยดีอย่างไรก็ดีอย่างนั้น แค่แย่อย่างไรก็แย่ต่อไป ระวังลูกน้อง ผู้ใต้บังคับบัญชา ทำให้เสียเงินเสียทอง
ความรัก คนโสดต้องบอกว่า ต้องโสดต่อไป เหี่ยวแห้ง คนมีคู่แล้วชีวิตรักมั่นคง และคู่ชีวิตสนับสนุนด้านการงานด้วย
เลขนำโชค หมายเลข 1 เสริมการเจรจาต่อรอง หมายเลข 7 ส่งเสริมสิ่งดี ๆ ด้านการเงินมาทีละน้อย แต่มานานมาต่อเนื่อง หมายเลข 5 คู่ชีวิตสนับสนุน
ราศีมิถุน (14 มิ.ย.-14 ก.ค.)
การงาน การงานมีความเจริญก้าวหน้า อาจได้รับตำแหน่งใหม่ ๆ โปรเจ็กต์ใหม่ ๆ ปัญหาเดียวคือ เพื่อนร่วมงานจะเป็นตัวถ่วง
การเงิน การเงินช่างร้อนแรงเหลือเกิน ความร้อนแรงจะมากหรือน้อยขึ้นอยู่กับพร้อมเหนื่อยมากแค่ไหนแล้ว อย่ากังวลว่าการเงินจะเป็นอย่างไร ก้มหน้าก้มตาทำงานอย่างตั้งใจต่อไป
ความรัก คนโสดความรักมีอุปสรรค ไม่สมหวัง คนที่แต่งงานแล้ว คู่ครองจะสร้างหนี้ เช่น รถคันใหม่
เลขนำโชค หมายเลข 1 ส่งเสริมสิ่งดี ๆ ด้านการเงิน หมายเลข 4 ส่งเสริมสิ่งดี ๆ ด้านการงานและโชคลาภ ความหวัง หมายเลข 6 ส่งเสริมสิ่งดี ๆ ด้านคู่ครอง คนรัก
ราศีกรกฎ (15 ก.ค.-15 ส.ค.)
การงาน พบกับอุปสรรคปัญหาจากองค์กร เจ้านายที่ร่วมงานอยู่ อาจจะมีปัญหากันได้ ทางเดียวที่แก้ไขได้คือ ขยันเข้าไว้
การเงิน เงินเป็นเรื่องหนัก เรื่องหิน เรื่องยาก อาจจะติดขัดตึงมือ ระวังปัญหาหนี้สิน ใช้จ่ายอะไรมีสติระมัดระวัง
ความรัก คนโสดมีโอกาสรีเทิร์นกับคนรักเก่าและจะรักกันมากขึ้น คนมีคู่ อาจจะไม่ดีเท่าไหร่ในปีนี้
เลขนำโชค หมายเลข 4 ส่งเสริมสิ่งดี ๆ ด้านการงาน เจ้านายรัก หมายเลข 5 ส่งเสริมสิ่งดี ๆ ด้านความเสี่ยง การตัดสินใจ
ราศีสิงห์ (16 ส.ค.-16 ก.ย.)
การงาน มีโอกาสเปลี่ยนงานใหม่ และเป็นงานใหม่ที่ทำแล้วสบายใจมากขึ้นกว่าเดิม งานเก่าก็ดี งานใหม่ก็ใช่ ตัดสินใจให้ดี
การเงิน เป็นปีที่ต้องบริหารจัดการการเงินอย่างดี เพราะมีรายจ่ายมาทุก ๆ เดือน แต่เป็นรายจ่ายที่สร้างความมั่นคงในชีวิต เช่น ผ่อนบ้าน ผ่อนรถ
ความรัก คนโสดกำลังหลงเสน่ห์เพื่อนร่วมงานอยู่ ต้องกล้าถึงสมหวัง คนมีคู่พยายามพูดการสื่อสารกันมาก ๆ อย่าต่างคนต่างอยู่ เพราะจะทำให้ชีวิตคู่สดชื่นมากขึ้น
เลขนำโชค หมายเลข 3 ส่งเสริมสิ่งดี ๆ ด้านการเงิน เลข 1 ส่งเสริมด้านหุ้นส่วน คู่ครอง
ราศีกันย์ (17 ก.ย.-16 ต.ค.)
การงาน จะได้รับประสบการณ์ใหม่ ๆ งานชิ้นใหม่ที่ได้รับมอบหมายมา แต่ก็ไม่ใช่เรื่องง่ายที่จะประสบความสำเร็จ ต้องหมั่นศึกษาหาความรู้เพิ่มเติมเพื่อใช้กับงานใหม่นี้
การเงิน จะใช้จะจ่ายอะไรให้มีสติ ระมัดระวังอย่าตามใจตัวเองมากเกินไป อาจจะได้ไม่คุ้มเสีย ต้องหนักแน่นเรื่องการเงิน
ความรัก คนโสด ยังไม่มีใครเข้ามาสักที อดและทนรอต่อไป คนมีคู่ และคู่ครองความรักหนักแน่นมั่นคง ยอมเหนื่อยเพื่อกัน
เลขนำโชค หมายเลข 3 ส่งเสริมสิ่งดี ๆ ด้านการงาน หมายเลข 5 ส่งเสริมสิ่งดี ๆ ด้านการติดต่อเจรจา หมายเลข 2 ส่งเสริมสิ่งดี ๆ ด้านคู่ครองคนรัก
ราศีตุล (17 ต.ค.-15 พ.ย.)
การงาน ปัญหาเยอะ ต้องแก้ปัญหาเดิม ๆ ซ้ำ ๆ บ่อย ๆ ที่หนักหนาหน่อยคือการเจรจาต่อรอง การติดต่อสื่อสารกับคนทั้งในและนอกองค์กร
การเงิน มีเกณฑ์ได้รับเงินจากแดนไกล หรือได้รับเงินทองจากผู้ใหญ่ ได้มาแบบไม่ได้คาดหวัง ไม่ได้คิดว่าจะได้ จะให้ดีให้คู่ครองช่วยบริหารจัดการด้านการเงินจะดีกว่า
ความรัก คนโสด ที่ดูใจกันอยู่จะเลิกรากันเพราะเพื่อน คนมีคู่ ต้องดูแลคู่ครองให้ดี ปีนี้สุขภาพเขาไม่ค่อยดี
เลขนำโชค หมายเลข 6 ส่งเสริมสิ่งดี ๆ ด้านงานเจรจาต่อรอง หมายเลข 5 ส่งเสริมสิ่งดี ๆ ด้านการเงิน หมายเลข 9 ส่งเสริมสิ่งดี ๆ ด้านการเงินการงาน
ราศีพิจิก (17 พ.ย.-15 ธ.ค.)
การงาน เป็นปีที่การงานจะได้รับอะไรใหม่ ๆ สิ่งใหม่ ๆ การตัดสินใจใหม่ ๆ ความเสี่ยงใหม่ ๆ ที่จะนำเอาความเจริญ การได้รับการยอมรับในแวดวงการทำงาน
การเงิน หยิบจับอะไรเป็นเงินเป็นทองไปหมด มีโชคลาภด้านเงินทองด้วย หรือได้ทรัพย์สินเป็นของใหญ่ที่อาจจะไม่ใช่เงิน
ความรัก คนโสด จะมีคู่มีแฟนต้องไปฉกชิงคู่ของคนอื่นมา คนมีคู่ ต้องระวังคู่ครองหาเรื่องทำให้ต้องมีปากเสียงกัน อาจจะไม่ค่อยดีเท่าไหร่
เลขนำโชค หมายเลข 6 ส่งเสริมสิ่งดี ๆ ด้านการเงิน หมายเลข 3 ส่งเสริมสิ่งดี ๆ ด้านการงานและความรัก
ราศีธนู (16 ธ.ค.-14 ม.ค.)
การงาน เป็นปีที่การงานมีความเป็นปึกแผ่นมั่นคง งานบริการประสบความสำเร็จเป็นอย่างดี งานด้านการศึกษาก้าวหน้าด้วยผู้ใหญ่ให้การสนับสนุน
การเงิน การเงินมั่นคงได้รับอย่างต่อเนื่อง อาจจะไม่หวือหวา แต่ได้มาเต็มเม็ดเต็มหน่วย จะได้มากหรือได้น้อยอยู่ที่ตัวแล้วว่ามีความตั้งใจในการหาเงินทองมากน้อยแค่ไหน
ความรัก คนโสด จะมีคู่จากแดนไกล อาจจะอยู่กันคนละที่คนละจังหวัด คนละประเทศ คนมีคู่ ช่วยสนับสนุนด้านการงานเป็นอย่างดี รักกันหนักแน่น
เลขนำโชค หมายเลข 6 ส่งเสริมสิ่งดี ๆ ด้านการงาน หมายเลข 7 ส่งเสริมสิ่งดี ๆ ด้านการเงิน หมายเลข 5 ส่งเสริมด้านความรัก
ราศีมังกร (15 ม.ค.-12 ก.พ.)
การงาน ระมัดระวังให้มาก การงานมีอุปสรรค ระวังตกงานด้วย งานลดน้อยลง เกิดความเสียหาย อาจมีการเปลี่ยนงานใหม่
การเงิน จะมีการเงินจากช่องทางใหม่ ๆ เข้ามา แต่อาจจะเสียเงินไปกับเพื่อนฝูง สังคมมากไปสักหน่อย
ความรัก คนโสด จะสมหวัง คนมีคู่อาจกระทบกระทั่งกัน
เลขนำโชค หมายเลข 7 ส่งเสริมสิ่งดี ๆ ด้านการแก้ปัญหาต่าง ๆ หมายเลข 5 ส่งเสริมสิ่งดี ๆ ด้านหุ้นส่วน หมายเลข 6 ส่งเสริมสิ่งดี ๆ ด้านความรัก
ราศีกุมภ์ (13 ก.พ.-13 มี.ค.)
การงาน ระมัดระวังปัญหาการงานในช่วงกลางปี ไม่ราบรื่นเหมือนเคย มีอุปสรรคติดขัดให้แก้ไข แต่หากบริหารจัดการตัวเองได้ดีจะสามารถแก้ไขอุปสรรคได้ อาจมีคนเสนองานใหม่
การเงิน การตัดสินใจเรื่องการเงินสำคัญมาก หากผิดพลาดก็จะทำความเสียหายมาให้ แต่ถ้าตัดสินใจถูกจะได้รับเงินอย่างไม่คาดฝัน การตัดสินใจเป็นสิ่งสำคัญ
ความรัก คนโสด เตรียมพบรักใหม่ได้เลย จะเจอรักแรกพบ คนมีคู่ ระวังความรักมีมือที่สาม
เลขนำโชค หมายเลข 6 ส่งเสริมสิ่งดี ๆ ด้านการงาน การตัดสินใจ หมายเลข 5 ส่งเสริมสิ่งดี ๆ ด้านความรัก คุยกันรู้เรื่องดี
ราศีมีน (14 มี.ค.-12 เม.ย.)
การงานปี"59 จะมีอุปสรรคเยอะ ต้องตามแก้ปัญหาต่าง ๆ ตลอดเวลา การเลื่อนตำแหน่ง ความก้าวหน้าอาจจะเป็นไปได้ยาก
การเงิน บริหารจัดการภาวะการเงินให้ดี เพราะจะมีการเปลี่ยนแปลงความเสียหาย มีเงินแล้วก็หมด เงินหมดแล้วก็มี แต่ที่แน่ ๆ หุ้นส่วน คู่ครองจะช่วยเรื่องการเงิน
ความรัก คนโสด มีโอกาสได้แต่งงาน แต่การจะได้แต่งก็ต้องตื๊อแล้วตื๊ออีก คนมีคู่ต้องไกลกันด้วยหน้าที่การงาน
เลขนำโชค หมายเลข 4 ส่งเสริมสิ่งดี ๆ ด้านการงานเจริญก้าวหน้า หมายเลข 3 ส่งเสริมสิ่งดี ๆ ด้านความรัก