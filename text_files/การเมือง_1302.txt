ผู้สื่อข่าวรายงานว่า (24 มิ.ย.) ศาลแขวงสมุทรปราการอ่านคำพิพากษาในคดีที่สำนักงานอัยการสูงสุดเป็นโจทก์ฟ้อง บ.เพรสซิเด้นท์อะกริ จำกัด กับนายอภิชาติ จันทร์สกุลพร หรือ เสี่ยเปี๋ยง อายุ 50 ปี นักธุรกิจชื่อดัง และยังเป็นคนสนิทของ พ.ต.ท.ทักษิณ ชินวัตร อดีตนายกรัฐมนตรี เป็นจำเลยฐานยักยอกข้าวกระทรวงพานิชย์ ที่ต้องส่งไปขายอิหร่าน 20,000 ตัน มูลค่า 200 ล้านบาท
ทั้งนี้ ศาลพิพากษารวม 2 สำนวน ข้อเท็จจริงฟังว่า จำเลยทั้งสองรับข้าวจากกระทรวงพาณิชย์ไว้ในครอบครอง เพื่อเอาไปปรับปรุงข้าว แล้วมีเจตนาเบียดบังทรัพย์เป็นของตนหรือผู้อื่นโดยทุจริต เพราะช่วงเวลาดังกล่าวจำเลยได้ขายข้าวจำนวน 20,000 ตัน ไปให้ประเทศอื่นในนามของบริษัท จึงเป็นการผิดสัญญากับรัฐ จึงเป็นความผิดยักยอกทรัพย์ รวม 2 สำนวน ลงโทษจำคุกสำนวนละ 3 ปี ปรับบริษัทสำนวนละ 6,000 บาท รวมจำคุก 6 ปี ปรับ 12,000 บาท ด้านนายอภิชาติ ได้ขอยื่นประกันตัวต่อศาลออกไป พร้อมยื่นขออุธรณ์ต่อไปทันที