ถวิล เปลี่ยนศรี
ถวิล เปลี่ยนศรี ชื่อนี้คงทำให้ นางสาวยิ่งลักษณ์ ชินวัตร และพรรคเพื่อไทยต้องจดจำไปอีกนาน เพราะเหตุจากการโยกย้ายนายถวิลออกจากเลขาธิการ สมช. ทำให้ นายกยิ่งลักษณ์ต้องถูกศาลรัฐธรรมนูญมีคำสั่งให้พ้นจากตำแหน่งนายกรัฐมนตรี
นายถวิล เปลี่ยนศรี เกิดเมื่อ วันที่ 5 ธันวาคม พ.ศ. 2496 จบ มศ.5 จากโรงเรียนพรหมานุสรณ์จังหวัดเพชรบุรี จังหวัดเพชรบุรี จบปริญญาตรีเศรษฐศาสตร์ จุฬาลงกรณ์มหาวิทยาลัย (2518) ปริญญาโท จากคณะรัฐศาสตร์ จุฬาลงกรณ์มหาวิทยาลัย(2523) และจบปริญญาตรีนิติศาสตร์ ม.ธรรมศาสตร์ (2525)
ผ่านการฝึกอบรมหลักสูตร Senior Executive Course ของ APCSS, วิทยาลัยป้องกันราชอาณาจักร (วปอ.) รุ่นที่ 46, หลักสูตรนักบริหารระดับสูง (นบส.) รุ่นที่ 38 สำนักงาน ก.พ., หลักสูตรวิทยาลัยการทัพบก (วทบ.) หลักสูตรหลักประจำชุดที่ 45, หลักสูตรหนังสือพิมพ์สัมพันธ์ กรมประชาสัมพันธ์, หลักสูตรรักษาความปลอดภัยสำนักข่าวกรองแห่งชาติ
รับราชการแห่งแรกที่ สมช. ในตำแหน่งเจ้าหน้าที่วิเคราะห์ข้อมูล 3, ผู้อำนวยการกองความมั่นคงด้านเศรษฐกิจ, ผู้เชี่ยวชาญเฉพาะด้านความมั่นคงระหว่างประเทศ, ผู้อำนวยการสำนักความมั่นคงกิจการชายแดนและการป้องกันประเทศ (เจ้าหน้าที่วิเคราะห์นโยบายและแผน 9 บส), ผู้อำนวยการสำนักเจ้าหน้าที่นโยบายและแผน 9 สำนักความมั่นคงกิจการชายแดนและการป้องกันประเทศ
วันที่ 29 มิถุนายน พ.ศ. 2549 ย้ายเป็น ที่ปรึกษาด้านการประสานกิจการความมั่นคง (เจ้าหน้าที่วิเคราะห์นโยบายและแผน 10 ชช) ,วันที่ 27 พฤศจิกายน พ.ศ. 2549 ย้ายเป็น รองเลขาธิการสภาความมั่นคงแห่งชาติ จนกระทั่งได้รับการแต่งตั้งเป็นเลขาธิการ สมช.เมื่อวันที่ 18 สิงหาคม พ.ศ. 2552 ในรัฐบาล นายอภิสิทธิ์ เวชชาชีวะ แทน พล.ท.สุรพล เผื่อนอัยกา ที่ถูกย้ายไปเป็นที่ปรึกษานายกฯ ฝ่ายข้าราชการประจำเช่นกัน
ต่อมาวันที่ 30 กันยายน พ.ศ. 2554 ในรัฐบาลนางสาวยิ่งลักษณ์ ชินวัตร ได้มีคำสั่งนายกรัฐมนตรี ให้นายถวิลไปปฏิบัติหน้าที่ในตำแหน่งที่ปรึกษานายกรัฐมนตรี แต่นายถวิลได้ไปยื่นขอคุ้มครองจากศาลปกครอง ต่อมาในวันที่ 31 พฤษภาคม พ.ศ. 2556 ศาลปกครองกลางได้มีคำสั่ง ให้เพิกถอนคำสั่งของสำนักนายกรัฐมนตรี ที่ให้นายถวิลไปปฏิบัติหน้าที่ในตำแหน่งที่ปรึกษานายกรัฐมนตรี และ ให้หน่วยงานที่เกี่ยวข้องดำเนินการให้นายถวิล กลับไปดำรงตำแหน่งเลขาธิการสภาความมั่นคงแห่งชาติตามเดิม 
วันที่ 7 มีนาคม พ.ศ. 2557 ศาลปกครองสูงสุดมีคำพิพากษาให้คืนตำแหน่งเลขาธิการสภาความมั่นคงแห่งชาติ แก่นายถวิล เปลี่ยนศรี ภายใน 45วัน และนายถวิล เปลี่ยนศรีได้กลับเข้าดำรงตำแหน่งเลขาสภาความมั่นคงแห่งชาติในวันที่ 28 เมษายน พ.ศ. 2557
ล่าสุด 7 พฤษภาคม 2557 ศาลรัฐธรรมนูญมีมติให้ ยิ่งลักษณ์ ชินวัตร สิ้นสภาพนายกฯ รวมถึงครม. ทุกคนที่ร่วมประชุม และลงมติโยกย้าย นายถวิล เนื่องจากปรากฎชัดว่า การย้ายนายถวิลจากเลขาฯ สมช. เป็นการก้าวก่าย แทรกแซง แต่งตั้ง โยกย้าย เนื่องด้วยปรากฎข้อเท็จจริงว่า พล.ต.อ เพียวพันธ์ เป็นพี่ชายคุณหญิง พจมาน เป็นเครือญาติของ นางสาวยิ่งลักษณ์ เชื่อได้ว่า การกระทำครั้งนี้ ไม่ได้ทำเพื่อประเทศชาติ หรือประชาชน แต่เป็นการทำเพื่อพวกพ้อง เป็นการกระทำอันขาดคุณธรรม จริยธรรม

"ผมค่อนข้างเสียใจที่รับราชการมา 30 กว่าปี และได้รับรางวัลครุฑทองคำ จากสมาคมข้าราชการพลเรือน มีความรู้ตามความสามารถตามลำดับชั้น แต่สุดท้ายบั้นปลายต้องมานั่งยุ่งเรื่องฟ้องก.พ.ค.และศาลปกครองโดยที่ไม่ได้ใช้ความรู้ความสามารถให้เกิดประโยชน์กับบ้านเมือง และวันนี้ผมต้องการสร้างบรรทัดฐานในวงราชการให้ดีขึ้น หากก.พ.ค.วินิฉัยว่าการใช้อำนาจของนายกฯและรองนายกฯไม่มีข้อจำกัดก็อยากให้เป็นบรรทัดฐานและขอให้ข้าราชการได้รับทราบและยอมรับข้อเท็จจริงตรงนี้เพื่อว่าจะได้พร้อมทำทุกอย่างและไม่ขัดใจฝ่ายการเมืองก็รับราชการและเติบโตได้ หากเราไม่สามารถระบบคุณธรรมในระบบราชการไว้ได้ก็อย่าหวังว่าระบบราชการจะเป็นกลไกพัฒนาบ้านเมือง นอกจากจะตกเป็นเครื่องมือทางการเมือง" นายถวิล เปลี่ยนศรี
