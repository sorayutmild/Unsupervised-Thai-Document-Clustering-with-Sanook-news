ผู้สื่อข่าวรายงานว่า (11 พ.ย.) นายวีรชัย พลาศรัย เอกอัครราชทูตไทย ประจำกรุงเฮก ประเทศเนเธอร์แลนด์ ในฐานะผู้แทนคณะดำเนินการทางกฎหมายของฝ่ายไทย แถลงหลังศาลโลกมีคำพิพากษาคดีพระวิหาร กับสื่อมวลชนเพียงสั้นๆ ว่า 1.ศาลพิพากษาว่ามีอำนาจพิจารณาตีความคำร้องของกัมพูชา 2.ศาลไม่ได้ตัดสินเรื่องเขตแดน โดยกัมพูชาไม่ได้รับ 4.6 ตารางกิโลเมตร หรือ 4.7 ตารางกิโลเมตร หรือ ภูมะเขือ เว้นแต่บริเวณที่แคบมากๆ ที่กำลังคำนวนอยู่ 3.ศาลไม่ได้ระบุว่า แผนที่ 1 ต่อ 2 แสนตารางกิโลเมตรเป็นส่วนหนึ่งของคำตัดสินเมื่อปี 2505 และศาลโลกยังแนะนำให้ 2 ประเทศดูแลปราสาทเขาพระวิหารที่เป็นมรดกโลกร่วมกัน
ด้าน นายสุรพงษ์ โตวิจักษณ์ชัยกุล รมว.ต่างประเทศ กล่าวว่า ผลการตัดสินเป็นที่พอใจของ 2 ฝ่ายจะหารือกับกัมพูชาต่อไป
ทั้งนี้ ในเวลาประมาณ 18.20 น. น.ส.ยิ่งลักษณ์ ชินวัตร นายกรัฐมนตรี จะมีการแถลงถึงคำพิพากษาศาลโลก กรณีคดีเขาพระวิหาร ที่ตึกสันติไมตรี ทำเนียบรัฐบาล (ถ่ายทอดสดผ่านโทรทัศน์รวมการเฉพาะกิจแห่งประเทศไทย)