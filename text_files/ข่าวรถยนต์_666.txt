     รถยนต์พลังงานไฟฟ้า (EV) กำลังเป็นที่สนใจของคนไทยอย่างมากในช่วงเวลานี้ เนื่องจากเป็นเทคโนโลยีแห่งอนาคต ที่ช่วยลดการใช้น้ำมัน และเป็นมิตรต่อสิ่งแวดล้อม แต่กระนั้น ต้องยอมรับว่ารถยนต์ไฟฟ้ายังเป็นเทคโนโลยีใหม่ที่มีราคาสูง แม้ว่าภาครัฐจะเริ่มมีบทบาทในการสนันสนุนรถยนต์พลังงานไฟฟ้าบ้างแล้วก็ตาม
     ในช่วง 1-2 ปีที่ผ่านมา มีรถยนต์ไฟฟ้าวางจำหน่ายในบ้านเราจำนวนไม่น้อย Sanook! Auto จึงรวบรวม 7 รถยนต์ไฟฟ้า (EV) ที่สามารถหาซื้อได้จริงแล้วในไทย มีรุ่นไหนน่าสนใจบ้าง?

Nissan Leaf 2019ราคาจำหน่าย 1,990,000 บาท
     นิสสันถือเป็นค่ายรถยนต์ญี่ปุ่นเจ้าแรกที่นำเอารถยนต์ไฟฟ้ามาทำตลาดในบ้านเรา ซึ่ง Nissan Leaf ถือเป็นรถยนต์ไฟฟ้าขายดีที่สุดรุ่นหนึ่งของโลก ติดตั้งมอเตอร์ไฟฟ้ากำลังสูงสุด 150 แรงม้า (PS) แรงบิดสูงสุด 320 นิวตัน-เมตร สามารถขับขี่ได้เป็นระยะทางประมาณ 311 กิโลเมตรต่อการชาร์จแต่ละครั้ง (ตามมาตรฐาน NEDC) สามารถชาร์จไฟจนเต็มได้ในเวลา 12 ชั่วโมง แต่น่าเสียดายที่รถรุ่นนี้มีราคาจำหน่ายเกือบ 2 ล้านบาทเลยทีเดียว
     รูปภาพและรายละเอียด Nissan Leaf 2019 >> Nissan Leaf 2019 ใหม่ รถไฟฟ้าขายจริงแล้วในไทย ราคา 1.99 ล้านบาท
 

Hyundai Ioniq Electric 2019ราคาจำหน่าย 1,749,000 บาท
     Hyundai Ioniq Electric 2019 ถูกเปิดตัวครั้งแรกในงานมอเตอร์เอ็กซ์โปปลายปีที่ผ่านมา ติดตั้งมอเตอร์ไฟฟ้าขนาด 120 แรงม้า แรงบิดสูงสุด 295 นิวตัน-เมตร สามารถขับขี่ได้เป็นระยะทางประมาณ 280 กิโลเมตร ต่อการชาร์จแต่ละครั้ง (ตามมาตรฐาน NEDC) สามารถชาร์จไฟบ้านปกติได้ในเวลาประมาณ 12 ชั่วโมง และรองรับระบบชาร์จด่วนจนถึงระดับ 80% ในเวลาเพียง 23 นาที
     รูปภาพและรายละเอียด Hyundai Ioniq Electric 2019 >> Hyundai Ioniq Electric 2018 ใหม่ รถไฟฟ้าล้วนวิ่งไกล 280 กม. เคาะ 1.749 ล้านบาท
 

Hyundai Kona Electric 2019ราคาจำหน่าย 1,849,000 - 2,259,000 บาท
     Hyundai มีรถยนต์ไฟฟ้าให้เลือกถึง 2 รุ่น นอกจากจะมีรถเก๋งแล้ว ยังมีรถครอสโอเวอร์ในชื่อ Kona Electric ให้เลือกด้วย สามารถเลือกมอเตอร์ไฟฟ้าได้ทั้ง 136 แรงม้า และ 204 แรงม้า ภายในห้องโดยสารติดตั้งออปชั่นมาให้อย่างครบครัน สามารถขับขี่ได้เป็นระยะทางสูงสุด 482 กิโลเมตร (ในรุ่นมอเตอร์ไฟฟ้า 204 แรงม้า) เคาะราคาจำหน่ายเริ่มต้นถูกกว่า Nissan Leaf เสียอีก
     รูปภาพและรายละเอียด Hyundai Kona Electric 2019 >> Hyundai Kona Electric 2019 ใหม่ เคาะราคาเริ่มต้น 1,849,000 บาท ในงานมอเตอร์โชว์
 

Audi e-tron 55 quattro 2019ราคาจำหน่าย 5,099,000 บาท
     แม้ว่าราคาจำหน่ายจะสูงกว่าที่คิดไว้ แต่ก็แลกมาด้วยชื่อเสียงและคุณภาพตามสไตล์อาวดี้ ติดตั้งมอเตอร์ไฟฟ้าที่ให้กำลังสูงสุด 360 แรงม้า แรงบิดสูงสุด 561 นิวตัน-เมตร ทำอัตราเร่ง 0-100 กม./ชม. ได้ในเวลาเพียง 5.7 วินาทีเท่านั้น ขณะที่ขนาดบอดี้ยังมีขนาดใหญ่กว่า Q5 โฉมปัจจุบันอีกด้วย ถือว่าเป็นอีกทางเลือกที่น่าสนใจสำหรับผู้ที่ชื่นชอบความหรูหราควบคู่ไปกับเทคโนโลยีไฟฟ้า
     รูปภาพและรายละเอียด Audi e-tron 2019 >> Audi e-tron 55 quattro 2019 ใหม่ เผยโฉมที่มอเตอร์โชว์ ราคา 5.099 ล้านบาท
 

Jaguar I-Pace 2019ราคาจำหน่าย 5,499,000 - 6,999,000 บาท
     สำหรับผู้ที่ต้องการเน้นสมรรถนะเป็นพิเศษ Jaguar I-Pace ติดตั้งมอเตอร์ไฟฟ้าคู่ที่ให้กำลังสุงสุด 400 แรงม้า แรงบิดสูงสุด 696 นิวตัน-เมตร สามารถทำอัตราเร่ง 0-100 กม./ชม. ในเวลาเพียง 4.8 วินาทีเท่านั้น รองรับการขับขี่เป็นระยะทางสูงสุด 470 กิโลเมตร แทบไม่ต่างกับรถน้ำมันทั่วไป แต่ก็แลกมาด้วยราคาค่าตัวที่สูงกว่า Audi e-tron อยู่พอสมควร
     รูปภาพและรายละเอียด Jaguar I-Pace 2019 >> Jaguar I-Pace 2019 ใหม่ รถไฟฟ้าหรูเผยโฉมจริงในงานมอเตอร์โชว์ เริ่ม 5.499 ล้านบาท
 

MINE SPA1 2019ราคาจำหน่าย ประมาณ 1 ล้านบาทต้น
     MINE SPA1 รถยนต์ไฟฟ้าสัญชาติไทยถูกเปิดตัวโฉมโปรดัคชั่นในงานมอเตอร์โชว์ที่ผ่านมา ติดตั้งมอเตอร์ไฟฟ้ากำลังสูงสุด 127 แรงม้า (PS) แรงบิดสูงสุด 220 นิวตัน-เมตร สามารถขับขี่ได้เป็นระยะทาง 200 กิโลเมตร ซึ่งผู้ผลิตระบุว่ารถคันนี้สามารถทำยอดจองได้มากกว่า 4,500 คันแล้ว
     รูปภาพและรายละเอียด MINE SPA1 2019 >> MINE SPA1 2019 ใหม่ รถไฟฟ้าสัญชาติไทย ราคาล้านต้นๆ ที่งานมอเตอร์โชว์
 

FOMM One 2019ราคาจำหน่าย 599,000 บาท
     FOMM One เป็นรถยนต์ไฟฟ้าที่มีราคาถูกที่สุดขณะนี้ แลกมาด้วยห้องโดยสารขนาดเล็กกว่ารุ่นอื่นๆ เน้นการขับขี่ในเมืองเป็นหลัก ชูจุดเด่นด้วยค่าใช้จ่ายในการขับขี่อยู่ที่ 30 สตางค์ ต่อกิโลเมตรเท่านั้น
     รูปภาพและรายละเอียด FOMM One 2019 >> FOMM One 2019 ใหม่ หั่นราคาเหลือ 5.99 แสนบาทในงานมอเตอร์โชว์
     และนี่คือรถยนต์ไฟฟ้าทั้งหมดที่วางจำหน่ายในไทยและหาซื้อได้ในขณะนี้ครับ
 