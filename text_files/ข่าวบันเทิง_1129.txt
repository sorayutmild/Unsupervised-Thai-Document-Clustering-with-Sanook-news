หนุ่ม อนุวัต ผู้ประกาศข่าวและพิธีกรคนดังแห่งวิก 7 สี  โบกมือลาเพื่อนพ้องทั้งน้ำตา หลายคนแห่ถามย้ายไปอยู่ช่องไหน
ผู้ประกาศข่าวและพิธีกรสายฮาคนดังแห่งช่อง 7 หนุ่ม-อนุวัต เฟื่องทองแดง หรือที่แฟนข่าวรู้จักกันดีในนาม อนุวัต จัดให้ ล่าสุดเจ้าตัวได้โพสต์คลิปผ่านอินสตาแกรม anuwat_ch7 จากคลิป หนุ่ม อนุวัต กำลังโบกมือลาเพื่อนๆ พร้อมปาดน้ำตาที่เอ่อล้นออกมา ท่ามกลางเพื่อนๆ ยืนอยู่ด้านข้างและปาดน้ำตาเช่นเดียวกัน 
ทั้งนี้ หนุ่ม อนุวัต ได้เขียนข้อความบอกเล่าไว้ว่าทำงานอยู่ที่ช่อง 7 มายาวนานกว่า 15 ปี เป็นความรักความผูกพัน "ถึงเวลาต้องเก็บกระเป๋าออกจากบ้านที่อบอุ่น 15 ปี รักนะทุกคน ช่อง 7 สี ทีวีเพื่อคุณ"
 
 
ซึ่งหลังจากที่ หนุ่ม อนุวัต ได้โพสต์คลิปไปนั้น ทำให้เหล่านักแสดงช่อง 7 เข้ามาอวยพรให้กับเส้นทางใหม่รวมถึงแฟนข่าวที่เข้ามาให้กำลังใจกันอย่างล้นหลาม และบอกว่าจะคอยติดตามไม่ว่าจะไปอยู่ช่องไหน 