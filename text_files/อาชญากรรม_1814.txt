กลายเป็นกระแสวิพากษ์วิจารณ์ร้อนแรงของสังคมแดนมังกร สำหรับกรณีชายชาวจีนตกเป็นผู้ต้องสงสัยฆาตกรรมภรรยาของตัวเอง ขณะเดินทางมาท่องเที่ยวจังหวัดภูเก็ตของไทย เพื่อเรียกรับเงินประกันมูลค่าหลายสิบล้านหยวน ที่เขาซื้อไว้ไม่กี่เดือนก่อนหน้านี้
วานนี้ (11 ธ.ค.) สถานกงสุลใหญ่สาธารณรัฐประชาชนจีนประจำสงขลายืนยันว่าตำรวจท้องถิ่นได้จับกุมและสอบสวนนายจาง อี้ฟาน โดยสถานกงสุลฯ พร้อมประสานความร่วมมือ หากต้องส่งตัวเขากลับจีนภายใต้คำร้องของตำรวจจีนและครอบครัวเหยื่อผู้เสียชีวิต
รายงานระบุว่านายจางพาภรรยามาเที่ยวภูเก็ตตั้งแต่วันที่ 27 ต.ค. ก่อนจะติดต่อกับครอบครัวในอีกสามวันถัดมา เพื่อแจ้งข่าวภรรยาเสียชีวิตจากเหตุจมสระว่ายน้ำของโรงแรมในวันที่ 29 ต.ค. โดยไม่มีภาพกล้องวงจรปิดเป็นหลักฐาน นอกจากนี้ สื่อจีนยังรายงานว่าภรรยาของนายจางว่ายน้ำได้ดี
ทั้งนี้ ลูกสาววัย 20 เดือนของเขาและภรรยา ซึ่งร่วมทริปภูเก็ตนี้ด้วย ยังคงปลอดภัยดี
อย่างไรก็ดี พ่อแม่ของเหยื่อผู้เสียชีวิตสังเกตเห็นรอยฟกช้ำบนร่างกาย รวมถึงเล็บมือแตกหักหลายจุด หลังยืนกรานจะดูศพลูกสาวเป็นครั้งสุดท้ายเมื่อวันที่ 1 พ.ย. พวกเขาจึงแจ้งเหตุต่อเจ้าหน้าที่ตำรวจท้องถิ่น ซึ่งจับกุมตัวนายจางในเวลาต่อมา
นายจาง ยอมรับสารภาพว่า เขาก่อเหตุฆาตกรรมภรรยาของตัวเองจริง โดยชี้แจงเหตุผลว่า “เขาไม่ต้องการใช้ชีวิตคู่กับเธออีกต่อไปแล้ว”
ทว่าพ่อแม่ของเหยื่อผู้เสียชีวิตค้นพบเอกสารประกันชีวิต 4 ฉบับ ซ่อนอยู่ข้างใต้ฟูกที่นอนในบ้านของสองสามีภรรยาในนครเทียนจินทางจีนตอนเหนือ โดยประกันชีวิตทั้งหมดกระทำภายใต้ชื่อของภรรยา และนายจางเป็นผู้รับผลประโยชน์แต่เพียงผู้เดียว
รายงานเสริมว่ายังมีการค้นพบประกันประเภทต่างๆ อีก 14 ฉบับ ซึ่งทำให้มูลค่ารวมพุ่งสูงเป็นอย่างน้อย 33.26 ล้านหยวน (ราว 166 ล้านบาท) และทั้งหมดมีนายจางเป็นผู้รับประโยชน์แต่เพียงผู้เดียวหากภรรยาของเขาเสียชีวิตลง
ปัจจุบันเจ้าหน้าที่ตำรวจจีนกำลังตรวจสอบประกันชีวิตและประกันประเภทอื่นๆ จำนวน 18 ฉบับ และสอบสวนว่ายังมีการทำประกันอื่นๆ ไว้อีกหรือไม่