(9 พ.ย.)  ดาราสาว นุ๊ก สุทธิดา เกษมสันต์ ณ อยุธยา อดีตนักร้องชื่อดัง เข้าแจ้งความที่ สน.โคกคราม หลังถูกทางรีสอร์ทแห่งหนึ่ง ในจังหวัดราชบุรี โกงเงินค่าห้องพัก
นุ๊ก สุทธิดา เปิดเผยว่าเมื่อวันที่ 3 ต.ค. ที่ผ่านมา ตนเองและน้องปิ๊ปโป้ ลูกชายเดินทางไปที่รีสอร์ทแห่งหนึ่งในจ.ราชบุรี หลังจากดูบรรยากาศในเว็ปไซต์ของทางรีสอร์ทแล้วว่าดีเป็นส่วนตัว จึงได้ติดต่อขอจองห้องพัก 1 ห้อง ในราคา 4 พันบาท ซึ่งทางผู้จัดการรีสอร์ทชื่อเจี๊ยบ รับเรื่องไว้ และผจก.รีสอร์ยังบอกว่าถ้าโอนเงินภายใน 2 ชม.ทางรีสอร์ทจะให้ส่วนลด 20 เปอร์เซ็นต์ ตนจึงได้โอนเงินผ่านตู้เอทีเอ็มของธนาคารไทยพาณิชย์
เมื่อเดินทางไปถึงรีสอร์ทดังกล่าว ปรากฏว่ามีพื้นที่บางส่วนยังสร้างไม่เสร็จ  รวมทั้งไม่มีความเป็นส่วนตัวเหมือนกับที่โฆษณาไว้บนเว็บไซต์ ตนจึงได้ขอคืนเงินค่าห้องพัก ซึ่งทางผู้จัดการยินดีคืนเงินให้และรับปากว่าจะโอนให้ภายใน 7 วัน เนื่องจากเงินดังกล่าวได้เข้าระบบไปเรียบร้อยแล้ว ตนจึงได้เขียนสัญญาไว้เป็นหลักฐาน แต่หลังจากครบกำหนด 7 วัน ปรากฏว่าไม่ได้มีเงินเข้าบัญชีอย่างใด ตนจึงโทรไปสอบถาม ผจก.รีสอร์ทกลับได้รับการบ่ายเบีี่ยงเรื่อยมา 
ทั้งนี้ดาราสาว ยังกล่าวอีกว่า เรื่องดังกล่าวไม่ได้มีเจตนาที่จะดำเนินคดีกับคู่กรณีแต่อย่างใด เพราะเงินดังกล่าวเป็นเพียงเงินเล็กน้อยไม่กี่พันบาทแต่อยากให้ทางคู่กรณีรับผิดชอบในส่วนที่จะคืนเงินให้ เพราะที่ผ่านมาได้ติดต่อกลับไป แต่ไม่ได้รับคำตอบและพูดจาไม่ดีอีกด้วยทำให้เสียความรู้สึกเป็นอย่างมาก
เบื้องต้นเจ้าหน้าที่ตำรวจได้ลงบันทึกประจำวันไว้เป็นหลักฐาน และได้โทรศัพท์ติดต่อไปยังผจก.รีสอร์ทดังกล่าว โดยทางคู่กรณีรับปากจะคืนเงินจำนวนดังกล่าวภายในวันที่ 15 พ.ย. 
 