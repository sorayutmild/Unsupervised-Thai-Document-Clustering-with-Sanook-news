อั๋น วิทยา เดินทางส่งเพื่อนรักครั้งสุดท้าย ลอยอัฐิ ปอ ทฤษฎี กลางทะเลสัตหีบ 
เมื่อช่วงเช้าวันนี้ (27 ม.ค.) เมื่อเวลา 09.30 น. ครอบครัวสหวงษ์ คุณพ่อสงวน, คุณแม่พิสมัย สหวงษ์,โบว์ แวนด้า,ป๊อบปี้ วิทวัส สหวงษ์, ปิน ชวนันท์ สหวงษ์ และ น้องมะลิ ด.ญ.พาขวัญ พร้อมญาติพี่น้อง เดินทางมายังพุทธสถานเฉลิมพระเกียรติ 84 พรรษา กองเรือยุทธการ ต.สัตหีบ อ.สัตหีบ จ.ชลบุรี เพื่อทำการลอยอัฐิ ปอ ทฤษฎี 
ครอบครัวได้เดินทางมายังท่าเทียบเรือกลางอ่าว กองเรือยุทธการ  โดยกองเรือยุทธการ ได้จัดเตรียมเรือลอยอังคาร กร.713 ได้นำอัฐิของปอ ทฤษฎี ไปลอยอังคาร ณ บริเวณหมู่เกาะกลางอ่าวสัตหีบ ห่างจากชายฝั่งไป ประมาณ 1-2 ไมล์ทะเล ใช้เวลาเดินทางไปกลับประมาณ 45 นาที
ทั้งนี้  "อั๋น วิทยา" เพื่อนสนิท ได้มาร่วมส่งเพื่อนเป็นครั้งสุดท้ายด้วย โดยเป็นผู้ลงบันไดเรือ กร.713 ของกองทัพเรือ นำกระทงห่อผ้าขาวกระดูกของปอ ทฤษฎี ลอยสู่ทะเล 
จากกันชั่วนิรันดร์แต่ ปอ ทฤษฎี จะอยู่ในใจคนที่รักเขาตลอดไป