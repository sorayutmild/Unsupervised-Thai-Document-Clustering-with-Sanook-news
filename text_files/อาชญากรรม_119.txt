เวียงแหงเดือด ชาวบ้านกว่า 200 คน ไม่พอใจตำรวจวิสามัญหนุ่มมูเซอในคดียาเสพติด รุมกระทืบ รอง ผกก. เจ็บหนักเย็บสิบเข็ม ส่วนดาบตำรวจเข้าไปช่วย ถูกรุมตีจนช้ำไปทั้งตัว
เหตุการณ์นี้เกิดขึ้นเมื่อช่วงเย็นวานนี้ ( 23 ก.ค.62) พ.ต.ท.วิโรจน์ ปันตี รองผู้กำกับการสืบสวนสอบสวน สภ.เวียงแหง พร้อมชุดสืบสวน 6 นาย ออกตรวจสอบเป้าหมายการกระทำความผิดคดียาเสพติดในหมู่บ้านห้วยไคร้ใหม่ โดยใช้รถจักรยานยนต์ 3 คัน และ รถยนต์ 1 คัน
ขณะที่ตรวจสอบในป่าท้ายหมู่บ้าน พบชาย 2 คน ขี่รถจักรยานยนต์ผ่านมา คนซ้อนท้ายถืออาวุธปืนยาว เจ้าหน้าที่จึงให้หยุดและแสดงตัวขอตรวจค้น แต่ทั้งคู่กลับจอดรถและชายซ้อนท้ายได้นั่งลงและใช้อาวุธปืนยาวประทับยิงใส่เจ้าหน้าที่จำนวน 2 นัด จนเกิดการยิงต่อสู้เพื่อป้องกันตัวจนถูกชายคนดังกล่าวเสียชีวิต
ตรวจสอบทราบชื่อว่า นายจะจือ จะอ่อ อายุ 50 ปี ชาวเขาเผ่ามูเซอ และเป็นผู้ต้องหาตามหมายจับศาลจังหวัดเชียงใหม่ ในคดีค้ายาบ้าและมีอาวุธปืนไว้ในครอบครองโดยไม่ได้รับอนุญาต
หลังเกิดเหตุมีญาติผู้ต้องหาและชาวบ้านกว่า 200 คน ไปยังที่เกิดเหตุและเข้าปิดล้อมเจ้าหน้าที่ รุมทำร้าย โดยใช้ไม้ตีและใช้ก้อนหินทุบบริเวณศีรษะ พ.ต.ท.วิโรจน์ และ รุมทำร้าย ด.ต.ชัชวาลย์ วงค์หาญ ผบ.หมู่งานป้องกันและปราบปราม สภ.เวียงแหง ที่พยายามเข้าไปช่วย โดยใช้ไม้ตีและใช้ก้อนหินขว้างใส่ได้รับบาดเจ็บอีก 1 คน รวมทั้งยังทุบทำลายรถยนต์ และรถจักยานยนต์ของเจ้าหน้าที่จนได้รับความเสียหายด้วย โชคดีเจ้าหน้าที่ตำรวจและทหารที่อยู่ใกล้เคียงได้เข้ามาช่วยเหลือ ก่อนรีบนำตัว พ.ต.ท.วิโรจน์ หลบหนีออกมาจากฝูงชน นำตัวส่งโรงพยาบาลเวียงแหง โดยแพทย์ต้องเย็บศรีษะจำนวน 10 เข็ม ส่วน ด.ต.ชัชวาลย์ มีบาดแผลและรอยฟกช้ำตามร่างกายและใบหน้า
ล่าสุดเช้าวันนี้ ( 24 ก.ค.62) ตำรวจและฝ่ายปกครอง นำกำลังปิดล้อมพื้นที่บ้านห้วยไคร้ใหม่ เพื่อติดตามคนร้ายที่ทำร้ายร่างกายตำรวจทั้งสองนาย แต่ไม่พบตัว และไม่พบสิ่งผิดกฏหมาย แต่จากการสืบสวนเจ้าหน้าที่ทราบเบาะแสของแกนนำกลุ่มชาวบ้านที่รุมทำร้ายเจ้าหน้าที่แล้ว มีประมาณ 5-6 คน เบื้องต้นจะเร่งรวบรวมพยานหลักฐานเพื่อออกหมายจับมาดำเนินคดีตามกฏหมาย