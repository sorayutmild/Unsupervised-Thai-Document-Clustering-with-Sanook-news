เวลาตื่นนอนในตอนเช้า เราอาจจะสังเกตพบคราบ "ขี้ตา" เกาะติดอยู่ในบริเวณดวงตาและขนตา ถือเป็นเรื่องปกติที่ไม่ว่าใครต่างก็สามารถมีได้กันทั้งนั้น แต่หากขี้ตานั้นมีมากผิดปกติ ก็อาจจะเป็นสัญญาณ บ่งบอกถึงโรคต่างๆ ที่เรากำลังเป็นอยู่ก็ได้เช่นกัน โรคแฝงที่มาพร้อมกับอาการ ขี้ตาเยอะ นั้นมีอะไรบ้าง มาหาคำตอบกับ Hello คุณหมอ ได้จากในบทความนี้เลย
"ขี้ตา" เกิดจากอะไร
ขี้ตา นั้นเกิดขึ้นเมื่อสารคัดหลั่งที่เคลือบดวงตาแห้งลง และกลายเป็นคราบเกาะติดที่บริเวณเปลือกตา ขนตา และมุมขอบตา ขี้ตานั้นมีอยู่หลายรูปแบบ อาจมีทั้งแบบแห้งเป็นก้อน เปียกแฉะ เหนียว ข้น ใส หรือออกเหลืองอ่อนๆ ล้วนแล้วแต่ก็เป็นลักษณะของขี้ตาตามปกติทั้งสิ้น
โดยปกติแล้ว ร่างกายของเราจะผลิตเมือกและน้ำมันออกมาเคลือบดวงตา เพื่อช่วยหล่อลื่นและรักษาความชุ่มชื้นของดวงตา และเมื่อเรากระพริบตา ก็จะช่วยกำจัดสารเมือกและน้ำมันส่วนเกินที่เคลือบอยู่ที่ตาออกไป แต่ในช่วงเวลาที่เรานอนหลับนั้น เราจะไม่ได้กระพริบตา ทำให้สารคัดหลั่งส่วนเกินที่ดวงตานี้เอ่อล้นอยู่รอบดวงตา และแห้งลงกลายเป็นขี้ตานั่นเอง
ลักษณะ "ขี้ตา" แบบไหนที่ไม่ปกติ
การมีขี้ตาในปริมาณเล็กน้อยนั้นถือได้ว่าเป็นเรื่องปกติ และไม่จำเป็นต้องทำการรักษาแต่อย่างไร แต่ลักษณะของขี้ตาบางอย่าง ก็อาจเป็นสัญญาณที่บ่งบอกถึงความผิดปกติของร่างกายได้ เช่น

ขี้ตามีลักษณะข้น เหนียว และมีสีออกเขียว หรือสีเหลืองเข้ม
มีขี้ตาอยู่มากเกินไป จนแทบจะลืมตาไม่ขึ้น
มีขี้ตาพร้อมกับอาการน้ำตาไหลออกมามากๆ
มีอาการมองเห็นไม่ชัด เนื่องจากมีขี้ตามาก
ขี้ตามาพร้อมกับอาการตาบวม หรือตาแดง
รู้สึกว่าตาไม่สู้แสง ไม่สามารถมองในที่ที่มีแสงจ้าได้

อาการเหล่านี้ ล้วนแต่ก็เป็นสัญญาณที่บ่งบอกถึงความผิดปกติของดวงตา ซึ่งแสดงออกมาในรูปแบบของอาการขี้ตาเยอะและผิดปกติ หากคุณสังเกตพบอาการเหล่านี้ ควรปรึกษาแพทย์เพื่อหาสาเหตุที่แท้จริงของความผิดปกติเหล่านี้
โรคแฝงที่มาพร้อมกับอาการขี้ตาเยอะ
ตาแดง
ตาแดง หรือเยื่อบุตาอักเสบ เป็นหนึ่งในสาเหตุหลัก ที่ส่งผลให้เรามีขี้ตาเยอะแบบผิดปกติ อาการตาแดงนั้นเกิดขึ้นจากการที่ดวงตาติดเชื้อแบคทีเรีย ส่งผลให้ตาอักเสบ ตาแดง น้ำตาไหลเยอะ และทำให้มีขี้ตาออกมาเยอะมากเช่นกัน
อาการที่พบได้บ่อยของภาวะตาแดงคือ

ตาบวมเป็นสีแดงหรือสีชมพู
มีอาการคัน และแสบร้อนที่ดวงตา
น้ำตาไหล
มีขี้ตาขุ่น สีขาว เหลือง หรือเขียว เกิดขึ้นรอบขอบดวงตา

ภาวะตาแดงนี้มักจะหายได้เอง ภายในเวลาประมาณ 1-2 สัปดาห์ หรือรักษาได้ด้วยการใช้ยาปฏิชีวนะ เพื่อจัดการกับเชื้อแบคทีเรียที่เป็นสาเหตุที่ทำให้เกิดภาวะตาแดง
เปลือกตาอักเสบ (Blepharitis)
ภาวะเปลือกตาอักเสบนั้นมักจะเกิดขึ้นจากการอุดตันของต่อมไขมันในบริเวณใกล้กับขนตา ทำให้เกิดอาการระคายเคือง ตาแดง น้ำตาไหล และมี ขี้ตา เยอะ
ภาวะเปลือกตาอักเสบนี้มักจะเป็นโรคเรื้อรัง และยากต่อการรักษา แต่ก็ไม่ใช่โรคติดต่อ และไม่ส่งผลกระทบต่อการมองเห็นแต่อย่างใด
เยื่อบุตาอักเสบจากภูมิแพ้
ภาวะเยื่อบุตาอักเสบจากภูมิแพ้ หรือภูมิแพ้ขึ้นตา มีลักษณะอาการคล้ายกับภาวะตาแดงที่เกิดขึ้นจากการติดเชื้อแบคทีเรีย แต่ภาวะนี้จะเกิดขึ้นเพราะโรคภูมิแพ้ เมื่อผู้ป่วยได้สัมผัสกับสารก่อภูมิแพ้ เช่น เกสรดอกไม้ ฝุ่นละออง หรือขนสัตว์ ก็จะทำให้เกิดอาการแพ้ต่างๆ ขึ้น เช่น

ตาแดง
คันที่ดวงตา
ตาบวม
น้ำตาไหล
ขี้ตาเยอะ

หากคุณสงสัยว่าปัญหา ขี้ตา เยอะนั้นอาจจะเป็นเพราะโรคภูมิแพ้ ควรเข้ารับการตรวจกับแพทย์ เพื่อหาดูว่าคุณเป็นโรคภูมิแพ้ต่ออะไรกันแน่ หรืออาจจะบรรเทาอาการด้วยยาแก้แพ้ และใช้น้ำตาเทียม เพื่อช่วยลดความระคายเคืองต่อดวงตาลงไปได้