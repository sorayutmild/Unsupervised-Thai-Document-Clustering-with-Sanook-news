พิมรี่พาย ผู้ค้าที่มีเป็นที่รู้จักในโลกอินเทอร์เน็ต กล่าวถึง โทนี่ วูดซัม หรืออดีตนายกรัฐมนตรี นายทักษิณ ชินวัตร ขณะถ่ายทอดสด (ไลฟ์) ขายสินค้าผ่านเฟซบุ๊กเมื่อวันพุธ (19 พ.ค.) เรียกร้องให้หยุดพูดถึงตน และนำตนไปเป็นเครื่องมือเหน็บแนมฝ่ายที่ไม่เห็นด้วย เพราะตนยังอยากอยู่ในประเทศนี้ต่อ
"ดิฉันขอพูดถึงคุณโทนี่หน่อยนะคะ คุณโทนี่ที่ดิฉันหมายถึงก็คือคุณทักษิณ ชินวัตร นะคะ พูดถึงดิฉันเมื่อ... เมื่อคืน ดิฉันไม่ทราบนะคะเพราะดิฉันไม่ได้ไปเล่น...โซเชียลอะไร ดิฉันไม่ว่าง ดิฉันทำงาน ดิฉันทำบุญ มีคนส่งคลิปมาให้ดิฉันเยอะมาก บอกว่าคุณทักษิณพูดถึงดิฉัน ดิฉันขอพูดหน่อยนะคะ
ท่านอยู่ข้างนอกประเทศ ท่านจะพูดอะไรก็ได้ แต่คนข้างในประเทศเนี่ยจะซวยเอานะคะ ได้โปรดอย่าลากดิฉันไปเกี่ยวข้องนะคะ กราบขอร้อง ทุกๆ คน ทุกๆ สื่อ ทุกๆ ทีมงาน ดิฉันยังอยากทำบุญต่อ อย่าให้ดิฉันซวยเลยค่ะ ท่านพูดทีนึง อีกฝั่งหนึ่งก็ด่าดิฉัน ดิฉันรู้เรื่องมั้ยคะ อีกฝั่งหนึ่งพูดอีกทีหนึ่ง eด_ก ด่า_ูอีก _ูรู้เรื่องมั้ย _ูถาม _ูยืนขายปลาร้าอยู่งกๆ เนี่ย ต้องมาโดนด่ามั้ย มันใช่เรื่องมั้ย มันสมกับที่_ูทำมั้ย _ูทำความดี_ูต้องโดนด่ามั้ย เพียงเพราะว่า_ึงพูด
ดิฉันอยากอยู่ในประเทศนะคะ ดิฉันไม่อยากจะไปตายที่ต่างประเทศ ดิฉันอยากอยู่ต่อค่ะ ดิฉันอยากทำความดีต่อ ดิฉัน- ดิฉันมีโปรเจกต์ความดีมากมายค่ะ ขอความกรุณานะคะ เลิกเอาดิฉันไปเป็นเครื่องมือเหน็บแนม นะคะ อย่าแปล- อย่าแปลเจตนาดิฉันผิด ขอบพระคุณค่ะ" พิมรี่พาย กล่าว
การตอบโต้ของพิมรี่พาย เกิดขึ้นหลังจากอดีตนายกรัฐมนตรีให้ความเห็นผ่านแอปพลิเคชันคลับเฮาส์ ร่วมกับ แคร์ กลุ่มเสนอแนวคิดทางการเมือง ต่อการรับมือการแพร่ระบาดของโรคโควิด-19 ว่าถ้าหากการตั้งโรงพยาบาลสนามมีงบประมาณสูง ก็ควรติดต่อให้พิมรี่พายมาทำให้ เพราะเชื่อว่าจะได้วัสดุที่ใช้การได้จริงในราคาที่ต่ำกว่าให้ภาครัฐลงทุน
หยุดเทียบตน-รัฐบาล
นอกจากนี้ พิมรี่พาย ยังเรียกร้องให้ผู้ใช้อินเทอร์เน็ตหยุดนำตนไปเปรียบเทียบกับรัฐบาล เพราะมองว่าตนไม่ได้มีศักยภาพขนาดนั้น
"ช่วยกรุณาทำความเข้าใจ แล้วเลิกเอากูไปเปรียบเทียบการเมืองสักที ดิฉันไม่ถึงขั้นที่จะไปเปรียบเทียบกับรัฐบาล คุณมองศักยภาพดิฉันเนี่ย ดิฉันไม่ถึงขั้นนั้น ดิฉันเป็นแม่ค้าธรรมดา ดิฉันตัวคนเดียว ดิฉันไม่ได้มีทีมงาน ที่จัดการเรื่องราวต่างๆ มาสุมรวมแล้วจัดการบริหารประเทศได้ ดิฉันแค่คืนความสุข และตอบแทนบุญคุณสังคม ที่ยกย่อง ที่ชื่นชม ที่ให้ความสนใจ ดิฉันแค่ทำคอนเทนต์ให้มันเป็นบวก ในขณะที่บ้านเราตอนนี้มีเรื่องโรคภัยไข้เจ็บ และเศรษฐกิจมันเป็นลบ กรุณาอย่าเอาดิฉันไปเปรียบเทียบ ฉันขอร้อง"
 