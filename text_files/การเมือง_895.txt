แฮชแท็ก #กูสั่งให้มึงเข้าสภา ได้รับการพูดถึงอย่างมากในหมู่ผู้ใช้งานเว็บไซต์ทวิตเตอร์ในประเทศไทยเมื่อคืนนี้ (27-28 ก.พ.) ท่ามกลางข่าวสะพัดว่า พรรคร่วมฝ่ายค้านปล่อยให้สมาชิกสภาผู้แทนราษฎร (ส.ส.) อดีตพรรคอนาคตใหม่ เข้าไปโหวตในสภาผู้แทนราษฎรเพียงลำพังกลุ่มเดียว

การปล่อยให้ ส.ส. อดีตพรรคอนาคตใหม่ เข้าไปโหวตเพียงกลุ่มเดียวนั้น ยิ่งทำให้โอกาสที่รัฐมนตรีที่มีชื่อถูกอภิปรายพ้นจากตำแหน่ง เป็นไปไม่ได้เลย เปรียบเหมือนกันปล่อยให้คนหนึ่งคนลงไปเตะฟุตบอลแข่งกับคู่แข่งที่มีผู้เล่นครบ 11 คน แทนที่จะแข่งกันแบบ 11 คนเท่ากันตามปกติ หรือเรียกได้ว่า "ไม่แข่งยิ่งแพ้"
หลายความเห็นในทวิตเตอร์ วิจารณ์ว่า ส.ส. พรรคฝ่ายค้านที่จะไม่เข้าร่วมการลงคะแนนไม่ไว้วางใจคงจะลืมไปว่า ประชาชนเป็นเจ้านายตัวจริง เพราะถ้าไม่มีเสียงจากประชาชน คงไม่มีวันเชิดหน้าชูตาในสภาฯ ได้ เพราะฉะนั้นเมื่อเจ้านายตัวจริงสั่งให้เข้าไปทำหน้าที่ ก็ไม่ควรงอแง
ผู้ใช้ทวิตเตอร์บางคน ตั้งข้อสังเกตว่า การที่พรรคฝ่ายค้านพรรคอื่นๆ ส่งสัญญาณเช่นนี้ ทำให้อดสงสัยถึงความเป็นไปได้ของ "ข่าวลือ" ที่บอกว่าฝ่ายค้านแอบทำข้อตกลงบางอย่างกับฝ่ายรัฐบาล เพื่อแลกกับการไม่อภิปรายรัฐมนตรีบางคน อย่างที่ ส.ส. และอดีต ส.ส. ของพรรคอนาคตใหม่กล่าวอ้าง
ไม่ใช่แค่นั้น บางความเห็นรู้สึกว่าการลอยแพอดีตพรรคอนาคตใหม่เป็นการกระทำที่ขัดแย้งในตัวเอง เพราะอุตส่าห์อภิปรายฝ่ายรัฐบาลนานถึง 3 วัน แต่พอถึงเวลาลงคะแนนกลับจะไม่ไปลงคะแนน
 