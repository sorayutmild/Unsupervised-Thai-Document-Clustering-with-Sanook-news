จากกรณี นางอำไพ อายุ 54 ปี เข้าร้องเรียนกับตำรวจว่าลูกชายคือ นายนราวุฒิ อายุ 26 ปี บัณฑิตเกียรตินิยมอันดับ 1 มหาวิทยาลัยเอกชนแห่งหนึ่ง เสียชีวิตปริศนา เมื่อวันที่ 21 ส.ค. บริเวณภูเขาทอง หรือ วัดสระเกศราชวรมหาวิหาร พบมีบาดแผลแตกฉกรรจ์ที่ศีรษะ โดยญาติไม่เชื่อว่าเป็นการฆ่าตัวตายนั้น
ล่าสุด (30 ส.ค.) เมื่อเวลา 14.00 น. ที่ สน.สำราญราษฎร์ เจ้าหน้าที่ตำรวจได้เรียกตัว นางอำไพ อายุ 54 ปี มารดาของนายนราวุฒิ พร้อมด้วยพี่ชายของผู้เสียชีวิต เข้าพบเพื่อให้ข้อมูลเพิ่มเติมต่อเจ้าหน้าที่ โดยใช้เวลานานกว่า 2 ชั่วโมง
นางอำไพ กล่าวว่า นายนราวุฒิเป็นลูกชายคนเล็ก จากลูกทั้ง 3 คนของตน ซึ่งเพิ่งสำเร็จการศึกษาเกียรตินิยมอันดับ 1 คณะการสร้างเจ้าของธุรกิจและการบริหารจัดการ มหาวิทยาลัยเอกชนชื่อดัง และกำลังจะรับปริญญา ในช่วงระหว่างรอรับปริญญา ตนจึงให้ลูกชายมาช่วยดูแลธุรกิจครอบครัวคือร้านอาหาร ลูกชายมีหน้าที่ดูแลในส่วนของเคาน์เตอร์ ส่วนตนดูแลเรื่องภายในห้องครัว
ก่อนเกิดเหตุ เมื่อวันที่ 21 ส.ค. ลูกชายตนมีนัดต้องไปงานแต่งงานเพื่อนที่ จ.สุราษฎร์ธานี ในเวลา 19.00 น. ซึ่งมีการจองตั๋วเครื่องบินไว้แล้ว แต่จู่ๆ ลูกชายก็มาบอกว่าไม่ไปแล้ว ต่อมาในเวลา 22.00 น. ลูกชายมาขอเงินตน 500 บาท แล้วไม่ได้ติดต่อลูกชายอีกเลย ก่อนที่ตนจะมาทราบข่าวว่า ลูกชายเสียชีวิตแล้ว
นางอำไพ กล่าวต่อว่า ปกติลูกชายตนเป็นคนร่าเริงและชอบทำบุญ แต่ตนกับลูกชายพักอาศัยอยู่คนละบ้าน เลิกงานแล้วก็จะแยกย้ายกลับบ้านกันเลย ดังนั้นเวลามีปัญหาอะไรลูกชายมักจะไม่เล่าให้ฟัง แต่แค่หยดน้ำร้อนกระเด็นใส่แขน ลูกชายยังร้องจนบ้านแทบแตก ตนจึงไม่เชื่อว่าลูกชายตนจะฆ่าตัวตายด้วยวิธีพิสดารแบบนี้
ตนกังวลว่าลูกชายจะถูกคนที่แอบขึ้นไปนอนอยู่ข้างบนนั่น ทำร้ายร่างกายจนเสียชีวิต เพราะลูกชายของตนไปตีระฆังเสียงดัง แต่หลังจากที่เจ้าหน้าที่ตำรวจนำกล้องวงจรและอธิบายถึงแนวทางการสอบสวนแล้วนั้น ตนก็ไม่ได้ติดใจเอาความใดๆ เพราะเชื่อมั่นในการทำหน้าที่ของตำรวจ คงเป็นเพราะลูกชายของตนตั้งใจที่จะฆ่าตัวตายเองจริง และมีการวางแผนมาก่อนหน้านี้แล้ว
ด้าน พล.ต.ท.ศานิตย์ มหถาวร รักษาราชการแทนผู้บัญชาการตำรวจนครบาล เปิดเผยว่า จากการสอบถามเพื่อนสนิทของผู้เสียชีวิตตั้งแต่มัธยมต้น อายุ 26 ปี เปิดเผยว่า เพื่อนตนเป็นคนร่าเริง และชอบทำบุญอย่างมาก แต่ถ้ามีเรื่องอะไรที่ทำให้กังวลใจ ผู้ตายก็จะแยกตัวออกจากกลุ่มเพื่อน และชอบเก็บตัวเงียบอยู่คนเดียว
โดยผู้ตายโพสต์ข้อความสุดท้ายไว้ในเฟซบุ๊กในวันที่ 14 ส.ค. เมื่อเวลา 21.19 น. มีข้อความว่า "หากเรารู้วันสุดท้ายในชีวิต และสามารถขออะไรก็ได้ เราจะขออะไรจากพรวิเศษเหล่านั้น"
ทั้งนี้ เจ้าหน้าที่ตำรวจยังไม่ทิ้งแนวทางการสอบสวนใดๆ หากในระหว่างการสอบสวนพบพิรุธ และพบว่าไม่ใช่การฆ่าตัวตาย ก็จะมีการเริ่มต้นสอบสวนและชันสูตรพลิกศพอีกครั้ง
ขอขอบคุณภาพและข้อมูลจาก รายการเรื่องเล่าเช้านี้ 