ฮวน ฟรานซิสโก เอสตราด้า รองอันดับ 1 ชาวเม็กซิกัน ที่มีโปรแกรมจะขึ้นดวลกำปั้นกับ "เจ้าแหลม" ศรีสะเกษ นครหลวงโปรโมชั่น แชมป์โลกชาวไทย ในศึกมวยโลก ซูเปอร์ฟลาย ภาค 2 ที่จะจัดขึ้นที่ เดอะ ฟอรั่ม, รัฐแคลิฟอร์เนีย ประเทศสหรัฐอเมริกา ในช่วงปลายเดือนหน้าล่าสุด กำปั้นชาวเม็กซิกัน ได้เดินทางถึงแคลิฟอร์เนีย ประเทศสหรัฐอเมริกา เป็นที่เรียบร้อย พร้อมทั้งได้ไปร่วมงานแถลงข่าวของศึก ซูเปอร์ฟลาย ภาค 2 ไป เมื่อวันอังคารที่ 16 มกราคม ที่ผ่านมานอกจากนี้เจ้าตัวยังได้เดินทางไปยัง สตูดิโอของ ESPN ที่แคลิฟอร์เนีย เพื่อออกรายการ "A los Golpes" เกี่ยวกับแวดวงกำปั้น พร้อมกันนี้ทางรายการได้มีการให้แฟนๆร่วมส่งข้อความเข้ามาในรายการ โดยมีข้อความจำนวนมากที่น่าจะสร้างความไม่พอใจให้กับตัวของเอสตราด้า ก็คือ "ศรีสะเกษ จะเป็นฝ่ายเอาชนะน็อกคุณแน่" โดยข้อความส่วนใหญ่มาในทำนองที่ว่า ฮวน ฟรานซิสโก เอสตราด้า นั้นเคยเป็นฝ่ายแพ้ให้กับ โรมัน กอนซาเลซ มาแล้ว ฉะนั้นการเจอกับ แชมป์โลกชาวไทย ที่เป็นฝ่ายเดินหน้าไล่ถลุง ยอดกำปั้นชาวนิการากัว จนแพ้ถึง 2 ครั้ง น่าจะเป็นคำตอบของไฟต์นี้เอสตราด้า เปิดปากถึงเรื่องนี้ทันที "ผมรู้ว่าหลายคนคิดว่า ศรีสะเกษ จะเป็นฝ่ายชนะผม แถมจะน็อกผมเสียด้วย เพราะเขาเพิ่งชนะน็อก โรมัน กอนซาเลซ มาเมื่อไฟต์ก่อน แต่มวยมันเป็นเรื่องของสไตล์การชก และแทคติก""คุณต้องไม่ลืมว่า คาร์ลอส คูเอดราส เคยชนะแชมป์โลกชาวไทย และผมก็เอาชนะ คูเอดราส เหมือนกัน แม้เราทั้งคู่จะปราชัยให้กับ โรมัน กอนซาเลซ ในท้ายที่สุดก็ตาม""แต่สำหรับไฟต์นี้ ผมกล้าพูดได้เลยว่า ผมเตรียมพร้อมมาอย่างดี ผมรู้มันจะเป็นการต่อสู้ที่ยากลำบาก แต่ผมจะเป็นฝ่ายชนะ พร้อมกับชูเข็มขัดแชมป์สภามวยโลก (WBC) รุ่นซูเปอร์ฟลายเวต อย่างแน่นอน" กำปั้นชาวเม็กซิกัน กล่าวแบบไม่สบอารมณ์