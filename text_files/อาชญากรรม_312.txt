ครอบครัว “น้องกวาง” สาวร้านทอง เหยื่อปล้นร้านทองลพบุรี เดินทางมาทำพิธีเชิญวิญญาณที่จุดเกิดเหตุเป็นครั้งที่ 2 หลังเพื่อนร่วมงานฝันถึง พร้อมเผยมีแม่ครัวเจอ ผอ.กอล์ฟ มาร่วมงานศพวันที่ 2
จากกรณีการจับกุม นายประสิทธิชัย เขาแก้ว หรือ ผอ.กอล์ฟ อายุ 38 ปี ผอ.โรงเรียนแห่งหนึ่งใน จ.สิงห์บุรี ซึ่งก่อเหตุใช้ปืนเก็บเสียงบุกปล้นร้านทองกลางห้างดังเมืองลพบุรี และใช้อาวุธปืนยิงคน ได้รับบาดเจ็บ 4 คน และเสียชีวิต 3 คน ซึ่ง 1 ในจำนวนนั้นคือเด็กชายอายุ 2 ขวบ
ล่าสุด (24 ม.ค.) รายการเรื่องเด่นเย็นนี้ ช่อง 3 รายงานว่า ครอบครัวของ น.ส.ธิดารัตน์ หรือ กวาง พนักงานร้านทองที่โดนโจรยิงถึง 4 นัด จนเสียชีวิต ได้เดินทางไปทำพิธีอัญเชิญวิญญาณบริเวณร้านทองในที่เกิดเหตุอีกครั้ง
โดยนำรูปมาวางที่หลังเคาเตอร์ร้านทอง หลังจากเพื่อนร่วมงานของ น.ส.ธิดารัตน์ ฝันว่าวิญญาณของผู้ตายยังไม่ไปไหน จึงตัดสินใจมาทำพิธีเชิญวิญญาณเป็นครั้งที่ 2 พร้อมบอกว่าจะไม่ยอมรับคำขอโทษหรือคำขอขมาของ ผอ.กอล์ฟ ผู้ต้องหา อีกด้วย
ด้าน ร.อ.สุรกิต บิดาของ น.ส.ธิดารัตน์ เปิดเผยว่า วันสวดอภิธรรมศพของ น.ส.ธิดารัตน์ วันที่ 2 มีแม่ครัวคนหนึ่งที่มาช่วยงานบอกว่า ผอ.กอล์ฟ เดินทางมาร่วมงานศพด้วย พร้อมกับมอบเงินให้คุณยายของ น.ส.ธิดารัตน์ จำนวน 2,000 บาท ก่อนจะเดินทางออกไป โดยอ้างว่ามีธุระที่ต้องทำ ซึ่งที่ผ่านมาครอบครัวไม่เคยรู้จักกับ ผอ.กอล์ฟ มาก่อน
ทั้งนี้ ครอบครัวกำลังตรวจสอบว่าใช่ ผอ.กอล์ฟ จริงหรือไม่ ถ้าหากว่าใช่จริง ก็ถือว่า ผอ.กอล์ฟ เป็นคนเลือดเย็นมาก