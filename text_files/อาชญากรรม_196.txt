(6 มิ.ย.) จากกรณีคดีฆ่าชิงทรัพย์ น.ส.พรพรรณ พรหมจารย์ อายุ 23 ปี หรือ น้องยิ้ม โออิชิ ซึ่งถูกคนร้ายจี้ชิงทรัพย์ที่ลานจอดรถห้างสรรพสินค้าย่านบางกะปิ ก่อนจะฆ่าและนำศพทิ้งไว้ที่โรงแรมม่านรูดแห่งหนึ่ง จ.นนทบุรี จนเป็นข่าวโด่งดังที่เคยนำเสนอไปแล้วนั้น
ล่าสุด เมื่อช่วงเย็นวานนี้ (5 มิ.ย.) ญาติของน้องยิ้ม ได้จัดงานศพประกอบพิธีกรรมทางศาสนาขึ้นที่บ้านเกิด อ.เมืองหนองบัวลำภู ท่ามกลางความโศกเศร้าของญาติผู้เสียชีวิต น.ส.สาวิตรี พรหมจารย์ อายุ 29 ปี พี่สาวของน้องยิ้ม ได้ออกมาชี้แจงต่อสื่อ หลังเกิดประเด็นที่สังคมวิพากษ์วิจารณ์ว่า เรื่องการแต่งตัวของน้องสาว ที่อาจจะล่อแหลมจนเกินไป จึงทำให้เกิดเหตุดังกล่าว
น.ส.สาวิตรี ยืนยันว่า ในวันเกิดเหตุน้องสาวแต่งกายมิดชิด ชุดที่สวมใส่เป็นชุดทำงาน เป็นชุดกระโปรงสีขาวยาวเลยหัวเข่า ส่วนชุดที่หลายคนเห็นและวิจารณ์เป็นชุดข้างในที่น้องสาวใส่ทับไว้ อีกทั้ง น.ส.สาวิตรี ยังเชื่อว่า คนร้ายไม่ได้หวังเพียงแค่จี้ชิงทรัพย์อย่างแน่นอน เพราะหากจะชิงทรัพย์ก็น่าจะลงมือให้เสร็จสิ้นที่ลานจอดรถ แต่ทำไมต้องบังคับให้น้องสาวขึ้นรถและเข้าโรงแรมม่านรูด ทำให้น้องสาวขัดขืนต่อสู้และถูกทำร้ายจนเสียชีวิต
นอกจากนี้ น.ส.สาวิตรี ยังเปิดเผยว่า ฝันเห็นน้องยิ้มพูดคุยด้วยท่าทางจริงจัง บอกว่าอย่าทำให้พ่อแม่เสียใจ จะทำอะไรก็คิดให้ดี ซึ่งที่ผ่านมาไม่เคยฝันถึงน้องสาวในลักษณะนี้มาก่อน อีกทั้งยังเปิดเผยคลิปวิดีโอสุดท้ายของน้องยิ้ม ซึ่งถ่ายเอาไว้ก่อนเกิดเหตุเพียงไม่กี่ชั่วโมง
โดยคลิปวิดีโอดังกล่าว เป็นคลิปสั้นๆ ความยาวไม่ถึง 1 นาที น้องยิ้ม ถ่ายขณะกำลังขับรถกลับบ้าน มีเนื้อหาใจความว่า "ตอนนี้ก็กำลังขับรถกลับบ้าน วันนี้ที่กลับบ้านเร็วเพราะมีอะไรทำให้รู้สึกแย่มากๆ ทำไมชีวิตคนเรามันดูยากเหมือนกันเนอะ การที่เป็นคนดีบางทีก็ไม่ได้รับความยุติธรรมเสมอไป เขาบอกว่าคนดีอยู่ยาก คนชั่วอยู่ง่าย ยิ้มเริ่มเชื่อเข้าไปทุกวันๆ แล้ว ก็ไม่รู้เหมือนกันนะถ้าวันหนึ่งเกิดทำความชั่วบ้างอาจจะได้รับสิ่งดีๆ ขึ้นมา ถามว่าอยากทำไหม ไม่เคยคิดเลยค่ะ"
อย่างไรก็ตาม สำหรับศพของน้องยิ้ม ทางญาติและครอบครัวจะประกอบพิธีฌาปนกิจศพที่วัดสระพังทองในช่วงเย็นวันนี้ (6 มิ.ย.)
ขอบคุณรายการ ครอบครัวข่าวเช้า ทางช่อง 3
