แชมป์สมัยที่ 15 ของทีมฟุตบอลชายซีเกมส์  นับเป็นความสำเร็จตามเป้าหมายที่สมาคมฟุตบอลไทยวางไว้  โดยเฉพาะนักเตะของทีมชุดนี้ที่สามารถทดแทนกันได้แทบทุกราย และยากที่จะหาชาติจากอาเซียนทีมใดมาต่อกร  แต่สำหรับซีเกมส์ 2017  หรืออีก 2 ปีข้างหน้า  กับภารกิจป้องกันแชมป์บนผืนแผ่นดินประเทศมาเลเซียนั้น  นักเตะที่เป็นกำลังหลักของทีมชุดนี้จะมีอายุเกิน 23 ปี  ทำให้จะหมดสิทธิ์ลงเล่นในรายการดังกล่าวทั้งสิ้น  ไม่ว่าจะเป็น สารัช อยุ่เย็น, ชนาธิป สรงกระสินธ์, ธนบูรณ์ เกษารัตน์, ชนานันท์ ป้อมบุปผา หรือ ฐิติพันธ์ พ่วงจันทร์   
ทำให้ไทย จำต้องหานักเตะขึ้นมาทดแทนชุดเดิมให้ได้  อีกทั้งในซีเกมส์ 2017  ผลผลิตนักกีฬาของคู่แข่งสำคัญกำลังจะก้าวสู่ช่วงออกผลแทบทั้งสิ้น
  ทีมชาติเมียนมา คู่แข่งไทยในรอบชิงชนะเลิศครั้งนี้ จะเป็นทีมที่แข็งแกร่งที่สุดทีมหนึ่ง สาเหตุสำคัญก็คือ เมียนมาชุดนี้ เป็นตัวแทนจากเอเชีย ไปแข่งขันในศึกเยาวชน 20 ปีชิงแชมป์โลก 2015   ซึ่งการเตรียมทีมสำหรับการแข่งขัน พวกเขาก็ได้ไปเก็บตัวร่วมกันยังต่างประเทศเป็นระยะเวลาครึ่งปี และยังได้ประสบการณ์อันล้ำค่าจากการแข่งขันบนเวทีโลก
พร้อมทั้งหากย้อนกลับไปในรายการยู19 ชิงแชมป์เอเชีย ที่จะกลายมาเป็นผลผลิตของทีมซีเกมส์ 2017   ทีมชาติไทยก็เคยแพ้ เมียนมาถึง 0-3 นั่นจึงทำให้ทีมชาติไทยต้องมองคู่แข่งทีมนี้เป็นลำดับแรกของการแข่งขันครั้งนี้เวียดนาม อีกหนึ่งทีมที่ประกาศว่าจะขอทวงบัลลังก์เบอร์หนึ่งอาเซียนทุกครั้ง ในซีเกมส์ 2017 ผลผลิตของเวียดนามจากทีม "ฮองอันห์ ยาลาย ยู19" ที่ลงแข่งขันในวีลีก เวียดนาม ครบทั้งฤดูกาล จะถูกนำมาใช้ประโยชน์จากการแข่งขันอย่างเต็มรูปแบบ
   อีกทั้งนักเตะจากทีมชุดคว้าอันดับ 3 ยังคงแข่งขันในซีเกมส์ครั้งหน้าได้หลายคน  นี่จึงเป็นคู่แข่งตัวฉกาจอีกหนึ่งทีมของไทยขณะที่มาเลเซีย แม้ผลงานในกีฬาฟุตบอลของเขาจะดร็อปไปมาก แต่เสือก็ยังเป็นเสือ  เมื่อเล่นบนผืนแผ่นดินบ้านเกิดของเขา ย่อมเป็นข้อได้เปรียบสำหรับทีมเจ้าภาพ  โดยเฉพาะผลงานหลังสุดย้อนกลับไปของทีมชาติไทยในการบุกเยือนมาเลเซีย  ไทยเราเอาชนะไม่ได้มา 14 ปีแล้ว ในทีมชุดซีเกมส์และชุดใหญ่ 
นอกจากนี้ กัมพูชา เป็นอีกทีมที่ผลิตผลของเขาจะผลิบานพอดีในซีเกมส์ครั้งหน้าเช่นกันย้อนกลับมาดูทีมชาติไทย  จะยังเหลือผู้เล่นจากชุดแชมป์ 2015 อยู่สี่ราย ที่น่าจะเป็นแกนหลัก คือ นฤบดินทร์ วีรวัฒโนดม  ที่จะเล่นในซีเกมส์ครั้งหน้าได้เป็นครั้งที่สาม  
เชาว์วัฒน์ วีระชาติ กองกลางตัวเก่ง, สุริยา สิงห์มุ้ย แบ็กซ้ายสำรองของทีม และ เจนรบ สำเภาดี กองหน้าที่น่าจับตามองอีกหนึ่งราย   ส่วนผู้เล่นอื่นๆ ล้วนต้องเฟ้นหาใหม่ทั้งสิ้น จากนักเตะมีที่วันเกิดหลัง 1 มกราคม 1994 ตามกฏของการแข่งขันซีเกมส์  ตำแหน่งผู้รักษาประตู คือตำแหน่งที่น่าเป็นห่วง เพราะทั้ง สมพร ยศ, วัชระ บัวทอง และ ชนินทร์ แซ่เอี๊ยะ จะหมดสิทธิ์ลงเล่นในครั้งหน้า   ดังนั้น จึงต้องดันเอานายทวารดาวรุ่งขึ้นมาแทน  ซึ่งขณะนี้ มีอนุศิษฏ์ เติมมี  นายทวารแบงค็อก ยูไนเต็ด และ รัตนัย ส่องแสงจันทร์  ที่พอจะทดแทนได้ แต่เวทีของทั้งคู่ อาจน้อยไปซักนิด แบ็กซ้ายและแบ็กขวา กำลังหลักไม่น่าห่วง เพราะยังมี สุริยา สิงห์มุ้ย และ นฤบดินทร์ วีรวัฒโนดม ที่ประคองทีมได้ แต่ก็ยังต้องมองหาผู้เล่นเพิ่มเติม ที่ผลงานเข้าตาจะมี สุประวีณ์ มีประทัง ที่พอทดแทนได้  
 ขณะที่เซ็นเตอร์แบ็ค "เจ้าเอ็กซ์" สุวรรณภัทร กิ่งแก้ว น่าจะก้าวขึ้นมาเป็นตัวหลัก ส่วนรายอื่นๆ ยังต้องพัฒนาประสบการณ์อีกพอสมควร ดังนั้น กองหลังจึงเป็นตำแหน่งที่ค่อนข้างน่าห่วงอยู่เหมือนกัน สำหรับซีเกมส์ครั้งหน้าขณะที่กองกลาง  จากทรัพยากรที่มีอยู่ถือว่าไม่น่าห่วงมากนัก  เพราะยังมี กษิดิ์เดช เวทยาวงศ์ แข้งตัวหลักจากทีมชุดคัดเลือกโอลิมปิกเป็นแกนหลัก , ธนาสิทธิ์ ศิริผลา หรือ "เต๋านินโญ่" ที่สามารถพัฒนาประสบการณ์ได้อีกมาก  รวมถึง อรรถวิทย์ สุขช่วย จากราชบุรีฯ , บดินทร์ ผาลา อีกหนึ่งแข้งจากบางกอกกลาส และปฏิภาณ ปิ่นเสริมสูตรศรี  ที่โชวืผลงานได้ดีในทีมเยาวชน 19 ปี ในปีที่ผ่านมา  ทั้งหมดเป็นผู้เล่นมีฝีมือ แต่ต้องการประสบการณ์ในเวทีระดับชาติเพิ่มขึ้นสุดท้ายคือตำแหน่งกองหน้า  เจนรบ สำเภาดี  คงเป็นกำลังหลักแน่นอน  ขณะที่ดาวรุ่งอย่าง กิตติพงษ์ วงศ์มา ของศรีสะเกษ  ที่โชว์ผลงานในลีกอย่างยอดเยี่ยม  อาจจะถูกเรียกมาติดทีมได้เช่นกัน  นอกจากนี้ ยังมี สิทธิโชค กันหนู  เป็นดาวรุ่งน่าจับตามองอีกคน   และที่พลาดไม่ได้ คือ "ยิม" วรชิต กนิตศรีบำเพ็ญ เยาวชนจากชลบุรี อะคาเดมี่ ที่แม้ใน ซีเกมส์ ครั้งหน้า จะอายุเพียง 20 ปี แต่ผลงานยอดเยี่ยม หากพัฒนาอย่างต่อเนื่อง น่าจะเบียดขึ้นมาสู่กับรุ่นพี่ได้ไม่ยาก   ถึงตอนนี้ อาจจะยังเร็วไปที่จะมองไปถึงอนาคตข้างหน้า เพราะเมื่อถึงเวลานั้น  ผลิตผลของทัพนักเตะไทยจากฟุตบอลลีกที่แข็งแกร่ง จะค่อยๆผลิดอกออกมา   วลีที่กล่าวไว้ว่า "การรักษาแชมป์นั้น ยากยิ่งกว่า" ใช้ได้เสมอกับทุกสถานการณ์  เพื่อ "ช้างศึก" ทีมนี้  จะยืนหยัดป้องกันแชมป์ อันเป็นศักดิ์ศรี ของอาเซียน ฝากแฟนชาวไทยอีกครั้งรายชื่อนักเตะหลักที่สามารถลงเล่นในซีเกมส์ 2017  ที่ประเทศมาเลเซียผู้รักษาประตู  อนุศิษฏ์ เติมมี (แบงค็อก ยูไนเต็ด) , รัตนัย ส่องแสงจันทร์ (เพื่อนตำรวจ), พีระพงษ์ เรือนนินทร์ (บางกอก เอฟซี)อภิรักษ์ วรวงศ์ (เชียงราย ยูไนเต็ด), ฐิติวัฒน์ มาสุข (ราชนาวี)กองหลังนฤบดินทร์ วีรวัฒโนดม (บุรีรัมย์ ยูไนเต็ด), สุริยา สิงห์มุ้ย (เอสซีจึ เมืองทอง), กุลชาติ จีนถนอม (บุรีรัมย์ ยูไนเต็ด), สุวรรณภัทร กิ่งแก้ว (บางกอกกลาส เอฟซี), อัครชัย เสมาตั้งเจริญ (ชัยนาท ฮอร์นบิล), ชินภัทร์ ลีเอาะ (อัสสัมชัญ ยูไนเต็ด), สุพรรณ ทองสงค์ (สมุทรสงคราม บีทียูฯ), เกียรติศักดิ์ ธูปขุนทด (สมุทรสงคราม บีทียูฯ), ปฏิภาณ อุ่นอบ (ทีโอที เอสซี), สุประวีณ์ มีประทัง (พัทยา ยูไนเต็ด)กองกลางเชาว์วัฒน์ วีระชาติ (บุรีรัมย์ ยูไนเต็ด), กษิดิ์เดช เวทยาวงศ์ (เอสซีจี เมืองทองฯ), สุพร ปินะกาตาโพธิ์ (เอสซีจี เมืองทองฯ), พิธิวัต สุขจิตธรรมกุล (เอสซีจี เมืองทองฯ), อรรถวิทย์ สุขช่วย (ราชบุรี มิตรผลฯ), บดินทร์ ผาลา (บางกอกกลาส เอฟซี), ธนาสิทธิ์ ศิริผลา (บางกอกกลาส เอฟซี), องอาจ ภมรประเสริฐ (บางกอกกลาส เอฟซี), กิตติไกร จันทะรักษา (แอร์ฟอร์ซ เซ็นทรัลฯ), ปฐมพล เจริญรัตนาภิรมย์ (พัทยา ยูไนเต็ด), พิชา อุทรา (พัทยา ยูไนเต็ด), ปฏิภาณ ปินเสริมสูตรศรี (พัทยา ยูไนเต็ด), พงศกร สีรอด (ทีโอที เอสซี)กองหน้าเจนรบ สำเภาดี (บีอีซี เทโร), กิตติพงษ์ วงมา (ศรีสะเกษ), ณัฐวุฒิ สมบัติโยธา (บุรีรัมย์ ยูไนเต็ด), สิทธิโชค กันหนู (บุรีรัมย์ ยูไนเต็ด), ชิดชนก ไชยเสนสุรินทร (บีอีซี เทโร), กนกพล รุ่งเรืองโรจน์ชนะ (ทีโอที), รัชชานนท์ พูลคล้าย (แอร์ฟอร์ซ เซ้นทรัลฯ), เจนภพ โพธิ์ขี (สีหมอก เอฟซี) , วรชิต กนิตศรีบำเพ็ญ (พานทอง เอฟซี) 
 