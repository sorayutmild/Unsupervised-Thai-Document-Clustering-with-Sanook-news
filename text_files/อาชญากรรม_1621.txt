เหตุสลดกลางสนามสนามฝึกยิงปืน นักเรียนทำปืนลั่นใส่ครูฝึกเสียชีวิต หยิบเอาลูกกระสุนปืนที่อยู่ที่พื้นมาใส่รังเพลิง คิดว่าเป็นลูกซ้อมดัมมี่
ผู้สื่อข่าวรายงานว่า วันนี้ (13 พ.ค.) เมื่อเวลา 12.00 น. พ.ต.ท.สมบูรณ์ ขอบโครกกรวด สว.สอบสวนสภ.คลองห้า รับแจ้งมีผู้ได้รับบาดเจ็บสาเหตุถูกยิงด้วยอาวุธปืนที่เกิดเหตุภายในสนามยิงปืนแห่งหนึ่ง ต.คลองเจ็ด อ.คลองหลวง จ.ปทุมธานี 
ที่เกิดเหตุเป็นสนามฝึกยิงปืนขนาดใหญ่ บริเวณด้านหลังซึ่งเป็นสถานที่ยิงปืน พบผู้ได้รับบาดเจ็บ 1 ราย ซึ่งเป็นครูฝึกทราบชื่อ ร.อ.ชาญชัย อายุ 40 ปี ถูกยิงด้วยอาวุธปืนไม่ทราบชนาดเข้าที่ต้นแขนขวาจำนวน 1 นัด ได้รับบาดเจ็บอาการสาหัสไม่ได้สติ
อาสาสมัครมูลนิธิร่วมกตัญญูจึงทำการปฐมพยาบาลเบื้องต้น ก่อนส่งมอบผู้ได้รับบาดเจ็บให้รถกู้ชีพ รพ.ธัญบุรี นำส่ง รพ.ธัญบุรี และเสียชีวิตในเวลาต่อมา โดยที่ผู้ก่อเหตุเป็นสตรียังยืนรอพบเจ้าหน้าที่ตำรวจด้วยสีหน้าตื่นตกใจ
ในที่เกิดเหตุทราบว่าเป็นการเช่าสนามในการฝึกอบรมยิงปืนให้กับสมาชิก ซึ่งมีนักเรียนในโครงการอบรมยิงปืนประมาณ 11 คน ครูฝึก 3 คน ในช่วงเช้าเป็นการอบรมแบบทฤษฏี ส่วนช่วงบ่ายขณะเกิดเหตุเป็นการฝึกภาคปฏิบัติขณะนั้น ร.อ.ชาญชัย กำลังสาธิตแสดงการใช้อาวุธปืนเบื้องต้นให้กับนักเรียนที่ได้รับการฝึก
ช่วงใส่กระสุนปืนซ้อมบรรจุกระสุน ครั้งที่ 5 นั้น น.ส.ธชา อายุ 40-50 ปี ได้ไปหยิบเอาลูกกระสุนปืนที่อยู่ที่พื้นมาใส่รังเพลิงคิดว่าเป็นลูกซ้อมดัมมี่ โดยไม่ทราบว่ากระสุนที่หยิบมาใส่นั้นเป็นกระสุนจริง ซึ่งไม่ทราบว่ากระสุนจริงมีปะปนอยู่ที่พื้น จากนั้นได้ซ้อมยิงเหนี่ยวไกไปยังเป้าด้านหน้า เป็นเหตุให้กระสุนปืนไปโดน ร.อ.ชาญชัย ซึ่งเป็นครูฝึกได้รับบาดเจ็บและเสียชีวิตในเวลาต่อมา
พ.ต.ท.สมบูรณ์ ขอบโครกกรวด สว.สอบสวน สภ.คลองห้า เปิดเผยว่า เบื้องต้นได้ตรวจสอบที่เกิดเหตุบันทึกภาพเป็นหลักฐานและนำตัว น.ส.ธชา มาสอบปากคำเพื่อหาสาเหตุที่แท้จริงพร้อมทั้งนำอาวุธปืนมาทำการตรวจสอบ เพื่อแจ้งข้อกล่าวหา ส่วนร่างผู้เสียชีวิตได้ประสานญาติมาติดต่อรับศพเพื่อทำนำไปบำเพ็ญกุศลทางศาสนาต่อไป