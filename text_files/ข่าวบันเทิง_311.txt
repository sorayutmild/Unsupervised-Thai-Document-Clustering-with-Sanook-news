เห็นนางเอกสาว "นุ่น วรนุช ภิรมย์ภักดี" เดินหน้าเปิดโปรเจคธุรกิจล้านแปดตั้งแต่รถห้องน้ำไปจนถึงคอนโดมิเนียม หลายคนเลยแอบตั้งฉายาแซ่บ ๆ ให้เจ้าตัวว่าเป็น "สะใภ้ขี้งก" งานนี้ทำเอาสาวนุ่นถึงกับอดขำไม่ได้ ก่อนน้อมรับแบบสวย ๆ ว่า ส่วนตัวแล้วเป็นคนงกจริง แต่ก็เพราะรู้จักใช้เงิน และมีนิสัยชอบทำงานเท่านั้นเอง...
ล่าสุดมีหนังสือเขียนแซวเราว่าทำงานเยอะ เป็นสะใภ้ขี้งก ?"(หัวเราะ) นุ่นงกค่ะ เป็นคนงกจริงๆ"
โกรธไหมที่เขาตั้งฉายาให้เราแบบนี้ ?"ไม่เลยค่ะ เพราะว่านุ่นเป็นคนรู้จักใช้เงิน ไม่ใช่มีเท่าไหร่ก็ซื้อไปหมดซะทุกอย่าง แต่ที่ผ่านมานุ่นก็มีนะที่แบบใช้จ่ายบ้างตามประสาผู้หญิง มันเหมือนเป็นการหารางวัลให้ตัวเอง ดังนั้นนุ่นไม่โกรธเลยค่ะ เพราะนุ่นก็งกจริง นุ่นอยากทำงาน ชอบทำงานมาตลอด"
ตอนนี้พี่นุ่นเปิดธุรกิจกี่ตัวแล้ว ?"ล่าสุดมีธุรกิจรถบ้านค่ะ เวลาเดินทางไปต่างจังหวัดสามารถมาเช่าได้นะ ส่วนก่อนหน้านี้ที่นุ่นทำไว้ก็มี โรงเรียน คอนโด ร้านอาหาร หมวก รถห้องน้ำ สามารถใช้บริการได้นะคะ (หัวเราะ)"
คิดว่าจะมีเปิดธุรกิจใหม่อีกไหม ?"สักกลางปีน่าจะมีค่ะ เพราะตอนนี้อยู่ในขั้นตอนของการพูดคุยแล้ว"
เห็นว่าเพิ่งจะควงพี่ต๊อดไปเที่ยวรอบโลกมาด้วย ?"ไม่ขนาดนั้นค่ะ แค่ไปเที่ยวยุโรปเฉยๆ แถมทริปนี้ไปกันตั้ง 12 คนด้วย เพื่อนๆ ไปกันเยอะมาก เรียกได้ว่าเป็นทริปอันนีมูนกรุ๊ปกันเลย"
มีซื้อของขวัญพิเศษอะไรให้กันบ้างไหม ?"ไม่มีค่ะ ส่วนใหญ่จะเป็นแบบต่างคนต่างซื้อซะมากกว่า"
วันวาเลนไทน์ก็ไม่ได้มีอะไรพิเศษ ?"ใช่ค่ะ เพราะวันวาเลนไทน์เป็นวันที่เราต้องเดินทางพอดี"