แม่อั้ม อธิชาติ ดาราชื่อดัง ถูกจับคาบ้านข้อหาจ่ายเช็คเด้ง 1.5 ล้านบาท เอาไปปล่อยกู้ร้อยละ 60 แต่ลูกหนี้หนีไปหมด ยันลูกชายไม่รู้เรื่องด้วย
ผู้สื่อข่าวรายงานว่า เมื่อเวลา 18.00 น. (27 พ.ค.) ตำรวจ สภ.บางละมุง จ.ชลบุรี นำหมายจับศาลจังหวัดพัทยาที่ จ.350/2555 ลงวันที่ 19 พ.ค. เข้าจับกุมนางบุญญาพร สาคลิก อายุ 54 ปี มารดาของดาราชื่อดัง อั้ม อธิชาติ ชุมนานนท์”พระเอกละครเรื่องขุนศึก ทางช่อง 3 ในข้อหาออกเช็คเพื่อชำระหนี้ที่มีอยู่จริงและบังคับได้ตามกฎหมาย โดยเจตนาที่จะไม่ให้มีการใช้เงินตามเช็คนั้น ขณะนั่งอยู่ในบ้านพักเลขที่ 39/18 หมู่บ้านนภัสสร ซอยชัยพฤกษ์ 2 หมู่ 4 ต.ห้วยใหญ่ อ.บางละมุง จ.ชลบุรี
น.ส.ทอปัด สุภิชัยธนากุล อายุ 44 ปี ผู้เสียหาย กล่าวว่า เมื่อประมาณต้นเดือนเมษายน นางบุญญาพร ได้ยืมเงินตนไปทำธุรกิจจำนวน 1.5 ล้าน และต่อมาวันที่ 14 เม.ย.55 นางบุญญาพร ได้ชำระหนี้เป็นเช็คเงินสด แต่เมื่อนำเช็คไปขึ้นเงินปรากฏว่าเจ้าหน้าที่ธนาคารปฏิเสธที่จะจ่ายเงิน เพราะลายเซ็นไม่เหมือนเจ้าของบัญชี จึงเดินทางเข้าแจ้งความกับพนักงานสอบสวน สภ.บางละมุง สาขาย่อยหนองปรือ ไว้เป็นหลักฐาน
ด้านนางบุญญาพร ให้การว่า ก่อนหน้านี้ได้ร่วมทำธุรกิจกับ น.ส.ทอปัด และได้รับเงินจาก น.ส.ทอปัด มาจำนวน 1.5 ล้านบาท จากนั้นตนจึงนำไปปล่อยกู้ในอัตราร้อยละ 60 บาทต่อเดือน และคืนเฉพาะดอกเบี้ยไปให้แล้วกว่า 2 ล้านบาท แต่ภายหลังลูกหนี้ที่ปล่อยให้กู้หนีไปหมด จึงทำให้ไม่มีเงินต้นคืนให้ ซึ่งนอกจากจะยืมเงิน น.ส.ทอปัดแล้ว ยังได้ยืมเงินนายหม่องและเพื่อนอีกคนหนึ่ง มาลงทุนปล่อยกู้ด้วยเช่นกัน 
นางบุญมาพร กล่าวต่อว่า เรื่องนี้เป็นเรื่องที่ตนได้ทำขึ้นมาเอง ไม่อยากให้ไปกล่าวพาดพิงถึงลูกชาย เพราะอั้มไม่รู้เรื่องด้วย และเกรงว่าลูกจะเสียชื่อเสียง ตอนนี้อั้มยังไม่ทราบเรื่อง และหากหาเงินมาประกันตัวไม่ได้ ก็คงต้องโทรศัพท์ไปขอความช่วยเหลือจากลูกชาย