วานนี้ (27 ธ.ค.) เมื่อเวลาประมาณ 16.00 น. เจ้าหน้าที่ตำรวจ สภ.กระทุ่มแบน จ.สมุทรสาคร ได้รับแจ้งเหตุมีผู้ถูกไฟเผาร่าง ได้รับบาดเจ็บสาหัส บริเวณศาลารอรถประจำทาง ริมถนนเศรษฐกิจ หมู่ 3 ต.คลองมะเดื่อ อ.กระทุ่มแบน
ตรวจสอบที่เกิดเหตุพบ นายณขจร กิจฤกษ์ไทย อายุ 18 ปี ผู้เคราะห์ร้าย มีบาดแผลถูกไฟลวกพุพองตามผิวหนังตั้งแต่ศีรษะจนถึงลำตัว และหลุดลอกออกมาเป็นแผ่น ๆ โดยมีพลเมืองดีบริเวณนั้นเข้าช่วยเหลือไว้ได้ทัน และยังพบรถจักรยานยนต์ ฮอนด้า สกู๊ปปี้ไอ สีแดง ล้มคว่ำอยู่ รวมถึงพบขวดน้ำพลาสติกที่คนร้ายใส่น้ำมันมาก่อเหตุ มีรอยถูกไฟไหม้ตกอยู่ด้วย จึงได้เก็บรวบรวมไว้เป็นหลักฐาน
ทั้งนี้ นายณขจร ที่ยังมีสติลุกขึ้นเดินและให้ปากคำได้ ได้เล่าว่า ก่อนเกิดเหตุมีผู้หญิงชื่อจอย บ้านอยู่แถวสะแกงาม โทรศัพท์เรียกให้เขาออกมาพบ เมื่อมาถึงก็ได้นั่งพูดคุยกันสักพัก แล้วก็มีผู้ชายคนหนึ่งชื่อกัส โผล่ออกมาจากดงหญ้าข้างทางเข้ามาล็อกคอเขาไว้ ก่อนใช้น้ำมันในขวดพลาสติกราดลงที่ศีรษะของเขาแล้วจุดไฟเผาทันที จากนั้นทั้ง 2 คน ก็ได้หลบหนีไป
ด้านเจ้าหน้าที่ตำรวจ ได้นำโทรศัพท์ของนายณขจร กิจฤกษ์ไทย ไปตรวจสอบเบอร์ที่โทรเข้ามาล่าสุด เพื่อเร่งติดตามตัวผู้ก่อเหตุมาดำเนินคดีตามกฎหมาย เพราะการกระทำดังกล่าวเข้าข่ายลักษณะวางแผนลวงมาฆ่า ส่วนสาเหตุนั้นต้องรอการสอบสวนผู้บาดเจ็บต่อไป เบื้องต้นคาดว่าอาจมาจากเรื่องชู้สาว หรือคู่อริให้นางนกต่อลวงมาล้างแค้น