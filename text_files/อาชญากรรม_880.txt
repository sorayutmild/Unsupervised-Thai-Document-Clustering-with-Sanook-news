ความคืบหน้ากรณีระเบิดลาดปลาเค้า 72 ตายแล้ว 7 คน บาดเจ็บ 19 คน เหลือผู้บาดเจ็บนอนใน 3 รพ. รวม 6 คน
ความคืบหน้าผู้บาดเจ็บเหตุระเบิดร้านขายของเก่า ที่ปากซอยลาดปลาเค้า 72 แยก 14 ล่าสุด ศูนย์เอราวัณ กทม. รายงานมีผู้บาดเจ็บจากเหตุการณ์ 19 คน เสียชีวิต 7 คน โดยเป็นผู้เสียชีวิตในที่เกิดเหตุ 6 คน สำหรับผู้บาดเจ็บกระจายรักษาตัวที่ รพ.ภูมิพล 4 คน, รพ.นพรัตน์ราชธานี 8 คน, รพ.เมโย 8 คน ในจำนวนนี้เสียชีวิต 1 คน ทราบชื่อ นายธีรวัฒน์ เสาพันธ์รส อายุ 19 ปี ขณะนำส่ง รพ.
ที่ รพ.เมโย นพ.ภาวิต ปุญญฤทธิ์ ผอ.รพ.เมโย กล่าวว่า ผู้บาดเจ็บที่เข้ารับการรักษาใน รพ. มี 8 คนด้วยกัน แต่มีผู้บาดเจ็บเล็กน้อย จึงเดินทางกลับบ้านแล้ว 4 คน เหลือที่ต้องดูอาการ 3 คน เนื่องจากเกรงมีการบอบช้ำภายใน และยังมีสะเก็ดระเบิดตามร่างกาย ว่าจำเป็นต้องมีการผ่าตัดหรือไม่ ส่วนผู้เสียชีวิตนั้น คือนายธีรวัฒน์ เสาพันธ์รส อายุ 19 ปี เสียชีวิตก่อนถึง รพ. เตรียมส่ง รพ.ไปชันสูตรที่นิติเวช รพ.ตำรวจ ส่วนผู้บาดเจ็บที่มารักษาส่วนใหญ่ เป็นผู้ที่อยู่ใกล้เคียงกับจุดเกิดเหตุ ทั้งที่ทำงานโรงงาน และกลุ่มรถซาเล้ง ที่มาเตรียมรับซื้อของเก่า
นางหวานใจ คำหล่า ผู้บาดเจ็บจากเหตุระเบิด เล่าว่า ขณะเกิดเหตุตนกำลังทำงานที่บริษัท ซีเอสเอส ซึ่งเป็นบริษัทส่งออกของกิ๊ฟชอป มีเพื่อนคนงานหลายคนกำลังแพ็คของ เกิดเหตุได้ยินเสียง และกระจกแตก ยังนึกว่าเป็นลมพายุ หันมามีเพื่อน และตนเองก็บาดเจ็บมีเลือดไหลตามบาดแผล เนื่องจากรั้วเหล็กกระแทกกระจก เศษกระจกบาด ทั้งนี้ เนื่องจากโรงงาน อยู่ติดกับร้านรับซื้อของเก่ามีเพียงรั้วเหล็กกั้นเท่านั้น
ส่วนที่ รพ.ภูมิพล นาวาอากาศเอก นพ.เฉลิมพร บุญสิริ ผู้อำนวยการกองตรวจโรคผู้ป่วยนอก รับผิดชอบห้องอุบัติเหตุและฉุกเฉิน กล่าวว่า มีผู้บาดเจ็บรับการรักษา 4 คน กลับบ้านแล้ว 1 คน ส่วนที่เหลือมีอาการปานกลาง 2 คน มีบาดแผลที่แขนกระดูกแขนหัก และมีบาดแผลถลอก ส่วนอีก 1 ราย ต้องดูอาการอย่างใกล้ชิดที่ห้องฉุกเฉิน เนื่องจากได้รับบาดเจ็บจากไอร้อนของระเบิด ทำให้มีบาดแผลที่ใบหน้า และส่งผลต่อระบบทางเดินหายใจ มีการอักเสบ ต้องติดตามอาการอย่างใกล้ชิด
ส่วนที่ รพ.นพรัตนราชธานี มีผู้บาดเจ็บ มารักษาตัวที่ รพ.8 คน จากการติดตามสอบถามพบว่า อาการไม่สาหัส และทั้งหมดเดินทางกลับบ้านแล้ว
ขณะทึ่ เจ้าหน้าที่อีโอดีได้เข้าตรวจสอบพื้นที่ พบว่าวัตถุระเบิดนั้นเป็นระเบิดชนิดอากาศ หนักประมาณ 500 ปอนด์ รัศมีทำลายล้างกว่า 500 เมตร ซึ่งใช้ในสมัยสงครามโลกครั้งที่ 2 