ตำรวจ สภ.แม่โจ้ อ.สันทราย จ.เชียงใหม่ พร้อมด้วยเจ้าหน้าที่พิสูจน์หลักฐานและแพทย์โรงพยาบาลสันทราย เข้าตรวจสอบภายในห้องพักเลขที่ 102 ย่านหน้ามหาวิทยาลัยแม่โจ้ หลังได้รับแจ้งมีหญิงสาวถูกฆาตกรรมเสียชีวิตในห้องพักดังกล่าว
ภายในห้องพบร่าง น.ส.วิลาสินี อายุ 26 ปี สวมเสื้อแขนสั้น กางเกงขาสั้น นอนหงายเสียชีวิตที่ปลายเตียง ขาทั้งสองข้างพาดลงมากับพื้น ลักษณะคล้ายนั่งที่ปลายเตียงก่อนล้มลงไปนอนเสียชีวิต มีผ้าห่มคลุมร่างอยู่ พลิกศพเบื้องต้นพบแผลถูกแทงด้วยมีดเข้าที่กลางหลังรวม 5 แผล ในห้องที่เกิดเหตุพบมีดปลอกผลไม้ยาวประมาณ 7 นิ้ว เปื้อนคราบเลือดตกอยู่ เจ้าหน้าที่จึงเก็บไว้เป็นหลักฐาน

เหตุฆาตกรรมครั้งนี้มีพยานสำคัญคือ นายกรัณญู อายุ 26 ปี เพื่อนของผู้ตายซึ่งอยู่ในห้องขณะเกิดเหตุ โดยนายกรัณญู เล่าเหตุการณ์ว่า ก่อนเกิดเหตุเวลา 12.44 น. นายจักรพงศ์ อายุ 24 ปี แฟนหนุ่มของ น.ส.วิลาสินี เข้ามาหาที่ห้อง หลังจากเข้ามาที่ห้องได้มีปากเสียงทะเลาะกับ น.ส.วิลาสินี ตนจึงเดินไปอยู่ด้านหลังห้องซึ่งมีประตูกั้นไว้ เพื่อให้ทั้งคู่ได้ปรับความเข้าใจกัน โดยได้ยินเสียงนายจักรพงศ์พยายามคาดคั้นกับ น.ส.วิลาสินี ว่าคุยกับผู้ชายคนอื่นอยู่หรือไม่ แต่หลังจากที่ทั้งสองคุยกันได้ไม่ถึง 5 นาที ได้ยินเสียง น.ส.วิลาสินี ร้องเสียงดังจึงวิ่งออกมาดู พบว่านั่งปลายเตียงหน้าซีด มีเลือดออกจากแผ่นหลัง ตนจึงรีบวิ่งหนีออกมานอกห้อง เพราะกลัวถูกทำร้าย หลังจากนั้นไม่ถึง 1 นาที นายจักรพงศ์ก็เดินออกจากห้อง หลบหนีไป
นายกรัญญู พยานที่อยู่ในเหตุการณ์
ขณะที่ชุดสืบสวนตรวจสอบภาพจากกล้องวงจรปิด ได้หลักฐานภาพชัดเจนสอดคล้องกับคำให้การ เริ่มตั้งแต่นายจักรพงศ์ที่สวมกางเกงขาสั้น เสื้อแจ็คเก็ตสีดำ เดินเข้าไปในหอพัก โดยมีลักษณะคล้ายบาดเจ็บที่ท้องด้านซ้าย ก่อนเดินเข้าไปเคาะประตูห้องเข้าไปในห้อง และ หลบหนีออกจากห้องหลังก่อเหตุ ขี่รถจักรยานยนต์ที่จอดไว้ด้านหน้าหอพักหลบหนีออกไป
จากการสอบสวนทราบว่า น.ส.วิลาสินี เป็นอดีตพนักงานมูลนิธิโครงการหลวง ก่อนหน้านี้เคยมีแฟนและมีลูกด้วยกัน 2 คน หลังจากนั้นได้เลิกรากับแฟนเก่าและมาคบกับนายจักรพงศ์ได้ประมาณ 8 เดือน 2 เดือนก่อนหน้านี้ทั้งคู่มีปากเสียงทะเลาะกันโดยมีสาเหตุมาจากความหึงหวง โดยนาย จักรพงศ์มีพฤติกรรมชอบใช้ความรุนแรง ทำให้ น.ส.วิลาสินี ขอเลิกราและต้องหลบหนีไปอยู่ที่อื่น เพราะกลัวถูกทำร้าย ล่าสุดได้ไปอาศัยที่หอพักที่เกิดซึ่งเป็นห้องพักของลูกพี่ลูกน้องที่เช่าไว้ตั้งแต่วันที่ 13 เม.ย. ที่ผ่านมา โดยมีนายกรัณญู เพื่อนสาวประเภทสองมาอยู่เป็นเพื่อน ล่าสุดสองสามวันก่อนนายจักรพงศ์ตามมาเจอและมาขอคืนดีจนมีเรื่องทะเลาะกันครั้งหนึ่งแล้ว แต่ครั้งนั้นเจ้าของหอแจ้งตำรวจมาระงับเหตุ ก่อนที่ในวันนี้นายจักรพงศ์จะย้อนกลับมาอีกครั้งจนเกิดเหตุสลดใจขึ้นในที่สุด
เหตุการณ์ครั้งนี้สร้างความเสียใจให้กับครอบครัวของ น.ส.วิลาสินี รวมทั้งอดีตสามีที่ทำงานเป็นเจ้าหน้าที่หน่วยกู้ชีพและต้องมาทำงานตรวจสอบศพอดีตคนเคยรักของตนเอง ขณะที่ตำรวจจัดชุดออกไล่ล่าคนร้าย คาดจับกุมตัวได้เร็วๆ นี้
อดีตสามีของผู้เสียชีวิตร่ำไห้เมื่อต้องมาเก็บศพคนที่เคยรักกัน
ความคืบหน้าเหตุฆาตกรรมที่ จ.เชียงใหม่ หลังเกิดเหตุชุดสืบสวนทราบว่านายจักรพงศ์ หรือ กิมมี่ ผู้ก่อเหตุ ขี่จักรยานยนต์หลบหนีไปในเขตพื้นที่ อ.สันป่าตอง จ.เชียงใหม่ ตำรวจจึงให้ญาติช่วยเกลี้ยกล่อม ล่าสุด นายจักรพงศ์ยอมมอบตัวที่ สภ.สันป่าตอง ขณะที่ตำวจแจ้งข้อหาฆ่าคนตายโดยเจตนาและอยู่ระหว่างสอบสวน ก่อนจะนำตัวทำแผนประกอบคำรับสารภาพต่อไป 
>> พ่อสุดเศร้า รับศพลูกสาวเหยื่อแฟนหนุ่มหึงโหดแทง 5 แผลดับคาที่