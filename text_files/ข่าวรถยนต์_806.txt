     เจ้าของรถสปอร์ตโรดสเตอร์ Mazda MX-5 รุ่นใหม่ล่าสุดรายหนึ่ง เกิดประสบอุบัติเหตุถูกชนท้ายหลังจากถอยจากโชว์รูมเพียงไม่กี่นาที มาสด้าใจป้ำเปลี่ยนรถใหม่ให้ฟรีโดยไม่มีเงื่อนไข

     เหตุการณ์ดังกล่าวเกิดขึ้นที่ประเทศสหรัฐอเมริกา หลังชายเจ้าของรถได้โพสข้อความลงในเว็บบอร์ดของกลุ่มผู้ใช้ Mazda Miata (หรือ MX-5 ในบ้านเรา) ถึงอุบัติเหตุที่เกิดขึ้นว่า "เมื่อเวลา 4 โมงเย็น จู่ๆก็มีเสียง โครม! โครม! หลังจากนั้น [MX-5] LE คันงามของเราก็ไม่งามอีกต่อไป" ซึ่งขณะเกิดเหตุเขากำลังเดินทางกลับบ้านกับภรรยาหลังจากขับออกจากโชว์รูมได้เพียงไม่กี่นาที
     อุบัติเหตุดังกล่าวเกิดขึ้นจากรถกระบะขนาดฟูลไซส์ 'Ford F-150' พุ่งเข้าชนท้ายรถ MX-5 คันดังกล่าว ก่อนที่รถของเขาจะพุ่งชนรถที่อยู่ข้างหน้าอีกต่อหนึ่ง ส่งผลให้ตัวรถได้รับความเสียหายทั้งด้านหน้าและหลัง
 

     แต่เหตุการณ์ที่ทำให้เจ้าของรถคันนี้ต้องประทับใจไปชั่วชีวิต หลังจากได้รับโทรศัพท์จากสำนักงานใหญ่ของมาสด้าอเมริกาเหนือ ซึ่งระบุว่าเขาจะได้รับรถคันใหม่แทนคันที่ถูกชนโดยไม่เสียค่าใช้จ่าย ทั้งที่เขาเองก็ไม่ได้เรียกร้องขอเปลี่ยนรถเลยด้วยซ้ำ
     ซึ่งรถ Mazda MX-5 รุ่น LE เกียร์ธรรมดาคันใหม่ จะถูกส่งไปยังหน้าประตูบ้านของชายคนดังกล่าวในช่วงกลางเดือนสิงหาคมนี้

 