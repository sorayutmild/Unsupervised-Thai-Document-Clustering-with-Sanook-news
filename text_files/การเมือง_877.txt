นักวิชาการเกาหลีใต้ ยกกรณี "พัก กึนฮเย" แนะลูกหนัง ขอโทษปมครอบครัวหนุนเผด็จการ #SITALA ย้ำไอดอลอยู่ได้ด้วยแฟนคลับ
ทีมข่าว Sanook News สัมภาษณ์พิเศษ ผู้ช่วยศาสตราจารย์ ดร.ลี คีวุง (Keewoong Lee) นักวิชาการด้าน Pop Culture มหาวิทยาลัยยอนเซ ประเทศเกาหลีใต้ หลังเกิดกระแส #SITALA #แบนลูกหนัง ลูกสาวของอดีตนักแสดงและแกนนำ กปปส. ตั้ว ศรัณยู และ เปิ้ล หัทยา วงษ์กระจ่าง ที่เปิดตัวเป็นสมาชิกวง H1-KEY ค่าย Grandline Group ประเทศเกาหลีใต้ เมื่อสัปดาห์ที่ผ่านมา
ดร.ลี กล่าวว่า ปรากฎการณ์นี้น่าสนใจกว่าการพิพากษาหรือเลือกข้างของคนในสังคม แต่มันคือวัฒนธรรมการคว่ำบาตร (Cancel Culture) หรือการวิจารณ์คนดัง (Celebrity Bashing) บนโลกออนไลน์ ซึ่งเป็นพื้นที่ที่เต็มไปด้วยอารมณ์ ความปรารถนา และผลกระทบต่อความรู้สึก ยิ่งภายใต้เงื่อนไขของสื่อดิจิทัล มันยิ่งส่งเสริมให้เกิดสัญชาตญาณการทำลายล้าง โดยเฉพาะแรงผลักดันทางการเมืองที่ใช้ความขัดแย้งและการเป็นศัตรูมาเป็นเชื้อเพลิง กรณีที่ไอดอลตกอยู่ในข้อโต้เถียงทางการเมือง แคมเปญคว่ำบาตรศิลปินจะไม่มีทางจบลงง่ายๆ และตัวศิลปินเองก็หลีกเลี่ยงมันไม่ได้ เช่น กรณีของ Tzuyu วง Twice ที่ถือธงไต้หวันผ่านรายการทีวีเกาหลีใต้ หรือ กรณีที่ MR หัวหน้าวง BTS กล่าวถึงประวัติศาสตร์ของสงครามเกาหลีผ่านมุมมองของเกาหลีใต้กับสหรัฐฯ เป็นต้น

ดร.ลี คีวุง
สำหรับวงการเค-ป็อป ไม่มีกฎตายตัวว่าคนที่จะเป็นไอดอลต้องเป็นใคร แต่สิ่งสำคัญคือเค-ป็อปอยู่ได้ด้วยการสนับสนุนจากแฟนคลับ ดังนั้นหากแฟนคลับไม่รักคุณ คุณก็ทำงานเป็นไอดอลไม่ได้ ดังนั้นหากพิจารณาจากข้อเท็จจริงนี้ กรณีของลูกหนัง ศีตลา จึงยากที่จะทำงานเป็นไอดอล ตราบใดที่ยังมีกระแสต่อต้านจากแฟนคลับ ย้ำว่าเรื่องนี้ขึ้นอยู่กับทัศนคติของแฟนคลับจริงๆ หรือหากเธอออกมาขอโทษด้วยความจริงใจ หรือพิสูจน์ได้ว่าเธอไม่มีเจตนาที่จะสนับสนุนการรัฐประหาร อาจจะเป็นโอกาสที่จะเปลี่ยนใจแฟนคลับให้กลับมายอมรับเธอได้ แต่หากค่ายเพลงยืนกรานที่จะเดบิ้วต์เธอโดยไม่สนใจกระแสดราม่าก็อาจจะมีแฟนเพลงประเทศอื่นๆ ที่ไม่ใช่คนไทยให้การยอมรับ แต่โอกาสก็มีน้อย ซึ่งก็ขึ้นอยู่ว่าเธอจะดึงดูดความสนใจจากแฟนเพลงได้มากแค่ไหน
กรณีที่มีคนเปรียบเทียบว่า ประเทศเกาหลีใต้อาจจะไม่สนใจเรื่องเผด็จการแล้วเพราะไม่มีการรัฐประหารหรือรัฐบาลเผด็จการมานาน อีกทั้ง พัก กึน-ฮเย ประธานาธิบดีคนก่อนหน้านี้ ก็เป็นลูกสาวของผู้นำเผด็จการ พัก จ็อง-ฮี
ดร.ลี กล่าวว่า ที่ พัก กึน-ฮเย ชนะการเลือกตั้งประธานาธิบดีเมื่อปี 2555 ไม่ใช่เพราะพ่อของเธอ แต่เป็นเพราะเธอเป็นนักการเมืองที่มีประสบการณ์ ที่เคยลงสมัครประธานาธิบดีมาก่อนหน้านี้แล้ว เมื่อปี 2551 และแพ้การเลือกตั้ง
"(พัก กึนฮเย) เธอกล่าวขอโทษต่อประชาชนในสิ่งที่พ่อเธอทำไว้หลายครั้งก่อนที่จะมาเป็นประธานาธิบดี เช่นเดียวกัน ศีตลาและค่ายก็ต้องพยายามเพื่อเปลี่ยนใจแฟนเพลงจนยอมรับเธอให้ได้ แต่ถ้าล้มเหลว เธอก็จะหมดอนาคตในวงการเค-ป็อป โดยเฉพาะเมื่อต้องรับงานหรือขยายฐานแฟนในตลาดประเทศไทย" ดร.ลี กล่าว
ผู้เขียน - อรรถชัย หาดอ้าน
 