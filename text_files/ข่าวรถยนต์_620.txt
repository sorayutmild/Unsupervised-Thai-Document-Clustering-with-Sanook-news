     การดูแลรักษาความสะอาดรถยนต์ด้วยตนเอง ถือเป็นเรื่องที่ดีมากๆ เพราะคุณสามารถรู้ได้ทันทีเลยว่า ภายนอก และภายใน มีตรงจุดไหนบ้างที่เป็นรอย หรือเสียหาย ฯลฯ เพื่อที่คุณจะได้รู้เท่าทัน และทำการขจัดสิ่งเหล่านั้นก่อนที่มันจะติดลึก และฝังแน่น
     ซึ่งถึงแม้อุปกรณ์ทำความสะอาดรถยนต์จะหาซื้อได้ทั่วไป วางขายกันเกลื่อนตลาด แต่บางอย่างคุณเองก็สามารถทำขึ้นมาใช้เองได้ อย่างเช่น น้ำยาเช็ดยางรถยนต์ ที่ลงทุนไม่กี่บาท แต่เก็บไว้ใช้งานได้ยาวๆ     สำหรับการทำน้ำยาเช็ดยางรถยนต์ขึ้นมาใช้เอง มีอุปกรณ์ที่ต้องเตรียม และวิธีทำ ดังนี้
อุปกรณ์สำหรับทำน้ำยาเช็ดยางรถยนต์
     1. น้ำอัดลม 1 ขวด (ใช้เฉพาะสีดำเท่านั้น)     2. น้ำยาล้างจาน 1 ขวด (ยี่ห้อใดก็ได้)     3. น้ำยาปรับผ้านุ่ม 1 ขวด (ยี่ห้อใดก็ได้)
วิธีการทำน้ำยาเช็ดยางรถยนต์
     1. นำน้ำอัดลมมาเทออกครึ่งขวด     2. ใส่น้ำยาปรับผ้านุ่มลงไปในขวดน้ำอัดลม ให้ถึงแค่คอขวดพอ จากนั้นปิดฝาให้แน่นแล้วเขย่าผสมให้เข้ากัน (ควรเขย่าขวดก่อนผสม ไม่เช่นนั้นน้ำอัดลมอาจมีฟองพุ่งออกมาได้)     3. เปิดฝาขวดอีกครั้งแล้วใส่น้ำยาล้างจานลงไปให้เต็มขวด ปิดฝา และเขย่าผสมให้เข้ากันอีกครั้งหนึ่ง    เพียงเท่านี้คุณก็จะได้น้ำยาเช็ดยางรถยนต์มาใช้งานแล้ว ซึ่งขวดน้ำอัดลมที่เราแนะนำให้ซื้อมาทำคือขวดที่มีราคา 10 บาท หรือ 15 บาทก็พอ เพราะขวดนึงสามารถใช้งานได้นานอยู่ แต่ถ้าคิดว่าปริมาณมันน้อย หรือจะนำไปใช้กับรถหลายคัน จะใช้ขวดลิตรก็ได้ เพียงแค่เพิ่มปริมาณสัดส่วนให้เท่าๆ กันก็พอ และรับประกันได้ว่าสูตรนี้ มดไม่ไต่ขึ้นยาง หรือรถของคุณแน่นอนครับ
 
