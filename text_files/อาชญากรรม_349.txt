รวบลูกจ้างสาวสำนักงานจังหวัดประจวบคีรีขันธ์ ยักยอกเงินหลวง 33 ล้าน นำไปเล่นพนันออนไลน์ ผู้ว่าฯ ยังงง เป็นแค่ลูกจ้างทำไมเข้าถึงระบบบัญชีได้
(22 มิ.ย.) ศาลจังหวัดประจวบคีรีขันธ์ ได้ออกหมายจับและแจ้งให้เจ้าหน้าที่จับกุมตัว นางสาวขนิษฐา วัย 28 ปี พนักงานวิชาการการเงินและบัญชีสำนักงานจังหวัด และเป็นบุตรสาวของอดีตกำนัน ต.คลองวาฬ จ.ประจวบคีรีขันธ์ ข้อหายักยอกทรัพย์ ปลอมเอกสารราชการ และใช้เอกสารปลอม
เบื้องต้น นางสาวขนิษฐา ให้การรับสารภาพว่า ยักยอกเงินหน่วยงานไป 33 ล้านบาทจริง โดยใช้วิธีปลอมลายมือชื่อผู้มีอำนาจสั่งจ่าย และนำเงินที่ได้บางส่วนไปเล่นพนันออนไลน์
ขณะที่ นายพัลลภ สิงหเสนี ผู้ว่าราชการจังหวัดประจวบคีรีขันธ์ กล่าวถึงเรื่องนี้ว่า ตอนนี้ได้ตั้งกรรมการสอบข้อเท็จจริง เพื่อให้หัวหน้าหน่วยงานดังกล่าวชี้แจง หลังจากพบว่า นางสาวขนิษฐา ยักยอกเงินไปตั้งแต่เดือน มิ.ย. 2562 พร้อมเปิดเผยว่ามาจับได้ตอนตรวจสอบพบว่า มีการโอนเงินงบประมาณแก้ปัญหาภัยแล้ง เงินตกค้างในบัญชีที่ใช้ทำสัญญาประกันงาน กับผู้รับเหมาเข้าบัญชีญาติ
ผู้ว่าฯ ประจวบคีรีขันธ์ เปิดเผยต่อว่า สิ่งที่ตนข้องใจคือ นางสาวขนิษฐา เป็นพนักงานอัตราจ้าง ต่อสัญญาการทำงานครั้งละ 2 ปี แต่ทำไมสามารถเข้าถึงระบบบัญชีการเงินของหน่วยงาน และมีการโอนเงินเข้าบัญชีญาติอย่างต่อเนื่องได้
เบื้องต้น พนักงานสอบสวนจะคัดค้านการประกันตัว เนื่องจากทำหน่วยราชการได้รับความเสียหายจากวงเงินจำนวนมาก