     Honda Civic 2019 ไมเนอร์เชนจ์ใหม่ ถูกเปิดตัวในงาน Motor Expo 2018 ที่ผ่านมา เราลองไปชมภาพคันจริงทั้งภายนอกและภายในของรุ่น 1.8 EL กันว่าสวยงามขนาดไหน

     Honda Civic รุ่น 1.8 EL ถือเป็นรุ่นย่อยที่มียอดจำหน่ายสูงที่สุด โดยในโฉมไมเนอร์เชนจ์ยังเป็นรุ่นที่มีการเปลี่ยนแปลงไปจากเดิมมากที่สุดทั้งด้านดีไซน์และอ็อปชั่น ได้แก่ กันชนหน้าดีไซน์ใหม่, กรอบไฟตัดหมอกโครเมียม, กันชนท้ายตกแต่งด้วยโครเมียม และล้ออัลลอยดีไซน์ใหม่ขนาด 16 นิ้ว สีเทาดำ

     ด้านอ็อปชั่นของรุ่น 1.8 EL มีการเพิ่มระบบความปลอดภัย Honda LaneWatch ที่สามารถแสดงมุมอับสายตาด้านข้างได้, เครื่องเสียงหน้าจอสัมผัส Advanced Touch ขนาด 7 นิ้วแบบใหม่ ที่เพิ่มปุ่มช็อคคัตและปุ่มปรับระดับเสียง, เบาะนั่งหุ้มวัสดุหนังปรับไฟฟ้า 8 ทิศทางฝั่งผู้ขับ, ไฟหน้าโปรเจคเตอร์ฮาโลเจน พร้อมระบบเปิด-ปิดอัตโนมัติ, กระจกมองข้างปรับและพับเก็บอัตโนมัติ, กุญแจ Honda Smart Key พร้อมฟังก์ชั่นรีโมทสตาร์ท เป็นต้น

     Honda Civic รุ่น 1.8 EL ติดตั้งเครื่องยนต์เบนซิน 4 สูบ i-VTEC ความจุ 1.8 ลิตร ให้กำลังสูงสุด 141 แรงม้า (PS) ที่ 6,500 รอบต่อนาที แรงบิดสูงสุด 174 นิวตัน-เมตร ที่ 4,300 รอบต่อนาที ส่งกำลังด้วยเกียร์อัตโนมัติ CVT เช่นเดิม
     ทั้งนี้ ราคาจำหน่าย Honda Civic 2019 รุ่น 1.8 EL อยู่ที่ 964,000 บาท (เพิ่มขึ้น 5,000 บาท)
 