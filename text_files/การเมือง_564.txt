(8 ม.ค.) ผู้สื่อข่าวรายงานว่า ภายหลังจากศึกวิวาทะระหว่าง หนุ่มชูป้าย Respect My Vote หรือผู้ใช้เฟซบุ๊ก Ake Auttagorn กับ นางวรกร จาติกวณิช ภรรยาของกรณ์ จาติกวณิช จนกระหึ่มไปทั่วโลกออนไลน์ ล่าสุดเริ่มมีผู้คนขุดคุ้ยตามหาประวัติหรือข้อมูลเกี่ยวกับ ชายหนุ่มที่ชูป้ายใส่ นายอภิสิทธิ์ เวชชาชีวะ และมีภาพคนหน้าคล้าย ที่ถ่ายรูปภาพกับอดีตนายกฯ
ตามรายงานระบุว่า โลกโซเชียลเน็ตเวิร์กกำลังวิพากษ์วิจารณ์และแชร์ส่งต่อ ภาพคนหน้าคล้ายหนุ่มชูป้าย Respect My Vote สวมกอดกับ พ.ต.ท.ทักษิณ ชินวัตร อดีตนายกรัฐมนตรี โดยชายหนุ่มคนในภาพสวมใส่แว่นตาดำลักษณะคล้ายกัน จนกลายเป็นข้อสงสัยในโลกอินเตอร์เน็ต
ล่าสุด ผู้ใช้เฟซบุ๊กชื่อ Ake Auttagorn ได้ออกมายืนยันผ่านทางสถานีโทรทัศน์วอยซ์ทีวี ว่า บุคคลในภาพไม่ใช่ตนเอง เพราะไม่เคยพบเจอกับ พ.ต.ท.ทักษิณ ตัวเป็นๆ เลยสักครั้งเดียว พร้อมกับยังพูดทำนองล้อเล่นว่า อยากพบ พ.ต.ท.ทักษิณ เช่นกัน จะได้ไปรับเงินที่เขาหาว่าตนถูกจ้างมา เพราะขณะนี้ยังไม่ได้รับสักที
อย่างไรก็ตาม ผู้ใช้เฟซบุ๊กชื่อ Ake Auttagorn ได้โพสต์ข้อความในเวลาต่อมาว่า บุคคลในภาพที่กอดกับ พ.ต.ท.ทักษิณ น่าจะเป็น นายวรวุฒิ วิชัยดิษฐ์ รักษาการโฆษกกลุ่ม นปช.
"เอ่อ วรวุฒิ วิชัยดิษฐ์ กับผม ผมว่าผมเด็กกว่านะ แง่ง ๆๆๆๆๆ ไม่ยอม ๆ อยากจับแก้มแม้ว อยากทวงค่าตัวแม้ว แง่ง ๆ กิ๊ว ภาพปลอมๆ  เอาจริง ๆ อยากเจอแม้วนะ อยากหยิกแก้มย้อย ๆ นี่แหนะๆ"