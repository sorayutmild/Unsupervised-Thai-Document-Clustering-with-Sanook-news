เรื่องผี เรื่องลี้ลับ ความเชื่อเกี่ยวกับดวงวิญญาณหรือสิ่งที่มองไม่เห็น แม้ว่าหลายๆ เรื่องจะยังคงไม่มีบทพิสูจน์ที่สรุปอย่างแน่ชัด แต่เรื่องชวนขนลุกเหล่านี้ กลายเป็นส่วนหนึ่งในรูปแบบความเชื่อของคนไทยมาอย่างยาวนาน จนเป็นนิยามคำว่า "ไม่เชื่ออย่าลบหลู่" ที่ไม่ได้ละเว้นเอาไว้ให้ทุกคนต้องเชื่อ
โรงพยาบาลผีสิง จ.ระยอง
สังคมไทยได้อยู่คู่กับเรื่องเล่า เรื่องเขย่าขวัญ ที่มีการบอกต่อกล่าวขานกันมาอย่างยาวนาน จนบางเรื่องกลายเป็นความเชื่อระดับตำนานที่มีมาตั้งแต่สมัยก่อน ขณะที่ในสังคมปัจจุบัน แม้เทคโนโลยีทันสมัยจะเข้ามามีบทบาทเป็นอย่างมาก แต่ความเชื่อส่วนบุคคล เรื่องผีสางเทวดา กลับไม่ได้ลดลงไปเลย
เรื่องผีในปัจจุบันยังคงได้รับการพูดถึงและบอกเล่ากันอย่างต่อเนื่อง จากรุ่นสู่รุ่น แต่มีเพียงเรื่องผีไม่กี่เรื่องที่กลายเป็นเรื่องเล่าที่ถูกบันทึกและจดจำในความทรงจำของคน และนี่คือ 7 เรื่องเล่าเขย่าขวัญ เรื่องลี้ลับ..ชาตินี้คุณต้องเคยได้ยิน
7 เรื่องเล่าเขย่าขวัญ เรื่องลี้ลับ
ลิฟท์แดง ธรรมศาสตร์
เรื่องเล่าที่มีการกล่าวถึงอย่างต่อเนื่อง นับตั้งแต่ช่วงเหตุการณ์การชุมนุมประท้วงของกลุ่มนักศึกษา เมื่อปี พ.ศ. 2519 ข้อมูลที่อ้างว่า กลุ่มผู้ชุมนุมประท้วงบางส่วนได้วิ่งเข้าไปหลบซ่อนภายในมหาวิทยาลัย
ช่วงที่สถานการณ์ตึงเครียด เกิดเหตุสลายการชุมนุม ลิฟท์ที่อาคารแห่งหนึ่งมีกลุ่มผู้ชุมนุมเข้าใช้เป็นช่องทางหลบหนี แต่ถูกจับได้และเกิดเหตุกราดยิงผู้ชุมนุมเสียชีวิตอยู่ภายในลิฟท์หลายราย
ต่อมามีการทำความสะอาดพื้นที่ภายหลังจากเหตุความวุ่นวายสิ้นสุดลง ลิฟท์ตัวดังกล่าวถูกเปลี่ยนเป็นสีแดง จนได้รับฉายาว่า "ลิฟท์แดง" และมีเรียกเล่าขานต่อกันมาตลอดกว่า 30 ปี
บ้างก็อ้างว่า ลิฟท์ทำงานผิดปกติ อยู่ๆ ก็หยุดเปิดประตูออกในชั้นที่ไม่คน หรือแสดงสัญญาณเตือนว่าน้ำหนักเกิน ทั้งที่มีผู้โดยสารขึ้นลิฟท์เพียงแค่ 2 คน เป็นต้น
ลัดดาแลนด์
สถานที่ที่แห่งหนึ่งเคยกลับมาเป็นที่สนใจของผู้คนอีกครั้ง ครั้งที่ค่ายภาพยนตร์ชื่อดังนำชื่อมาดัดแปลงสร้างเป็นภาพยนตร์ทำเงิน "ลัดดาแลนด์"
มีตำนานจากคนในพื้นที่ จ.เชียงใหม่ บอกเล่ากันว่า ครั้งหนึ่งเคยเป็นสถานที่ท่องเที่ยวชื่อดัง เป็นแหล่งส่งเสริมวัฒนธรรมต่างๆ ของชาวล้านนา และสถานที่พักผ่อนหย่อนใจ กระทั่ง ลัดดาแลนด์ เสื่อมสภาพลงตามความนิยมของยุคสมัย
เพียงไม่กี่ปี ลัดดาแลนด์ ตกอยู่ในสภาพปล่อยทิ้งรกร้าง พื้นที่ขนาดใหญ่กลายเป็นแหล่งมั่วสุมและเหตุอาชญากรรม จนกลายเป็นเสียงร่ำลือไปกันว่า ลัดดาแลนด์ เป็นพื้นที่ที่มีเหตุฆาตกรรมยกครัวและดวงวิญญาณยังวนเวียนอยู่
หรืออ้างว่าเคยมีเหตุฆาตกรรมสาวพม่า กว่าจะพบศพในอีก 2 เดือนต่อมา เรื่องเล่าจากลัดดาแลนด์ยังคงไม่มีข้อพิสูจน์ แต่กลายเป็นสถานที่ที่น่าหวาดกลัวติดอันดับประเทศไปแล้ว
 7 เรื่องเล่าเขย่าขวัญ เรื่องลี้ลับ
คุกกองปราบ
เป็นเรื่องเล่าที่มีน้อยคนนักจะได้เข้าไปสัมผัสเอง แต่กลายเป็นเรื่องเล่าชวนขนลุกทุกครั้งที่กลายเป็นข่าวบนหน้าหนังสือพิมพ์ "ผีคุกกองปราบ" ที่มีคำร่ำลือของดวงวิญญาณ “ชายชุดแดง” ที่ห้องขังห้องสุดท้ายสุดทางเดินในกองปราบฯ
คุกกองปราบซึ่งไว้สำหรับกุมขังผู้ต้องหาคดียักยอกทรัพย์ หรือผู้กระทำผิด พ.ร.บ. มักมีข่าวปรากฏให้เห็นบ่อยๆ กรณีผู้ต้องหาฆ่าตัวตายภายในห้องขัง โดยมีการอ้างว่ามี ผีชายชุดแดง วนเวียนและโน้มน้าวให้ปลิดชีพตัวเอง
เสียงร่ำลือเรื่อง ผีคุกกองปราบ บ้างก็อ้างว่า มักจะเห็นชายสวมเสื้อสีแดงวนเวียนอยู่ในห้องขัง มักจะถูกกระตุกดึงขาเวลานอน หรือเกิดเสียงเคาะจานข้าว
ส่วนประเด็นข่าวที่ผู้ต้องหาผูกคอตายในห้องขังนั้น ก็ถูกโยงมาถึงเรื่องลี้ลับดังกล่าวด้วย แต่น่าแปลกที่เจ้าหน้าที่ตำรวจที่ดูแลห้องขังดังกล่าวไม่เคยพบเจอเหตุประหลาดใดๆ เลย ทั้งนี้ตำนาน ผีคุกกองปราบ น่าจะสิ้นสุดลง เมื่อสถานที่แห่งนี้ได้กลายเป็นอดีตไปเสียแล้ว
 โค้งร้อยศพ รัชดาภิเษก
หากได้ยินชื่อว่า "โค้งร้อยศพ" เชื่อว่า ถนนรัชดาภิเษก บริเวณศาลอาญา ต้องติดอันดับต้นๆ ของความอาถรรพ์อย่างแน่นอน
หากใครที่ต้องใช้ถนนเส้นนี้เพื่อสัญจร จะต้องสังเกตเห็นต้นโพธิ์ใหญ่อยู่เกาะกลางถนน ช่วงหน้าปากซอยเสือใหญ่อุทิศ ซึ่งเป็นจุดที่เกิดอุบัติเหตุอยู่บ่อยครั้ง จนเกิดเสียงร่ำลือต่างๆ รวมทั้งมีการสักการะบูชาสิ่งที่มองไม่ได้ มีรูปปั้นหรือเครื่องรางและขวดน้ำแดงวางเรียงรายเอาไว้ตามความเชื่อ
ส่วนโค้งถนนรัชดาภิเษกบริเวณนี้ มักมีอุบัติเหตุเกิดขึ้นอยู่เป็นประจำ บางเสียงก็อ้างว่าพบเห็นเงาดำ หรือ บางอย่างคล้ายคน วิ่งตัดหน้ารถ ทำให้เกิดการเบรกกะทันหันและทำให้รถเสียหลัก ที่ผ่านมามีผู้ได้รับบาดเจ็บและเสียชีวิตจำนวนมากจากอุบัติเหตุตรงจุดนี้
จนนำไปสู่เรื่องราวที่อ้างว่าเป็นกรณี "ตัวตายตัวแทน" แต่อย่างไรก็ตาม อุบัติเหตุป้องกันได้ด้วยความไม่ประมาท เพื่อจะไม่เป็นการตอกย้ำเรื่องอาถรรพ์ที่ใครๆ กล่าวขานกันที่โค้งแห่งนี้
โรงพยาบาลผีสิง จ.ระยอง
โรงพยาบาลผีสิง จ.ระยอง
หากว่ากันถึงเรื่องราวน่าขนลุกที่เกิดขึ้นที่โรงพยาบาลร้าง คงต้องเป็นเรื่องเล่าของ โรงพยาบาลผีสิง เมืองระยอง ที่ชาวบ้านเล่าขานกันมาอย่างต่อเนื่อง
เกิดเสียงลือเสียงเล่าอ้างต่างๆ จนกลายเป็นสถานที่ประลองความกล้าของนักท้าพิสูจน์เรื่องผี แม้ว่าเหตุอาถรรพ์จะยังเป็นปริศนา แต่บรรยากาศที่วังเวงและน่าเกรงขาม ทำให้โรงพยาบาลแห่งนี้ ถูกเชื่อว่ามีผีสิง จนต้องปิดกิจการ
โรงพยาบาลผีสิง เมืองระยอง ชาวบ้านต่างร่ำลือว่า ช่วงกลางคืนมักจะมีเสียงร้องโหยหวนอย่างน่าสะพรึง บางครั้งยังพบว่ารถเข็นหรือเตียงคนไข้เคลื่อนที่ไปมาเองได้ จนไม่มีใครกล้าสัญจรผ่านถนนเส้นดังกล่าว
แม้กระทั่งคนที่เข้าพิสูจน์หลายราย อ้างว่าเข้าไปในโรงพยาบาลแล้วรู้สึกคล้ายกันถูกตบศีรษะ ทั้งนี้ยังมีเรื่องเล่าอ้างว่า โรงพยาบาลแห่งนี้ปิดกิจการเพราะเจ้าที่แรง
ทั้งนี้ เรื่องเล่าโรงพยาบาลผีสิง เมืองระยอง อาจเป็นคำบอกเล่าบอกต่อๆ ของชาวบ้านในพื้นที่ เมื่อเห็นโรงพยาบาลถูกทิ้งร้าง ทั้งที่ความจริงโรงพยาบาลหยุดกิจการเพราะปัญหาขาดแคลนแพทย์
แต่กาลเวลาผ่านไป ความเจริญที่รุกล้ำเข้าพื้นที่ ทำให้โรงพยาบาลที่เคยอ้างว่ามีผีสิงแห่งนี้ ปัจจุบันได้ถูกปรับปรุงสร้างใหม่ กลายเป็นสถานพยาบาลที่ทันสมัย ทิ้งอาถรรพ์ต่างๆ ที่เคยร่ำลือให้กลายเป็นเพียงอดีต
สาวชุดดำ วัดเสมียนนารี
เรื่องเล่าเรื่องนี้โด่งดังมาจากรายการวิทยุยอดนิยม "The Shock" เรื่องราวเกี่ยวกับหญิงสาว 2 คน แต่งกายชุดสีดำ มักจะโบกรถ เพื่อเดินทางมายัง วัดเสมียนนารี
จุดเริ่มต้นจากเรื่องเล่าของแฟนรายการคนหนึ่ง นำไปสู่ประสบการณ์จริงที่เล่าขานกันมาของกลุ่มผู้ขับแท็กซี่ และการไขปริศนาของหญิงสาว 2 คน ว่าเป็นใคร มาจากไหน และเป็นดวงวิญญาณลี้ลับจริงหรือไม่
หญิงสาวชุดดำ 2 คน มักจะยืนโบกรถอยู่ย่านถนนรัชดาภิเษกในช่วงเวลากลางดึก โดยมีจุดเป้าหมายเดียวคือ "วัดเสมียนนารี" เมื่อทั้ง 2 ขึ้นโดยสารบนรถแล้ว ต่างคนต่างนั่งนิ่งและไม่พูดจากกันอย่างผิดปกติ
เมื่อรถที่ขับมาตามถนนวิภาวดีรังสิต กำลังเลี้ยวไปทางวัดเสมียนนารี ซึ่งเป็นจุดตัดทางรถไฟ พวกเธอทั้ง 2 คนก็จะหายตัวไป ก่อนจะไปปรากฏตัวอยู่ที่ร่างรถไฟ สภาพร่างขาดครึ่งท่อน
ซึ่งในเวลาต่อมามีข้อมูลและหลักฐานพบว่า หญิงสาวชุดดำ ทั้ง 2 คนนี้ อาจจะเป็น "ชุลี" กับ "สุลี" สองพี่น้องที่จะเดินทางมาร่วมงานศพญาติที่วัดเสมียนนารี แต่ประสบเหตุถูกรถไฟทับร่างเสียก่อนจะวัด เคยเป็นข่าวขึ้นหน้าหนังสือพิมพ์เมื่อในอดีต เรื่องเล่าของพวกเธอยังคงสร้างความหวาดผวาแก่ผู้ใช้รถใช้ถนนรัชดาภิเษกในยามค่ำคืน
โรงพยาบาลผีสิง จ.ระยอง
ผีช่องแอร์
ปิดท้ายด้วยเรื่องเล่าที่กลายเป็นตำนานกล่าวขานระดับประเทศ อาถรรพ์ลี้ลับที่เกิดขึ้นภายในห้องพักโรงแรมแห่งหนึ่ง เริ่มต้นจากเรื่องเล่าสู่กันฟังในรายการวิทยุยอดนิยม "The Shock" เผยแพร่ต่อสู่รายการโทรทัศน์ฟรีทีวีชื่อดัง และ ถูกนำเรื่องราวดัดแปลงสร้างเป็นภาพยนตร์ เมื่อปี 2547 โดยที่มีการร่ำลือว่าเรื่องเล่าดังกล่าวเป็นเหตุการณ์ที่เกิดขึ้นจริง
เรื่องราวที่เกิดขึ้นภายในห้องหมายเลข 409 ที่โรงแรมแห่งหนึ่งที่จังหวัดทางภาคใต้ กลุ่มนักดนตรีเดินสายแสดงโชว์ตัดสินใจเข้าพักห้องนี้ เนื่องจากไม่ทางเลือกมากนัก
ระหว่างที่สมาชิกทั้งหมดพักผ่อนอยู่ในห้อง ต่างสังเกตเห็นที่ช่องแอร์มีเศษผ้าสีขาวโผล่พ้นปลิวออกมาดูรกตา แต่เมื่อทุกคนพยายามดึงออกหรือไปส่องดูที่ช่องแอร์ กลับมีท่าทางประหลาดและเดินออกจากพักไปทีละคน ก่อนที่ทุกคนจะทราบว่าพวกเขาเห็นสิ่งเดียวกัน
ต่อมาเริ่มเหตุการณ์ประหลาด เมื่อกลุ่มนักดนตรีแต่ละคนเริ่มเสียชีวิตลงไล่เลี่ยกัน หลงเหลือเพียงสมาชิก 2 คนสุดท้ายที่ยังคงมีชีวิตอยู่และนำเรื่องนี้มาเล่า
ก่อนจะทราบว่าเหตุครั้งนี้เป็นความอาฆาตแค้นของวิญญาณสาวขายบริการ ที่ถูกฆาตกรรมหั่นศพอย่างโหดเหี้ยมจากแขกผู้ซื้อบริการ เบื้องต้นกู้ภัยตามหาส่วนศีรษะไม่พบ จนผ่านไปหลายวันจึงทราบว่าศีรษะถูกยัดซ่อนอำพรางอยู่ในช่องแอร์
และนี่คือ 7 เรื่องเล่าเขย่าขวัญ เรื่องลี้ลับ...ที่ชาตินี้คุณต้องเคยได้ยิน คงจะเด็ดโดนใจคนชอบเรื่องผีๆ กันไม่น้อย หากใครที่มีประสบการณ์ผีๆ แบบนี้ก็เอามาแชร์ให้เพื่อนๆ ชาวสนุก!ดูดวงคนอื่นได้รับรู้กันบ้างนะจ๊ะ.....