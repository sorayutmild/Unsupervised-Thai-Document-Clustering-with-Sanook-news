
มาแรงตามคาด! Nokia 6 ยอดลงทะเบียนจองเครื่องทะลุ 250,000 เครื่องแล้วใน 24 ชั่วโมง เตรียมเปิด Flash Sale ในจีน 19 มกราคมนี้
ในที่สุด Nokia ยักษ์ใหญ่วงการมือถือในอดีตก็กลับมาให้หายคิดถึงกันแล้ว ประเดิมด้วยสมาร์ทโฟนระดับกลางรุ่นแรก Nokia 6 ที่มาพร้อมระบบปฏิบัติการ Android 7.0 Nougat และ RAM 4 GB แม้จะไม่ใช่สมาร์ทโฟน high-end อย่างที่หลายคนหวังไว้แต่กระแสตอบรับถือว่าดีมากๆ ล่าสุดเปิดให้ลงทะเบียนจองเครื่องล่วงหน้าสำหรับ flash sale แล้วที่ประเทศจีน และยอดผู้ลงทะเบียนก็พุ่งทะลุ 250,000 คนไปแล้วเป็นที่เรียบร้อยในเวลาเพียงแค่ 24 ชั่วโมงเท่านั้น

เบื้องต้น Nokia 6 จะวางจำหน่ายแบบ exclusive เฉพาะบนร้านค้าออนไลน์ของจีน JD.com ในราคาประมาณ 8,900 บาท ซึ่งจะเริ่มวางจำหน่ายแบบ flash sale ในวันที่ 19 มกราคมนี้ ผู้ที่สนใจสามารถลงทะเบียนจองเครื่องล่วงหน้าได้ โดยเสียค่าลงทะเบียนล่วงหน้าประมาณ 300 บาท ซึ่งจะนำไปหักออกจากราคาเครื่องเมื่อซื้อใน flash sale อีกที
 ภาพ Nokia 6 สีเงินจาก TENAA
Nokia 6 เป็นสมาร์ทโฟนระดับกลางที่มีสเปกไม่ค่อยหวือหวาแต่ครบครันทุกการใช้งาน ด้วยหน้าจอ IPS LCD ขนาด 5.5 นิ้ว ความละเอียดระดับ Full HD ขับเคลื่อนด้วยชิปเซ็ต Qualcomm Snapdragon 430 แบบ 8 คอร์ พร้อมหน่วยประมวลผลกราฟิก Adreno 505 หน่วยความจำ RAM 4 GB และความจุภายใน 64 GB ส่วนด้านการถ่ายภาพก็มาพร้อมกับกล้องดิจิทัลด้านหลังความละเอียด 16 ล้านพิกเซลพร้อมระบบกันสั่น PDAF และกล้องดิจิทัลด้านหน้าความละเอียด 8 ล้านพิกเซล ซึ่งมีรูรับแสงกว้าง f/2.0 ทั้งคู่ ด้วยคุณสมบัติทั้งหมดนี้สามารถรองรับการใช้งานของผู้ใช้ทั่วไปได้อย่างสบาย
แม้จะยังไม่ชัดเจนว่าจะมีการวางจำหน่าย Nokia 6 ในประเทศอื่นนอกเหนือจากจีนหรือไม่ แต่ HMD (ชื่อใหม่ของบริษัท Nokia) ก็มีแฟนจะเปิดตัวสมาร์ทโฟนอีกถึง 6 รุ่นได้ปีนี้ และลำดับต่อไปที่จะเปิดตัวคือ Nokia 8 ที่คาดว่าจะเป็นสมาร์ทโฟนระดับ high-end ด้วยชิป Snapdragon 835 และ RAM 6 GB พร้อมกล้อง Carl Zeiss ความละเอียด 24 ล้านพิกเซล แรงสะใจตามที่หลายคนรอคอย แต่สเปกดังกล่าวยังต้องรอการยืนยันอีกครั้งจากทาง HMD ซึ่งถ้าไม่มีอะไรผิดพลาดจะได้ทราบกันภายในเดือนกุมภาพันธ์นี้แน่นอน