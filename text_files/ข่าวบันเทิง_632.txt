ทำเอาช็อควงการไปตาม ๆ กัน สำหรับการออกมาให้สัมภาษณ์แบบเปิดใจของพระเอกหนุ่มหน้าเล้น "เต๋อ ฉันทวิชช์" ว่า ณ ตอนนี้ เจ้าตัวกับแฟนสาว "พีค ภัทรศยา" ได้ตัดสินใจที่จะลดระดับความสัมพันธ์จากคำว่า "คนรัก" เหลือเพียงแค่ "พี่น้อง" เรียบร้อยแล้ว
ซึ่งเหตุผลนั้นหนุ่มเต๋อเผยว่า ตลอดระยะเวลาที่คบกันต่างฝ่ายต่างรู้ดีว่ามีหลายสิ่งที่ไปด้วยกันไม่ได้ จนสุดท้ายกลายเป็นปัญหาสะสม พร้อมออกปากถ้าให้ย้อนเวลากลับไปตนก็พร้อมที่จะจีบอดีตคนรักอีกครั้ง เพราะมั่นใจว่า 8 ปีที่คบกัน ไม่เคยมีวันไหนที่รู้สึกเสียดายเวลา...
ความรักตอนนี้เป็นยังไงบ้างเห็นก่อนหน้านี้เคยให้สัมภาษณ์ว่าปีหน้าจะแต่งงาน ?"ตอนนี้เราขอพักไปก่อนครับ เพราะตัวผมเองก็มีงานเข้ามาเยอะ ทั้งงานละคร พิธีกร เขียนบท และอีกหลาย ๆ อย่าง ตอนนี้ก็เลยยังไม่ได้คิดถึงเรื่องนี้"
ที่บอกว่าพัก คือพักยาวแค่ไหน ?"สำหรับเรื่องแต่งงาน ผมตกลงกับน้องพีคว่าจะพักครับ พักไปเลย ซึ่งเรื่องนี้พีคเขาก็โอเค เราตกลงกันแล้วทั้งคู่"
สรุปก็คือแพลนงานแต่งปีหน้าก็คือยกลงไปเลยไม่มีกำหนด ?"ใช่ครับ"
นอกจากเรื่องงานแล้วมีเรื่องอื่นที่เป็นปัญหาอีกไหม เพราะเหมือนที่ผ่านมาเราเองก็ดูมั่นใจแล้ว ?"คือมันเป็นเรื่องที่สะสมมาสักระยะหนึ่งแล้วเกี่ยวกับความรู้สึกของเราสองคน แต่ถามว่าตลอดระยะเวลาที่ผ่านมาเรารักกันไหม เราสองคนรักกันมากครับ เพียงแค่มันก็มีสิ่งที่ไปด้วยกันไม่ได้หลายๆ อย่างเท่านั้นเอง จนในที่สุดเราก็ตัดสินใจได้ว่าจะขอถอยออกมา และเป็นพี่น้องกันไปก่อน ทั้งที่เราเองก็ไม่ได้อยากให้เรื่องเป็นแบบนี้"
เหตุการณ์นี้เกิดขึ้นมานานหรือยัง เรื่องที่การตกลงลดระดับความสัมพันธ์ ? "คือผมต้องบอกก่อนว่าเหตุการณ์ที่เกิดขึ้น มันไม่ได้มีจุดพีคหรือมีอะไรรุนแรงที่ทำให้เราต้องตัดสินใจแบบนี้ เพียงแต่ที่ผ่านมาเราอยู่ด้วยกันด้วยความรักมาโดยตลอด เวลามีปัญหาไม่ว่าจะเรื่องเล็กหรือเรื่องใหญ่แค่ไหนเราก็จะมองข้ามมันไปและปล่อยมันไปเพราะเราคิดว่ามันไม่ได้เป็นเรื่องสำคัญ แต่พอเวลามันผ่านไปเรื่อย ๆ ปัญหาเหล่านั้นที่เราเก็บไว้มันก็เริ่มใหญ่ขึ้น ซึ่งเรื่องที่เกิดขึ้นตรงนี้ผมพูดได้เลยว่าไม่มีใครผิด วันที่เราคุยกันถ้าเราไม่ใช้เหตุผล เราใช้ความรู้สึกอย่างเดียวเราก็คงไม่มีทางถอยมาสู่จุดนี้ แต่ถ้าเรามองในแง่ของเหตุผล ถ้าอีกหน่อยเราแต่งงาน เรามีชีวิตคู่ แล้วปัญหานี้ยังอยู่เราจะทำยังไงกับมัน"
ที่ผ่านมาเราเคยคิดจะปรับตัวเข้าหาบ้างไหม ?"เราเคยผ่านช่วงนี้มาแล้วครับ เคยผ่านช่วงช่วยกันปรับตัวมาหลายต่อหลายครั้งแล้ว แต่สุดท้ายเราก็ยังเป็นตัวของตัวเอง"
หลังจากนี้ความสัมพันธ์ของเรากับพีคจะเป็นยังไงต่อไป ?"จากนี้เขาก็ต้องโตขึ้นเป็นผู้ใหญ่ในแบบของเขา ส่วนเราก็จะอยู่เป็นกำลังใจให้เขาเรื่อยๆ แค่อาจจะไม่ใช่ในสถานะแฟนเหมือนเมื่อก่อนแล้ว"
เสียดายเวลาไหมเพราะเราสองคนก็คบกันมาตั้ง 8 ปี ?"ผมไม่เคยเสียดายเลยครับ ถ้าย้อนเวลากลับไปได้ผมก็ยังจะจีบเขาอยู่ดี"