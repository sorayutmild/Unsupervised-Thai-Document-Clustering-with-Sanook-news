
ตำรวจภาค 5 ยึดทรัพย์บ้านเมียน้อยผู้ต้องหา เจ้าของยาไอซ์ 560 กิโลกรัม ขบวนการค้ายาเสพติดข้ามชาติ  ฟอกเงินผ่านเมียน้อยทั้ง 6 คน
(15 ก.พ.) พล.ต.ต.ภาณุเดช บุญเรือง รองผู้บัญชาการตำรวจภูธรภาค 5 นำกำลังตำรวจร่วมกับเจ้าหน้าที่สำนักงานป้องกันและปราบปรามยาเสพติดภาค 5 เข้าตรวจค้นบ้านหลังหนึ่งในหมู่บ้านร้องอ้อ ตำบลสันผีเสื้อ อำเภอเมืองเชียงใหม่ ซึ่งเป็นคฤหาสน์หรู มีสระว่ายน้ำและเฟอร์นิเจอร์ไม้สักอย่างดี พร้อมรถยนต์หรูอีก 4 คัน และยังมีบ้านบริวารกลางน้ำ อาคารที่จอดรถ ห้องเก็บของ ในพื้นที่กว่า 3 ไร่
บ้านหลังดังกล่าวเป็นของนางวิไลพร อายุ 43 ปี เป็นภรรยาคนที่ 4 ของนายธัญเทพ หรือ ดอย อายุ 52 ปี เจ้าของยาไอซ์ 560 กิโลกรัมที่ตำรวจภาค 5 เพิ่งจับกุมตัวได้ที่บริษัทขนส่งยักษ์ใหญ่ในจังหวัดเชียงใหม่ เมื่อหลายวันก่อน ขณะเตรียมลักลอบส่งไปกับรถบรรทุกขนส่งสินค้าไปยังภาคใต้ เพื่อส่งต่อไปยังประเทศที่สาม โดยตรวจสอบหลักฐานทางการเงินและเอกสารจำนวนมากและอายัดไว้ทั้งหมด
นอกจากนั้นยังเข้าอายัดหอพัก ย่านชุมชนสันติธรรม อ.เมือง จ.เชียงใหม่ อีกแห่ง เป็นหอพัก 3 ชั้น ขนาด 30 ห้อง รวมทั้งบ้านภรรยาคนที่ 6 ของนายธัญเทพในพื้นที่อำเภอสันทราย จังหวัดเชียงใหม่ อีกหลัง รวมมูลค่าทรัพย์สินทั้งหมดไม่ต่ำกว่า 50 ล้านบาท
ส่วนนายธัญเทพ ถูกเจ้าหน้าที่ออกหมายจับและยังอยู่ระหว่างการหลบหนี ขณะที่เจ้าหน้าที่ยังคงขยายผลตรวจสอบทรัพย์สินและเส้นทางการเงินของนายธัญเทพ เชื่อว่ายังมีซุกซ่อนอีกเป็นจำนวนมากในชื่อภรรยาอีกหลายคน