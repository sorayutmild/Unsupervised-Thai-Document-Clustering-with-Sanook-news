ผู้อำนวยการธนาคารออมสิน แนะผู้มีรายได้น้อยชุมชนเมืองสมัครเข้าโครงการกู้เงินล้างหนี้นอกระบบหรือใช้หมุนเวียนประกอบอาชีพรายละ 5 หมื่นบาท ไม่คิดดอกเบี้ยปีแรกได้ถึงสิ้นเดือนธันวาคมนี้
วันที่ 3 ส.ค. 59 นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารพร้อมช่วยเหลือผู้มีรายได้น้อยชุมชนเมือง หลังจากคณะรัฐมนตรีเห็นชอบวานนี้ 3 โครงการ ประกอบด้วย มาตรการสินเชื่อประชารัฐเพื่อประชาชน โดยจะช่วยผู้ประกอบอาชีพอิสระรายย่อยทั่วไป เช่น พ่อค้า แม่ค้า ผู้ขับขี่รถจักรยานยนต์รับจ้าง รถรับจ้างสาธารณะ กลุ่มแม่บ้านที่รวมตัวกันเป็นกลุ่มวิสาหกิจชุมชน หรือผู้รับจ้างทั่วไป รายละไม่เกิน 5 หมื่นบาท ใช้เป็นทุนหมุนเวียนหรือล้างหนี้นอกระบบ ในปีแรกจะไม่คิดดอกเบี้ย ส่วนอีก 4 ปีที่เหลือคิดร้อยละ 1 ต่อเดือน ระยะเวลากู้ 5 ปี เปิดให้กู้ยืมถึงสิ้นเดือนธันวาคมนี้ โดยโครงการนี้ทำให้ธนาคารเสียรายได้ 360 ล้านบาท ที่ยกเว้นดอกเบี้ยปีแรก
นอกจากนี้ ยังมีโครงการประชารัฐเพื่อแก้ไขปัญหาหนี้สินประชาชน โดยจะผ่อนปรนเงื่อนไขการชำระหนี้ให้กับลูกค้าปกติและลูกค้าที่มีปัญหาค้างชำระ ซึ่งต้องสมัครเข้าโครงการภายในสิ้นเดือนสิงหาคมนี้เท่านั้น ซึ่งในกรณีลูกค้าปกติหากต้องการขอพักชำระหนี้ชั่วคราวหรือขอขยายระยะเวลาชำระหนี้ จะสามารถงดส่งเงินต้นและชำระเฉพาะดอกเบี้ยได้นานสูงสุด 3 ปี
ส่วนลูกค้าประเภทที่มีปัญหาค้างชำระหนี้ให้งดส่งเงินต้นและส่งเฉพาะดอกเบี้ยเพียงครึ่งหนึ่งได้นานสูงสุด 3 ปี สำหรับการขอขยายเวลาการชำระหนี้นั้นทำได้เพิ่มสูงสุด 2 เท่าของระยะเวลาคงเหลือตามสัญญาเงินกู้ แต่สูงสุดไม่เกิน 20 ปี และยังมีโครงการอบรมเชิงปฏิบัติการเพื่อพัฒนาอาชีพและสร้างความรู้ทางการเงินแก่ผู้ประกอบอาชีพรายย่อยในชุมชนเมือง เน้นให้ความรู้ทางการเงินและส่งเสริมอาชีพตั้งเป้า 150,000 ครอบครัวๆ ละ 1 คนในทุกจังหวัด การจัดอบรมจะมีขึ้นในช่วงเดือนสิงหาคมถึงเดือนธันวาคมปีนี้