ขอขอบคุณภาพจาก มติชนออนไลน์
ผู้สื่อข่าวรายงานว่า (4 ก.พ.) เมื่อเวลา 13.00 น. สภ.ห้างฉัตร จ.ลำปาง รับแจ้งเหตุจากชาวบ้านว่ามีการยิงกันตาย ภายในหมู่บ้านแม่ฮาว หมู่ 3 ต.ห้างฉัตร อ.ห้างฉัตร จ.ลำปาง ที่เกิดเหตุ ซึ่งเป็นบ้านไม่มีเลขที่ อยู่ในระหว่างการก่อสร้างบางส่วน ภายในห้องนอนพบศพ นางทิพวรรณ (ขอสงวนนามสกุล) อายุ 46 ปี อาชีพแม่ค้าขายกับข้าว ถูกยิงที่ต้นคอ นอนคว่ำหน้าอยู่บนเตียง
ใกล้กันพบศพ นายต้น (ขอสงวนนามสกุล) อายุ 68 ปี อาชีพทำบ่อปลาและมีฟาร์มเห็ด เสียชีวิตในสภาพนอนหงาย พบร่องรอยถูกยิงที่ขมับขวา โดยในมือขวายังถืออาวุธปืนลูกซองสั้นไทยประดิษฐ์อยู่ และพบปลอกกระสุนปืนลูกซองจำนวน 3 ปลอก
ก่อนเกิดเหตุเมื่อช่วง 2 วันที่ผ่านมา ทางญาติของนายต้น ไม่เห็นนายต้นกลับบ้าน โดยไม่รู้ว่าไปไหน จึงได้พากันออกตามหา จนกระทั่งทราบจากชาวบ้านที่อยู่ใกล้บ้านนางทิพวรรณ ว่าเมื่อวันก่อนเห็นนายต้นอยู่ที่บ้านของนางทิพวรรณ แต่หลังจากนั้นก็ไม่เห็นทั้ง 2 คน
ญาติจึงตามไปที่บ้านดังกล่าว ก็พบเพียงรถจยย.คันหนึ่งมีผ้าคลุมเอาไว้ เมื่อเปิดผ้าคลุมออก ทางญาติและชาวบ้านรู้ทันทีว่าเป็นรถจยย.ของนายต้น จึงตะโกนเรียก แต่ไม่มีเสียงตอบรับ จากนั้นทั้งหมดได้พากันงัดประตูบ้าน กระทั่งพบศพทั้งสองนอนเสียชีวิต อยู่ในห้องนอนภายในบ้าน จึงแจ้งให้เจ้าหน้าที่ทราบ
เบื้องต้น เจ้าหน้าที่สันนิษฐานว่า นายต้นอาจจะใช้ปืนยิงนางทิพวรรณจนเสียชีวิตก่อน ก่อนยิงศีรษะตัวเองตายตาม โดยมีสาเหตุมาจากความหึงหวง เนื่องจากฝ่ายหญิงเป็นแม่ค้าขายกับข้าว ที่หย่าร้างกับสามีมานานหลายปี แต่เป็นคนหน้าตาดีมักจะมีผู้ชายมาติดพันตลอด ขณะที่ฝ่ายชายก็มีครอบครัวอยู่แล้ว คาดว่านางทิพวรรณอาจพยายามตีตัวออกห่าง
อย่างไรก็ตาม เจ้าหน้าที่จะได้ทำการสอบสวนหาสาเหตุที่แท้จริงต่อไป