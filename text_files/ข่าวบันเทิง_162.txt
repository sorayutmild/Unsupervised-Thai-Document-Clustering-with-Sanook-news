ความคืบหน้าอาการป่วยของพระเอกชื่อดัง "ปอ ทฤษฎี" ซึ่งป่วยเป็นโรคไข้เลือดออก และมีภาวะแทรกซ้อนจนอาการทรุดหนัก ต้องรักษาตัวในห้อง CCU โรงพยาบาลรามาธิบดี เกือบสัปดาห์แล้ว
ล่าสุด (22 พ.ย.) เมื่อเวลา 18.00 น. แพทย์โรงพยาบาลรามาธิบดี ออกประกาศฉบับที่ 14  ระบุว่า ในคืนวันที่ 20 พ.ย. ผู้ป่วยมีความดันเลือดที่ควบคุมได้ยากจากภาวะติดเชื้อที่เท้าซ้าย จำเป็นต้องตัดขาซ้ายระดับเหนือข้อเท้า เพื่อควบคุมการติดเชื้อที่รุนแรง เมื่อวันที่ 21 พ.ย. และมีปัญหาตกเลือดช้ำในช่องเยื่อหุ้มปอดด้านซ้าย จึงจำเป็นต้องผ่าตัดหยุดเลือดในช่องปอดซ้ายในคืนวันเดียวกัน 
อาการของผู้ป่วยในวันนี้ ความดันเลือดควบคุมได้ดี การตอบสนองของม่านตายังคงปกติ การทำงานของตับและภาวะไตวายเฉียบพลันคงที่  ยังต้องใช้ยาคลายกล้ามเนื้อเพื่อให้เครื่องช่วยหายใจทำงานได้อย่างมีประสิทธิภาพเต็มที่แก่ผู้ป่วย จึงไม่สามารถประเมินการรับรู้ของผู้ป่วยได้ อาการแทรกซ้อนที่มีเลือดออกในทางเดินอาหารลดน้อยลง 
ขณะนี้ยังต้องได้รับการรักษาด้วยยากระตุ้นความดัน ยาปฏิชีวนะ สารอาหารทางหลอดเลือดดำและทางสายยาง การฟอกไตต่อเนื่องและยังต้องให้เลือดและส่วนประกอบของเลือดเป็นระยะ 
โดยสรุป ขณะนี้ตรวจไม่พบเชื้อไข้เลือดออกในตัวผู้ป่วย แต่ยังต้องรักษาภาวะแทรกซ้อนที่วิกฤตอันเกิดจากโรคไข้เลือดออก และยังต้องรับการเฝ้าระวังใน CCU ต่อไป หากมีการเปลี่ยนแปลงของอาการทางคลินิกอย่างมีนัยสำคัญ ทางรพ.จะแจ้งให้ทราบเป็นระยะ
