จากเหตุการณ์ จ่าสิบเอก อายุ 32 ปี ทหารหน่วยกองพันสรรพาวุธกระสุนที่ 22 ค่ายสุรธรรมพิทักษ์ จังหวัดนครราชสีมา คลั่งก่อเหตุกราดยิงใจกลางเมืองโคราช ทำให้มีผู้เสียชีวิต และบาดเจ็บหลายสิบศพนั้น
เย็นวันนี้ (9 ก.พ ) นายสุวัจน์ ลิปตพัลลภ อดีตรองนายกรัฐมนตรีพร้อมด้วยนายแพทย์วรรณรัตน์ ชาญนุกูล อดีตรัฐมนตรีว่าการกระทรวงพลังงาน ได้เดินทางเข้าเยี่ยมอาการผู้บาดเจ็บจากเหตุการณ์ดังกล่าว ซึ่งพักรักษาตัวอยู่ภายในโรงพยาบาลมหาราชนครราชสีมา พร้อมกับมอบกระเช้าของขวัญ และเงินช่วยเหลือครอบครัวผู้บาดเจ็บ โดยผู้บาดเจ็บหลายรายได้เล่าเหตุการณ์ระทึกขณะจ่าทหารคลั่งลงมือกราดยิง แล้วรอดตายมาอย่างฉิวเฉียด แต่ผู้บาดเจ็บบางรายก็ต้องสูญเสียคนในครอบครัวของตนเอง
นายโชติ (นามสมมติ) นักเรียนชั้น ม.6 โรงเรียนบุญวัฒนา จังหวัดนครราชสีมา บุตรชายของ เภสัชกรหญิงนริศรา โชติกลาง อายุ 52 ปี ผู้จัดการฝ่ายสนับสนุนทางการแพทย์ โรงพยาบาล ป.แพทย์ 1 ในผู้เสียชีวิต เปิดเผยว่า ขณะเกิดเหตุมารดาของตน และตนได้นั่งรถยนต์มาด้วยกัน โดยมีมารดาเป็นคนขับ ซึ่งขณะนั้นคนร้ายได้ขับรถยนต์สวนทางมาก่อนที่คนร้ายจะเปิดประตูรถออกมา แล้วกราดยิงรถของตนทันที โดยที่คนร้ายไม่ได้พูดอะไร ซึ่งตนได้ก้มหมอบหลบกระสุน ก่อนที่รถของตนจะไหลไปชนกับต้นไม้ ทำให้ตนถูกสะเก็ดกระสุนบริเวณแผ่นหลังได้รับบาดเจ็บเล็กน้อย ส่วนมารดาของตนถูกกระสุนของคนร้ายเสียชีวิตในที่เกิดเหตุ
>> อาลัย เภสัชกรหญิงนริศรา โชติกลาง เหยื่อกราดยิงโคราช ขับรถไปรับลูกสวนกับคนร้าย
สิบตำรวจโท กรกต อ่ำพันเงิน เจ้าหน้าที่ตำรวจ สภ.เมืองนครราชสีมา เปิดเผยว่า ขณะเกิดเหตุตนได้รับคำสั่งจากผู้บังคับบัญชา ให้กันประชาชนออกจากจุดที่คนร้ายจะขับรถผ่านที่บริเวณหน้าโรงเรียนบุญวัฒนา ซึ่งขณะนั้นคนร้ายได้ขับรถผ่านมา ตนก็พยายามวิ่งหลบหาที่กำบัง แต่ก็ถูกคนร้ายใช้อาวุธปืนยิงถูกที่บริเวณขาด้านขวา ซึ่งคมกระสุนตัดเส้นเลือดใหญ่ขาด และทำให้กระดูกขาแตก แพทย์ต้องทำการผ่าตัดใส่เหล็กดามเอาไว้
