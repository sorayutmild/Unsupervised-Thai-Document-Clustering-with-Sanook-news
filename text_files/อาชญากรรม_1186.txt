ตำรวจสมุทรปราการแถลงจับผู้ร่วมขบวนการลักทรัพย์บ้านพิธีกรชื่อดัง อ้างถูกจ้างขับรถด้วยค่าจ้าง 3 หมื่น ส่วนพวกที่เหลือหลบหนีเข้ากบดานประเทศเพื่อนบ้าน
(24 พ.ค.) ที่กองบังคับการตำรวจภูธรจังหวัดสมุทรปราการ พล.ต.ต.ธนา ชูวงศ์ รองผู้บัญชาการตำรวจภูธรภาค 1 แถลงข่าวการจับกุม นายธงชัย หรืออู๊ด อายุ 30 ปี หนึ่งในผู้ต้องหาร่วมกันเข้าไปลักทรัพย์ในบ้านของ นายณวัฒน์ อิสระไกรศีล พิธีกรรายการโทรทัศน์ชื่อดัง ภายในหมู่บ้านธนาซิตี้ เมื่อวันที่ 14 มี.ค.ที่ผ่านมา ได้ทรัพย์สินไปมูลค่ากว่า 5 ล้านบาท
นายธงชัย หรืออู๊ด อ้างว่าตนถูกว่าจ้างจ้างนายโต้ง ไม่ทราบชื่อจริง ซึ่งอยู่ระหว่างหลบหนี เป็นเงิน 3 หมื่นบาท ให้ขับรถพานายโต้งและเพื่อนรุ่นพี่ เข้าไปก่อเหตุที่บ้านดังกล่าว หลังจากก่อเหตุก็ได้ขับรถพา นายโต้ง ไปส่งที่ชายแดนประเทศเพื่อนบ้าน ก่อนจะกลับมากบดานแถวพระโขนง กระทั่งถูกจับกุม
ด้าน พล.ต.ต.ธรรมนูญ ไตรทิพยพงศ์ ผบก.ภ.จว.สมุทรปราการ เปิดเผยว่า ผู้ที่ก่อเหตุครั้งนี้มีด้วยกัน 3 คน และอยู่ระหว่างหลบหนี 2 คน ในจำนวนนี้คือนายโต้ง ซึ่งทางเจ้าหน้าที่สืบทราบว่านายโต้งเกี่ยวข้องกับแก๊งลักทรัพย์บ้านคนรวยหลายพื้นที่ โดยก่อนก่อเหตุนายโต้งได้เช่ารถยนต์ที่ใช้ก่อเหตุเป็นเงิน 2 หมื่นบาท และจ้างนายอู๊ด เป็นคนขับอีก 2 หมื่นบาท
โดยนายโต้งได้มีการตระเวนดูลาดเลาตามหมู่บ้านของคนมีฐานะ เมื่อพบช่องทางก็จะเช่ารถและว่าจ้างผู้ร่วมขบวนการมาก่อเหตุ และหลังก่อเหตุก็จะหลบหนีไปกบดานที่ประเทศเพื่อนบ้าน ซึ่งขณะนี้ทางเจ้าหน้าที่ชุดสืบสวนของ ภ.จว.สมุทรปราการ กำลังติดตามตัวอยู่ซึ่งคาดว่าจะสามารถจับกุมได้ในเร็วๆนี้