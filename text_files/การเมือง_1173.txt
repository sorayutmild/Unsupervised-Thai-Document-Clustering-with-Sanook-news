ความเคลื่อนไหวที่สถาบันนิติเวชวิทยา โรงพยาบาลตำรวจ จากกรณี ที่กรมราชทัณฑ์ ออกแถลงการณ์ ว่า เมื่อเวลา 22.00 น. พ.ต.ต.ปรากรม วารุณประภา ผู้ต้องขังคดีหมิ่นสถาบันเบื้องสูงตามประมวลกฎหมายอาญามาตรา 112 ได้เสียชีวิตจากการฆ่าตัวตายภายในเรือนจำชั่วคราว แขวงถนนนครไชยศรี มณฑลทหารบกที่ 11
ล่าสุด เมื่อเวลา 16.00 น.(วันที่ 24 ตุลาคม) ครอบครัวของ พ.ต.ต.ปรากรม ได้เดินทางมาเพื่อติดต่อขอรับศพกับเจ้าหน้าที่นิติเวช แต่ทางเจ้าหน้าที่แจ้งว่ายังไม่ได้รับการประสานจากทาง โรงพยาบาลราชทัณฑ์ พร้อมระบุว่า หากมีการส่งศพ พ.ต.ต.ปรากรม มาชันสูตรที่ สถาบันนิติเวช โรงพยาบาลตำรวจจริง นั้น ศพจะเคลื่อนย้ายมาถึงที่เร็วสุด เวลา 21.00 น. ของวันนี้ และช้าสุดคาดว่าจะเป็นวันพรุ่งนี้ (25 ต.ค.58)
ทั้งนี้ ทางครอบครัวของ พ.ต.ต.ปรากรม ขอไม่ให้สัมภาษณ์ใดๆต่อสื่อมวลชน เนื่องจากยังอยู่ในความเศร้าโศกเสียใจ