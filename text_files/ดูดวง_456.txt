ดวงชะตาปี พ.ศ. 2563 ราศีพิจิก หรือ ผู้ที่เกิดระหว่างวันที่ 16 พฤศจิกายน – 15 ธันวาคม
ปี 2563 ปีทองที่เรืองรองด้วยเงินทอง ชาวราศีพิจิก จะสามารถเพิ่มศักยภาพตัวเองที่จะหาเงินให้มากองอยู่ตรงหน้าได้มากขึ้น มากขึ้น และ มากขึ้น!!!
มกราคม โอกาสทองฝังเพชรแห่งความมุ่งมั่นตั้งใจ กระทำอย่างจริงจัง ก็จะมีโอกาสสร้างรายได้ มีลาภผลหลั่งไหลเข้ามา และชาวราศีพิจิกที่มีหนี้สิน ก็มีโอกาสจะปลดหนี้สินได้ทั้งหมด  ในเรื่องงาน เข้าสังคม สังสรรค์ พบปะผู้ใหญ่ให้มากขึ้น ก็จะอยู่ในเกณฑ์ดี ที่จะได้รับการช่วยเหลือ สนับสนุน ด้านความรัก เหตุจากบ้าน คนในครอบครัว โดยเฉพาะจากการเดินทางกลับบ้านเกิด ภูมิลำเนาเดิม ก็อาจทำให้พบรัก เจอเนื้อคู่ได้
กุมภาพันธ์ อยู่ในเกณฑ์ดีที่จะสามารถต่อรอง สร้างเงื่อนไขที่ให้ประโยชน์กับตัวเองได้มากที่สุด โดยเฉพาะกับนายจ้าง หรือ ผู้บังคับบัญชา ในเรื่องเงิน มีเกณฑ์ใช้จ่ายเงินฟุ่มเฟือยด้วยเรื่องรักใคร่ เสน่หาสูงมาก และควรหลีกเลี่ยงที่จะมีคดีความ ฟ้องร้องใดๆ หรือ จากการ “เสี่ยง” ที่จะหาเงิน เพราะมีโอกาสสูญเสียเงินมากกว่า และอาจก่อภาระหนี้สินระยะยาวอีกด้วย  ด้านความรัก “เงิน เงิน เงิน” อาจทำให้สัมพันธ์รักชืดชาจนห่างหาย สำหรับคนโสด รักในจินตนาการ อาจพบคนที่คิดว่าใช่ แต่ระวังจะเป็นรักซ้อน
มีนาคม กันไว้ดีกว่าแก้! ด้วยการตรวจสอบการใช้จ่ายเงินของคู่ครอง หรือหุ้นส่วนที่จะกระทบต่อคุณให้มากขึ้น  รวมถึงการขยายวงเงินสินเชื่อให้กับลูกค้าด้วย ในเรื่องงาน อย่าประมาท หากจะเดินทางไปต่างจังหวัด เพราะอาจเจอเหตุ/ภัยอย่างรุนแรงได้ และควรระวัง หรือหลีกเลี่ยงที่จะขัดแย้งกับเพื่อนร่วมงาน หรือ ญาติสนิทมิตรสหายด้วย เพราะอาจลุกลามจนมีอันตรายได้  ด้านความรัก อย่าหูเบา เชื่อคนอื่นมากกว่าคนรัก คู่ครอง แค่นี้ก็จะทำให้รักราบรื่น ไม่มีปัญหา สำหรับคนโสด อาจพบรัก เจอเนื้อคู่ แต่คิดก่อนว่าพร้อมจะรับภาระหนี้สินที่ติดมาไหม?
เมษายน การเดินทาง ญาติสนิทมิตรสหาย จะโดดเด่นมากในเดือนนี้ ถ้าใช้จ่ายฟุ่มเฟือยก็อาจก่อภาระหนี้สิน หรือ การนำตัวเข้าไปมีส่วนร่วมกับญาติสนิทมิตรสหาย อาจนำความยุ่งยาก เดือดร้อนมาให้ การเดินทางก็อย่าประมาท เพราะอาจเกิดเหตุ/ภัยโดยไม่คาดฝัน ด้านการงาน ควรหลีกเลี่ยงการใช้อารมณ์ คำพูดรุนแรงกับลูกจ้าง...อันตราย! ในเรื่องความรัก หากมีเพศตรงข้ามเข้ามาพัวพัน โดยเฉพาะที่เป็นคนต่างชาติ ก็อาจเข้ามาแค่หาที่พึ่งพิงเท่านั้น...ระวัง!
พฤษภาคม เชื่อเขา คุณหมดตัว! ทั้งจากการใช้จ่ายเพราะอยากเสริมสุขภาพ หรือ การติดต่อสัมพันธ์ใดๆ ไม่ว่าจะเป็นกับหุ้นส่วน คู่สัญญา หรือ คู่ความ หากประมาท ไม่รอบคอบ ก็มีเกณฑ์เสียรู้ เสียเปรียบมากกว่า ด้านการงาน อยู่ในเกณฑ์ดีที่จะจัดการปัญหาที่คั่งค้างอยู่ จะมีโอกาสสำเร็จได้ง่ายขึ้น และสัมพันธ์รักที่ราบรื่น ควรใส่ใจ ตักเตือนการใช้จ่ายของเขา/เธอ ที่อาจอยู่ในอารมณ์เชื่อคนอื่นแบบหน้ามืดตามัว!
มิถุนายน รายได้อยู่ในเกณฑ์ดี แต่ควรคิดให้ดีๆ ก่อนที่จะ “วิ่งเต้น” เพื่อให้ได้มา เพราะอาจทำให้เสียชื่อเสียง มีคดีความด้วย ในเรื่องงาน ระวังเหตุไม่โปร่งใส อาจทำให้ถูกโยกย้ายหรือออกจากงาน ด้านความรัก อดทน อดกลั้นกับเสน่ห์ที่ล้นเหลือของคนรัก ไม่บ่น ไม่หวงหึง ถึงจะทำให้รักราบรื่น มีความสุข คนโสด จนถึงเดือนกรกฎาคม ก็จะมีโอกาสพบเจอคนที่ถูกใจ แต่เขา/เธอคนนั้น ก็อาจมีปัญหาการเงินที่รอคนช่วยอยู่
กรกฎาคม มองโลกในแง่ดี ก็อาจทำให้มีปัญหา ควรพิจารณาให้รอบคอบ โดยเฉพาะการให้กู้ยืมหรือลงนามค้ำประกันใดๆ ในเรื่องงาน หากจะลงทุน เริ่มงาน โครงการใหม่ ตรวจสอบให้ดีๆ เพราะมีเกณฑ์เจออุปสรรคจนไปต่อไม่ได้ สำหรับสัมพันธ์รักที่มีปัญหาอยู่ ควรใช้เวลานี้ไตร่ตรอง ทบทวนให้ดีๆ ก่อนที่จะตัดสินใจ
สิงหาคม การติดต่อสัมพันธ์ที่แสดงถึงความหนักแน่น จริงใจ และซื่อตรง ถึงจะมีโอกาสมากขึ้น แต่ควรระวังพนักงาน ลูกจ้าง จะทำให้เดือดร้อน ด้านสุขภาพ ควรระวังอุบัติเหตุ/ภัยที่เกิดจากอารมณ์ ความรุนแรงด้วย ในเรื่องเงิน อาจได้รับส่วนแบ่งมรดก ผลกำไรจากการลงทุน หรือได้ลาภโดยเสน่หาจากคนรัก แต่ควรระวัง อารมณ์รักใคร่ เสน่หา หลงใหลจนขาดสติ ก็อาจทำให้สูญเสียเงินมากเช่นกัน
กันยายน เดือนที่เน้นการใส่ใจ ดูแลสุขภาพให้มากยิ่งขึ้น และควรระวังการใช้อารมณ์ คำพูดรุนแรงกับลูกจ้าง พนักงาน เพราะอาจทำให้มีอันตรายได้ ในเรื่องงาน การเปิดเผยทั้งคำพูดและการกระทำอย่างสง่างาม ก็อาจทำให้งาน ภารกิจที่กระทำสำเร็จได้อย่างรวดเร็ว ด้านความรัก การให้คนรัก คู่ครองมีส่วนร่วมในภารกิจที่ทำให้มากขึ้น ก็จะทำให้รักราบรื่น คนโสด จากเรื่องงาน ก็อาจทำให้พบรัก เจอเนื้อคู่ได้
ตุลาคม จนถึงเดือนธันวาคม หากไม่ท้อถอย สร้างกำลังใจให้ตัวเองเข้มแข็งมากขึ้น ก็จะผ่านพ้นอุปสรรคไปได้ ด้านการเงิน ควรระวังหากจะร่วมหุ้น ลงทุน เก็งกำไรทั้งกับมิตรสหาย คนรัก เพราะจะมีโอกาสสูญเสียมากกว่า ในเรื่องงาน หากขยันเข้าสังคม เข้าช่วยงานจิตอาสามากขึ้น ก็จะช่วยเปิดโอกาสดีๆ ให้ คนโสดก็อาจได้พบรัก เจอเนื้อคู่ สำหรับคนมีคู่อยู่แล้ว ไปไหนไปด้วยกัน ถึงจะทำให้สัมพันธ์รักราบรื่น มีความสุข
พฤศจิกายน หากจะร่วมหุ้น ลงทุน เริ่มงาน โครงการใหม่ ควรพิจารณาให้รอบคอบ เพราะมีเกณฑ์สูงว่า ถ้าไม่แน่จริง ก็ยากจะผ่านพ้นอุปสรรค ปัญหาไปได้ ในเรื่องเงิน ระวังการใช้จ่ายฟุ่มเฟือยทั้งของตนเองและคนใกล้ชิด อาจก่อภาระหนี้สินระยะยาวด้วย ด้านความรัก ระวังหากก่อรักซ้อน สองรัก ก็อาจทำให้ถูกหวาดระแวง ก่อศัตรู ที่จะส่งผลร้าย อันตรายให้ตัวเองด้วย
ธันวาคม ให้ความสำคัญกับตัวเองน้อยลง สนใจคู่ครองหรือผู้ที่ติดต่อสัมพันธ์ให้มากขึ้น ก็จะทำให้เกิดลาภผล มีเงินทองไหลมาเทมา แต่วันที่ 20-31 ระวังเรื่องเอกสารสำคัญต่างๆ หากจะเดินทาง ก็อย่าประมาท ควรเผื่อเวลาไว้ให้มากๆ และระวังเหตุ/ภัยที่อาจเกิดขึ้นจากการใช้อารมณ์ ความรัก ร่วมสุข สนุกด้วยกัน ถึงจะทำให้รักราบรื่น แต่คนโสด ควรระวังเพศตรงข้ามที่เข้ามาพัวพัน เพราะมีเกณฑ์เสียเงินทองเพราะเขา/เธอคนนั้น
 
อัญมณี/สีที่เสริมสิริมงคล : ทับทิม พลอยสีชมพู สีม่วงแดง
อัญมณี/สีที่เป็นอริ มรณะ : โกเมน สีแสด , พลอยสีม่วง สีม่วงดอกตะแบก
วันที่ดีที่สุดในสัปดาห์ : วันอังคาร
 