
หลังทีมข่าวพีพีทีวี ได้เผยแพร่ภาพจากกล้องวงจรปิดของโรงแรมชื่อดัง ที่ น.ส.ยิ่งลักษณ์ ชินวัตร ไปนัดพบกับบุคคลใกล้ชิดทางการเมืองรวม 14 คน ภายในโรงแรม ก่อนที่จะหลบหนีไม่มาฟังคำพิพากษาของศาลฎีกาฯ ล่าสุด ทางตำรวจกำลังอยู่ระหว่างหาหลักฐานเพิ่มเติม
วันนี้ (29 ส.ค. 60) ผู้สื่อข่าวรายงานว่า ภาพจากกล้องวงจรปิดภายในโรงแรมชื่อดัง สามารถจับภาพของ นางสาวยิ่งลักษณ์ ชินวัตร กับ นายพิชิต ชื่นบาน หนึ่งในทีมทนายความคดีทุจริตโครงการรับจำนำข้าว โดยนัดพบกันเพื่อไปรับประทานอาหารกลางวันภายในโรงแรม ร่วมกับคนใกล้ชิดอีก 14 คน เมื่อวันที่ 23 สิงหาคมที่ผ่านมา
ในจำนวนนี้มีนักการเมืองเพียงไม่กี่คน เช่น นายวิม รุ่งวัฒนจินดา อดีตเลขานุการรัฐมนตรีประจำสำนักนายกรัฐมนตรี นางชยิกา วงศ์นภาจันทร์ หรือ แซนด์ หลานสาวของ น.ส.ยิ่งลักษณ์ และคณะทำงานต่างประเทศของพรรคเพื่อไทย พร้อมทั้งนายพิชิต ชื่นบาน ทนายความ
ล่าสุด ทางตำรวจชุดทำคดียังอยู่ระหว่างเร่งสืบสวนหาข้อมูลที่เกี่ยวข้องจากภาพวงจรปิดของโรงแรม โดยรับทราบเรื่องการนัดพบกันระหว่าง น.ส.ยิ่งลักษณ์ กับบุคคลใกล้ชิดที่โรงแรมดังกล่าวแล้ว
ส่วนจะมีการพิจารณาเรียกบุคคลทั้ง 14 คนมาพบหรือไม่  เป็นอำนาจของ พลตำรวจเอกศรีวราห์ รังสิพราหมณกุล รองผู้บัญชาการตำรวจแห่งชาติ  ที่รับผิดชอบคดีนี้ โดยขอให้ทางผู้บังคับบัญชาเป็นผู้ชี้แจงแต่เพียงผู้เดียว