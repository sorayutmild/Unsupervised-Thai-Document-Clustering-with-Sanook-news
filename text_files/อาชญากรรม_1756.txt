จากกรณีที่พบศพหญิงสาวนิรนามถูกฆาตกรรมอำพรางยัดศพในกระเป่าเดินทาง ลอยอยู่กลางแม่น้ำแม่กลอง อ.ท่าม่วง จ.กาญจนบุรี เมื่อวันที่ 6 พ.ย.ที่ผ่านมา พร้อมกับมีก้อนหินถ่วงเอาไว้ 2 ก้อน โดยผลชันสูตรจากสถาบันนิติเวช โรงพยาบาลตำรวจ ระบุว่า หญิงสาวคนดังกล่าว ตับและปอดมีแอลกอฮอลล์สูง คาดก่อนเสียชีวิตได้ดื่มเครื่องดื่มที่มีแอลกอฮอล์จนมึนเมา ส่วนสาเหตุของการเสียชีวิต เบื้องต้น เกิดจากการขาดอากาศหายใจ แต่เนื่องจากสภาพศพเปลี่ยนไปมาก จึงไม่สามารถยืนยันได้ว่า ถูกบีบคอจนเสียชีวิต และถูกข่มขืนหรือไม่
ล่าสุด ผู้สื่อข่าวรายงานว่า (15 พ.ย.) เบื้องต้นเจ้าหน้าที่ทราบชื่อ น.ส.ลักษมี มะโนชาติ หรือ ปุ๊ก โดยพบเบาะแสจากภาพว่าหายไปพร้อมกับชายชาวต่างชาติ เมื่อ 1 พ.ย.57 ทั้งนี้ หากผู้ใดพบเห็นชายชาวต่างชาติตามภาพ ขอให้แจ้งเจ้าหน้าที่ตำรวจ หรือ พ.ต.ท.โยธี สว.กก.สส.1ภ.7 เพื่อดำเนินการสืบสวนข้อเท็จจริงในคดีดังกล่าวต่อไป