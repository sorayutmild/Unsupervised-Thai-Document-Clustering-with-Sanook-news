สงครามปลูกผัก Harvest Moon ปะทะ Story of Seasons
Harvest Moon vs Story of Seasons
ชาวเกมปลูกผักทั้งหลายอาจจะรู้จักชื่อของ Harvest Moon ว่าเป็นเกมปลูกผักกันมากกว่า แต่จริงๆแล้วเกมปลูกผักดั้งเดิมนั้นมาจากซีรี่ย์ Bokujo Monogatari ของค่าย Marvelous ญี่ปุ่น ที่ทางค่าย Natsume ของอเมริกานำเข้ามาจัดจำหน่ายและเปลี่ยนชื่อเป็น Harvest Moon นั่นเอง ซึ่งทั้งสองบริษัทนี้ต่างก็ร่วมงานกันมาเป็นเวลานาน ตั้งแต่ภาค Game Boy จนมาภาค PS1 ที่ประสบความสำเร็จสูง แต่สุดท้ายก็แตกแยกกันเพราะผลของธุรกิจ
ค่าย Marvelous ญี่ปุ่นนั้นได้รวมเข้ากับบริษัท AQL ของอเมริกา ทำให้ได้สิทธิ์ในบริษัท XSEED ที่เป็นบริษัทนำเข้าเกมจากญี่ปุ่นมาจำหน่ายไปแล้ว จึงทำให้ทาง Marvelous สามารถนำเอาเกมปลูกผัก Bokujo Monogatari มาขายในอเมริกาเอง โดยไม่ต้องผ่าน Natsume อีกแล้ว แต่เนื่องจาก Natsume ได้กรรมสิทธิ์ชื่อเกม Harvest Moon จึงทำให้ Marvelous ไม่สามารถใช้ชื่อเดียวกันได้ ก็เลยเปลี่ยนไปใช้ชื่อ Story of Seasons แทน ส่วน Natsume ที่ไม่อยากทิ้งชื่อเกมไปเปล่า ก็เลยพัฒนา Harvest Moon: The Lost Valley มาขายเอง ซึ่งตอนนี้ทั้งสองเกมก็ทำเวอร์ชั่นภาษาอังกฤษออกมาให้เล่นครบแล้ว เราลองมาเทียบดูแบบหมัดต่อหมัด ว่าฝ่ายไหนเจ๋งกว่ากัน
 
ยกที่หนึ่ง: ระบบทำฟาร์ม
Harvest Moon vs Story of Seasons
เนื่องจากต้องทำเกมเองและต้องพยายามไม่ให้เหมือนกับ Story of Seasons ทาง Harvest Moon: The Lost Valley ก็เลยใช้ระบบการเล่นแบบให้ผู้เล่นสนุกไปกับการพัฒนาพื้นที่ในหุบเขาอันรกร้าง ปกคลุมด้วยหิมะ ให้กลับมาเป็นฟาร์มที่มีชีวิตชีวา โดยใช้ระบบการเตรียมพื้นที่ก่อนเล่น คล้ายๆกับของเกม MineCraft ซึ่งค่อนข้างเสียเวลามากกว่าจะได้เริ่มเล่นจริงๆจังๆ แต่มีข้อดีคือคุณจะได้พื้นที่ฟาร์มแบบฉบับตัวเอง ไม่เหมือนใคร
ส่วนทาง เน้นระบบตรงข้าม คือเน้นความสะดวกสบายของผู้เล่นเป็นหลัก ผู้เล่นไม่ต้องมานั่งเตรียมพื้นที่ให้ยุ่งยาก แถมภาคนี้การใช้จอบขุดดินปลูกผักก็ง่ายมาก เพราะขุดจุดเดียวปลูกได้ 9 หลุมเลยสำหรับพืชล้มลุก และปลูกต้นไม้ได้ 1 ต้น โปรยเมล็ดพืชทีเดียวก็ได้ 9 ต้นเช่นกัน เวลารดน้ำก็รดทีเดียวทั้ง 9 ต้นในแปลงนั้นๆ เล่นง่ายกว่าภาคเดิมๆเยอะ ตื่นเช้ามาแต่ละวันเสียเวลารดน้ำน้อยมาก ไม่เหมือนภาคก่อนๆ กว่าจะรดน้ำครบทุกต้น เหนื่อยมากทีเดียว นอกจากนี้แล้วระบบเลี้ยงสัตว์ก็ไม่มีอะไรต่างกันมาก
ผู้ชนะ: Story of Seasons
 
ยกที่สอง: ระบบจีบสาว
Harvest Moon vs Story of Seasons
เริ่มจากระบบจีบสาวของ Harvest Moon: The Lost Valley จะไม่เหมือนเกมปลูกผักภาคเก่าๆที่ผ่านมา อย่างที่บอกไปเขาพยายามทำให้มันไม่เหมือนกัน ระบบจีบสาวของ Harvest Moon: The Lost Valley จะใช้วิธีการทำเควสต์เป็นหลัก เนื่องจากเกมนี้ไม่มีเมือง ผู้เล่นจึงสามารถพบปะกับ NPC ที่จีบได้ที่ฟาร์มตัวเองเท่านั้น โดยจะมาขอให้ตัวผู้เล่นช่วยทำเควสต์ ช่วยงาน หาของหรืออะไรก็ตาม แล้วค่าความสนิทจะเพิ่มขึ้น และด้วยเหตุที่ NPC จะมาหาผู้เล่นเอง ทำให้ผู้เล่นเอาของขวัญไปให้ไม่ได้
มาที่ Story of Seasons ระบบจีบสาวยังคงเหมือนภาคเก่าๆเลย ผู้เล่นสามารถวิ่งไปหาหนุ่มๆสาวๆที่อยากจีบ แล้วให้ของขวัญเพิ่มความสนิทได้ ดูค่าความสนิทได้จากสีของดอกไม้ (ภาคเก่าๆดูสีหัวใจ) เมื่อค่าสนิทถึงกำหนดก็จะมี Event ต่างๆให้ทำ สุดท้ายก็คือการทำแหวนให้ เพื่อเดินเรื่องสู่การขอแต่งงาน
ผู้ชนะ: Story of Seasons
 
 
ยกที่สาม: จุดดึงดูด
Harvest Moon vs Story of Seasons
กราฟิกของเกม Harvest Moon: The Lost Valley เห็นแล้วต้องขอบอกตรงๆว่าทำได้ดูไม่น่าเล่นเลย เพราะทุกอย่างดูเหลี่ยมไปหมด ไม่ว่าจะเป็นตัวละครหรือฉาก เพราะคอนเซปต์ของเกมตั้งไว้ว่าจะเน้นโลกของการทำฟาร์มแบบ 3D ที่ผู้เล่นปรับแต่งได้ทุกอย่าง แต่มันก็ทำให้ภาพและตัวละครดูไม่น่าเล่นนัก โมเดลของตัวละครก็หัวโตแปลกๆ แถมยังใช้ตัวละครแบบโพลิก้อนในหน้าคัทอินฉากสนทนาด้วย แต่นั่นก็มีข้อดีตรง เวลาเราปรับแต่งหน้าตา เสื้อผ้าตัวละคร มันก็จะแสดงอยู่ที่หน้าคัทอินด้วย ซึ่งตัวละครแบบนี้ก็อาจจะน่ารักสำหรับบางคน
มาดูที่ Story of Seasons แม้กราฟิกเกมจะไม่ได้ดีมากกว่ากันนัก เหลี่ยมๆไม่แพ้กัน แต่ฉากสนทนาของตัวละครใช้ภาพอาร์ตแทน ทำให้หน้าตาตัวละครดูดีกว่าแบบโพลิก้อนตัวเล็กหัวโต แต่ว่าการใช้ภาพแบบนี้ก็มีข้อเสียตรงหน้าตาตัวละครแสดงอารมณ์และสีหน้าไม่ได้มากกว่าที่วาดไว้ แต่ว่าด้วยความหลากหลายของตัวละครที่มากกว่าอีกเกม ก็ทำให้เมืองของฟาร์มเกมนี้มีชีวิตชีวามากกว่า เบื่ออย่างเดียวตรงภาคนี้ขายของลำบาก เพราะต้องรอให้พ่อค้า (Trader) มารับซื้อ วันไหนมันไม่มาก็ไม่รู้จะขายกับใคร แถมพวกพ่อค้าไม่มีบทในเกมด้วย เพราะไม่ใช่ชาวเมือง
ผู้ชนะ: Story of Seasons แต่ก็ชนะไม่ขาด บางจุด Harvest Moon ก็ทำดีกว่า
 
ยกที่สี่: ของพิเศษตุ๊กตาสัตว์
Harvest Moon vs Story of Seasons
อันนี้ไม่ค่อยสำคัญเท่าไหร่ เป็นตุ๊กตา สำหรับคนที่ซื้อชุดพิเศษของเกม ซึ่งตุ๊กตาของเกม Harvest Moon: The Lost Valley ทำออกมาได้ดูดีและน่ารักกว่า เป็นตุ๊กตากระต่ายตัวใหญ่เลย แต่ของ Story of Seasons เป็นเพียงตุ๊กตากระเป๋าที่มีแค่ส่วนหัวเท่านั้น
ผู้ชนะ: Harvest Moon: The Lost Valley
 
สรุปสำหรับแฟนๆเกมปลูกผัก ที่อยากสัมผัสชีวิตการทำฟาร์มแบบเดิม ก็คงต้องเลือก Story of Seasons  มาเล่นเท่านั้น เพราะ Harvest Moon: The Lost Valley ค่อนข้างมีการเปลี่ยนแปลงไปมาก เพราะไม่ต้องการให้ซ้ำกับคู่แข่ง อย่างไรก็ตามแม้ส่วนมากจะดูไม่ค่อยดีนัก แต่ก็มีบางจุดที่ทำได้ดี เป็นการบ้านของ Natsume ที่ต้องปรับปรุงให้ดีขึ้นหากอยากขายซีรี่ย์นี้ต่อไป เพราะตอนนี้ระบบการเล่นมันยุ่งยากและเสียเวลาไปหน่อย