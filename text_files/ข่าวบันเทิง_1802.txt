ตะลึง ตั๊ก มยุรา พิธีกร-นักแสดงคนดัง เคยผ่านวิกฤติเลวร้าย ถึงขนาดเคยเฉียดความตาย หลังตกเป็นโรคร้ายระดับน้อง ๆ มะเร็ง ต้องพักรักษาตัวยาวนานกว่า 1 ปีเต็ม ในขณะที่ครอบครัวต้องทนรับกันอารมณ์เกี้ยวกราดของเธอ ที่เกิดจากยาที่ใช้รักษาอาการ ก่อนสามารถพลิกกลับขึ้นมายืนหยัดได้อย่างสำเร็จอีกครั้ง สมกับฉายา สาว 2,000 ปี ผู้หญิงมหัศจรรย์ ผู้หญิงผู้เป็นต้นแบบความสำเร็จ ความรวย ความสวย ความสุข
หนึ่งในความทุกข์ทรมานที่สุดของมนุษย์ คือการตื่นมาพบว่าตัวเองคือคนป่วย ความรู้สึกดีใจที่สุดมีเพียงแค่ ความดีใจที่ตัวเองรอดตายไปอีก 1 วัน ! และไม่น่าเชื่อว่า คนที่ต้องเผชิญกับความรู้สึกนี้ คือ นักแสดงที่ขึ้นว่าเป็นคนที่ดูแลตัวเองได้อย่างยอดเยี่ยม จนมีวลีที่เรียกเธออย่างติดปากว่า "สาวสองพันปี"  หรือ "เจ้าแม่ความงาม"
หลายคนจงจินตนาการไม่ออก ถ้าเราจะบอกว่า มยุรา เศวตศิลา คนที่รักษาความเนี้ยบหัวจรดเท้า คนที่มีวินัยในการออกกำลังกายจริงจังและต่อเนื่องมากว่าสิบปี จะต้องตกอยู่ในสภาพคนป่วยที่ผมร่วงเป็นกระจุก หรือ ผิวหนังหลุดร่อนร่วงกราว แค่มือลูบเบา ๆ
เสียงหัวเราะหน้าจอ ซ่อนอยู่ภายใต้หัวใจที่หดหู่ ซึมเศร้า และการซุกตัวร้องไห้ตามซอกหลืบในบ้าน  อารมณ์บ้า ๆ บอ ๆ ที่เป็นผลกระทบจากการฉีดยารักษาโรคที่เธอเป็น คือไวรัสตับอักเสบซี รุนแรงขนาดแค่คุณหนุ่ย (ธาดา เศวตศิลา) หยิบผ้าเช็ดตัวผิด เธอก็อาละวาดเหมือนทำเงินหายเป็นล้าน ! อารมณ์ร้ายกาจจนคนใช้ทนไม่ไหวเข้าแถวลาออก รับบทหนักสุดคงเป็นลูกสาวคนสวย น้องน้ำตาล ที่ถูกคุณแม่ทุบ ทึ้ง ดึงกระชากผมแค่ไม่ได้อย่างใจเวลาสอนการบ้าน 
พลังชีวิตที่เหลืออยู่น้อยนิดในบางเวลาจนต้องปั๊มลมเข้าปอดเพื่อยกป้ายโฆษณาในรายการที่เธอเป็นพิธีกร และไม่น่าเชื่อว่าเศรษฐีที่มีเงินนับร้อยล้านอย่างเธอ จะมีที่พักพิงแค่ห้องน้ำเล็ก ๆ ในสตูดิโอ เพราะไม่อยากให้ใครเห็นความอ่อนแอ ร่างกายของเธอช่วงนั้น ผ่ายผอมจนสามีและเพื่อนร่วมงานยังไม่กล้ามองหน้า
ไม่มีใครรู้ว่า 1 ปีที่ถ่ายชิงร้อยชิงล้าน มยุรา ต้องฝืนสังขารจนแทบขาดใจ ผมที่เห็นคือผมปลอมที่แซมเข้าไปเพื่อบดบังความน่าสลดหดหู่  แต่ด้วยเลือดนักสู้และความรับผิดชอบที่มีอยู่เต็มหัวใจ เธอยังฝืนออกไปทำงาน ทนกับการต้องนอนดึกตี1 ตี 2 เพราะมันคือหน้าที่ที่เธอมีต่อรายการ และ เพราะเธออยากเอาชนะ เธออยากพิสูจน์ตัวเองว่าไม่มีอะไรในโลกมาหยุดเธอได้ ถ้าหัวใจเธอยังสู้ ขณะเดียวกัน เธอก็ยังคงทำหน้าที่แม่บ้าน เตรียมอาหารให้สามีกับลูกทุกวันและไม่ยอมหยุดสวย ที่สาหัสคือตอนที่เธอป่วย เป็นเวลาที่เธอกำลังสร้างบ้านใหม่ให้ลูกสาว ซึ่งเธอต้องทนทำไปพร้อมกับสภาพที่แทบไม่มีแรงหายใจ
เป็นเวลาสิบเดือนเต็ม (300 วัน) ที่ทุกเช้า เธอต้องถอยรถ 5 คันออกจากบ้านเพื่อให้ช่างเข้ามาทำงานแล้วถอยรถทั้ง 5 คันเข้ามาเก็บตอนเย็น
เวรกรรมซ้ำซัด เมื่อเธอโดนยึดเวลารายการที่เคยทำรายได้หลายล้านบาทต่อเดือนและต้องยอมจ่ายเงินเดือนพนักงานฟรีๆ 1 ปีเต็ม เพื่อรักษาคนไว้ เวลานั้น เป็นเวลาที่เธอเห็นคุณค่าของลมหายใจที่ในยามปกติไม่เคยได้นึกถึงมากที่สุด กำลังใจจากครอบครัวเป็นยาขนานเอกที่ทำให้รอดพ้นวิกฤตชีวิตที่หนักหนามาได้
จนในที่สุดเธอก็รอดตายด้วยการตั้งใจรักษาด้วยธรรมะที่ยึดโยงเธอไว้กับปัจจุบัน และการคิดบวกตลอดเวลา และทันทีที่เธอหายดี เธอก็ไม่รีรอที่จะสร้างงานให้ลูกน้องด้วยการคิดรายการใหม่และเริ่มต้นธุรกิจร้อยล้าน เป็นธุรกิจสกินแคร์ ที่เป็นแบรนด์ของตัวเอง และด้วยความมุ่งมั่นทุ่มเท ทำให้ ‘ยูร่า' ธุรกิจที่เธอภูมิใจติดตลาดในเวลารวดเร็ว สมแล้วกับสมญา ผู้หญิงมหัศจรรย์ ผู้หญิงผู้เป็นต้นแบบความสำเร็จ ความรวย ความสวย ความสุข
ตั๊ก-มยุรา เศวตศิลา เธอได้ร้อยเรียงราวชีวิตของเธอถ่ายทอดเป็นตัวอักษรใน "มหัศจรรย์ชีวิต มยุรา เศวตศิลา" 9 ตุลาคมนี้เจอกับเธอได้ที่เซ็นทรัลเวิลดิ์ 