     Mazda CX-3 ใหม่ เป็นรถคอมแพ็คครอสโอเวอร์รุ่นใหม่ล่าสุดจากค่าย Mazda ซึ่งถกพัฒนามาเพื่อตอบสนองกระแสตลาดที่มีความต้องการรถประเภทนี้ขึ้นเรื่อยๆ โดยคู่แข่งอย่าง Nissan Juke, Ford EcoSport, VW CrossPolo หรือ Peugeot 2008 ต่างก็มีจุดขายเฉพาะตัว Sanook!Auto จึงจะพาไปรู้จักกับ Mazda CX-3 ใหม่ ว่าจะมีอะไรเด่นๆกันบ้าง

     Mazda CX-3 ใหม่ เป็นรถยนต์ในกลุ่ม B-Segment Crossover เครื่องยนต์ 1,500 ซีซี ซึ่งพัฒนาขึ้นบนพื้นฐานเดียวกับ Mazda 2 SKYACTIV ใหม่ รวมถึงนับเป็นรถยนต์รุ่นล่าสุดที่ออกแบบโดยใช้เทคโนโลยี SKYACTIV แบบเต็มคัน ซึ่งมีจุดเด่นที่เส้นสายตัวถังสวยงาม มีพลัง เครื่องยนต์สมรรถนะเยี่ยม รวมถึงการขับขี่ที่สนุกสนาน ให้อารมณ์สปอร์ต
 

     มิติตัวถัง
     มิติตัวถังภายนอกของ CX-3 มีขนาดความยาว 4,275 มิลลิเมตร ความกว้าง 1,765 มิลลิเมตร ความสูง 1,550 มิลลิเมตร ระยะฐานล้อที่ 2,570 มิลลิเมตร ซึ่งยาวเท่ากับที่พบใน Mazda 2 นั่นเอง
 

     รูปลักษณ์ภายนอก
     รูปลักษณ์ภายนอกของ CX-3 ใหม่ ถูกออกแบบให้มีความเป็นเอกลักษณ์ของมาสด้า ด้วยไฟหน้าทรงเรียวยาว พร้อมไฟ Daytime Running Light แบบ LED ทรงคุ้นตา ไฟหน้าแบบโปรเจคเตอร์ ออกแบบรับกับกระจังหน้าที่ถูกตกแต่งด้วยโครเมี่ยม (คล้ายกับ Mazda CX-5 ไมเนอร์เชนจ์) ไฟเลี้ยวถูกแยกไปไว้บริเวณกันชนด้านล่าง ตกแต่งปลายกันชนด้านล่างด้วยสีดำ เพิ่มความสมบุกสมบันยิ่งขึ้น
     ด้านข้างถูกออกแบบให้โค้งเพรียวตามสไตล์ Mazda 2 พร้อมตกแต่งซุ้มล้อและตัวถังด้านล่างด้วยสีดำ ขณะที่เสา D-Pillar ถูกออกแบบให้เป็นสีดำสร้างความต่อเนื่องของกระจกบานหลังไปยังประตูหลัง ช่วยให้ตัวรถดูยาวยิ่งขึ้น รวมถึงดูสวยงามและมีคุณภาพมากขึ้นด้วย
 

     ขณะที่ไฟท้ายมีลักษณะคล้ายกับ Mazda 2 แต่ออกแบบให้ดูสันเหลี่ยมขึ้น ใช้หลอดแบบ LED เป็นตัวกำเนิดแสง ช่องกันชนถูกจับไปไว้บริเวณกันชนใต้ประตูบานหลัง ตกแต่งกันชนด้านล่างด้วยสีดำ ติดตั้งท่อไอเสียปลายคู่
 

     สีภายนอกมีให้เลือกทั้งหมด 8 สีด้วยกัน (ในตลาดญี่ปุ่น) รวมถึงติดตั้งล้ออัลลอยขนาด 16 นิ้ว และ 18 นิ้วให้เลือก
 

     ห้องโดยสารภายใน
     ภายในห้องโดยสารของ Mazda CX-3 ถูกออกแบบเน้นโทนสีดำใกล้เคียงกับ Mazda 2 โดยติดตั้งหน้าจอไว้บริเวณเหนือแผงคอนโซลกลาง ควบคุมด้วยปุ่ม Center Commander แบบหมุนพร้อมช็อตคัดเช่นเดียวกับ Mazda 2 รวมถึงติดตั้งระบบ i-Connect สำหรับเชื่อมต่ออินเตอร์เน็ตด้วยแอพพลิเคชั่นที่มีมาให้
 

     ติดตั้งหน้าจอ Active Driving Display สำหรับแสดงข้อมูลความเร็วเหนือแผงคอนโซลฝั่งผู้ขับขี่ ส่วนแผงหน้าปัทม์บอกความเร็วเป็นแบบดิจิตอล และมาตรวัดรอบแบบเข็มเช่นเดียวกับ Mazda 2
 

     เครื่องยนต์
     เครื่องยนต์ของ CX-3 ใหม่ ในตลาดโลกมีให้เลือกทั้งเบนซินและดีเซล เริ่มจากเครื่องยนต์เบนซิน SKYACTIV-G ความจุ 2.0 ลิตร และเครื่องยนต์ดีเซล SKYACTIV-D ความจุ 1.5 ลิตร ขณะที่ประเทศญี่ปุ่นมีให้เลือกเฉพาะ 1.5 ลิตรเท่านั้น ส่งกำลังด้วยเกียร์อัตโนมัติ 6 สปีด และเกียร์ธรรมดา 6 สปีดให้เลือก พร้อมระบบขับเคลื่อนสี่ล้อและสองล้อ ซึ่งระบบขับเคลื่อนสี่ล้อมีชื่อเรียกว่า i-ACTIV AWD
     ซึ่งไฮไลท์ยังคงเป็นเครื่องยนต์ดีเซล SKYACTIV-D ที่สร้างชื่อให้กับ Mazda 2 ใหม่มาแล้ว แต่ถูกเค้นกำลังเพิ่มขึ้นจากเดิม 250 นิวตัน-เมตร เป็น 270 นิวตัน-เมตร แรงม้าเท่าเดิมที่ 105 แรงม้า (PS) ที่ 4,000 รอบต่อนาที
 

      ส่วนราคาจำหน่ายในญี่ปุ่นเริ่มต้นที่ 2.376 ล้านเยน ไปจนถึง 3.024 ล้านเยน หรือราว 6.44 - 8.19 แสนบาท เมื่อเทียบเป็นเงินไทย
 
     ขอบคุณภาพและข้อมูลจาก ResponseJP
 
 