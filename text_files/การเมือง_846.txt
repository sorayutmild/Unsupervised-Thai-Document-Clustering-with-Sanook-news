รายงานข่าวจากพรรคเพื่อไทย (พท.) แจ้งว่า หลังจากทหารประกาศกฎอัยการศึกที่ให้ครอบคลุมทุกพื้นที่ทั่วประเทศ ซึ่งแกนนำพรรคประเมินว่ามีลักษณะคล้ายรัฐประหารซ่อนรูป ทำให้ตลอดทั้งวันคนในตระกูลชินวัตร แกนนำพรรคเพื่อไทย ทยอยเข้าเซฟเฮ้าส์หรือเริ่มเดินทางออกนอกประเทศบ้างเเล้ว อาทิ นายสมชาย และนางเยาวภา วงศ์สวัสดิ์ เดินทางไปยังกัมพูชา โดยอ้างว่าไปเยี่ยมลูกเขย ลูกสาว ขณะที่คุณหญิงพจมาน ดามาพงศ์ และบุตรทั้ง 3 คน ไม่ได้พักบ้านจันทร์ส่องหล้า จรัญสนิทวงศ์ 69 โดยหลบไปพักยังเซฟเฮ้าส์แห่งหนึ่ง และขอประเมินสถานการณ์สักระยะ หากส่อเค้ารุนแรงอาจเดินทางไปต่างประเทศ ส่วน น.ส.ยิ่งลักษณ์ ชินวัตร อดีตนายกรัฐมนตรี และรัฐมนตรีบางคนได้หลบไปยังแนวตะเข็บชายแดนแถวภาคเหนือ ส่วน ร.ต.อ.เฉลิม อยู่บำรุง อดีตรัฐมนตรีว่าการกระทรวงแรงงาน เดินทางไปพักแถวแนวชายแดนแล้วเช่นกัน