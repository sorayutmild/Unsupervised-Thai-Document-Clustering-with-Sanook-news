
น.ส.ยิ่งลักษณ์ ชินวัตร พร้อมด้วย น.ส.สุณีย์ เหลืองวิจิตร เลขาธิการพรรคเพื่อไทย ได้ร่วมกันทำพิธีเปิดถนน บริเวณสี่แยกหนองหัวปลวก ทางแยกทางหลวง 117 เชื่อมต่อทางหลวง 1276 และทำพิธีเปิดอ่างเก็บน้ำบึงเฒ่า ต.หนองโสน อ.สามง่าม จ.พิจิตร ซึ่งเป็นผลงานการผลักดันงบประมาณดำเนินการ ในสมัยที่ น.ส.สุณีย์ เหลืองวิจิตร เป็น ส.ส.พิจิตร และเป็น เลขารมว.คมนาคม ที่เพิ่มทำแล้วเสร็จ
โดยมีประชาชนที่ยังศรัทธา พ.ต.ท.ทักษิณ ชินวัตร อดีตนายกฯ และประชาชนที่ชื่นชอบผลงานของ น.ส.สุณีย์ ประมาณ 2,000 คน เข้าร่วมพิธี และรับฟังการอภิปรายจากแกนนำพรรคเพื่อไทย และแกนนำกลุ่มคนเสื้อแดง ที่มีทั้ง ส.ส. ในจังหวัดข้างเคียง และ อดีต ส.ส. อีกหลายท่าน ที่มาสลับสับเปลี่ยนปราศรัย โดย น.ส.ยิ่งลักษณ์ ได้กล่าวกับชาวบ้านว่า ขอให้ทุกท่าน ช่วยส่งแรงใจและร่วมอวยพรวันเกิดของพี่ชาย พ.ต.ท.ทักษิณ อดีตนายกรัฐมนตรี ที่จะครบรอบวันเกิด ในวันที่ 26 ก.ค. 2553 ที่จะถึงนี้โดย น.ส.ยิ่งลักษณ์ ได้กล่าวด้วยน้ำเสียงอันสั่นเครือน้ำตาคลอเบ้า ว่าคิดถึงพี่ชายที่ถูกรังแก และไม่ได้รับความเป็นธรรม ทั้ง ๆ ที่ผ่านมาทำงานทุกอย่าง เพื่อประเทศชาติถึงตอนนี้อยู่ต่างประเทศก็ยังประกาศเจตนารมณ์แน่วแน่ ว่าจะกลับมากอบกู้สถานการณ์วิกฤติบ้านเมืองทางด้านเศรษฐกิจ เพื่อให้คนไทยทุกคน ได้อยู่ดีกินดีเหมือนดั่งอดีตที่ผ่านมา จากนั้นได้ทำพิธีตัดริบบิ้น เปิดผ้าแพรคลุมป้าย เป็นการเปิดถนนท่ามกลางแฟนคลับเสื้อแดง ที่เข้ามารุมล้อมถ่ายรูป จากนั้นในเวลา 17.00 น. น.ส.ยิ่งลักษณ์ ก็จะพาคนเสื้อแดงร่วมเชียร์ฟุตบอล FA คัพ ที่ มูลนิธิไทยคมจัดขึ้นเป็นรอบคัดเลือก รอบ 32 ทีมสุดท้าย ซึ่งเป็นคู่แข่งขันระหว่าง TTM FC พิจิตร ลงฟาดแข้งกับ ทีมอินทรีย์เพื่อนตำรวจที่สนามกีฬากลาง จ.พิจิตร อีกด้วย

 