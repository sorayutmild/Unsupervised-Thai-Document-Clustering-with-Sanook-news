หากย้อนกลับไปเมื่อหลายปีก่อน หลายคนอาจจะยังติดภาพว่า ผู้ที่มีความเสี่ยงเป็นโรคเบาหวาน คือคนอ้วนที่ชอบทานอาหารหวานๆ เป็นจำนวนมาก แต่สิ่งที่น่าตกใจในเวลาต่อมาคือ เราพบผู้ป่วยเบาหวานร่างเล็ก บางคนถึงขั้นผอมบาง แต่ก็เป็นเบาหวานได้ ด้วยปัจจัยเสี่ยงหลายๆ อย่าง นอกจากพฤติกรรมติดหวาน เช่น กรรมพันธุ์ และความผิดปกติในร่างกาย
ดังนั้น ไม่ว่าคุณจะมีรูปร่าง หรือพฤติกรรมในการดำเนินชีวิตอย่างไร เราทุกคนมีความเสี่ยงที่จะเป็นโรคเบาหวานได้ทั้งนั้น Sanook! Health จึงขอแนะนำอาการเริ่มต้นของผู้ที่เสี่ยงเป็นโรคเบาหวาน ให้ทุกคนได้สังเกตร่างกายของตัวเองกันค่ะ
 
7 สัญญาณอันตราย “เบาหวาน” ไม่อ้วนก็เป็นได้
1. ปัสสาวะบ่อยผิดปกติ หรือรู้สึกปวดปัสสาวะทั้งวัน หากน้ำตาลในเลือดสูงเกินไป
2. หิวน้ำมากกว่าปกติ รู้สึกว่าดื่มน้ำมากเท่าไรก็ไม่หายกระหายน้ำ
3. เบื่ออาหาร น้ำหนักลดโดยไม่ทราบสาเหตุ
4. อ่อนเพลีย เหนื่อยง่าย
5. มีอาการชา เป็นเหน็บ รู้สึกเหมือนมีเข็มทิ่มที่ปลายนิ้วมือนิ้วเท้า เรียกว่ามีอาการ “เส้นประสาทอักเสบ” และอาจมีอาการนี้มากขึ้นเรื่อยๆ
6. ตาพร่ามัว เริ่มมองเห็นไม่ชัด
7. ผิวหนังแห้งผิดปกติ เป็นแผลง่าย และแผลติดเชื้อได้ง่าย แผลหายยาก หรือหายช้า
 
อาการทั้งหมดเป็นอาการที่ร่างกายแสดงออก เมื่อเรามีระดับน้ำตาลเลือดสูงขึ้น หากต้องการทราบด้วยตัวเองว่า ระดับน้ำตาลของเราอยู่เกณฑ์เสี่ยงเบาหวานหรือไม่ เราสามารถใช้เครื่องมือตรวจเลือดหาค่าน้ำตาลได้ด้วยตัวเองที่บ้านนะคะ สามารถหาซื้อเครื่องตรวจน้ำตาลได้ที่ร้านขายยาใหญ่ๆ
คนปกติ ค่าน้ำตาลจะอยู่ที่ต่ำกว่า 100 มิลลิกรัม/เดซิลิตร หลังอาหารต่ำกว่า 140 มิลลิกรัม/เดซิลิตร
คนที่มีความเสี่ยงเป็นโรคเบาหวาน ค่าน้ำตาลจะอยู่ที่ 100-125 ก่อนทานอาหาร และ 140-199 หลังทานอาหาร
คนที่เป็นเบาหวาน ค่าของน้ำตาลในเลือดจะมากกว่า 126 มิลลิกรัม/เดซิลิตร ก่อนทานอาหาร และมากกว่า 200 มิลลิกรัม/เดซิลิตร หลังจากทานอาหาร
ทั้งนี้ เพื่อความแน่ใจในผลตรวจ ควรนัดตรวจกับแพทย์ที่โรงพยาบาลอีกครั้ง พร้อมกับอดอาหารก่อนตรวจเลือด 6-8 ชั่วโมงค่ะ