เห็นงานแต่งดารามาก็เยอะ บ้างก็เรียบง่าย บ้างก็หรูหราชวนตะลึง ซึ่งส่วนสำคัญของงานแต่งนอกจากจะเป็นเจ้าบ่าวเจ้าสาวแล้ว "เพื่อนเจ้าสาว" ก็สำคัญไม่แพ้กัน มาดูกันดีกว่าว่างานแต่งไหนที่เพื่อนเจ้าสาวสุดจะเก๋ไม่ซ้ำใคร หรือ เซอร์ไพรส์ จนใครหลายคนต้องตะลึง!!!

2002 ราตรี รีเทิร์น งานแต่งเจนนี่ อั๋น รวมสุดยอดไอดอล ยุค 90's
ถือว่าเป็นงานวัดอายุกันเลยทีเดียว เพราะงานวิวาห์ของ คู่รักมาราธอนกว่า 19 ปี อย่าง "เจนนี่ เจนนิเฟอร์ โปลิตานนท์" และ "อั๋น ศราวุธ นวแสงอรุณ" ได้รวบรวมป๊อปไอดอลยุค 90's ไว้มากที่สุด โดยเพื่อนเจ้าสาวนำทีมโดย แก๊ง 2002 ราตรี อย่าง แคทรียา อิงลิช, ญาญ่าญิ๋ง รฐา, เบลล์ สุภัชญา และ หว่าหวา ไพลิน การันตีความซี้ปึ้ก เพราะคบหาเป็นเพื่อนกันมา 10 กว่าปี

อ้อม สุุนิสา สวยมาก งานแต่งโอปอล์ หมอโอ๊ค
เพราะว่าเป็นวันสำคัญของน้องสาวสุดที่รัก "อ้อม สุนิสา" เลยแปลงโฉมจากสาวห้าว สวมเสื้อยืดกางเกงยีนส์ เป็นสาวหวานในชุดราตรีสีครีม เพื่อเป็นหนึ่งในเพื่อนเจ้าสาว งานแต่งโอปอล์ หมอโอ๊ค เรียกว่าสวยขโมยซีนเจ้าสาวกันเลยเชียว

คู่จิ้น(ตัวจิ๋ว) น้องโปรด น้องนิริน งานแต่งกระแต หลุยส์
ยกตำแหน่งจอมขโมยซีนให้เลยจ้า หลังเห็นภาพเพื่อนเจ้าบ่าวเจ้าสาวตัวจิ๋ว "น้องโปรด" ลูกชายของเป้ย ปานวาด และ "น้องนิริน" ลูกสาวของหนิง ปณิตา ในงานแต่งดาราสาว "กระแต ศุภักษร" และไฮโซหนุ่ม "หลุยส์ อาทิตย์ เรืองสมบูรณ์" แถมแม่ๆ ยังจับมาถ่ายรูปคู่กัน ทำเอาหลายคนจิ้นไม่น้อย

อลังการ! เพื่อนเจ้าสาว งานแต่งเอมี่ ซี 16 คน
เยอะมากเป็นประวัติการณ์ เท่าที่เคยมีใครนับไว้ สำหรับงานฉลองสมรส "เอมี่ กลิ่นประทุม" และ "ซี ศิวัฒน์" มีเพื่อนเจ้าสาวถึง 16 คน โดยเป็นเพื่อนสนิทของเจ้าสาวทั้งในและนอกวงการบันเทิง อาทิ เชียร์ ฑิฆัมพร,เอ๋ พรทิพย์ และ เอมมี่ มรกต ฯลฯ

งานแต่งลิเดีย แมทธิว จับซุปตาร์สาวแต่งแมน
ปิดท้ายที่งานฉลองมงคลสมรสของคู่รักมาราธอน (อีกคู่) อย่าง "ลิเดีย ศรัณย์รัชต์" กับ หวานใจหนุ่ม "แมทธิว ดีน" ต้องขอสารภาพว่าจริงๆ งานนี้ทั้งแก๊งเพื่อนเจ้าสาวและเจ้าบ่าว ล้วนเยอะแยะอลังการ แต่ที่ต้องยกนิ้วให้เพราะจับดาราสาวตัวท็อปๆ ของเมืองไทย มาแปลงโฉมแต่งแมน จนกลายเป็นสาวเท่กันหมด อาทิ พลอย เฌอมาลย์, แอริน ยุกตะทัต และ ปู ไปรยา ฯลฯ
ขอขอบคุณภาพจากเฟซบุ๊ก Lerkdee Production,Buddy's Wedding,Jakawin Photography,DanNeramit และ อินสตาแกรมดาราทุกท่าน