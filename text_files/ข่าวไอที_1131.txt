อึ้ง!ทึ่ง!เสียว! เปิดใจแอดมินเพจ "เซ็กซี่ แพนเค้ก" ลูกทุ่งนะยะ ดังเพราะ "หวิว" กลางท้องไร่ท้องนา
ในโลกออนไลน์มีทั้งจุดขนานและจุดเชื่อมต่อกับโลกของความ เป็นจริง โดยเปิดโอกาสให้ทุกคนสามารถแสดงตัวต่อโลกภายนอกได้อย่างเท่าเทียม กันไม่ว่าจะคนรวยคนจนคนธรรมดาก็สามารถสร้าง"ตัวตน" ให้เป็นที่รู้จักได้ถึง จะไม่ได้เป็นดาราหรือ เซเลบฯ มาก่อน ไม่ว่าจะด้วยเหตุผลทางเศรษฐกิจ ฐานะทางสังคม หรือเหตุใดก็ตาม "มติชนออนไลน์" สัมภาษณ์แอดมินเพจ Sexy Pancake เพ จที่ขายความเซ็กซี่ ปนความฮา ของนางแบบกะเทยลูกทุ่ง นามแฝง "แพนเค้ก" ท่ามกลางฉากหลังอันเป็นท้องไร่ท้องนา ทำให้คนในเมืองที่มาจากชนบท อดคิดถึง "บ้านนอก" ไม่ได้ โดยมีคนคลิ๊กไลค์แฟนเพจแล้ว 123,132 คน(เวลา03.27 น. 10 มิ.ย.56) เบื้องหลังการถ่ายภาพอัพเฟซบุคเพจ "เซ็กซี่ แพนเค้ก" เป็นฝีมือของ "สุ" แอดมินเพจ วัย 35 ปี ซึ่งเป็นคนละคนกับนางแบบ "แพนเค้ก" ที่มีภาพปรากฎอยู่ในเพจ

"สุ" บอกว่า เธอจบ ม.6 โรงเรียนแถวบ้าน ไม่ใช่โรงเรียนในตัวเมือง ไม่มีความรู้ด้านคอมพิวเตอร์ ไม่ได้ใช้ไอแพด ไอโฟน แต่ใช้โทรศัพท์โนเกียที่สามารถถ่ายรูปและอัพเฟซบุคได้ และหากอยากจะท่องเวบเป็นจริงเป็นจัง เธอและเพื่อนๆ จะเข้าไปร้านอินเตอร์เนตเพราะสะดวกกว่าใช้โทรศัพท์มือถือ ปัจจุบันเธออาศัยอยู่ที่ บ้านหนองม่วง ต.ทางขวาง อ.แวงน้อย จ.ขอนแก่น ด้วยความเป็นคนชอบถ่ายภาพ และสนิทกับ "แพนเค้ก" หรือ "เหน่ง" กะเทยรุ่นน้องวัย 25 ปี จึงทำเพจภาพถ่ายสนุกๆ ให้คนดูรู้สึกตลกขบขันตามไปด้วย   
@ ตั้งใจเลือกสถานที่ถ่ายแบบอย่างไร
เลือกตามสถานที่ที่เราอยู่อยู่แล้ว ตามแถวๆ บ้าน ขี่รถมอเตอร์ไซต์ผ่าน เห็นอะไรน่าสนุกๆ ก็ไปถ่ายตามสถานที่ที่หาได้ มีคอนเสป คือ เซ็กซี่ เพราะ นางแบบไม่ใช่คนสวย จะให้เขามาถ่ายแบบแอ๊บแบ๊ว หวาน แล้วใครจะดู
@ ถ้าเลือกได้ อยากให้ “แพนเค้ก” ถ่ายรูปกับอะไร
อยากให้ถ่ายรูปกับรถไถคันใหญ่ๆ หรือรถแบ้คโฮคันใหญ่ๆ แต่ตอนนี้ ก็ถ่ายเท่าที่เราหาได้

@ ทำไมไม่ถ่ายในเมือง หรือในห้าง
ถ้าถ่ายในห้าง ในเมือง ก็ต้องมีความพร้อม แต่สำหรับเด็กบ้านนอกอย่างเรา เรามีแค่โทรศัพท์ กับนางแบบ เราใช้โทรศัพท์โนเกีย ที่ถ่ายรูปและเล่นเฟซบุคได้  ส่วนตัวไม่มีพื้นฐานความรู้ด้านภาษา หรือคอมพิวเตอร์ ไม่ได้ใช้โน๊ตบุค ไม่ได้ใช้ไอแพด ไม่ได้ใช้ไอโฟน
@ รู้จักเพจ “แม่บ้านมีหนวด” ไหม
รู้จัก “แม่บ้านมีหนวด” ครั้งแรก ตอนเขามาออกรายการ “วู๊ดดี้” ทางโทรทัศน์ แต่ไม่เคยดูเพจในเฟซบุคเขามาก่อน  จนกระทั่งเพจแพนเค้กดัง ก็เลยเข้าไปร้านอินเตอร์เนต ได้ไปดูเพจแม่บ้านมีหนวดด้วย  แต่เราแตกต่างจากเขามาก
@ ก่อนที่จะมาเล่นเฟซบุค ได้ติดตามข่าวสารในโลกออนไลน์หรือเปล่า
ไม่เคยติดตามข่าวสารทางอินเตอร์เนตมีแต่ดูทีวีรับสัญญาณจานดาวเทียมตอน แรกไปร้านอินเตอร์เนตกับเพื่อนเพราะเพื่อนซึ่งเป็นกะเทยไปโหลดหนังโป๊แต่เรา ไม่ได้ชอบดูหนังโป๊ก็เปิดยูทูบชอบดูกีฬาวอลเล่ย์บอลและก็มีน้องสาวเพื่อนสอน ให้เล่นเฟซบุค ตอนแรกไม่รู้จักเฟซบุคและไม่รู้ด้วยซ้ำว่ามีการบล็อคได้ด้วย ตอนนี้เฟซบุคชื่อเก่าถูกบล็อคไปแล้ว ก็มาตั้งชื่อใหม่ พร้อมเปิดเป็นแฟนเพจปัจจุบัน   ส่วนเพื่อนในเฟซบุคก็มีเด็กในหมู่บ้านเดียวกัน แต่เราไม่สามารถจะไปโพสต์งอนโน่นงอนนี่เหมือนเด็กได้ เพราะไม่ใช่ตัวเอง เราโตแล้ว ก็เลยมาถ่ายรูปแพนเค้ก โพสต์สนุกๆ
@ นางแบบชื่อ “แพนเค้ก” จริงหรือเปล่า 
จริงๆ แล้วนางแบบชื่อ “เหน่ง” ไม่ได้ชื่อแพนเค้ก แต่เรียกเขาตามชื่อดารา ช่วงที่ “แพนเค้ก” ดาราตัวจริงกำลังดัง ก็เลยบอก"เหน่ง" ว่า ฉันจะเรียกเธอว่า “แพนเค้ก” เรียกให้เป็นกระแส “เหน่ง” อายุ 25 ปี อยู่หมู่บ้านเดียวกันสนิทกัน เขาเป็นรุ่นน้อง เป็นเพื่อนสนิท  
@คนแถวบ้านเล่นเฟซบุคไหม เขาพูดถึง "แพนเค้ก" ในเพจนี้อย่างไร
คนแถวบ้านเล่นเฟซบุค ส่วนใหญ่จะเป็นนักเรียนมัธยม คนในหมู่บ้านก็รู้เรื่องเพจนี้แล้ว ผู้เฒ่าผู้แก่ก็ไม่ได้ว่าอะไร ค่อนข้างไปในทางบวก เขารู้จักอยู่แล้วว่าแพนเค้กเป็นอย่างไร ชีวิตจริงของ “แพนเค้ก” น่าสงสาร โดนล้อตลอด เพราะเรื่องรูปร่างหน้าตา และฐานะของเขา วัยรุ่นผู้ชายชอบมาแกล้ง ด้วยความที่เขาเป็นกระเทย แต่เขามีเพื่อนเยอะ เพื่อนก็เป็นกระเทยด้วยกัน
@ แต่ละภาพ คือตั้งใจไปถ่ายทั้งหมด หรือเปล่า
บางภาพ บังเอิญเดินผ่านก็ไปถ่าย เช่น เดินผ่านแผงขายชุดชั้นในในตลาดนัด ก็ถ่ายและก็เขียนข้อความตลกๆ ชอบถ่ายภาพอยู่แล้ว
@เลือกสีเสื้อผ้า และชุดชั้นในอย่างไร
มีคนชอบถามว่าทำไมใส่ชุดชั้นในสีแดงกับสีดำ ก็เลยมองว่าเป็นกระแสดี ก็ให้แพนเค้กทำให้คนเจ็บปวด โดยการใส่ชุดแดงไปเลยเจ็บปวดดี ไม่เกี่ยวกับการเมือง (หัวเราะ) ส่วนที่เห็นภาพเหมือนใส่ชุดซ้ำๆ ก็เพราะใน 1 สัปดาห์ จะมีเวลาถ่ายในวันอาทิตย์วันเดียวเพราะเป็นวันหยุด ทำให้ได้หลายรูปจากที่ใส่ชุดวันเดียวกัน
@ ภาพใส่ชุดไทย ยืนบนเรือนั้น นึกยังไงไปถ่าย
มีเพื่อนที่บ้านอยู่ห่างกัน 1-2 กิโลฯ มีร้านเสริมสวยเล็กๆ ก็ไปขอยืมชุดเขามาถ่ายแบบ ตอนนั้นเขารู้แล้วว่ามีกระแส “แพนเค้ก" ในเฟซบุค  ก็ยืมมาไม่ได้เสียค่าเช่าชุด พอถ่ายรูปเสร็จแล้วก็ส่งคืน

@ภาพถ่ายกับศาลพระภูมิ และ พวงมาลัย มาได้อย่างไร
ขี่รถผ่านกองขยะ เห็นศาลพระภูมิ ที่มีคนเอามาตั้งตรงกองขยะ  ก็เลยลงไปถ่าย แล้วกองขยะตรงนั้นก็มีพวงมาลัยเก่าๆ ที่คนเอามาทิ้ง ก็เอามาถ่ายรูปได้อีก ส่วนรูปที่ยืนโบกรถตรงศาลาริมทาง หอบกระเป๋าพะรุงพะรัง ก็เอาพวงมาลัยที่เก็บมาจากกองขยะยัดใส่กระเป๋า ใส่กระสอบ ให้กระเป๋าและกระสอบตุง แล้วให้ “แพนเค้ก” ถือกระเป๋าโบกรถ เพราะ คนอิสานเวลาเดินทางเข้า กทม. จะมีถุงปุ๋ย มีของใส่กระสอบ  ใส่ของเยอะๆ วันนั้นไปหลบฝนตรงศาลา ก็เลยได้ถ่ายรูปนี้มา
@ ภาพโค้งอันตราย เริ่มต้นอย่างไร
มีความคิดนานแล้วว่าต้องถ่ายภาพมุมทางโค้ง แต่ถ้าให้ “แพนเค้ก” ยืนเฉยๆ ก็ไม่แสดงอะไร และเมื่อเป็นทางโค้ง นางแบบก็ต้องโค้งด้วย จึงเป็นภาพออกมาอย่างที่เห็น มีคนคลิ๊กไลค์ โค้งอันตราย!! 9หมื่น กว่าคนแล้วอ่านหลายๆคอมเมนท์แล้วก็ขำ(หัวเราะ) ภาพนี้อยู่ในคอนเสปเซ็กซี่ ตลก บ้านๆ ถ้าจะให้มาหวานสวยจะเป็นไปไม่ได้เลย ไม่ใช่เป็นไปได้ยาก

@ฟีดแบคจากคนในเมือง เห็นภาพชนบท เขาบอกว่าอย่างไรบ้าง
บางคนบอกว่า แถวบ้านดูอากาศดี มิน่า แพนเค้กอารมณ์ดี  ส่วนคนอิสานที่ไปอยู่ในเมืองบางคนบอกว่า คิดถึงบ้าน ส่วนคนใต้บอกว่าแถวบ้านน่าอยู่ ที่ดินแพงไหม
@ คุณสุ ทำงานอะไร
โรงงานเย็บผ้า ได้ค่าแรงขั้นต่ำที่รัฐบาลกำหนด บวกโอที หากินไปวันๆ ไม่ได้รู้มุมกล้องมุมแสง มีเวลาถ่ายภาพ 1 วันต่อสัปดาห์ คือ วันอาทิตย์ เพราะเป็นวันหยุดเพียงวันเดียว   ถ้าสัปดาห์ไหนเห็นภาพ แพนเค้กใส่ชุดซ้ำกัน ก็เพราะ ถ่ายภาพวันเดียวกัน
@ ถ่ายรูปขึ้นเฟซบุคแล้วมีรายได้อะไรเข้ามาพิเศษหรือเปล่า
ไม่มีรายได้เพิ่ม มีแต่รายจ่าย ค่าน้ำมันรถ ค่ากิน และผิวดำขึ้นเพราะขับมอเตอร์ไซต์ตระเวนถ่ายรูป บางสถานที่ก็ไม่ได้คิดมาก่อนว่าจะถ่าย ส่วนเรื่องเงิน ก็ไม่คิดประกาศหาเงินสนับสนุนทางเพจ เพราะคิดว่าเป็นเรื่องน่าอายเหมือนทำเพื่อหวังอะไรสักอย่าง  แต่ที่จริงทำเพื่อความสนุกไม่ได้มีทุนจริงจัง  บางครั้งก็คิดว่าจะไม่ทำเพราะเครียดคิดอะไรไม่ออก
@ คิดว่าจะถ่ายรูปสะท้อนความยากลำบากในชนบทหรือเปล่า
ชีวิตจริงก็ลำบากอยู่แล้ว ไม่ได้อยากถ่ายรูปให้คนดูรู้สึกหดหู่ใจ  อย่างภาพแบกกระสอบก็ทำให้รู้สึกขำๆ ไม่ได้สื่อถึงความลำบาก  

@ จะมีภาพการทำไร่ไถนา ตามฤดูกาลที่เปลี่ยนไปหรือไม่ 
นี่ก็รอช่วงดำนา อีกสักเดือนจะมีการปักดำแถวบ้าน ก็จะมีภาพวิถีชีวิต การทำนาด้วย ตอนนี้ยังไม่ตกกล้าปักดำ ก็ยังหาภาพไม่ได้
@ เสียงตอบรับในเพจรวมๆ เป็นอย่างไรบ้าง
มีคนปลื้มเขาเยอะ หลังจากถ่ายภาพลงเฟซบุค ส่วนข้อความก็มีทั้งชมและด่า อยู่หน้าเพจ ลองไปอ่านได้
@ ทำไมไม่ลบความเห็นที่ด่า ออกจากเพจ
ไม่เคยลบข้อความที่เข้ามาด่า เพราะอยากให้ทุกคนได้เห็นด้วย และไม่เคยตอบโต้กลับ แต่ใช้วิธีนิ่งเฉย
@ นางแบบ “แพนเค้ก” เสียใจกับความเห็นที่เข้ามาด่า หรือไม่ 
แพนเค้ก ไม่เสียกำลังใจ เพราะคุยกันแล้วว่า จะมีทั้งคนด่าและคนชม ขนาดคนใหญ่คนโต ยังโดนด่า ส่วนเราแค่คนธรรมดาคนหนึ่ง ทำไมจะโดนด่าไม่ได้
เรียบเรียงโดย ฟ้ารุ่ง ศรีขาว