ปีขาล : สำหรับชาวเสือ ช่วงเวลาของปีสุนัขจะไม่ง่าย ต้องใช้ทั้งเงิน ทั้งความพยายาม และแรงกายแรงใจอย่างสาหัสสากรรจ์ ในปีนี้คุณจะยังงงงวยกับการตัดสินใจ จะมีหนทางใหม่ๆ มากมายปรากฏขึ้นตรงหน้า แต่คุณเลือกที่จะไม่เสี่ยง ซึ่งเจ้าแม่สุนัขเหลืองก็ชื่นชอบ เพราะโดยธรรมชาติของสุนัขจะชอบความเรียบง่ายและชักนำผู้คนให้เลือกเดินบนเส้นทางที่ไม่คดเคี้ยว และนั่นคือชีวิตที่กำลังจะดำเนินไปของชาวเสือ คือมุ่งตรงไปโดยไม่มีการเหลียวซ้ายแลขวา
การเดินทางตรงไม่ได้หมายความว่าเร็วหรือง่าย ในปีนี้จะเกิดอุปสรรคมากมาย แต่ละสถานการณ์จะบีบบังคับแผนการที่คุณวางไว้ แต่โชคดีที่การยอมรับความพ่ายแพ้ไม่ใช่คุณลักษณะของชาวเสือ อาจมีถอยบ้าง แต่คุณก็จะได้เรียนรู้สัญชาตญาณนักล่าในตัวเอง ชาวเสือจะกวาดอุปสรรคทั้งหมดทิ้งไปแล้วเดินหน้า แน่นอนว่ามันอาจทำให้คุณรู้สึกอยากโหยหวนครวญคร่ำบ้าง แต่จะทำไงได้ โชคชะตาไม่ได้เตรียมของขวัญไว้ให้เสมอไปนี่
ในอีกแง่หนึ่ง หลังจากที่คุณเอาชนะโชคชะตาและได้รับในสิ่งที่สมควรจะได้แล้ว ก็ถึงเวลาฉลองให้สุดตัว ช่วงเวลานั้นจะเริ่มตั้งแต่ครึ่งปีหลัง ในเวลานั้น คุณจะบรรลุเป้าหมายและเริ่มต้นวางแผนการต่อไป ความคิดสดใสไฉไลจะเข้ามา ทั้งแปลกใหม่และสร้างสรรค์ ถ้าคุณมีเรี่ยวแรงพอที่จะทำมันให้เป็นความจริงล่ะก็ ทำเลย หรือไม่ก็เก็บแผนการทั้งหมดไว้ทำตอนที่คุณมั่นคงแข็งแรงดีแล้วในตำแหน่งที่คุณเป็นอยู่
ในขณะที่แช่มชื่นกับชัยชนะที่รอคอยอยู่ ชาวเสือจะต้องไม่ลืมควบคุมนิสัยวู่วามและหุนหันพลันแล่นของตัวเอง คุณเสี่ยงกับการละเลยครอบครัว เพื่อน และผู้คนที่คุณแคร์ คุณจะปล่อยให้ตัวเองระหองระแหงกับคนเหล่านั้นไม่ได้ คุณเหมาะกับการฉายเดี่ยวก็จริง แต่ไม่จำเป็นต้องทำอย่างนั้นกับคนที่คุณรัก คุณต้องเข้าใจและใกล้ชิดกับพวกเขาด้วย
โดยรวมแล้ว ในปีสุนัข ชีวิตส่วนตัวของชาวเสือจะไม่มีเรื่องร้ายกล้ำกราย คุณไม่ต้องตระหนกหรือกังวลใจ แต่ต้องให้ความสนใจกับคู่ครองให้มากขึ้น จดจำทุกเรื่องโรแมนติกที่คุณรับรู้แล้วนำไปปรับใช้กับชีวิตประจำวันของตัวเอง ส่วนชาวเสือที่ยังโสดจะต้องฟังคำแนะนำนี้ให้มากขึ้นเป็นสองเท่า เพราะคุณเติบโตมากับความเคยชินว่าความรักคือการล่าเหยื่อ (ก็อย่างว่า คุณอยู่ในนักษัตรของนักล่านี่) ปีนี้คุณจะต้องทบทวนบทบาทของตัวเองยามมีปฏิสัมพันธ์กับเพศตรงข้าม อย่ากลัวที่จะทำตัวโรแมนติก คุณเปลี่ยนตัวเองจากนักล่ามาเป็นนักบุญได้
กลับมาพูดถึงความสำเร็จที่จะได้รับในช่วงครึ่งปีหลังดีกว่า คำทำนายบอกไว้ว่าคุณจะประสบความสำเร็จอย่างเว่อร์วังอลังการในที่ทำงาน หรือในธุรกิจ ทั้งนี้มันไม่ใช่ของขวัญที่โชคชะตาทำส้มหล่นใส่ แต่เป็นผลพวงจากการที่คุณลงทุนลงแรงไปมากมาย ทันทีที่คุณบรรลุเป้าหมาย ได้งานเจ๋งๆ ได้เปลี่ยนที่ทำงาน หรือขยายธุรกิจสาขาใหม่ เรื่องใหม่ๆ ก็จะเข้ามา ขึ้นอยู่กับการตัดสินใจของคุณว่าจะรับมือมันอย่างไรโดยไม่ให้ตัวเองต้องเหนื่อยกายเหนื่อยใจ นี่เป็นเรื่องยาก แต่เอาอยู่น่ะ เพราะคุณคือเสือผู้ปราดเปรื่องที่เกิดมาเพื่อแก้ปัญหาแบบนี้
สำหรับชาวเสือ รางวัลเยี่ยมยอดสำหรับความพยายามในปีนี้คือการเติบโตทางการเงิน เมื่อถึงเวลานั้น คุณจะอยากตามใจตัวเอง อยากให้รางวัลตัวเองสำหรับความขยันและการทำงานหนัก ซึ่งก็แน่นอนว่ารางวัลชนิดนี้มีราคาแพง คุณจ่ายได้ก็จริง แต่หลังจากนั้นจะต้องเข้าโหมดประหยัดทันทีเพื่อให้เงินทองงอกเงยต่อไป ขอแนะนำให้คุณฝาก “ทุนสำรองเบื้องต้น” ไว้ในธนาคาร จะได้ไม่ต้องกังวลว่าจะมีเงินสดเพียงพอหรือไม่ในการต่อยอดแนวคิดใหม่ของคุณ