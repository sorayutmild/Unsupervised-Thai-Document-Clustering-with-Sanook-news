ปีฉลู : ปีนี้ชาววัวผู้ตรากตรำมาชั่วนาตาปีจะได้รับการสนับสนุนจากเจ้าแม่สี่ขา แม้จะไม่มีความสัมพันธ์โดยตรงระหว่างสัตว์สองชนิดนี้ แต่ก็มีหลายสิ่งที่เชื่อมโยงทั้งคู่เข้าด้วยกัน ทั้งวัวและสุนัขต่างเรียบง่าย ไม่มีเล่ห์กลหรือความเย่อหยิ่ง คุณลักษณะของนักษัตรนี้คือความอบอุ่น สงบเยือกเย็น และไม่หวั่นเกรงอนาคต ซึ่งในปีที่ผ่านมาชาววัวไม่มีสิ่งเหล่านี้เต็มเม็ดเต็มหน่วยเท่าไรนัก แต่ในปีนี้ สุนัขจะทำทุกอย่างเพื่อให้ชีวิตของชาววัวไม่ถูกความลำบากใดๆ มาบดบังให้หม่นหมองอีก ชีวิตของชาววัวดูเหมือนจะเป็นกิจวัตร ซ้ำซากน่าเบื่อ แต่ตัวชาววัวเองจะมองสิ่งนี้เป็นความหนักแน่นมั่นคง (ซึ่งเป็นเรื่องหลักที่พวกเขาแสวงหา) แม้ชาววัวจะไม่ได้รับชัยชนะยิ่งใหญ่อะไร แต่พวกเขาก็จะหาเหตุมาภาคภูมิใจในตัวเองจนได้ คนที่หาเหตุผลแบบนั้นได้คือคนที่จัดวางแบบแผนของชีวิตตัวเองไปในทางที่ถูกที่ควร และมีความสุขกับการได้รับความเคารพนับถือจากคนรอบข้าง
ในปีสุนัข ชาววัวจะเปลี่ยนทัศนคติต่อเพศตรงข้าม คุณจะไม่เฝ้ารอให้ใครๆ มาสนใจคุณอีกต่อไป แต่จะก้าวเข้าไปหาคนเหล่านั้น แน่นอนว่าด้วยธรรมชาติของคุณ อาจทำให้การเปลี่ยนแปลงครั้งนี้ออกจะเงอะงะเก้อเขินบ้าง แต่อย่าเพิ่งถอดใจ ไม่นานความเก้อเขินในการสื่อสารกับเพศตรงข้ามจะหายไปเอง ในปีนี้คุณควรจะปรับปรุง เปลี่ยนแปลงตัวเองในบางเรื่อง ซึ่งอาจไม่สบอารมณ์นัก แต่มันจะทำให้คุณเติบโตและได้รับผลอันน่าประทับใจทีเดียว ด้วยการเปิดใจและกล้าเข้าหาเพศตรงข้าม ในช่วงเริ่มต้นครึ่งปีหลัง ชาววัวจะได้พบเจอคนที่ถูกใจและอยากสานความสัมพันธ์ด้วย
สำหรับชาววัวที่แต่งงานแล้วจะไม่มีอะไรเปลี่ยนแปลงมากนัก สิ่งเดียวที่จะเปลี่ยนคือการตกแต่งภายในบ้านของคุณ และมีโอกาสที่คุณจะต้องรับมือกับเรื่องยากๆ อย่างการตัดสินใจว่าจะสร้างกระท่อมหรือบ้านพักตากอากาศต่อดีหรือไม่ ชีวิตครอบครัวของคุณจะมีทั้งงานบ้านและโครงการใหม่ๆ คู่ครองจะเลิกเรียกร้องในบางสิ่งที่คุณไม่ค่อยจะชอบ เช่นการลากคุณไปเดินเล่นใต้แสงดาว หรือการแล่นเรือรอบโลก
โดยปกติชาววัวชอบเข้ากลุ่ม ชอบมีสมัครพรรคพวก ภายใต้นักษัตรปีสุนัข คุณลักษณะนี้จะยิ่งโดดเด่นขึ้นอีก คุณจะให้ความสำคัญกับคนที่มีความคิดแบบเดียวกัน มีโอกาสที่ชาววัวจะเจอกับพวกชอบยืมมือคนอื่นให้ทำงานสกปรกของตัวเอง แต่ความเฉลียวฉลาดที่คุณได้รับอิทธิพลจากปีเกิดจะช่วยให้คุณเห็นถึงไส้พุงของคนเห็นแก่ตัวพวกนี้และตัดความสัมพันธ์ได้ ในปี 2018 นี้ ชาววัวจะยังคงเชื่อมั่น มีศรัทธาในตัวเอง และจะไม่ปล่อยให้ใครมาจูงจมูกได้โดยง่าย
ในอีกแง่หนึ่ง คุณจะเขี่ยทุกอุปสรรคทิ้งไปและข้ามผ่านได้แม้นรกขุมที่ลึกที่สุด ซึ่งหนึ่งในขุมนรกที่รอคุณอยู่คือเรื่องงาน ต้นปีนี้จะเป็นช่วงเวลาของความยุ่งเหยิงในที่ทำงาน แต่คุณจะผ่านไปได้อย่างรวดเร็ว วิกฤตินี้จะเขี่ยเอาเพื่อนร่วมงานที่งอมืองอเท้าออกไป ซึ่งคนที่เหลือจะเห็นคุณค่าและความเชี่ยวชาญในการงานของคุณ ทันทีที่คุณเข้ารับตำแหน่ง คุณจะเผชิญหน้ากับอนาคตด้วยความมั่นอกมั่นใจ ได้รับค่าตอบแทนสูงขึ้น คุณจะตัดสินใจกลับไปสร้างกระท่อมตากอากาศต่อ หรืออะไรก็ตามที่ต้องมีค่าใช้จ่าย
ในปีนี้ชาววัวจะมีแผนการเงินที่ชัดเจน แต่อย่างที่รู้กันว่านักษัตรนี้ไม่ชอบเอาเงินทุนของตัวเองไปเสี่ยง เจ้าแม่สุนัขชื่นชมทัศนคติอันเสมอต้นเสมอปลายในเรื่องเงินของคุณ (ซึ่งรวมถึงการใคร่ครวญอย่างดีและเอาจริงเอาจังด้วย) ดังนั้น เพื่อให้รางวัลกับการมองการณ์ไกลของคุณ ชาววัวจะได้รับของขวัญชิ้นใหญ่  โดยจะเป็นการตกลงทำสัญญาบางอย่างที่คุณวางแผนว่าจะเซ็นสัญญาช่วงปลายปี นี่คือการเริ่มต้นทำกำไรก้อนโตซึ่งจะเห็นผลเป็นกอบเป็นกำในปี 2019