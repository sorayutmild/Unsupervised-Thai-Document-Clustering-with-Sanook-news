การอยากเป็นคนรวยนับเป็นหนึ่งในฝันของคนเกือบทุกคน มีใครบ้างที่ไม่อยากเป็นคนรวย? แต่ก็ต้องถามกลับเช่นกันว่า แล้วคุณล่ะ มีความพยายามมากแค่ไหนที่จะเป็นคนรวย? บางคนเอาแต่เก็บเงินอย่างเดียวโดยไม่ได้วางแผน บางคนก็ยังคงลดละเลิกการช้อปปิ้งไม่ได้ สิ่งเหล่านี้จะเป็นข้อผิดพลาดทางการเงินที่จะทำให้คุณพลาดจากการเป็นคนรวย TerraBKK Research จะมาแนะนำถึงข้อผิดพลาด 10 สิ่งที่ “คนอยากรวย” ไม่ควรทำ ดังนี้
1. รายจ่ายมากกว่ารายรับ ฟังดูเหมือนเป็นเรื่องง่ายที่ใครๆก็ทำกัน และนี่ก็เป็นเรื่องพื้นฐานทางการเงินอย่างง่ายที่สุด ที่คุณจะทำได้ แต่ปัจจุบันในโลกของเทคโนโลยีที่สามารถช้อปปิ้งได้ตลอดเวลาแม้แต่บนรถไฟฟ้าขณะเดินทางกลับบ้าน คุณก็ยังสามารถซื้อของได้ หรือการใช้บัตรเครดิตที่พร้อมรูดซื้อของตลอดเวลา ความสะดวกสบายเหล่านี้เป็นอาวุธชั้นดีที่จะทำให้การเงินของคุณติดลบได้ง่ายๆ ดังนั้นควรตั้งงบประมาณในการใช้จ่ายให้แน่นอน และเตือนตัวเองตลอดเวลาเมื่อรายจ่ายถึงขีดที่กำหนดแล้ว
2. จ่ายก่อนออม ถ้าคุณคิดว่าการออมเงินคือใช้จ่ายไปก่อนแล้วเงินที่เหลือคือเงินออม นั่นคือสิ่งที่คุณคิดผิดถนัด เพราะมีความเป็นไปได้มากที่จะเป็นแบบนั้น โดยส่วนใหญ่แล้วเมื่อถึงคราวที่อยากจะช้อปปิ้ง คุณก็ใช้เงินจนหมด แทบไม่เหลือไว้ออม ดังนั้นการออมที่ดีคุณควรกันเงินออมออกมาจากก้อนที่ช้อปปิ้งไว้ตั้งแต่แรกเลย เพื่อไม่ให้เงินแต่ละก้อนของคุณปะปนสะเปะสะปะไปหมด
3. ไร้ซึ่งการวางแผน สิ่งจำเป็นที่ขาดไม่ได้เลยคือ เป้าหมายของการเป็นคนรวย เพราะแต่ละคนย่อมมีแรงจูงใจที่แตกต่างกันออกไป เป้าหมายก็ย่อมแตกต่างกันออกไปด้วย เช่น บางคนต้องการปิดบัญชีหนี้สินทั้งหมด บางคนต้องการวางแผนการเงินเพื่อชีวิตหลังเกษียณ และไม่ว่าเป้าหมายของคุณจะเป็นอะไร อย่างน้อยให้แน่ใจว่าคุณได้วางแผนการเงินในชีวิตคุณเอาไว้แล้ว
4. ออมเงินเพื่อที่จะเก็บเอาไว้ ถ้าคุณกำลังก้มหน้าก้มตาเก็บเงินเพื่อนำไปฝากธนาคารที่ให้ดอกเบี้ยคุณเพียง 2-3% นี่ไม่ได้ช่วยให้คุณรวยขึ้นเลยแม้แต่น้อย การออมเงินที่ดีคือ นำเงินที่ออมไปลงทุนอย่างอื่น สร้างเป็นรายได้ที่สามารถให้ผลตอบแทนมากกว่าอัตราดอกเบี้ยธนาคาร
5. ชีวิตขึ้นอยู่กับรายได้ทางเดียว ไม่ว่าเงินเดือนคุณจะสูงซักกี่แสนบาท แต่ก็ไม่ได้แปลว่าคุณต้องพึ่งพาเงินก้อนนี้เพียงอย่างเดียว อย่าหยุดแค่เพียงพึงพอใจกับเงินเดือนที่ได้ แต่ควรหาช่องทางเพิ่มรายได้อื่นๆสร้างเป็นตัวเลือกหรือเป็นเงินสำรองยามฉุกเฉิน
6. ลงทุนในสินค้าที่เป็นเทรนด์ ฟังดูน่าจะเป็นเรื่องดี เพราะสินค้าที่กำลังเป็นเทรนด์มักจะขายดีแบบเทน้ำเทท่า แต่สินค้าพวกนี้คือสินค้าในกระแส ที่มาแล้วก็ไป โดยเฉพาะสินค้าที่มากับเทคโนโลยี พร้อมที่จะถูกแทนที่ด้วยรุ่นที่ใหม่กว่าอยู่เสมอ อย่าง Warren Buffet ที่จะเลือกลงทุน(หุ้น)ในรถไฟฟ้า, ธนาคาร, อาหารและเครื่องดื่ม ที่สร้างรายได้เข้ามาเรื่อยๆอย่างมั่นคง
7. ชอบเปรียบเทียบกับคนอื่น คนรวยที่แท้จริงไม่ชอบการแข่งขันกับใคร พวกเขามักใช้ชีวิตแบบเรียบง่าย ไม่จำเป็นต้องมีเครดิตการ์ดหลายใบ หรือใช้สมาร์ทโฟนแพงๆเพื่อให้ตัวเองดูร่ำรวย ทำให้ไม่ต้องมีหนี้ก้อนใหญ่ไว้คอยฉุดดึงชีวิต สาเหตุอันดับหนึ่งของการมีหนี้สินคือ การชอบเปรียบเทียบกับคนอื่น เห็นคนอื่นมีแล้วคิดว่าเราต้องมีมากกว่า
8. รอโชคหล่นจากฟ้า 80% ของคนรวยสร้างเงินล้านด้วยมือของตัวเองล้วนๆ ไม่มีใครนั่งรอโชคหรือมรดกร้อยล้านจากพ่อแม่ หรือรอถูกลอตเตอรีรางวัลที่ 1 เพื่อจะกลายเป็นเศรษฐีเพียงข้ามคืน ไม่มีสิ่งใดได้มาโดยง่าย หากอยากได้ก็ต้องลงมือทำด้วยตัวเอง
9. ใส่ใจกับตัวเลขราคามากกว่าความคุ้มค่า ใครว่าคนรวยสนใจแต่ราคาของสินค้าที่มุ่งจะซื้อแต่ของถูกเพียงอย่างเดียว แต่พวกเขาจะเลือกซื้อของที่มีราคาสมเหตุสมผล และเน้นความคุ้มค่าค่ามากกว่าราคาถูก เช่น พวกเขาเลือกที่จะซื้อรถดีๆซักคันหนึ่งเพื่อให้ใช้ไปได้นานๆ มากกว่าเลือกซื้อรถมือสองเก่าๆที่ต้องคอยตามซ่อม เกิดเป็นค่าใช้จ่ายเล็กๆน้อยๆตามมาไม่สิ้นสุด
10. ละเลยกับค่าธรรมเนียมเล็กๆน้อยๆ หากลองลิสท์รายจ่ายในแต่ละเดือน คงไม่มีใครคิดไปถึงค่าธรรมเนียมต่างๆที่ต้องจ่ายให้กับธนาคาร เช่น ค่าธรรมเนียม ATM หรือค่าธรรมเนียมในการทำธุรกรรมอื่นๆ คนรวยเหล่านี้แทบไม่เคยต้องเสียค่าธรรมเนียมให้ธนาคารเลย เพราะพวกเขารู้จักจัดการกับเงินของพวกเขาดี และหลีกเลี่ยงค่าธรรมเนียมเหล่านี้ให้มากที่สุดเท่าที่จะเป็นไปได้ บทความโดย : TerraBKK คลังความรู้
อ่านเนื้อหาต้นฉบับได้ที่ : TerraBKK.com
 