บรรยากาศการชุมนุมบริเวณถนนราชดำเนิน หน้าอนุสาวรีย์ประชาธิปไตย ทวีความเข้มข้นขึ้นทุกขณะ หลังจากที่มวลชนฝ่ายตรงข้าม ซึ่งสวมใส่เสื้อสีเหลือง ทยอยเข้าประจำตามพื้นที่ที่มีการประกาศก่อนหน้านี้ ทำให้มีหลายช่วงที่สถานการณ์ค่อนข้างตึงเครียด และเสี่ยงต่อการเผชิญหน้าระหว่างทั้งสองฝ่ายอยู่เป็นระยะ
โดยเมื่อช่วง 11.00 น. ที่ผ่านมา กลุ่มผู้ชุมนุมคณะราษฎร ที่ยึดพื้นที่ฝั่งร้านแมคโดนัลด์ ได้กระจายมวลชนลงสู่ท้องถนนจนเต็มพื้นผิวการจราจรทุกเลน พล.ต.ท. ภัคพงศ์ พงษ์เภตรา ผู้บัญชาการตำรวจนครบาล ได้เดินทางมาที่พื้นที่ชุมนุมเพื่อจะเข้าเจรจากับแกนนำ ณ จุดรถปราศรัย เพื่อขอให้เปิดการจราจร แต่ไม่สามารถเข้าถึงได้ เพราะมวลชนขัดขวางไว้ โดยมีจังหวะวุ่นวายเล็กน้อยเมื่อมีบุคคคลบางคนปาแก้วน้ำใส่ ถูกบริเวณไหล่ของ ผบช.น. ด้วย
นอกจากนี้ในจังหวะที่ใกล้เคคียงกัน มีกลุ่มมวลชนที่สวมเสื้อสีเหลือง ขี่รถจักรยานยนต์มากันหลายคัน ผ่านเข้าใกล้จุดชุมนุมของคณะราษฎร พร้อมโบกธงชาติ และมีการบีบแตร เบิ้ลเสียงเครื่องยนต์ จนผู้ชุมนุมเกิดความไม่พอใจตะโกนด่าทอกลับ จนทั้งการ์ดของผู้ชุมนุมคณะราษฎร และตำรวจ ต้องช่วยกันเข้าอำนวยความสะดวกและแยกทั้งสองกลุ่มให้ออกห่างจากกัน ไม่ให้เกิดการเผชิญหน้าหรือปะทะ
