ที่ผ่านมาหลายคนอาจจะรู้จักกันดีว่าเมล็ดแมงลักมีสรรพคุณช่วยลดน้ำหนักได้ แต่จริงๆ แล้วยังมีประโยชน์และคุณค่าแฝงที่เมื่อได้รู้อาจจะหลงรักมันอย่างไม่ทันตั้งตัว


1. ช่วยขับคอเลสเตอรอลไม่ดีออกจากร่างกาย
ในอาหารแต่ละชนิดจะมีทั้งคอเลสเตอรอลดีและไม่ดีสะสมอยู่ เมล็ดแมงลักมีส่วนช่วยขับคอเลสเตอรอลตัวร้ายออกจากร่างกายได้ เพราะเส้นใยของแมงลักสามารถดูดซับไขมันไว้ได้ เมื่อร่างกายไม่สามารถย่อยกากใยพวกนี้ได้ ไขมันไม่ดีก็จะถูกขับออกมาพร้อมกับเส้นใยของแมงลัก แต่ไม่มีผลใดๆ ต่อไขมันดี



2. เป็นยาระบายชั้นดี
เมล็ดแมงลักช่วยเพิ่มกากใยและช่วยหล่อลื่น ทำให้อุจจาระไม่เกาะลำไส้ ขับถ่ายสะดวกง่ายขึ้น เพราะเมล็ดแมงลักจะไปกระตุ้นประสาทที่อยู่รอบๆ ลำไส้ใหญ่ส่วนปลาย ทำให้เกิดปวดท้องหนัก คนท้องผูกบ่อยๆ ต้องหาเมล็ดแมงลักมาทานดู วิธีใช้คือรับประทานครั้งละ 1-2 ช้อนชา แช่น้ำให้พอง แล้วดื่มก่อนนอน



3. ใบแมงลักกินได้กินดีมีประโยชน์
นอกจากเมล็ดแมงลักจะมีประโยชน์ใบแมงลักยังช่วยรักษาโรคไข้หวัด ลดอาการหลอดลมอักเสบ ขับเหงื่อได้แนะนำให้ใส่ในแกงเลียงที่มีสมุนไพรหลายชนิด แล้วอาการหวัดจะดีขึ้น รวมถึงสามารถเรียกน้ำนมให้คุณแม่มือใหม่ เป็นตัวกระตุ้นปริมาณน้ำนมของคุณแม่ส่งต่อให้ลูกน้อย อีกทั้งยังช่วยแก้อาการน้ำนมคัดได้


ข้อควรระวัง
ก่อนทานเมล็ดแมงลักต้องแช่น้ำให้พองตัวเต็มที่ เพราะถ้ารับประทานเมล็ดแมงลักที่ยังพองตัวไม่เต็มที่ เมื่อเมล็ดแมงลักลงไปอยู่ในท้องก็จะดูดน้ำภายในช่องทางเดินอาหาร ทำให้เมล็ดแมงลักจับตัวเป็นก้อนแข็ง และอุดตันลำไส้ จนทำให้เกิดการท้องผูก และท้องอืดมากขึ้น


ภาพประกอบจาก istockphoto