
(คลิกที่ภาพเพื่อดูคลิป)
คลิปลีน่า จัง ถือมีดยาว ด่ากราดตำรวจ หลังบุกค้นร้านเครื่องสำอาง-สถานีดาวเทียมที่ประตูน้ำ จวก พอด่านายกฯยิ่งลักษณ์ ก็ส่งคนมาแกล้ง
ผู้สื่อข่าวรายงานว่า (30 พ.ค.) ในเว็บไซต์ยูทูปได้มีผู้โพสต์คลิป "ลีน่าจัง โดนตำรวจบุกสถานี" โดยเป็นเหตุการณ์ที่นางลีน่า จังจรรจา หรือ ลีน่า จัง เจ้าของสถานีโทรทัศน์ผ่านดาวเทียม ฮอต ทีวี ถือมีดขนาดยาวเดินออกจากร้านจำหน่ายเครื่องสำอางของตนเอง ที่ชั้น 2 ศูนย์การค้าอินทราสแควร์ ประตูน้ำ เลขที่ 120/111-112 ถ.ราชปรารภ แขวงพญาไท เขตราชเทวี กรุงเทพ ซึ่งเป็นสถานที่ออกอากาศของสถานีโทรทัศน์ฯ มายืนต่อว่าตำรวจ 2 นาย อย่างรุนแรง หลังเจ้าหน้าที่ตำรวจนำหมายศาลเข้ามาตรวจค้น โดยใช้วิธีพังกุญแจเพื่อบุกเข้าไปด้านใน ทำให้กุญแจร้านได้รับความเสียหาย 
นอกจากนี้ นางลีน่า ยังต่อว่าอีกว่า ทำไมไม่มาคุยกับตนดีๆ หรือโทรศัพท์มาบอกล่วงหน้า ก่อนหน้านี้ร้านของตนถูกขว้างปลาร้าใส่ ตำรวจก็ยังจับตัวคนร้ายไม่ได้ แต่พอตนวิจารณ์ น.ส.ยิ่งลักษณ์ ชินวัตร นายกรัฐมนตรี ก็ส่งขี้ข้านักการเมืองมาแกล้ง
ทั้งนี้ ตำรวจทั้ง 2 นาย ได้แต่บอกให้ใจเย็นๆ และจะซื้อแม่กุญแจมาคืนให้ พร้อมอ้างว่าวันนี้มาตรวจเครื่องสำอางกับเจ้าหน้าที่อย. ไม่เกี่ยวกับเรื่องการเมืองอย่างที่นางลีน่าต่อว่า และติดต่อนางลีน่าไม่ได้เนื่องจากปิดเครื่อง ซึ่งนางลีน่าก็ตอบว่ากำลังจัดรายการสดอยู่ และท้าให้ไปออกอากาศพร้อมกัน
 
 