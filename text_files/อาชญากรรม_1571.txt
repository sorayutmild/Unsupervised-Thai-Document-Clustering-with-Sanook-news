2 สามีภรรยาถูกชายฉกรรจ์อ้างเป็นตำรวจ บุกปล้นบริษัทชิงไป 3 ล้าน ล่าสุดยังถูกขู่ผ่านแชทไม่หยุด อยู่แบบหวาดกลัว
(28 เม.ย.) จากกรณีคนร้ายเป็นชายฉกรรจ์ 7 คน อ้างตัวเป็นเจ้าหน้าที่ตำรวจ ปส. บุกเข้าบริษัทที่ปรึกษาด้านการลงทุนต่างประเทศ ภายในซอยงามวงศ์วาน 25 ปล้นทรัพย์สินไปกว่า 3 ล้านบาท พร้อมกับถอดข้อมูลการค้าการลงทุนไปด้วย ตามข่าวที่รายงานไปแล้วนั้น
ล่าสุด นายกิตติ อดุลย์แก้วผลึก อายุ 54 ปี และ น.ส.จิตอาภา มนูนาทวิมลกฤกตย์ อายุ 39 ปี สองสามีภรรยาเจ้าของบริษัทได้เปิดเผยกับผู้สื่อข่าวว่า หลังจากเข้าแจ้งความกรณีดังกล่าวและออกเป็นข่าวโด่งดังนั้น ปรากฏว่ามีข้อความแชทจากกลุ่มคนร้ายส่งมาข่มขู่อย่างต่อเนื่อง
สองสามีภรรยา เปิดเผยข้อมูลแชทที่ส่งมาข่มขู่ ในทำนองว่า "อยากดังอยากเป็นข่าวใช่ไหม, ไม่เป็นไรตนเองใหญ่พอที่จะเคลียร์คดีได้, ที่เจอไปไม่กลัวใช่ไหม, เดี๋ยวจัดให้ใหม่คราวนี้จัดหนักจัดใหญ่เลย, เอาแบบทางภาคใต้เลยไหม "ฆ่าตัดคอ" เลยละกัน" ทำให้ตอนนี้ตกอยู่ในหวาดกลัวเป็นอย่างมาก แทบจะไม่กล้าไปไหน
ส่วนภาพวงจรปิดที่กู้กลับมาได้ เห็นภาพคนร้ายชัดเจนนั้น ก็จะนำไปมอบให้เจ้าหน้าที่ตำรวจชุดสืบสวนไว้เป็นหลักฐานในคดีเพื่อติดตามตัวผู้ก่อเหตุต่อไป
นายกิตติ เปิดเผยว่า วันนี้ตนก็ได้ให้ช่างเทคนิคเข้ามาแก้ไขในระบบคอมพิวเตอร์ตามจุดต่างๆภายในบริษัทเพี่อทำธุรกิจให้ต่อเนื่อง หลังโดนถอดข้อมูลไปจนทำการค้าไม่ได้ ตนกับภรรยาก็รู้สึกหวาดกลัวเพราะโดนส่งข้อความมาขู่ตลอดเวลา
ล่าสุดทางเจ้าหน้าที่ตำรวจ สภ.เมืองนนทบุรี ได้ติดต่อมาทาง นายกิตติ เพื่อนัดสอบปากคำและแจ้งว่าฝ่าย นายพิทักษ์พงษ์ ผู้ถูกกล่าวหาเป็นคนร้าย จะเข้าพบเจ้าหน้าที่ตำรวจในวันนี้ ที่ สภ.เมืองนนทบุรี เพื่อมอบตัวและชี้แจงข้อเท็จจริง