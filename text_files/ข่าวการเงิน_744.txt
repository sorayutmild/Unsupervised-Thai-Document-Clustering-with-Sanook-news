วันที่ 22 ก.ค. 57  ผู้สื่อข่าวได้เดินทางไปตรวจสอบบริเวณร้านเดชฤดีของนาง สุนันทา  ธรรมรูปา  ตั้งอยู่ที่ 37  ม.2  ต.ป่างิ้ว  อ.เมือง  จ.อ่างทอง  ซึ่งเป็นบ้านไม้ยกพื้นสูง  บริเวณใต้ถุนบ้านเปิดเป็นร้านขายของชำและข้างบ้านหลังดังกล่าวเปิดเป็นร้านขายก๋วยเตี๋ยวชื่อ  “ร้านก๋วยเตี๋ยวชามใหญ่”
จากการสอบถามนาง สุนันทา  กล่าวว่า  ตนเปิดร้านขายก๋วยเตี๋ยวมานานหลายสิบปีแล้ว  มีทั้งก๋วยเตี๋ยวเนื้อโคขุน ,หมู ,เย็นตาโฟ และอาหารตามสั่ง  แต่ขายในราคาชามละ 20 บาท  ถ้าสั่งพิเศษจะคิดราคา 25 – 30 บาททุกอย่าง  เมื่อก่อนจะใช้ชามตาไก่ซึ่งมีขนาดมาตรฐานไว้ใส่ก๋วยเตี๋ยวขายลูกค้า  แต่ตนเองเป็นคนมือเติบกลัวลูกค้าจะรับประทานไม่อิ่ม  จึงใส่เครื่องก๋วยเตี๋ยวเยอะจนชามตาไก่ไม่พอใส่  จนลูกสาวของตนชื่อ นาง คะนึงนิจ  บัวแก้ว  อายุ 25 ปี  ได้แนะนำว่าทำไมแม่ไม่หาซื้อชามใหญ่ๆไว้ใส่ก๋วยเตี๋ยวไว้บริการลูกค้า  ตนเองก็เห็นดีด้วยกับลูกสาวจึงไปซื้อชามก๋วยเตี๋ยวใบใหญ่มาจากตลาดไว้คอยบริการลูกค้า  ซึ่งเป็นที่ถูกอกถูกใจลูกค้าเป็นจำนวนมาก  บางรายโดยเฉพาะเด็กนักเรียนยอมขับขี่รถจักรยานยนต์จากในเมืองเพื่อมารับประทานก๋วยเตี๋ยวร้านป้าสุนันทา เพราะมีราคาถูกและปริมาณมาก รสชาติอร่อยรับประทานชามเดียว 20 บาท  ก็อิ่มสบายท้องและกระเป๋าสตางค์ในสภาวะเศรษฐกิจไม่ดี
นาง สุนันทา  ได้กล่าวทิ้งท้ายว่าที่ขายก๋วยเตี๋ยวราคา 20 บาท  ตนเองก็ยังมีกำไรถึงแม้จะไม่มากก็ตาม  แต่ก็พออยู่ได้แบบเศรษฐกิจพอเพียงอยากให้ลูกค้าได้กินอิ่มก็พอ