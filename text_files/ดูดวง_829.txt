วันที่ 31 พฤษภาคม 2565 นี้ อาจารย์สุทธิธรรม พากเพียร ผู้เชี่ยวชาญวิชาโหราศาสตร์ไทย และโหราศาสตร์สากล เจ้าของเพจ ดูดวงโหราศาสตร์ไทยระบบรังสีดาว ได้คำนวณมงคลฤกษ์เอาไว้ สำหรับการจุดธูป 16 ดอก ขอขมากรรม แก้ไขดวงชะตาด้วยตัวเอง สำหรับผู้ที่รู้สึกว่าทำอะไรก็ติดขัด ทำอะไรก็ซวย การเงินฝืดเคือง ก็สามารถจุดธูป 16 ดอก เพื่อขอขมากรรมได้ โดยพิธีนี้ใครที่เคยทำแล้วก็สามารถทำอีกได้ ทำได้ทุกดวงชาตะราศี (เป็นความเชื่อส่วนบุคคล โปรดใช้วิจารณญาณ)
ฤกษ์จุดธูป 16 ดอก
(สามารถทำได้ตามเวลาที่กำหนดเท่านั้นจะเห็นผลดี และเร็วกว่าเวลาอื่น)

วันที่ : 31 พฤษภาคม 2565
กำหนดเวลา : 05.09 น. - 06.29 น.
สำหรับใครที่จุดธูป 16 ดอกขมากรรม ในช่วงเวลาฤกษ์กำหนดไม่ทัน ให้จุดธูป แล้วกล่าวก่อนจะกล่าวขอขมากรรมว่า ยาตรายามดี พระอังคารชัยศรีสวัสดีลาโภ นะโมพุทธายะ แล้วจึงท่องขอขมากรรมได้เลย สามารถทำได้ภายในวันนี้ (31 พ.ค. 2565)

การทำพิธี
จุดธูปกลางแจ้ง 16 ดอก หรือสามารถทำในที่ร่มได้ ไม่ว่าจะเป็นทำที่บ้าน นอกบ้าน ในห้อง หรือคอนโด ตั้งจิตให้นิ่ง หันหน้าไปทางทิศตะวันออก
ท่องนะโมฯ 3 จบ และตั้งจิตอธิษฐาน (ท่องในใจ) อัญเชิญครูบาอาจารย์ พระสัมมาสัมพุทธเจ้าทุกพระองค์ พระพุทธ พระธรรม พระสงฆ์ บิดามารดา พ่อเกิดแม่เกิด พ่อซื้อแม่ซื้อ ในทุกชาติ และเทพเทวดาที่คุ้มครองตัวเราทุกพระองค์ รวมทั้ง องค์มหาเทพ มหาโพธิสัตว์ ผู้ยิ่งใหญ่ ทั้งหลายใน 19 ชั้นฟ้า 16 พรหมมา 15 ชั้นดิน 14 ภูมิบาดาล 21 ภูมิพระแม่ธรณี พระแม่คงคา ที่ข้าพเจ้าอาศัยอยู่ นี้
พระภูมิเจ้าที่ ผีบ้านผีเรือน รวมทั้งเจ้ากรรมนายเวร และ เจ้าบุญนายคุณ เจ้ากรรมนายเวร เจ้าเกณฑ์ดวงชะตา ของข้าพเจ้า ทุกชาติภพ ที่เคยผูกพันกันมาในอดีตให้มารับรู้ รับฟัง การขอขมากรรม และขอถอนคำสาปแช่งที่มีต่อกัน ในอดีตและปัจจุบัน ของข้าพเจ้าในครั้งนี้
เปล่งวาจา ข้าพเจ้า (เอ่ยชื่อ-นามสกุลของตนเอง ที่ใช้ในปัจจุบัน) ขอขมากรรมในสิ่งที่ได้ล่วงเกินไป ทั้งกายกรรม วจีกรรม มโนกรรม ต่อท่านทั้งหลาย ไม่ว่าจะรู้ก็ดี ไม่รู้ก็ดี ระลึกได้ หรือ ไม่ได้ก็ดี ขอท่านผู้มีฤทธิ์ มีอำนาจ และสิ่งศักดิ์สิทธิ์ และเจ้ากรรมนายเวร เจ้าบุญนายคุณ เจ้ากรรมนายเวร เจ้าเกณฑ์ดวงชะตาของ ข้าพเจ้าทั้งหลาย โปรดอโหสิกรรมให้กับข้าพเจ้าด้วยเถิด อย่าได้โกรธเคือง อย่าได้จองเวร ต่อข้าพเจ้าอีกต่อไป และโปรดถอดถอนคำสาปแช่งที่ให้แก่ข้าพเจ้า หรือคำสาปใดๆ อันเกิดจากข้าพเจ้าได้เป็นผู้กระทำหรือถูกกระทำจากท่านทั้งหลายก็ดี ขอจงดับหมดสิ้นไป
ด้วยอนุภาพ พระบารมีแห่ง พระพุทธเจ้าทุกพระองค์ และด้วยบารมีแห่ง องค์มหาโพธิสัตว์เจ้า และองค์มหาเทพ โปรดเมตตา และประทานพรแก่ข้าพเจ้าด้วยเถิด และช่วยเปิดทาง และแสงสว่างทั้งทางโลกและทางธรรม และให้การดำรงชีวิตของข้าพเจ้า จงมีแต่ความเจริญรุ่งเรืองยิ่งๆ ขึ้นไป
ขอให้ข้าพเจ้าจงมีโชค มีลาภ มีเงินมีทอง เหลือกินเหลือใช้เหลือเก็บเป็นเศรษฐีมหาเศรษฐีด้วยเถิด และขอให้ข้าพเจ้าได้พบแต่คนดีมีคุณธรรมอยู่ในศีล ในธรรมเข้ามาช่วยเหลือข้าพเจ้าด้วยเถิด สาธุ สาธุ สาธุ
เอ่ยคาถา
ปะโตเมตัง ปะระชีวินัง สุขะโตจุติ จิตตะเมตะ นิพพานัง สุขะโตจุติ (3 จบ)
หลังจากนั้นให้อธิษฐานขอพรส่วนตัวของท่าน แล้วปักธูปลงในกระถาง หรือบนพื้นดินก็ได้ (หากจุดธูปทำพิธีไปแล้ว เมื่อปักธูปแล้วธูปไหม้ไม่หมด ขอให้จุด และกล่าวใหม่ทั้งหมดในทันที ไม่ต้องรอให้ธูปเก่าที่ทำหมด)
 