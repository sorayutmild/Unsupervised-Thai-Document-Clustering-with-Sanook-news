     Suzuki Carry Motor Home รุ่นพิเศษเอาใจสายแคมปิ้งโดยเฉพาะ เผยโฉมพร้อมวางจำหน่ายที่งาน Bangkok International Motor Show 2022 เคาะราคารวมดัดแปลงเสร็จสรรพเพียง 865,000 บาท

     ซูซูกิประเทศไทยเผยโฉม Suzuki Carry Motor Home ใหม่ รถบ้านที่ถูกดัดแปลงขึ้นบนพื้นฐานของ Suzuki Carry รุ่นปัจจุบัน มาพร้อมโครงสร้างตู้ดีไซน์รถบ้านที่มีขนาดความสูง 2 เมตร ภายในตกแต่งด้วยเฟอร์นิเจอร์แบบ Built-in งานไม้พร้อมกรุผนัง ติดตั้งระบบไฟฟ้า Inverter 5,500 วัตต์ และแบตเตอรี่ขนาด 80 แอมป์ 12 โวลต์ จำนวน 2 ลูก สำหรับการใช้งานอุปกรณ์ไฟฟ้าต่างๆ ทั้งยังมีระบบปรับอากาศแบบเคลื่อนที่ และพัดลมดูดอากาศมาให้
     ภายนอกของรถคันนี้ถูกติดตั้งแร็กหลังคาพร้อมบันไดทางขึ้นช่วยเพิ่มความสะดวกในการบรรทุกสัมภาระหรือติดตั้งอุปกรณ์แคมปิ้งต่างๆ มาพร้อมกันชนหน้าที่มีไฟสปอตไลท์ ล้อแม็กขนาด 15 นิ้วและช่วงล่างติดตั้งอุปกรณ์เสริมสปริงแหนบ โดยคันที่ปรากฏในภาพถูกตกแต่งภายนอกด้วยสติกเกอร์สีน้ำตาลไล่โทนสีต่างกัน

     ทั้งนี้ ซูซูกิระบุว่าราคารถพร้อมอุปกรณ์ตกแต่งที่กล่าวมาทั้งหมดจะอยู่ที่ 865,000 บาท ขณะที่ราคาตัวรถเปล่าของ Suzuki Carry รุ่น MT อยู่ที่ 385,000 บาท โดยลูกค้ายังสามารถเลือกดัดแปลงได้หลากหลายตามลักษณะธุรกิจและการใช้งาน ชูจุดเด่นด้วยกระบะท้ายที่สามารถเปิดออกได้ทั้ง 3 ด้าน ช่วยให้การขนถ่ายสัมภาระทำได้สะดวกมากยิ่งขึ้น
     ปัจจุบัน Suzuki Carry มีให้เลือกเพียงรุ่นย่อยเดียว คือ MT ติดตั้งเครื่องยนต์เบนซินรหัส K15B ความจุ 1.5 ลิตร ให้กำลังสูงสุด 71 กิโลวัตต์ (ประมาณ 96 แรงม้า) ที่ 5,600 รอบต่อนาที ส่งกำลังด้วยเกียร์ธรรมดา 5 สปีด พร้อมช่วงล่างด้านหน้าแบบแม็กเฟอร์สันสตรัทพร้อมคอยล์สปริง ด้านหลังแบบคานแข็งพร้อมแหนบ

     สำหรับงาน Bangkok International Motor Show 2022 จะยังคงจัดต่อเนื่องตั้งแต่วันนี้ - 3 เมษายน 2565 ณ อิมแพ็คชาเลนเจอร์ 1-3 เมืองทองธานี
 