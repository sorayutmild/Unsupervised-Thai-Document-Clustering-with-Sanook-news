จะกี่คืนผ่านไปก็ยังคงฝันวนอยู่เรื่องเดิมๆ บางคนฝันดีก็ถือว่าเป็นโชค แต่บางคนที่ฝันร้าย แถมยัง ฝันซ้ำ ไปมานี่สิ พวกเขาต้องคอยอยู่กับความกลัว และฝังใจจนตลอดเวลา อาจทำให้ไม่กล้าที่จะหลับตาทิ้งตัวลงบนเตียงอีกครั้ง ซึ่งสิ่งเหล่านี้เกิดมาจากตัวของคุณเองทั้งสิ้น แต่จะเป็นสาเหตุเกี่ยวกับอะไร ติดตามได้ในบทความนี้ที่ Hello คุณหมอ นำความรู้มาฝากทุกคนกัน
"ฝันซ้ำ" มีลักษณะอย่างไร
การฝันซ้ำ (Recurring Dream) มักเกิดขึ้นได้กับทุกเพศทุกวัย โดยเฉพาะผู้หญิงที่มีการค้นพบว่าพวกเธอมีความฝันที่ซ้ำไปซ้ำมาบ่อยกว่าผู้ชาย และพบได้ในช่วงวัยผู้ใหญ่ 60-70% โดยถูกสันนิษฐานว่าอาจมาจากความเครียด และปัญหาต่างๆ ในชีวิตของแต่ละบุคคลที่กำลังเจอ
ส่วนมากฝันซ้ำจะเป็นไปในเชิงลบหรือ เรียกง่ายๆ ว่า ฝันร้าย นั่นเอง แต่จะแตกต่างกันตรงที่ฝันซ้ำ มักจะมีเนื้อหาเดิมๆ วนเวียน เกิดขึ้นแทบทุกค่ำคืนของการนอนหลับ เนื่องจากเป็นสิ่งที่อยู่ลึกภายใต้จิตสำนึก และจิตใจ จากความวิตกกังวล และความเครียดของคุณ
สาเหตุที่ทำให้เกิดการ ฝันซ้ำๆ มีอะไรบ้าง

ความเครียด วิตกกังวล ภาวะซึมเศร้า

ความเครียด เป็นหนึ่งในอารมณ์ที่ผู้คนส่วนใหญ่มักเผชิญอยู่เป็นประจำ เพราะในปัจจุบันคนเรามักเจอกับเหตุการณ์รอบตัวอย่าง เรื่องการทำงาน การเรียน ปัญหาทางการเงิน และภาวะกดดันต่างๆ เป็นต้น ที่ส่งผลให้เกิดความรู้สึกเหล่านี้ขึ้น
จากการตั้งสมมุติฐานเรื่องของอารมณ์ด้านความเครียด สามารถทำให้เกิดการ ฝันร้ายขึ้นได้ตั้งแต่ยังเด็ก และอาจเกี่ยวเนื่องไปยังความวิตกกังวล ภาวะซึมเศร้า ที่ทำให้ฝันร้ายซ้ำไปซ้ำมาได้อีกเช่นกัน

โรคเครียดหลังผ่านเหตุการณ์รุนแรง หรือสภาวะป่วยทางจิตใจ (PTSD)

ซึ่งผู้ป่วยโรคนี้มีตัวเลขสูงถึง 71% เลยทีเดียว เป็นสาเหตุหนึ่งที่อาจทำให้คุณฝันร้าย ซ้ำๆ เพราะเหตุการณ์ในอดีตที่มิอาจจะลืมเลือนได้ของแต่ละบุคคล จนเกิดเป็นความฝังใจ กระทบกระเทือนจิตใจอย่างรุนแรง สามารถนำไปสู่ภาวะซึมเศร้าได้เลยทีเดียว

ยา

ยารักษาโรคประจำตัวบางชนิด เช่น ยากล่อมประสาท ยารักษาโรคความดันโลหิต เป็นต้น ที่อาจทำให้เกิดฝันร้าย ได้ ซึ่งงานวิจัยในปี 1998 พบว่า ยาที่ทำให้ผู้ป่วยฝันร้ายมากที่สุด คือ ยาระงับประสาท และยาในกลุ่มเบต้า บล็อกเกอร์ (Beta Blockers)

สารเสพติด

การฝันร้ายซ้ำๆ อาจเป็นผลมาจากผู้ติดสารเสพติดอยู่ในช่วงกำลังเลิกใช้ ซึ่งจะมีผลข้างเคียงอื่นๆ ตามมาภายหลัง และจะหายได้เองภายในไม่กี่สัปดาห์
เคล็ดลับหยุดฝันร้ายซ้ำซ้อน 
อีกวิธีหนึ่งที่คุณสามารถหยุดความฝันร้าย นี้ได้ นั่นก็คือ การปรับปรุงพฤติกรรมการนอนหลับ และสร้างนิสัยการนอนที่ดี ดังนี้

ผ่อนคลายร่างกายก่อนนอน

เตรียมพร้อมร่างกายก่อนนอนด้วยการฝึกการออกกำลังกาย เพื่อผ่อนคลายความเจ็บปวดของกล้ามเนื้อ นอกจากนี้ยังมีตัวช่วยเสริมอย่างแอพพลิเคชั่นที่สามารถทำให้คุณรู้จักเทคนิค และจัดตารางการออกกำลังกายได้ดียิ่งขึ้น

วางแผนการเข้านอน

กำหนดเวลาในการนอนให้สม่ำเสมอเป็นประจำทุกวัน โดยก่อนถึงเวลานอนคุณอาจผ่อนคลายด้วยดูรายการทีวีที่ชื่นชอบ ฟังเพลง ท่องโลกออนไลน์ เพื่อลดระดับความเครียด และความวิตกกังวล

จัดห้องนอนให้เหมาะสม

ตรวจสอบเครื่องนุ่งห่มบนเตียงที่ไว้ใช้ห่อหุ้มร่างกายของคุณ เช่น หมอน ผ้าห่ม จัดแต่งองค์ประกอบในห้องนอนของคุณตามความชอบ และหมั่นดูแลรักษาความสะอาดอยู่เสมอ
บางกรณีที่เมื่อสะดุ้งตื่นมากจากการฝันร้ายกลางดึก ซึ่งยากที่จะล้มตัวลงนอนด้วยอาการที่ยังคงผวา และสั่นกลัว คุณสามารถทำจิตใจให้สงบลงด้วยวิธีเหล่านี้

ฝึกการหายใจ

หากคุณตื่นขึ้นมาหลังจากฝันร้าย ไม่อยากหลับตาเพื่อฝันซ้ำสองอีกครั้ง ให้สูดลมหายใจเข้าลึกๆ เพื่อช่วยชะลออัตราการเต้นของหัวใจ และลดความดันโลหิตลง

พูดคุยถึงความฝัน

ถ้าคุณมีรูมเมท คนรัก หรือครอบครัวที่อยู่ห้องเดียวกันโปรดเล่าเรื่องราวที่คุณจำได้ในความฝันเพื่อคลายความกังวล และอาจได้รับคำปลอบที่ทำให้คุณนั้นสบายใจขึ้น
อาการวิตกกังวล หรือความเครียดเมื่อสะสมเยอะจนเกินไป ไม่ว่าจะทำหนทางไหนฝันร้าย ก็ยังคงอยู่ โปรดปรึกษาแพทย์เพื่อขอรับความช่วยเหลือ ปรับปรุงอารมณ์ และด้านจิตใจ จนนำไปสู่สุขภาพแห่งการนอนหลับที่ดี