หากคืนนี้เตรียมปาร์ตี้อย่างหนัก ต้องเตรียมอาหารเหล่านี้เอาไว้ที่บ้านให้พร้อม ตื่นขึ้นมาตอนเช้าจะได้หายแฮงก์ไวๆ ไม่มึน ไม่ปวดหัวหนักมากจนทำอะไรไม่ไหว ไม่ว่าจะต้องตื่นไปทำงานหรือไม่ก็ตาม เราก็ต้องฟื้นตัวให้เร็วที่สุด จริงไหม?
 


 ดื่มน้ำเปล่ามากๆ


ไม่มีอะไรดีไปกว่าน้ำเปล่า เพราะน้ำเปล่าจะช่วยเจือจางแอลกอฮอล์ที่อยู่ในเลือดได้ และช่วงที่ดื่มแอลกอฮอล์อาจจะสังเกตตัวเองได้ว่าจะลุกไปปัสสาวะบ่อยๆ เพราะแอลกอฮอล์จะเข้าไปดึงน้ำออกจากเซลล์ในร่างกาย และปลดปล่อยของเหลวออกมาผ่านการปัสสาวะ ดังนั้นนอกจากเราจะปัสสาวะบ่อยกว่าปกติแล้ว บางคนอาจพบอาการปากแห้ง คอแห้ง หิวน้ำมากกว่าปกติหลังตื่นนอนในตอนเช้าด้วย ดังนั้นสิ่งแรกที่ตื่นนอน จัดน้ำเปล่าเข้าไปในร่างกายก่อนเลย
 


 จิบน้ำมะเขือเทศใส่เกลือ


นอกจากที่เราจะปัสสาวะบ่อยๆ หลังดื่มแอลกอฮอล์ จนทำให้เราอยู่ในภาวะ dehydrate หรือภาวะขาดน้ำเบาๆ จนทำให้เกิดอาการปากแห้ง คอแห้งหลังตื่นนอนแล้ว ปัสสาวะที่ไหลออกไปพาเอาวิตามิน และเกลือแร่บางส่วนออกไปจากร่างกายอีกด้วย ดังนั้นหลังจากเติมน้ำให้กับร่างกายแล้ว ควรเติมวิตามิน  และเกลือแร่ด้วยน้ำมะเขือเทศผสมเกลือ นอกจากจะเพิ่มวิตามินและเกลือแร่จากธรรมชาติให้กับตัวเองได้อย่างรวดเร็วแล้ว รสชาติของมะเขือเทศ และเกลือยังช่วยให้รู้สึกสดชื่น กระปรี้กระเปร่าได้ด้วย จะทำใส่ขวดแช่ตู้เย็นเอาไว้ล่วงหน้า หรือตื่นมาหั่นมะเขือเทศสดเย็นๆ ใส่เครื่องปั่น เหยาะเกลือเล็กน้อย แล้วเทใส่แก้วยกขึ้นจิบทันทีเลยก็ได้
 


 อาหารเช้าจากไข่


เติมพลังใสตอนเช้าด้วยเมนูที่มีโปรตีน ไข่เป็นตัวเลือกที่ดีในการให้สารอาหารประเภทโปรตีนที่ดีต่อร่างกาย และทานง่าย ย่อยง่าย ปรุงสุกก็ไวไม่ยุ่งยาก และอย่าเผลอปรุงรสมาก การทานโปรตีนในตอนเช้าจะช่วยเพิ่มพลัง เพิ่มระดับน้ำตาลในเลือด ฟื้นฟูกระเพาะอาหารให้กลับมาทำงานตามปกติ (หลังจากที่ผนังกระเพาะอาหารถูกทำร้ายด้วยฤทธิ์แอลกอฮอล์) และยังช่วยซ่อมแซมผนังอวัยวะบางส่วนที่อักเสบจากฤทธิ์ของแอลกอฮอล์อีกด้วย
หากพอมีแรง หรือสามารถเตรียมอาหารล่วงหน้าได้ แนะนำซุปผักเพิ่มอีกชาม เพื่อเพิ่มวิตามิน และเกลือแร่ให้กับร่างกาย
 


 ปวดศรีษะ ก็ทานยาได้


หากเป็นมือใหม่หัดดื่ม อาจจะเมาเละจนไม่รู้ลิมิตของตัวเอง ตื่นมาก็ปวดหัวตุ้บๆ สามารถทานยาแก้ปวดหัวประเภทพาราเซตามอลได้ แต่หากเป็นมือวางอันดับหนึ่งในการดื่ม  ดื่มแอลกอฮอล์เป็นประจำ ดื่มหนักดื่มทุกอาทิตย์ การทานพาราเซตามอลลดอาการปวดศีรษะอาจทำลายตับอย่างรุนแรงได้ ดังนั้นควรเลือกทานยาแก้ปวดประเภท ไอบูโพรเฟน จะดีกว่า (แต่ควรทานอาหารก่อนทานยา และไม่ควรทานยาไอบูโพรเฟนบ่อยจนเกินไป รวมไปถึงแอสไพริน เพราะอาจทำให้เกิดอาการระคายเคืองกระเพาะอาหารได้)
 


 นอนหลับให้เพียงพอ


หากในวันต่อมาไม่มีความจำเป็นต้องไปทำงาน หรือทำธุระที่ไหน ก็นอนหลับพักผ่อนให้เพียงพอต่อได้ แล้วอย่า “ถอน” ด้วยการดื่มแอลกอฮอล์ต่อเป็นอันขาด เพราะจะยิ่งทำให้ร่างกายฟื้นตัวจากการถูกทำร้ายด้วยแอลกอฮอล์ช้าลงไปกว่าเดิมได้
 
สุดท้าย อยากให้ลดการดื่มแอลกอฮอล์จะดีกว่า จะได้ไม่ต้องมานั่งคลื่นไส้ ปวดศีรษะในวันรุ่งขึ้น แถมยังทำร้ายตัวเองด้วยฤทธิ์ของแอลกอฮอล์ ที่เป็นสาเหตุของโรคร้ายต่างๆ นับร้อยๆ โรคอีกด้วย ยังมีอีกหลายวิธีที่เราสามารถปาร์ตี้ได้โดยไร้แอลกอฮอล์ ได้ทั้งความสนุก อย่างมีสติ และปลอดภัยจากโรค และอุบัติเหตุต่างๆ อีกด้วย