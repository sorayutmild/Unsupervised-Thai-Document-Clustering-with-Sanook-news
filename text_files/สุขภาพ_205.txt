“ขวาร้าย ซ้ายดี” เป็นความคิดของคนที่เกิดอาการ “ตากระตุก” กระตุกทีไรจะรีบเช็กทันทีว่าตากระตุกข้างซ้าย หรือข้างขวา เพราะเราเชื่อกันแบบนั้น แต่จริง ๆ แล้ว อาการตากระตุกเกิดจากอะไร แล้วหากเกิดอาการตากระตุกบ่อย ๆ จะอันตรายหรือไม่
ตากระตุก เกิดจากอะไร ?
นพ. นนท์ รัตนิน จักษุแพทย์ผู้เชี่ยวชาญ โรงพยาบาลจักษุรัตนิน ระบุว่า อาการตากระตุก เกิดจากกระแสประสาทที่มาเลี้ยงบริเวณรอบดวงตามากผิดปกติในช่วงระยะเวลาหนึ่ง  
อาการตากระตุกมีความรุนแรงตั้งแต่ตากระตุกเล็กน้อย ไม่นานก็หายได้เอง ไปจนถึงตากระตุกจนตาปิด รวมไปถึงอาการตาเขม่น ที่เป็นอาการหนังตา หรือเปลือกตากระตุก เป็นได้ทั้งเปลือกตาบน และเปลือกตาล่าง  
ปัจจัยเสี่ยงของอาการตากระตุก

ดวงตาอ่อนล้าจากการใช้งานดวงตาหนัก เช่น จ้องจอคอมพิวเตอร์ หรืออุปกรณ์อิเล็กทรอนิกส์นาน ๆ
ความเครียด ความกังวล
พักผ่อนไม่เพียงพอ
ดื่มเครื่องดื่มที่มีคาเฟอีนมาก
อาการข้างเคียงของโรคลมชัก

ตากระตุกแบบไหน ถึงไม่ปกติ ?
โดยทั่วไปแล้วหากเกิดอาการตากระตุก ไม่ว่าจะเป็นด้านขวา หรือซ้าย ไม่ถือว่าเป็นโรคร้ายแรงหรืออันตรายใด ๆ แต่หากมีอาการเหล่านี้ ควรรีบมาพบแพทย์

ตากระตุกติดต่อกันทุกวันเกิน 1 สัปดาห์ 
มีอาการกระตุกที่บริเวณอื่นด้วย เช่น มุมปาก 
ตากระตุกพร้อมกันทั้งสองข้าง
ตากระตุกแรงมากจนตาปิด รบกวนการทำงาน และการใช้ชีวิตประจำวัน
มีอาการผิดปกติที่ตาอื่น ๆ ร่วมด้วย เช่น ตาบวม ตาแดง มีขี้ตามาก เป็นต้น

วิธีหลีกเลี่ยงอาการตากระตุก
ตามปกติแล้วอาการตากระตุกไม่อันตราย และสามารถหายได้เอง แต่หากไม่อยากมีอาการตากระตุก สามารถทำได้ดังนี้

ลดการใช้งานคอมพิวเตอร์ และอุปกรณ์อิเล็กทรอนิกส์ให้น้อยลง หากมีความจำเป็นต้องใช้อุปกรณ์ดังกล่าว ควรพักสายตาราว 5-10 นาที ระหว่างการใช้งานทุกๆ 30 นาที - 1 ชั่วโมง
นอนหลับพักผ่อนให้เพียงพอ หรือ 6-8 ชั่วโมงต่อวัน
พยายามทำจิตใจให้สบาย ไม่เครียด หรือกังวลจนเกินไป
ลดเครื่องดื่มที่มีส่วนผสมของคาเฟอีนให้น้อยลง
นายแพทย์สมาน ตั้งอรุณศิลป์ ระบุว่า หากตากระตุกหนักมาก แพทย์อาจพิจารณาการผ่าตัดแยกเส้นเลือดออกจากเส้นประสาท ไม่ใช่วิธีรักษาให้หายขาด แต่เป็นการช่วยบรรเทาอาการตากระตุกให้น้อยลง หรือเบาลงได้
