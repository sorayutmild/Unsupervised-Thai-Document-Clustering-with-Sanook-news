แตงโม ภัทรธิดา เข้มแข็งขึ้นมากออกมาโพสต์ข้อความแรกถึงอดีตคนเคยรัก โตโน่ ภาคิน แล้วในอินสตาแกรม
หลังจากนักร้องหนุ่ม โตโน่ ภาคิน ออกมาแถลงข่าวไขข้อสงสัยในการเรื่องราวความรักกับอดีตคนรัก แตงโม ภัทรธิดา ที่ต้องจบลงไปวานนี้ (8 ก.ค.) และในช่วงเวลาเดียวกัน "คุณพ่อโสภณ" พ่อของแตงโม ออกมาแสดงความชื่นชม "โตโน่" กับการให้สัมภาษณ์แบบแมนๆ ไปแล้ว
ล่าสุด (9 ก.ค.) "แตงโม" ได้ออกมาโพสต์ข้อความแรกลงในอินสตาแกรม melony_forfan ดูเหมือนว่าจะพลิกความคาดหมายเพราะแตงโมดูเข้มแข็งขึ้นเร็วมากและยืนยันว่ารักครั้งนี้มันจริงแท้แน่นอนและตลอดไป
"วันนี้โมกับโน่ยิ้มแล้วนะคะ สิ้นสุดการเสียใจ ขอบคุณที่เป็นกำลังใจให้เราตลอดมา วันนี้เราสองคนยังมีความรักที่ดีต่อกัน เพียงแต่มันแปรสภาพเป็นสถานะอื่นแล้ว ความรักยังคงอยู่เสมอค่ะ ไม่มีใครผิดคำสัญญาทั้งนั้น ขอให้ความรักของเรานั่นแผ่กระจายไปยังหัวใจของทุกคนที่รักโม หรือรักโน่ หรือรักเราทั้งคู่ หรืออาจจะเกลียดเราทั้งคู่ โมได้กระทำความบาปที่สุดในชีวิตลงไป ทอดทิ้งพระเจ้า ทอดทิ้งผู้มีพระคุณและคนที่รักโม แต่พระเจ้าทรงรักทรงอภัยและให้ชีวิตใหม่กับโม ให้โอกาสเราที่จะได้คุยกันถึงเรื่อง "ความรักที่ยังอยู่แต่อยู่ในตำแหน่งใดที่เราทั้งคู่จะมีความสุขที่สุด"
"ขอให้ทุกคนต่อจากนี้ จะมีแต่การให้กำลังใจ ไม่ซ้ำเติม ไม่เหยียบย่ำเรื่องราวของเรา เราต่างได้พิสูจน์แล้ว ว่ารักครั้งนี้มันจริงแท้แน่นอนและตลอดไป ไม่มีความโกรธเกลียดกันแม้แต่สักเสี้ยวหัวใจ พร้อมจะตั้งใจทำงานที่เรารักต่อไปให้ดีที่สุด เรื่องร้ายผ่านไป ขอให้มีแต่คำอวยพร มีแต่สันติสุขในใจของทุกคนที่ได้อ่านนะคะ ขอบพระคุณจากใจดวงเดิมที่พระเจ้าทรงรักษาแล้วค่ะ"
ทีมข่าวบันเทิง Sanook!News ขอเป็นอีกหนึ่งกำลังใจให้แตงโม โตโน่ ด้วยนะคะ