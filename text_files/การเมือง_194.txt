รายงานข่าวแจ้งถึงบรรยากาศในการหารือ 7 ฝ่าย เมื่อวันที่ 22 พ.ค. ที่ผ่านมา ก่อนที่พล.อ.ประยุทธ์ จันทรโอชา หัวหน้าคณะรักษาความสงบแห่งชาติ (คสช.) จะประกาศยึดอำนาจการปกครอง ว่า วงประชุมของ 7 ฝ่ายเริ่มขึ้นในเวลา 14.00 น. โดย พล.อ.ประยุทธ์ ได้เปิดให้ทุกฝ่ายตอบโจทย์การบ้านที่ให้ไป 5 ข้อว่าแต่ละกลุ่มจะทำได้ระดับไหน โดยในซีกของพรรคเพื่อไทย เริ่มจากนายวันมูหะมัดนอร์ มะทา ระบุว่าพรรคเพื่อไทยทำได้แค่ให้รัฐมนตรีลาพัก หรือลาหยุดราชการ ขณะที่ซีกรัฐบาลคือนายชัยเกษม นิติสิริ ยังคงยืนยันว่าถ้า ครม.ลาออก จะถือว่ากระทำผิดกฎหมายอาจถูกฟ้องร้องภายหลังได้ ทำให้นายอภิสิทธิ์ เวชชาชีวะ หัวหน้าพรรคประชาธิปัตย์ ได้ยกเหตุการณ์นายวิษณุ เครืองาม ลาออกจากรองนายกฯในรัฐบาลรักษาการ ขึ้นมายืนยันว่าสามารถลาออกได้ อย่างไรก็ตามนายชัยเกษม ยังคงยืนยันว่า จะไม่ลาออก
ขณะที่นายวีระกานต์ มุสิกพงศ์ แกนนำนปช. ระบุว่าการถกเถียงแบบนี้ไม่มีประโยชน์ ถ้าจะถกกันต่อไปคงต้องเตรียมเสื่อเตรียมหมอนมาด้วย เพราะเรื่องนี้เหมือนความเชื่อในศาสนาที่เชื่ออย่างไรก็เชื่ออย่างนั้น ตอนนี้ ผบ.ทบ.รับภาระหนัก เดินเข้ามาตอนน้ำท่วมถึงเอวแล้ว ถ้าอยู่ต่อไปน้ำจะท่วมมิดหัว ผบ.ทบ.ควรเดินออกไปแล้วประกาศว่า จะต้องมีเลือกตั้ง ซึ่งจะไม่มีใครว่า ผบ.ทบ.ได้
เมื่อนายวีระกานต์ พูดถึงตรงนี้ ทำให้พล.อ.ประยุทธ์ ถึงกลับมีอารมณ์ โดยกล่าวโต้ไปว่า "ไม่ต้องมาพูด เรื่องศาสนาผมไม่รู้ แต่ผมจะเล่นพวกนอกศาสนาแน่ ไม่ต้องห่วงว่าผมจะจมน้ำหรือไม่ ผมว่ายน้ำเก่ง ผมศึกษามา 3 ปีแล้ว เหตุการณ์ในปี 53 ผมไม่มีอำนาจเบ็ดเสร็จ เพราะฉะนั้นอย่ามาสู้กับผมเลย มากล่าวหาผมรับเงิน 6 พันล้านบาท แล้วให้อยู่เฉยๆ ขอยืนยันว่าสักบาทผมก็ไม่ได้"
ขณะที่นายจตุพร พรหมพันธุ์ ประธานนปช. มีท่าทีอ่อนลง โดยระบุว่า ตอนนี้ถึงอย่างไรก็ไม่สามารถเลือกตั้งได้ ยืนยันว่าการทำประชามติว่าจะเอาปฏิรูปก่อนหรือหลังการเลือกตั้ง เป็นทางออกที่ดีที่สุด ทั้งนี้การหารือมีการถกเถียงกันนานพอสมควร ทำให้นายสุเทพ เทือกสุบรรณ เลขาธิการ กปปส. กล่าวตัดบทว่าปัญหาทั้งหมด พรรคการเมืองไม่เกี่ยวข้อง เป็นเรื่องของกลุ่ม นปช. และ กปปส. จึงขอเสนอว่าควรให้ กปปส.และ นปช.ไปแยกคุยต่างหาก
ขณะที่นายอภิสิทธิ์ เสนอว่า น่าจะให้ฝ่ายรัฐบาลไปคุยด้วย เป็น 3 ฝ่าย แต่นายสุเทพ ยืนยันที่จะคุยเฉพาะภาคประชาชน ซึ่งพล.อ.ประยุทธ์ กล่าวเห็นด้วย และให้ทั้ง 2 กลุ่มแยกห้องไปคุยต่างหาก โดยในระหว่างนั้นนายอภิสิทธิ์ได้เสนอว่า เมื่อ 2 ฝ่ายไปคุยกันแล้ว คนที่ไม่เกี่ยวของก็น่าจะกลับบ้านได้ แต่พล.อ.ประยุทธ์ บอกว่า ต้องคุยกันให้ได้ข้อสรุปก่อน
แหล่งข่าวระบุว่า ทั้ง 2 ฝ่ายใช้เวลาหารือนานประมาณ 30 นาที จากนั้น พล.อ.ประยุทธ์ พร้อมด้วยกลุ่มกปปส. และนปช.ได้เดินเข้ามาในห้องประชุมใหญ่ โดย พล.อ.ประยุทธ์ ระบุว่าจะแจ้งผลหารือ แต่นายสุเทพบอกว่า ขอเวลา 1 นาที พร้อมกับลุกขึ้นไปคุยกับ พล.อ.ประยุทธ์ โดยมีนายจตุพร ร่วมคุยด้วย เสร็จแล้ว พล.อ.ประยุทธ์ ได้แจ้งที่ประชุมว่า "ไม่มีอะไร คุยกันเรื่องห้องน้ำไม่เรียบร้อยเท่านั้น"
จากนั้นพล.อ.ประยุทธ์ ได้ถามรัฐบาลว่า ยืนยันจะไม่ออกใช่หรือไม่ ซึ่งนายชัยเกษม ยืนยันย้ำว่า "ไม่ลาออก" พล.อ.ประยุทธ์ จึงตอบกลับไปว่า ถ้าอย่างนั้น กกต.ก็ไม่ต้องพูดเรื่องเลือกตั้ง ส.ว.ไม่ต้องพูดเรื่องมาตรา 7
เมื่อพูดจบ พล.อ.ประยุทธ์ ได้ลุกขึ้นยืนพร้อมกับพูดด้วยเสียงอันดังว่า "ขอโทษด้วยนะ ผมต้องยึดอำนาจ" ซึ่งขณะนั้นเป็นเวลา 16.32 น. อย่างไรก็ตามเมื่อพล.อ.ประยุทธ์ พูดจบ ผู้ที่อยู่ในห้องประชุมบางคน คิดว่า พล.อ.ประยุทธ์ พูดเล่น แต่พอพล.อ.ประยุทธ์ เดินหันกลับไปที่ประตูทางออก ก็ได้หันกลับมาแล้วพูดเสียงเข้มว่า "พวกคุณอยู่ตรงนี้ อย่าไปไหน" และเดินออกจากห้องประชุมไป
จากนั้นได้มีเหล่าทหารพร้อมอาวุธครบมือ ได้เดินเข้ามาในห้องประชุม และควบคุมตัวทุกคนไว้ พร้อมกับจัดแยกกลุ่มบุคคลออกเป็นกลุ่มๆ แต่เป็นที่น่าสังเกตว่านายพร้อมพงศ์ นพฤทธิ์ โฆษกพรรคดเพื่อไทย ซึ่งมาในนาม พรรคเพื่อไทยกลับถูกแยกไปรวมกับกลุ่ม นปช. และแยกไปควบคุมตัวในห้องอื่น โดยในตอนนั้นนายวีรกานต์ มีสีหน้ายิ้มๆ แต่ก็ยังเผลอลืมไม้เท้าที่ถือมาด้วย ขณะที่นายอภิสิทธิ์ ได้หันไปพูดกับนายวราเทพ รัตนากร และนายชัชชาติ สิทธิพันธุ์ ว่า "ผมบอกพวกคุณแล้ว" ทำให้นายชัชชาติ ซึ่งหน้าถอดสี โวยกลับว่า "มาบอกตอนนี้แล้วยังงัยล่ะ มาพูดตอนนี้ทำไม"
ทั้งนี้ทหารได้แบ่งกลุ่มให้ตัวแทนพรรคประชาธิปัตย์ ซึ่งมีนายอภิสิทธิ์ รวมอยู่ด้วยและพรรคเพื่อไทย อยู่รวมกัน 9 คนในห้องประชุม ส่วนกลุ่มอื่นถูกแยกกันไปควบคุมตัวในห้องอื่นๆ โดยปล่อยกลุ่มส.ว.และกกต.ออกไปก่อน อย่างไรก็ตามในระหว่างที่ตัวแทนพรรคเพื่อไทยและพรรคประชาธิปัตย์อยู่ในห้องเดียวกัน ได้ไปคุยกับนายภูมิธรรม เวชชยชัย เลขาธิการพรรคเพื่อไทย และนายวันมูหะมัดนอร์ โดยบอกว่า ช่วงพักการประชุม ได้คุยกับนายวราเทพ รัตนากร และนายชัยเกษม ว่า น่าจะช่วยกันรักษาประชาธิปไตย การพักการทำงาน กับการลาออกใกล้เดียงกัน จึงน่าจะลาออก เพื่อเปิดให้บ้านเมืองเดินไปได้ เมื่อบ้านเมืองสงบก็จะจัดให้มีการเลือกตั้งภายใน 6 เดือน ซึ่งในซีกของรัฐบาลยังคงยืนยันที่จะไม่ลาออก
ผู้สื่อข่าวรายงานว่า การควบคุมตัวดังกล่าวดำเนินไปจนกระทั่งเวลา 21.15 น. ได้มีการเปลี่ยนที่ควบคุมตัวมาเป็นที่ ร.1 รอ. จากนั้นบรรดา ครม.ได้ทยอยเข้ามารายงานตัว อาทิ นายสมศักย์ ภูรีศรีศักดิ์ นายยุคล ลิ้มแหลมทอง นายสนธยา คุณปลื้ม นายวิเชษฐ์ เกษมทองศรี นายประเสริฐ บุญชัยสุข โดยจัดให้ผู้ที่มารายงานตัวมารวมอยู่ในห้องเดียวกับตัวแทนพรรคการเมือง เมื่อคนเยอะขึ้น จึงแยกนายอภิสิทธ์ และตัวแทนพรรคประชาธิปัตย์ ไปอยู่อรกห้องหนึ่ง จากนั้นถูกปล่อยตัวในเวลา 00.20 น. โดยมีตัวแทนของพรรคเพื่อไทย ถูกปล่อยตัวในเวลาไล่เลี่ยกัน คือนายชูศักดิ์ ศิรินิล นายวันมูหะมัดนอร์ และพล.ต.ท.วิโรจน์ เปาอินทร์ ส่วนนายภูมิธรรม ยังไม่เห็นว่าถูกปล่อยตัว