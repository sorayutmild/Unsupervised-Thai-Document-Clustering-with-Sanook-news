เมื่อเวลา 10.30 น. วันที่ 28 เมษายน ร.ต.ท.ไชยนุชิต วิสุทธิมรรคกุล พนักงานสอบสวน สน.มักกะสัน รับแจ้งเหตุคนหมดสติบนรถโดยสารสาธารณะ บริเวณปากซอยเพชรบุรี 47 (ซอยศูนย์วิจัย) ถนนเพชรบุรีตัดใหม่ ขาออก แขวงบางกะปิ เขตห้วยขวาง กทม. จึงรุดไปตรวจสอบพร้อมด้วยเจ้าหน้าสายตรวจ และจราจร และเจ้าหน้าที่มูลนิธิร่วมกตัญญู
ที่เกิดเหตุเป็นบริเวณริมถนนดังกล่าว พบรถโดยสาร ขสมก. สาย 23 ยี่ห้อฮีโน่ สีแดง-ครีม หมายเลขข้างรถ 3-40328 วิ่งระหว่าง เทเวศร์-สำโรง หมายเลขทะเบียน 11-8635 กทม. จอดอยู่ ตรวจสอบบนรถพบ นายสง่า อ่างแก้ว อายุ 46 ปี นอนหายใจโรยริน จากนั้นทางเจ้าหน้าที่ประสานหน่วยกู้ชีพนเรนทร ส่งรถพยาบาล รพ.กรุงเทพ มาช่วยชีวิต แต่ทว่าทางเจ้าหน้าที่เห็นท่าไม่ดีจึงต้องทำการเคลื่อนย้ายผู้ป่วยไปส่งโรงพยาบาลโดยด่วน ทางพนักงานขับรถโดยสารจึงรีบขับรถมุ่งหน้า โรงพยาบาลกรุงเทพ ซึ่งอยู่ใกล้ที่สุด โดยให้เจ้าหน้าที่มูลนิธิร่วมกตัญญูช่วยกันเปิดสัญญาณไฟเปิดทางให้ ซึ่งเป็นไปอย่างทุลักทุเล ก่อนสามารถนำตัวส่ง รพ.เป็นผลสำเร็จ ก่อนทางคณะแพทย์ทำการยื้อชีวิต แต่ก็ไม่เป็นผลเสียชีวิตในเวลาต่อมา
จากการสอบสวนทราบว่า ก่อนเกิดเหตุพนักงานขับรถเมล์รับผู้โดยสารเต็มคันรถมาจากเทเวศร์ เพื่อไปยังปลายทางย่านสำโรง ขณะวิ่งมาบริเวณถนนเพชรบุรีตัดใหม่ มีผู้โดยสารร้องตะโกนว่ามีคนเป็นลมหมดสติ ผู้โดยสารรายอื่นๆ ต่างช่วยกันพยุงผู้ป่วยไว้ จากนั้นจึงรีบขับมาจอดบริเวณดังกล่าว เนื่องจากมีศูนย์ทันตกรรม โรงพยาบาลกรุงเทพ ซึ่งถือว่าใกล้มือหมอที่สุด ก่อนจะประสานเจ้าหน้าที่มาตรวจสอบ
เบื้องต้นทางเจ้าหน้าที่สันนิษฐานว่าผู้ตาย เสียชีวิตจากโรคประจำตัว เนื่องจากที่บริเวณหน้าอกมีร่องรอยการผ่าตัด อย่างไรก็ตาม หลังจากนี้ต้องแจ้งทางญาติผู้เสียชีวิตมาให้ปากคำกับพนักงานสอบสวน รวมทั้งรอผลตรวจจากคณะแพทย์อีกครั้ง ก่อนมอบศพให้ทางญาติไปประกอบพิธีทางศาสนาต่อไป
