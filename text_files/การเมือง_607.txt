นายพานทองแท้ ชินวัตร บุตรชาย พ.ต.ท.ทักษิณ ชินวัตร อดีตนายกรัฐมนตรี โพสต์ข้อความผ่านเฟซบุ๊กส่วนตัว เมื่อช่วงเช้าที่ผ่านมา เนื่องจากวันนี้เป็นวันเกิดของ น.ส.แพทองธาร ชินวัตร หรือ อุ๊งอิ๊ง โดย นายพานทองแท้ ระบุว่า อยากให้ครอบครัวพร้อมหน้ากัน ส่วนตัวไม่ได้ต้องการอะไรมากไปกว่าขอคืนความสุขภายในครอบครัว เพราะน้องสาวของตนเองอยากให้ทุกคนอยู่พร้อมหน้ากัน พร้อมจะขออฐิษฐานเพื่อเป็นของขวัญให้กับน้องสาวด้วย
นายพานทองแท้ โพสต์ข้อความในเฟซบุ๊กว่า "เช้านี้ผมต้องตื่นก่อนพระอาทิตย์ขึ้น เพื่อมาทำบุญตักบาตรเนื่องในโอกาสวันสำคัญอีกวันหนึ่งของครอบครัว คือ "วันเกิดของน้องอุ๊งอิ๊ง" ครับ
เป็นธรรมเนียมปฏิบัติของครอบครัวเราแต่ไหนแต่ไรมา ที่คุณพ่อ, คุณแม่, ผมและน้องๆ จะต้องตื่นมาใส่บาตร พร้อมหน้าพร้อมตากัน เมื่อถึงวันคล้ายวันเกิดของคนในครอบครัว จนกระทั่งถึงวันปฏิวัติเมื่อปี2549 เป็นต้นมา คุณพ่อก็ไม่สามารถมาร่วมใส่บาตรด้วย นี่ก็เข้าปีที่ 6 แล้วครับ
และก็เป็นปีที่ 6 ที่ผมจะถามน้องอิ๊งค์เช่นเดิม ในฐานะพี่ชายคนโตว่า วันเกิดปีนี้อิ๊งค์อยากจะได้อะไร ทั้งๆที่ผมก็รู้ดีว่าคำตอบของน้องอิ๊งค์ จะทำให้ผมและเอม(รวมถึงคุณแม่ด้วย) น้ำตาคลอทุกครั้ง เพราะน้องก็จะตอบคำเดิมว่า "อยากให้พ่อกลับมา"
ทุกครอบครัวที่ลูกคนสุดท้องเป็นลูกสาว ส่วนมากจะเหมือนๆกันคือมักจะสนิทกับพ่อ และมีความใกล้ชิดกับพ่อมากที่สุด น้องอิ๊งค์ก็เช่นเดียวกัน และจากเหตุการณ์วุ่นวายในช่วงก่อนและหลังปฏิวัติ ขณะนั้นน้องยังเรียนอยู่ที่จุฬาฯ เป็นธรรมดาที่ทุกคนย่อมเป็นห่วงน้องอิ๊งค์มากที่สุด ถึงขนาดคิดกันว่า คงจะต้องให้น้องอิ๊งค์ดร็อปเและไปเรียนต่อที่อังกฤษ แต่เราก็ต้องยอมรับว่าน้องอิ๊งค์มีความเข็มแข็งมาก ถึงแม้บางช่วงต้องอยู่คนเดียวที่เมืองไทย แต่น้องก็ตั้งหน้าตั้งตาเรียนจนจบปริญญาตรีที่จุฬาฯ แล้วจึงค่อยไปต่อเมืองนอก โดยไม่เคยปริปากบ่น
ใครไม่โดนอย่างครอบครัวเรา ไม่รู้หรอกครับว่าแต่ละคนต้องเจ็บช้ำแค่ไหน บางครั้งอยากที่จะทำ จะคิด จะเขียนอะไร วัตถุประสงค์ไม่ได้ต้องการอะไรมากไปกว่า ขอคืนความสุขภายในครอบครัว ก็ยังทำไม่ได้ ต้องห่วงภาพรวม ห่วงยุทธศาสตร์ โครงสร้าง ฯลฯอีกมาก ลำพังคุณพ่อ,คุณแม่และตัวผมยังไม่เท่าไหร่ แต่น้องผม ที่ต้องการแค่ Basic Need ของครอบครัวที่อยากให้อยู่พร้อมหน้าพร้อมตากัน ยังไม่ได้เลยครับ
กราบพระก่อนนอนคืนนี้ ขออฐิษฐานเหมือนๆกันนะครับ อย่างน้อยก็นึกว่าเป็นของขวัญ ที่ลูกสาวสุดรักของนายกทักษิณฯอยากได้
วันเกิดปีหน้า น้องอิ๊งค์ จะได้ไม่ต้องขออย่างเดิมซ้ำอีกครับ"
นอกจากนี้ ยังมีรายงานว่า พ.ต.ท.ทักษิณ ได้มอบของขวัญวันเกิดสุดพิเศษให้แก่ อุ๊งอิ๊ง ลูกสาวคนเล็ก เป็นเครื่องประดับจาก Bottega Veneta