จากคดีคนร้ายบุกปล้นร้านทองออโรร่า ภายในห้างดัง อ.เมือง จ.ลพบุรี โดยใช้อาวุธปืนเก็บเสียงยิงเปิดทางใส่ชาวบ้านและพนักงานร้านทอง จนทำให้มีผู้เสียชีวิตรวม 3 ศพ ในจำนวนนี้มีเด็กชายวัย 2 ขวบโดนลูกหลงเสียชีวิตด้วยนั้น ซึ่งเป็นคดีสะเทือนขวัญที่สังคมให้ความสนใจ เนื่องจากคนร้ายมีพฤติกรรมที่โหดเหี้ยม
ล่าสุดวันนี้ (22 ม.ค.) มีรายงานว่า เจ้าหน้าที่ได้ควบคุมตัวชายต้องสงสัยเพื่อสอบปากคำอย่างละเอียด ปรากฏว่าชายคนดังกล่าวยอมให้การรับสารภาพแล้ว เบื้องต้นทราบว่า ชายคนดังกล่าวเป็นผู้อำนวยการโรงเรียน ชื่อ นายประสิทธิชัย หรือ ผอ.กอล์ฟ อายุ 38 ปี 
นายสมคิด ผู้ใหญ่บ้าน ม.9 ต.หัวไผ่ อ.เมือง จ.สิงห์บุรี เปิดเผยว่า รู้ข่าวเพราะตำรวจสิงห์บุรีที่รู้จักโทรมาหา ส่วนตัวรู้จัก ผอ.กอล์ฟ แต่ไม่ได้สนิทสนม พอรู้ข่าวแล้วก็งง เพราะปกติดูเป็นคนเฉยๆ เรียบร้อย โดย ผอ. เป็นคนลพบุรี บ้านอยู่ลพบุรี มารับตำแหน่งผู้อำนวยการโรงเรียนได้ไม่ถึงปี ทุกวันจะเดินทางไปกลับระหว่างโรงเรียนและบ้านที่ลพบุรี ไม่ได้ค้าง
นางสังเวียน ครูโรงเรียนโพธิ์ชัย ต.หัวไผ่ อ.เมือง สิงห์บุรี เปิดเผยว่า ผอ. มาโรงเรียนทุกวัน เมื่อวานก็ยังเจอ นอกจากมีราชการถึงจะไม่มา ผอ. สนิทสนมกับครูทุกคน ไปเที่ยวก็ไปด้วยกัน ไม่มีทีท่าเลยว่า ผอ. จะเป็นคนร้าย ส่วนตัวรู้ข่าวก็ไม่เชื่อเลย เพราะจากที่สัมผัส ผอ.เป็นคนร่าเริง สนุกสนาน แต่คนร้ายที่ทำแบบนี้ได้ต้องจิตใจโหดเหี้ยมมาก และปกติท่าเดินก็ปกติ ไม่ได้ขากะเผลกแต่อย่างใด
>> จับได้แล้ว! โจรปล้นทองลพบุรี 3 ศพ พบมีอาชีพเป็นข้าราชการครู ระดับ ผอ.โรงเรียน
>> "ผอ.กอล์ฟ" ผู้ต้องสงสัยปล้นทองลพบุรี หลังก่อเหตุ 2 วัน โพสต์รูปพาเมียไปเที่ยววันเด็ก
>> ผู้ต้องหาปล้นทองที่แท้เป็น “ผอ.” โรงเรียน ได้รับเงินเดือนมาก-น้อยแค่ไหน ก่อนตัดสินใจก่อเหตุ

