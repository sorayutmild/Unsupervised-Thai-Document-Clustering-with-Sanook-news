หลังจากเป็นไข้ ไม่สบาย หรือผ่าตัด ผู้ใหญ่มักห้ามไม่ให้เราทานนู่นทานนี่ที่เราอยากทาน โดยบอกว่าเป็น “ของแสลง” ทานแล้วจะเป็นอย่างนู้นอย่างนี้ ต้องรอให้หายเป็นปกติก่อน ข้อเท็จจริงจากแพทย์กลับพบว่า บางเรื่องก็ไม่ใช่เรื่องจริง จะมีเรื่องใดที่จริง และไม่จริงบ้าง มาดูข้อมูลจาก เฟซบุ๊คเพจ ใกล้มิตรชิดหมอ กันค่ะ
 
อาหารแสลง... ที่ไม่แสลง
- ทานไข่ หรือไก่หลังผ่าตัด ไม่ทำให้แผลผ่าตัดนูน (รวมไปถึงแผลที่เจาะหูด้วย)
- มีประจำเดือน ดื่มน้ำมะพร้าวได้ ไม่ทำให้เกิดอาการผิดปกติแต่อย่างใด
- หน่อไม้ ทานได้ ไม่ว่าจะดองหรือสด ไม่ว่าจะหลังคลอดลูก หรือหลังผ่าตัด (แต่อย่าทานมากจนเกินไป และเลือกแหล่งผลิตที่สะอาด เชื่อถือได้เท่านั้น)
- เป็นไข้อีสุกอีใส ทานไข่ ทานไก่ได้ ไม่ทำให้ตุ่มลาม หรือมีหนองแต่อย่างใด
- อาหารทะเล สามารถทานหลังผ่าตัดได้เช่นกัน
 
อาหารแสลง... ที่แสลงจริงๆ
- ความดันโลหิตสูง ห้าม หรือลดการทานอาหารเค็ม เพราะโซเดียมทำให้บวมน้ำ และทำให้ความดันโลหิตสูงขึ้น
- เบาหวาน อาหารแสลงคือ น้ำตาลและแป้ง เพราะจะทำให้อาการของโรคหนักขึ้น
- ไตวาย ห้ามทานอาหารเค็ม เพราะจะทำให้อาการของโรคเป็นหนักขึ้น
- ไม่สบาย เป็นไข้ ให้ลดอาหารทอด อาหารมันๆ เพราะจะทำให้ระบบการย่อยอาหารไม่ดี และอาหารที่มีพลังงานสูง อาจทำให้อุณหภูมิของร่างกายยิ่งสูงมากกว่าเดิม
- ผู้ป่วยที่มีโรคประจำตัวที่เกี่ยวกับตับ และถุงน้ำดี ไม่ควรทานอาหารทอดๆ มันๆ ด้วยเช่นกัน เพราะจะทำให้การย่อยไขมันผิดปกติ
____________________
 

___________________
เพราะฉะนั้นครั้งหน้าหากพบ หรือเป็นผู้ป่วยเสียเอง ไม่ต้องกังวลไปนะคะ ตราบใดที่ยังทานอาหารที่ดี หลากหลาย และมีประโยชน์ต่อร่างกาย ไม่ทานอาหารชนิดใดชนิดหนึ่งมากเกินไป ยังไงก็ทานได้ตามปกติค่ะ หรือหากไม่มั่นใจจริงๆ ปรึกษาคุณหมอพร้อมคุณพ่อคุณแม่เลยก็ได้นะคะ จะได่สบายใจทั้งสองฝ่ายเนอะ