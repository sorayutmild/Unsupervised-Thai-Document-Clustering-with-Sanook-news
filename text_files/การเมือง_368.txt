
ผู้สื่อข่าวรายงานว่า (3 ก.พ.) บรรยากาศงานฟุตบอลประเพณีจุฬาฯ-ธรรมศาสตร์ ครั้งที่ 72 ที่สนามศุภชลาสัย เป็นไปด้วยความคึกคัก ทั้งการเตรียมขบวนพาเหรด แสตนด์เชียร์ และผู้เข้าร่วมงาน รวมไปถึงสื่อมวลชน ต่างเข้าประจำตามจุดที่ทางคณะกรรมการจัดงานฯ เตรียมพื้นที่ไว้ให้ ท่ามกลางการรักษาความปลอดภัยอย่างเข้มงวด
ด้าน เพจ กลุ่มอิสระล้อการเมืองแห่งมหาวิทยาลัยธรรมศาสตร์ ได้อธิบายความหมายของขบวนหุ่นล้อการเมืองของมหาวิทยาลัยธรรมศาสตร์ ดังนี้
หุ่นนนทก "ยักษ์นนทก มีนิ้วเพชร เด็ดGG นิ้วเพชรชี้ มีอำนาจ วาสนา ได้เทพช่วย จนยิ่งใหญ่ เหนือเทวา แต่กลับบ้า สุดท้ายซี้ ชี้ตัวเอง"
เป็นยักษ์นนทก สวมแหวนเพชรที่ นิ้วชี้ ส่วนที่ข้อมือ เขียนข้อความว่า “คืนเพื่อนแล้ว” ซึ่งเป็นการสะท้อนเรื่องการใช้อำนาจเกินขอบเขตจนสุดท้าย อำนาจนั้นกลับมาทำร้ายตัวเอง
หุ่นตราชั่ง "จะออกไป แตะขอบฟ้า กายาหอบ รัฐไม่ตอบ กอบโกยหนี ภาษีฉัน ฯพณฯ แกล้งกลับกลอก แบ่งเค้กกัน ช้อปปิ้งมันส์ ทุกกรมกอง ไม่มองคน" 
เป็นหุ่นรูปตราชั่งที่หนักเบาไม่เท่ากัน ด้านที่หนักกว่าใส่สิ่งที่รัฐทุ่มงบประมาณให้แต่ไม่เกิดประโยชน์ กับประชาชน ส่วนอีกด้านใส่ของที่มีประโยชน์กับประชาชนแต่ไม่ได้รับความสนใจจากรัฐ
หุ่นม้วนแผ่นดิน "หลายเจ้าสัว กินรวบ ควบค่อนชาติ ประชาขาด ที่กินนอน ต้องผ่อนเช่า ช่วยกันเอื้อ รวยไม่หยุด สุดบรรเทา ประชารัฐ เจี๊ยแต่เขา รีดเราจุง" 
ว่าด้วยกรณีระบบภาษี และความเหลื่อมล้ำในสังคม ซึ่งนับวันคนรวยได้เปรียบในการสะสมความมั่งคั่ง และบางตระกูลกำลังจะครอบงำธุรกิจแทบทั้งประเทศเสียแล้ว ในขณะที่คนส่วนใหญ่ของประเทศนั้นเสียเปรียบอย่างมาก
หุ่นรถไฟ "หลายโครงการ เร่งสร้างอยู่ หูว!ไวจัง เป็นลำพัง เรื่องที่ยัง พอกู้หน้า อย่าคิดโกง ขืนขยับ ถูกจับตา แต่สร้างมา ม.44 ช่วยชี้นำ" 
ว่าด้วยการพัฒนาโครงการขนส่งคมนาคมและโครงสร้างพื้นฐานในรัฐบาลปัจจุบัน
หุ่นรัฐธรรมนูญ "เรื่องยักษ์นี้ มีอีกเรื่อง เคืองใจนัก สุมหัวผลัก ผลผลิต ดูแสลง ออกกฏยักษ์ หลักไม่ดู ปูพรมแดง หวังตะแบง แกล้งไม่รู้ หูทวนลม" 
ว่าด้วยโครงสร้างในรัฐธรรมนูญฉบับใหม่ที่ดูเหมือนว่าจะนำไปสู่เป้าหมายบางอย่าง มาตราในรัฐธรรมนูญ ทั้งที่มา และหน่วยงานที่ตอบพิทักษ์รัฐธรรมนูญฉบับใหม่ สว. แต่งตั้ง และการแต่งตั้งข้าราชการให้ดำรงตำแหน่งทางการเมืองได้ ดูเหมือนว่ารัฐธรรมนูญกำลังพาใครไปสู่เป้าหมายกันแน่
ส่วน ขบวนพาเหรดจากจุฬาฯ ที่ก่อนเข้าสนามใช้ผ้าสีดำคลุมอย่างมิดชิด ก็เผยโฉมในสนาม เป็นหุ่นที่ไร้ใบหน้า แต่มีปี๊บคลุม และเขียนตัวอักษรว่า “ป.ป.ช.” โดยมีนักศึกษา เดินถือป้ายสีดำนำหน้าหุ่นตัวนี้ เขียนข้อความคล้ายพาดหัวข่าวหนังสือพิมพ์ว่า “ห้ามล้อนาฬิกา เข้มบอลประเพณี ทำหุ่นคล้ายผู้นำ นิสิตโวยโดนเซ็นเซอร์”
นอกจากนี้ ยังมีป้ายตัวอักษร คำว่า Social Movement ซึ่งเป็นคำถามของผู้เข้าประกวดรอบ 5 คนสุดท้าย ในศึกชิง มงกฎมิสยูนิเวิร์ส 2017 ที่ มารีญา พูนเลิศลาภ ตัวแทนสาวไทยได้รับคำถามนี้ ก่อนพลาดมงไปอย่างค้านใจกองเชียร์ชาวไทย