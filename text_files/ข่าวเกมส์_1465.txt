ช่วงนี้แฟนเกมหลายคนยังคงต้องเน้นอยู่กับบ้านเสียส่วนใหญ่ ครั้นจะออกมาเจอก็ต้องพึ่งหน้ากากไปก่อนเพราะเชื้อไวรัสยังแพร่กระจายกันอย่างน่ากลัว ดังนั้นการหาเกม CO-OP สนุก ๆ มาเล่นกับเพื่อนจึงเป็นอีกทางเลือกหนึ่งที่น่าสนใจ โดยนี่คือเกม 10 เกมของทางสื่อต่างประเทศที่ได้แนะนำมาว่า ได้มอบประสบการณ์เกม CO-OP ได้อย่างแท้จริง

อันดับ 10 Splinter Cell Conviction
ตัวเกมในโหมดมัลติเพลเยอร์ผู้เล่นจะรับบทเป็นสองตัวละครในการจัดการกับศัตรูในเงามืด ไม่ใช่แค่การไปช่วยกันรุมตีอย่างเดียว แต่ต่างคนต่างจะต้องคอยช่วยเหลือและปกป้องกันซึ่งกันและกันด้วย แต่ปัญหาคือเซิร์ฟเวอร์เกมนี้ได้ปิดบริการลงเมื่อปี 2019 จึงอาจจะหาเล่นได้ยากเสียหน่อย


อันดับ 9 Overcooked 2
เกมพ่อครัวบรรลัยที่แฟนเกมหลายคนชอบเอามาล้อกันนั้นแท้จริงแล้วนี่คือเกมที่จะก่อเกิดมิตรภาพได้อย่างดีมากหากช่วยเหลือกันเล่นจริง ๆ เพราะเป็นเกมที่ออกแบบการเล่นที่ต้องช่วยเหลือกันและกัน ซึ่งนอกจากความแฟนตาซีที่มีแล้วยังเป็นอีกหนึ่งเกมสร้างสรรค์ชั้นเลิศอีกด้วย


อันดับ 8 Streets of Rage 4
เกมต่อสู้ข้างถนนที่มองดูแล้วคงเดาได้ไม่ยากกว่าการเล่นแบบ CO-OP จะเป็นอย่างไร ตัวเกมมีการเล่นที่ค่อนข้างง่ายและเน้นความบันเทิงเป็นหลัก ไม่ต้องวางแผนอะไรที่ยุ่งยากและสามารถใช้สภาพแวดล้อมในการเล่นให้เป็นประโยชน์ เหมาะทั้งการเล่นฆ่าเวลาและจริงจังเป็นอย่างยิ่ง


อันดับ 7 Divinity Original Sin 2
เกม RPG รูปแบบมองจากด้านบนเป็นอีกเกมที่มีการออกแบบการเล่นแบบ CO-OP ที่สนุก ทั้งการปรับแต่งตัวละครและการเล่นแบบเทิร์นเบส เพราะทั้งการต่อสู้และการแก้ไขปริศนาจะสามารถช่วยกันเล่นได้ และเมื่อตัวเกมแบ่งหน้าจอกันเล่นจึงสามารถช่วยกันคิดได้อีกด้วย เป็นเกมที่อาศัยความร่วมมือกันได้ดีมากๆ เกมหนึ่ง


อันดับ 6 Monster Hunter World
หนึ่งในเกมที่ประสบความสำเร็จสูงมากในซีรี่ส์ของ Monster Hunter และได้มอบประสบการณ์การเล่นแบบ CO-OP ได้อย่างยอดเยี่ยม ที่ผู้เล่นจะสามารถร่วมมือกันในการล่าสัตว์ประหลาด และสนุกกันได้แม้ว่าจะเล่นเนื้อเรื่องไปด้วยกัน นี่จึงเป็นอีกเกมที่จะมอบประสบการณ์การเล่นด้วยกันได้อย่างดี


อันดับ 5 Left 4 Dead 2
หนึ่งในเกมอมตะที่ทุกวันนี้ยังคงมี MOD มาให้ได้ปรับแต่งกัน แม้ว่าตอนนี้รูปแบบเกมจะเปลี่ยนจากแนวเอาตัวรอดจนบางทีเอามาเล่นกันเอาฮา ก็ตาม แต่ด้วยการที่เกมเน้นช่วยกันเล่นและไปด้วยกัน ทำให้เกมนี้เป็นเกมที่หยิบเอามาเล่นกี่ครั้งก็ยังสนุก แถมยังมี Mod แผนที่และตัวละครมาให้เปลี่ยนอัปเล่นกันเรื่อย ๆ ทำให้เกมนี้จะยังอยู่ในหัวใจของคนเล่นเกมไปอีกนาน


อันดับ 4 Sea of Thieves
ถ้าอยากเปลี่ยนบรรยากาศมาเล่นเป็นโจรสลัดที่ได้ออกล่องทะเลเพื่อตามหาสมบัติและร่วมกันต่อสู้กับศัตรู นี่คืออีกหนึ่งเกมที่จะมอบความบันเทิงและประสบการณ์การเป็นโจรสลัดได้อย่างดีเยี่ยม ลองนึกภาพตอนเรือถูกโจมตีและคนเล่นต้องช่วยกันโจมตีและปกป้องเรือไม่ให้เรือจมกลางทะเลสิ ไม่มีอะไรสนุกสุดติ่งไปมากกว่านี้อีกแล้ว


อันดับ 3 It Takes Two
แม้ว่าผู้กำกับเกมนี้อาจจะดูโม้ไว้เยอะ แต่ที่เขาโม้ ๆ เอาไว้กลับสามารถทำออกมาได้จริง เกมของเขาได้ออกแบบการเล่นได้อย่างสนุกมาก สองตัวละครที่ต้องช่วยกันเล่นได้สร้างประสบการณ์สดใหม่ในการร่วมมือกันเล่น และสร้างสรรค์สิ่งใหม่ ๆ ในการหาทางออกร่วมกันอีกด้วย


อันดับ 2 Rock Band 4
เกม Guitar Hero อาจเป็นเกมดนตรีที่หลายคนรู้จักแต่เกม Rock Band ได้ทำให้เกมดนตรีออกมาได้สนุกด้วยการเล่นแบบ CO-OP โดยจะสามารถสนุกกันได้ถึง 4 คน จนบอกได้ว่านี่คือเกมคาราโอเกะแบบ Rhythm ที่มอบประสบการณ์การเล่นร่วมกันได้สนุกสุดยอดเกมหนึ่งเลยทีเดียว


อันดับ 1 Portal 2
เกมแนะนำที่สุดคงไม่พ้นเกมนี้แน่นอน กับเกมร่วมมือกันแก้ไขปริศนาโดยการใช้ประตูรูหนอนเพื่อแก้ไขปริศนาและหาทางออก และเนื่องจากตัวเราเล่นเป็นหุ่น ดังนั้นจะพลาดกี่ครั้งก็ไม่มีปัญหา และปริศนาแต่ละอย่างก็ไม่สามารถแก้ไขได้ด้วยคนเดียว และต้องช่วยกันสื่อสารให้ได้ ต่อให้ผ่านมาเป็นสิบปี ก็ไม่มีเกมไหนเทียบชั้นมอบประสบการณ์การเล่น CO-OP ได้ดีเท่ากับเกมนี้เลย

สังเกตว่า 10 เกมเหล่านี้ทีมงานจะไม่ยกเกมแนว MMO หรือ  MOBA มาเล่น รวมไปถึงเกมอย่าง Rainbow Six Siege และ Battlefield ที่เล่นด้วยกันและสนุกเหมือนกันมาแนะนำ เนื่องจากต้องการเกมที่มอบประสบการณ์การเล่นด้วยกันได้อย่างดีที่สุดมานั่นเอง