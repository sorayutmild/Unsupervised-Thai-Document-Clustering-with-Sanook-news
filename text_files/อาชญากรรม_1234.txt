 
คืบคดีรุมทำร้ายเพื่อนบ้านเสียชีวิต หลังทะเลาะเรื่องต้มบะหมี่ ล่าสุด คุมฝากขังแม่-ลูกสะใภ้ ไม่ค้านประกัน ส่วนพ่อและลูกชายยังสาหัส
จากกรณีชาย 3 คน หญิง 2 คนซึ่งเป็นครอบครัวเดียวกัน รุมทำร้าย ชายวัย 47 ปี เพื่อนบ้าน โดยใช้ไม้เบสบอล ไม้คมแฝก รวมถึงมีดทั้งตีและแทง ขณะที่อีกฝ่ายพยายามต่อสู้ สุดท้ายชายวัย 47 ปี เสียชีวิต ส่วนอีกฝ่ายได้รับบาดเจ็บ 3 คน
หลังเกิดเหตุตำรวจควบคุมตัว ผู้บาดเจ็บทั้ง 3 คน ไว้ ก่อนนำตัวส่งโรงพยาบาล สอบสวนเบื้องต้น ทราบว่าทั้ง 4 คน เป็นเพื่อนบ้านกัน มีปัญหาทะเลาะกันหลายครั้ง แต่ชนวนเหตุที่ทำให้เกิดเหตุรุนแรงครั้งนี้ขึ้นมาจากที่น้องชายของผู้เสียชีวิตต้มบะหมี่กึ่งสำเร็จรูปด้วยเตาอั้งโล่ ทำให้อีก 3 คนที่อยู่บ้านข้างเคียงไม่พอใจเพราะกลิ่นแรงและควันเข้าไปรบกวนในบ้านจึงทะเลาะวิวาทกัน 
ต่อมา หลังไปไกล่เกลี่ยกันที่สถานีตำรวจนครบาลคันนายาว กลับมาที่บ้าน ผู้เสียชีวิตได้ไปต่อว่าแม่ของอีกฝ่ายที่ยืนตากผ้าหน้าบ้าน จึงเกิดการทะเลาะวิวาทกันขึ้นจนมีผู้เสียชีวิตดังกล่าว
ล่าสุด (9 ก.ย.) พ.ต.อ.สิงห์ สิงห์เดช ผู้กำกับการสน. คันนายาว เปิดเผยกับสำนักข่าว ไอ.เอ็น.เอ็น. ว่าวันนี้พนักงานสอบสวนควบคุมตัวแม่และลูกสะใภ้ ที่ร่วมกันก่อเหตุรุมทำร้ายเพื่อนบ้านจนเสียชีวิต ไปฝากขังที่ศาลมีนบุรี โดยท้ายคำร้องไม่ได้คัดค้านการประกันตัว เนื่องจากผู้ต้องหาไม่มีพฤติการณ์หลบหนี และตำรวจได้เก็บวัตถุพยานหลักฐานในที่เกิดเหตุได้มากพอสมควร จึงไม่น่าจะไปยุ่งเกี่ยวกับพยานหลักฐานได้
ส่วนพ่อและลูกชาย ขณะนี้ยังรักษาอาการบาดเจ็บสาหัส จากการถูกอาวุธมีดแทงอยู่ที่โรงพยาบาล เจ้าหน้าที่ตำรวจเฝ้าไว้ตลอด 24 ชั่วโมง หากมีอาการดีขึ้น ตำรวจก็จะแจ้งข้อกล่าวหาเป็นลำดับต่อไป
สำหรับทางด้านคดี พ.ต.อ.สิงห์ ระบุว่า เจ้าหน้าที่ตำรวจได้เก็บวัตถุพยานหลักฐาน ในที่เกิดเหตุได้มากพอสมควรพร้อมสอบพยานที่เห็นเหตุการณ์ คือบุคคลเสื้อสีขาวที่ปรากฏในภาพวงจรปิดไปแล้ว 1 ปาก และพยานแวดล้อมญาติพี่น้อง 3 ปาก ซึ่งขณะนี้อยู่ระหว่างรอผลชันสูตรบาดแผล รวมถึงหลักฐานที่กองพิสูจน์หลักฐานที่เข้ามาตรวจสอบ เพื่อมาประกอบสำนวนคดี 