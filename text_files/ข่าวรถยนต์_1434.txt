     หลังจากที่ All-new Mazda 2 2015 ถูกเผยโฉมเป็นครั้งแรกที่งานเปิดสายการผลิตมาสด้าอีโคคาร์เฟส 2 ได้เพียงไม่นาน ทางมาสด้าก็รีบจัดทัพเชิญสื่อมวลชนเข้าร่วมทดสอบ มาสด้า 2 ใหม่ กันถึงสนามโบนันซ่า เซอร์กิต ที่เขาใหญ่ อย่างไม่รอช้า
 

Mazda 2 2015
     การทดสอบ Mazda 2 ใหม่ในครั้งนี้ เป็นการทดสอบบนสนามแข่ง โดยมีการจัดวางรูปแบบเพื่อให้คล้ายกับการขับขี่ในเมืองทั่วไป ไม่ว่าจะเป็นการหักเลี้ยวในที่แคบ, การออกตัว, การหยุดรถ, การหักหลบแบบกระทันหัน เป็นต้น
 

     ก่อนอื่นเรามาดูรายละเอียดเกี่ยวกับ Mazda 2 เจเนอเรชั่นใหม่กันดีกว่าครับ
     'Mazda 2' ใหม่ ถือเป็นรถยนต์รุ่นที่ 4 ของมาสด้า ที่ออกแบบภายใต้เทคโนโลยีสกายแอคทีฟแบบเต็มคัน ต่อจาก CX-5, Mazda 6 และ Mazda 3 โดยยังคงไว้ซึ่งการออกแบบสไตล์ KODO อันเป็นเอกลักษณ์ชองมาสด้า ซึ่งดีไซน์ของ มาสด้า 2 ใหม่ สะท้อนถึงการกระโจนไปข้างหน้าของเสือชีตาห์ หรือรถที่กำลังจะเคลื่อนที่ไปข้างหน้าด้วยกำลังมหาศาล
     ภายนอกของ 'Mazda 2' เวอร์ชั่นประเทศไทย ติดตั้งไฟหน้ามัลติรีเฟลคเตอร์แบบฮาโลเจนทุกรุ่น พร้อมล้ออัลลอยขนาด 16 นิ้วแบบปัดเงา และขนาด 15 นิ้วในรุ่นรอง ส่วนไฟหน้าแบบโปรเจคเตอร์ที่เห็นในภาพจะติดตั้งเฉพาะในรุ่นส่งออกเท่านั้น ติดตั้งระบบเบรกแบบหน้าดิสก์เบรกพร้อมครีบระบายความร้อน และด้านหน้าแบบดิสก์เบรก หรือ ดรัมเบรกขึ้นอยู่กับรุ่นย่อย
 

     ห้องโดยสารภายในถูกออกแบบให้ผู้ขับขี่เป็นศูนย์กลาง ติดตั้งหน้าปัทม์แบบ 'Active Driving Display' รูปทรงคล้ายกับใน 'Mazda 3' ถัดมาบริเวณคอนโซลกลางเป็นหน้าจอแสดงข้อมูลขนาด 7 นิ้ว สั่งงานด้วยปุ่ม Center Commander พร้อมช็อตคัดไปยังเมนูต่างๆ รวมถึงรองรับการสั่งงานด้วยเสียงได้
     นอกจากนั้น ยังติดตั้งระบบ 'MZD Connect' ที่ทำงานร่วมกับสมาร์ทโฟน สำหรับการเชื่อมต่ออินเตอร์เน็ต เพื่อรองรับการใช้งานที่หลากหลายยิ่งขึ้น ทั้งการใช้งานโทรศัพท์แบบแฮนด์ฟรี, การแสดง-อ่าน SMS รวมถึงการอ่านข้อความล่าสุดบน Twitter และ Facebook, การฟังวิทยุบนอินเตอร์เน็ตจากทั่วโลก และยังมีแอพพลิเคชั่นสำหรับติดตามผลอัตราสิ้นเปลืองเชื้อเพลิงสำหรับผู้ขับอีกด้วย
 

     เครื่องยนต์ของ 'Mazda 2' ใหม่ เป็นเครื่องยนต์ดีเซล SKYACTIV-D ขนาด 1.5 ลิตร ที่ให้กำลังสูงสุด 105 แรงม้า (PS) แรงบิดสูงสุด 250 นิวตัน-เมตร ซึ่งมีอัตราส่วนกำลังอัด 14.8:1 ส่งกำลังด้วยเกียร์อัตโนมัติ SKYACTIV-DRIVE  6 สปีด พร้อมเคลมตัวเลขประหยัดเชื้อเพลิงที่ 26.4 กม./ลิตร
     นอกจากนั้น ยังติดตั้งระบบ 'i-ELOOP' สำหรับการนำเอาพลังงานที่เสียไปจากการเบรกกลับมาเก็บในรูปแบบประจุไฟฟ้า รวมถึงระบบ 'i-stop' ที่ช่วยดับเครื่องยนต์ลงขณะรถหยุดติดไฟแดง
 

     ระบบความปลอดภัยของ 'Mazda 2' ใหม่ ถูกอัดแน่นแบบเต็มคันเช่นดัน ทั้งระบบควบคุมเสถียรภาพและการทรงตัว Dynamic Stability Control (DSC), ถุงลมนิรภัยคู่หน้า และระบบเบรก ABS เป็นอุปกรณ์มาตรฐานในทุกรุ่นย่อย ขณะที่โครงสร้างตัวถัง SKYACTIV-BODY จะช่วยรองรับและกระจายแรงกระแทกเมื่อเกิดการชน
     ซึ่งข้อมูลรายละเอียดอย่างเป็นทางการของมาสด้า 2 เจเนอเรชั่นใหม่ ยังคงมีให้เพียงเท่านี้ โดยสเป็คแบบเต็มๆทั้งหมดจะถูกเปิดเผยพร้อมกับงานเปิดตัวอย่างเป็นทางการในงาน Motor Expo ที่จะมีขึ้นช่วงปลายเดือนนี้
 

     เอาล่ะ! ลองมาดูการขับขี่ Mazda 2 SKYACTIV ใหม่กันดูบ้างดีกว่า
     รูปแบบการทดสอบครั้งนี้ เป็นการทดสอบบนสนาม โบนันซ่า เรซซิ่ง เซอกิต ซึ่งมีการจัดวางรูปแบบการทดสอบเพื่อให้สื่อมวลชนได้สัมผัสถึงประสิทธิภาพด้านต่างๆให้มากที่สุด ซึ่งทีมงานขอสรุปผลออกมาได้ดังนี้
     การบังคับเลี้ยวและวงเลี้ยว – พวงมาลัยของ Mazda 2 ใหม่ ให้ความรู้สึกกระชับ มีน้ำหนักเบาขึ้นกว่ารุ่นก่อน ซึ่งถือว่าอยู่ในเกณฑ์ดี มีแรงสะท้อนจากล้อกลับมายังมือค่อนข้างดี เรียกได้ว่าเนียนเป็นธรรมชาติมากสำหรับพวงมาลัยแบบไฟฟ้า การหักเลี้ยวตัวรถเป็นเลขแปด ที่ต้องมีการหมุนพวงมาลัยจากซ้ายสุดไปขวาสุดอย่างรวดเร็วทำได้ง่ายดาย รวมถึงการบังคับเลี้ยวในที่แคบสามารถทำได้อย่างน่าประทับใจ เนื่องจากใช้วงเลี้ยวค่อนข้างแคบ
 
     การเร่งออกตัว – เครื่องยนต์ดีเซล SKYACTIV-D ให้อัตราการเร่งได้อย่างน่าประทับใจ จากแรงบิดกว่า 250 นิวตัน-เมตร ตั้งแต่รอบเครื่องยนต์เพียง 1,400 รอบไปจนถึง 3,200 รอบต่อนาที ช่วยให้หลังติดเบาะได้อย่างไม่ยากเย็น เรียกได้ว่าแรงสะใจเลยทีเดียวสำหรับรถอีโคคาร์ แม้ว่าจะไม่มีตัวเลข 0-100 กม./ชม.มาเป็นเครื่องยืนยัน แต่เรียกได้ว่าแรงสะใจเลยทีเดียวสำหรับรถขนาดซับคอมแพ็คจากค่ายญี่ปุ่น
 

     ช่วงล่างและการเข้าโค้ง – ช่วงล่างของ Mazda 2 ใหม่ ถูกเซ็ทมาแบบนุ่ม หนึบ คือ สามารถดูดซับแรงสั่นสะเทือนได้ดีกว่ารุ่นก่อน แต่ก็ให้ความรู้สึกเกาะถนนเป็นอย่างดี ช่วงจังหวะเข้าโค้งด้วยความเร็วสูงมีอาการโยนตัวน้อย จนแทบจะไม่มีอาการย้วยหรือโคลงให้เห็น
 
     การเบรคและระบบ i-stop – น้ำหนักแป้นเบรกถูกเซ็ทมาค่อนข้างดี ให้อารมณ์คล้ายรถยุโรป คือ สามารถเลี้ยงเบรกเพื่อให้ลดความเร็วลงได้อย่างนุ่มนวล ระยะฟรีแป้นเบรกอยู่ในระดับกลางๆ ไม่ลึกและไม่ตื้นเกินไป รวมถึงระบบ i-stop สำหรับหยุดการทำงานของเครื่องยนต์ชั่วคราวเมื่อรถหยุดนิ่งเพื่อเพิ่มความประหยัด ซึ่งตัวรถสามารถออกตัวหลังจากปล่อยเบรคในเวลาเพียงเสี้ยววินาทีเท่านั้น


 
     การเก็บเสียงและเสียงเครื่องยนต์ – เสียงเครื่องยนต์ดีเซลของ มาสด้า 2 ไม่ดังอย่างที่คิดไว้ โดยหากยืนอยู่ภายนอกก็พอมีเสียงดังในสไตล์ดีเซลให้ได้ยินอยู่บ้าง แต่ก็ถือว่าเงียบกว่ารถเครื่องยนต์ดีเซลส่วนใหญ่ในปัจจุบันอยู่มากแล้ว  ซึ่งใครที่ชื่นชอบความแรงอาจยินดีมองข้ามองค์ประกอบเรื่องเสียงดังไปเลยด้วยซ้ำ
 

     สรุป Mazda 2 ใหม่ ถือว่าได้รับการพัฒนาในแบบก้าวกระโดด ทั้งอัตราเร่ง, ช่วงล่าง, การขับขี่ ฯลฯ จนใกล้เคียงกับคำว่า Premium อย่างที่วิศวกรผู้พัฒนามาสด้า 2 ใหม่ตั้งใจให้เป็น ซึ่งเหมาะสำหรับผู้ชื่นชอบการขับขี่ และมองหาความสนุกสนานในการเดินทาง
     การทดสอบครั้งนี้ถือเป็นการขับขี่ในช่วงสั้นๆ ซึ่งอาจไม่พอที่จะจับความรู้สึกได้อย่างเต็มที่ แต่ก็เพียงพอที่จะบอกได้ว่า Mazda 2 SKYACTIV ใหม่ ถือเป็นคู่แข่งที่น่ากลัวคันหนึ่งเมื่อออกสู่ตลาดแน่นอน 
 
 
     ขอขอบคุณบริษัท มาสด้า เซลส์ (ประเทศไทย) จำกัด ที่ให้เกียรติเชิญเข้าร่วมทดสอบในครั้งนี้
 
 