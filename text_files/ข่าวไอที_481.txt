New iPad (iPad 3) แกะกล่องลองสัมผัสครั้งแรกกับป๋าเอก TechXcite! 
หลังจากที่เมื่อวันที่ 7 มีนาคม 2555 ที่ผ่านมาบริษัท Apple ได้เผยโฉมแท็บเล็ตรุ่นล่าสุดของพวกเขาอย่าง New iPad ซึ่งมาพร้อมกับคุณสมบัติใหม่ๆ ที่ได้รับการเพิ่มเติมเข้ามาจากใน iPad 2 รุ่นเดิมที่ได้รับเสียงตอบรับในแง่บวกอยู่แล้วไม่ว่าจะเป็นหน้าจอความละเอียดสูงแบบ Retina Display ความละเอียด 2048*1536 พิกเซลที่ว่ากันว่าคุณภาพสูงกว่าการรับชมภาพยนตร์ผ่านจอ HDTV เสียอีก, ชิปเซ็ตเวอร์ชันล่าสุด A5X ที่ได้รับการอัพเกรดในส่วนของหน่วยประมวลผลกราฟฟิค Quad Core Graphics

เพื่อตอบสนองความต้องการของนักเล่นเกมส์ทั้งระดับมือสมัครเล่นและฮาร์ดคอร์ เรื่อยไปจนถึงกล้องหลังใน New iPad(iPad 3) ที่เรียกว่า iSight ความละเอียด 5 ล้านพิกเซลที่สามารถถ่ายภาพได้คมชัดไม่แพ้กล้องเทพใน iPhone 4S เลยแม้แต่น้อยเป็นต้น
แน่นอนว่าในฐานะที่สยามประเทศของเราก็มีสาวก Apple อยู่เป็นจำนวนไม่แพ้ชาติใดในโลก นั่นจึงช่วยส่งผลให้กระแสความต้องการ New iPad(iPad 3) เครื่องหิ้วในบ้านเราเวลานี้พุ่งสูงมากระดับติดเพดานเสียจนผู้ค้าและร้านตัวแทนจำหน่าย New iPad(iPad 3) เครื่องหิ้วในมาบุญครองและอีกหลายแห่งไม่สามารถนำเครื่อง New iPad เข้ามาวางขายได้ทันตามความต้องการของลูกค้า Apple ทั้งหลายที่กระเหี้ยนกระหือรืออยากสัมผัสกับตัวจริงของ New iPad(iPad 3) ให้รวดเร็วที่สุดไม่แพ้ 10 ประเทศแรกในโลกที่วางจำหน่าย New iPad(iPad 3) ก่อนใครเพื่อน
ซึ่งเชื่อเหลือเกินว่าคงมีสาวก TechXcite ของเราจำนวนมากที่กำลังเกิดอาการลังเลสองจิตสองใจอยู่ว่าจะซื้อ New iPad(iPad 3) กันดีหรือไม่เพราะดูผ่านๆแวบแรกไปแล้วก็เหมือนว่า Apple เองก็ไม่ได้เพิ่มอะไรเข้ามาใหม่มากนักใน New iPad รุ่นที่ว่านี้ อย่างไรก็ตามก็ต้องขอบอกว่าเป็นความโชคดีของ ป๋าเอก TechXcite มากๆที่เราได้รับการสนับสนุนเครื่อง New iPad(iPad 3) ใหม่ๆซิงๆส่งตรงจากสิงคโปร์มาจากทาง พี่ต้นแห่งช็อป Differshield ให้เราได้มา Review กันแบบเต็มที่ซึ่งผมเองก็กะจะจัดไปยาวๆสัก 2 สัปดาห์ (ไหนๆก็ซื้อของคุณพี่เขามาแล้วนิ 555+) เอาให้ทุกท่านรู้กันทุกแง่ทุกมุมใน New iPad(iPad 3) นี้เลยว่าของดีจริงนั้นมันดีมาจากภายในใช่ภายนอก (More than meets the eye)
ว่าแล้วก็ขอเชิญแฟนๆ TechXcite ไปติดตามชม Review: New iPad(iPad 3) EP 1 กับการแกะกล่องลองสัมผัส New iPad(iPad 3) ตัวจริงเสียงจริงไปพร้อมๆกับ ป๋าเอก TechXcite กันเลยดีกว่า!!!
แกะกล่องลองสัมผัส New iPad ครั้งแรกกับ ป๋าเอก TechXcite

นี่ครับหน้าตากล่องของ New iPad(iPad 3) รุ่นใหม่ จุดสังเกตจะอยู่บริเวณพื้นหลังในรูป New iPad(iPad 3) ที่เป็นสีฟ้าเข้มต่างจากในกล่อง iPad 2 อันนี้เผื่อเป็นจุดสังเกตแรกเผื่อใครไปซื้อจะได้ไม่โดนหลอกครับ

โลโก้ iCloud ข้างกล่อง New iPad(iPad 3) ฮะ

สำหรับเครื่องที่ผมได้รับมา Review จากคุณต้น Differshield นั้นเป็นรุ่น New iPad WiFi 4G 32GB White โดยราคาที่ขายกันอยู่ในท้องตลาดมาบุญครองตอนนี้จะอยู่ที่ประมาณ 30,000 - 31,000 บาทครับ (ส่วนราคาที่ผมได้มานั้น...ไม่บอกดีกว่า เนื่องจากยังไม่ได้จ่ายพี่ต้นเลย 555+)

ยืนยันสเปคใต้กล่อง New iPad(iPad 3) กันอีกที ถึง 4G บ้านเรายังไม่มีแต่ก็ซื้อไว้เผื่อโตละกัน

ภายในกล่อง New iPad(iPad 3) ก็จะมีอุปกรณ์เสริมที่แถมมาด้วยเบๆเหมือนเช่นเคยไม่ว่าจะเป็นสายเคเบิ้ล 30-pin dock connector, หัวปลั๊กเสียบชาร์จแบตเตอรี่ (ของผมเครื่องสิงคโปร์จะเป็นแบบสามหัวนะฮะ), แผ่นกระดาษ (อย่าเรียกว่าหนังสือเลย) คู่มือการใช้งาน New iPad(iPad 3) แล้วก็ลวดแยงรูสำหรับใส่ไมโครซิมครับ

หน้าตาลวดแยงรู...เอ้ย! ลวดเกี่ยวสล็อตใส่ไมโครซิมราคาเป็นหมื่นใน New iPad(iPad 3) เอามั้ยล่าพี่น้อง!?

มาดูหน้าตาของ New iPad(iPad 3) กันบ้างดีกว่า แวบแรกที่เห็นและทุกคนต้องประทับใจกันแน่ก็คือหน้าจอความละเอียดสูงแบบ Retina Display ใน New iPad(iPad 3) ที่จะทำให้คุณหันหลังกลับไปมอง iPad รุ่นก่อนๆและบอกตัวเองว่า ทำไมเราถึงทนใช้แท็บเล็ตหน้าจอไม่ชัดมาซะตั้งนานสองนานเนอะ แต่ถ้าพูดถึงภายนอกตัวเครื่องโดยรวมแล้วแทบจะไม่แตกต่างจาก iPad 2 เลยแม้แต่น้อย (ถ้ามองผ่านๆรับรองว่าดูไม่ออกแน่ว่าอันไหนเป็นอันไหน)

หน้าแรกใน Home Screen ของ New iPad(iPad 3) มีแอปฯเหมือนใน iPad 2 ทุกประการแต่ไอคอนและฟอนต์ตัวอักษรต่างๆจะดูสวยงามเหมือนพิมพ์บนหนังสือยังไงยังงั้นเลยละ

ด้านขวามือของ New iPad(iPad 3) มีปุ่ม Mute/Lock Rotation และปุ่มปรับระดับเพิ่ม-ลดเสียงตามปกติ ส่วนทางด้านบนมีปุ่ม Power ปิด-เปิดและล็อคหน้าจอเครื่องครับ

ส่วนทางด้านซ้ายบนของ New iPad(iPad 3) จะเป็นสล็อตสำหรับใส่ไมโครซิมการ์ดและขยับกันขึ้นมาอีกนิดจะเป็นช่องเสียบหูฟังขนาดมาตรฐาน 3.5 มม. ครับ

ด้านบนหน้าจอ Retina Display เป็นกล้องหน้าความละเอียด 0.3 ล้านพิกเซลแบบ VGA กากๆเช่นเคย

พอร์ต USB แบบ 30-pin ของ New iPad(iPad 3) ยังคงมีให้ใช้งานเหมือนเดิมไม่มีเปลี่ยนแปลง

พลิกกลับมาที่ฝาหลังด้านล่างของ New iPad(iPad 3) ก็จะเจอกับตะแกรงลำโพงตัวเดียวด้านเดียวเหมือนเคย (แหม่...น่าจะปรับเป็น 2 ฝั่งได้แล้วนะจ๊ะ Apple จ๋า)

ตรงกลางฝาหลัง New iPad(iPad 3) มีโลโก้ Apple สวยเด่นเป็นสง่าให้หลายคนได้ระแวงกลัวว่าจะเป็นรอยหรือเปล่า 555+

เท่าที่เห็นรู้สึกว่าจะมีแต่รูกล้องหลังของ New iPad(iPad 3) เท่านั้นที่จะใหญ่กว่าของเดิมใน iPad 2 อยู่พอสมควร (ก็แหงละนะ...จาก VGA อัพไปเป็น 5 ล้านพิกเซลนี่นา)