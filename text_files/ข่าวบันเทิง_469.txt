หลังจากที่สร้างความฮือฮาให้กับวงการบันเทิง ด้วยพิธีหมั้นสุดอลังการเมื่อวันพฤหัสบดีที่ 25 กันยายนที่ผ่านมา ล่าสุด บ่ายวันนี้ (27 ก.ย.) นักแสดงสาวลูกครึ่ง "แองจี้ เฮสติ้ง" ซึ่งปรากฏโฉมพร้อมด้วยเครื่องประดับต่างๆ รวมแล้วเจ้าตัวห่มเครื่องประดับทองคำ รวมน้ำหนักประมาณ 50 บาท พร้อมควงเศรษฐีหนุ่มน้ำมันคูเวต "ทารีค คาดูมมี่" เปิดใจจุดเริ่มต้นของชีวิตคู่ให้สื่อมวลชนฟัง ก่อนจะมีการจัดงานฉลองสุดยิ่งใหญ่ ว่า
ความรู้สึกของวันนี้?แองจี้: ตื่นเต้นมากๆ เลยค่ะ และกลัวหลายๆ อย่างจะผิดพลาด เพราะมีแขกต่างประเทศมาเยอะ ตื้นตันที่เพื่อนๆ มาร่วมงานวันนี้ น้ำตาจะไหล มีหลายความรู้สึกเลย
ความรู้สึกกับ 9 ปีที่ผ่านมา?แองจี้: 9 ปีที่ผ่านมาก็เหมือนทุกๆ คู่ คือการรอคอยก็นาน ผู้หญิงทุกคนอยากแต่งงาน ก็ดีใจค่ะ ได้แต่งงานแล้ว
สมการรอคอยไหม งานแต่งอลังการมาก?แองจี้: ดีแล้วค่ะที่เรารอ (หัวเราะ)
เจ้าบ่าวเป็นใคร?แองจี้: เป็นลูกครึ่งสิงคโปร์ คูเวต ทำงานเกี่ยวกับน้ำมันค่ะ ไม่ได้เป็นเจ้าของค่ะ ดูแลบริการเกี่ยวกับน้ำมัน
หลายคนบอกว่าเจ้าบ่าวเพอร์เฟคทุกด้านเลย?แองจี้: เขาบอกคนทุกคนไม่มีใครเพอร์เฟคหมดค่ะ
ทำไมเลือกถึงเลือกผู้หญิงคนนี้?ทารีค: เพราะแองจี้เป็นคนใจดี เติบโตมาด้วยกัน เป็นเหมือนเพื่อน เป็นคนใจเย็น อยู่ด้วยกันมานานแองจี้: เขาเป็นคนใจดีมากเลยค่ะ เป็นสุภาพบุรุษ และเขาเป็นคนอดทนกับแองจี้มาก เขาเป็นคนติดดิน ไม่เจ้าชู้เลย เราไว้ใจเชื่อใจกันและกัน อยู่ห่างๆ กันเพื่อมีที่ว่างให้กัน เราเจออะไรหลายๆ อย่างแต่ก็ผ่านมาได้
เจอกันได้อย่างไร?แองจี้: ที่สวิตเซอร์แลนด์ค่ะ ไปถ่ายรายการแล้วหลงทางเลยถามทางเขา ค่าโทรศัพท์หลายแสนมากที่คุยกันตอนนั้น แต่ตอนนี้มีเทคโนโลยีต่างๆ เข้ามาช่วยประหยัดค่ะ
เล่าถึงวินาทีที่เจ้าบ่าวขอแต่งงาน?แองจี้: เกือบจะเป็นลมค่ะ อยู่กลางทะเลทราย ร้อนมาก เขาก็คุกเข่าขอแต่ง และเปิดแหวนให้ดู ถามว่าจะไม่เอาเหรอ ก็เอาดิ เพชรต้องเอาอยู่แล้ว (หัวเราะ) เขาเลยบอกงั้นแต่งงานกันนะ
สินสอดพอบอกได้ไหมว่ามีอะไรบ้าง?แองจี้: มีนิดหน่อยค่ะ มีทอง 99 บาท เพชร สร้อยคอ เงินไม่เยอะ เราไม่ได้ขอค่ะ เราก็ไม่รู้เลยว่าเท่าไหร่บ้าง
ถึงพันล้านไหม?แองจี้: ได้ทรัพย์สิน สมบัติ และหนี้สิน (หัวเราะ) ไม่ถึงหรอกค่ะ ก็เกร็งที่คนจับตามอง ประเพณีบ้านเขากับบ้านเราต่างกัน เราไม่ได้ขออะไรมาก แค่อยากให้เกียรติพ่อแม่เรามากกว่า เขาบอกบ้านเราไม่หนวกหูเลย บ้านเขาหนวกหูมากกว่า ด้วยเครื่องดนตรีเขาที่เยอะกว่า
เรือนหอที่ไหน?แองจี้: มีทั้งที่คูเวตและไทยค่ะ ที่ไทยมีที่ดินแต่ยังไม่ได้ทำอะไรเลย ย่านสุขุมวิท
สาวไทยกรี๊ดเจ้าบ่าวเรามาก?แองจี้: ใช่ เขาบอกแองจี้น่าอิจฉา (หัวเราะ)
อยากบอกอะไรกับสาวๆ ไทยไหม?ทารีค: ผมแต่งงานแล้วครับ
จะใช้ชีวิตอยู่ที่ไหนต่อจากนี้?แองจี้: ไปกลับค่ะ เพราะมีธุรกิจที่ไทยด้วย ทำที่นู่นด้วย จะได้ไม่เหงา
งานวงการทิ้งเลยไหม?แองจี้: ทำอยู่ค่ะ ถ่ายอยู่ แต่ค่อนข้างจะเลือกนิดนึง เพราะเกรงใจเขาด้วย
พิธีงานแต่งวันนี้มีอะไรบ้าง?แองจี้: เป็นพิธีอาหรับเลย เดินเหมือนแคทวอล์คและเจอตรงกลางเวที ชุดนี่เป็นชุดที่คุณย่ามอบให้ค่ะ ชุดนี้มูลค่าขอไม่พูดนะคะ เพราะมีความหมายมากๆ หาดูยากค่ะ
มีน้องเลยไหม?ทารีค: มีเลยครับ ขอ 2-4 คนแองจี้: พร้อมค่ะ ก็ดีถ้ามีเลย
จดทะเบียนสมรสหรือยัง?แองจี้: ยังไม่ได้ไปจดเลยค่ะ เดี๋ยวรีบไปจดเลย
ฮันนีมูนตั้งใจไว้ที่ไหน?ทารีค: เซอร์ไพรส์ครับแองจี้: ขอเก็บตังค์ก่อนนะคะ แต่งแพง (หัวเราะ) แต่คงปีนี้ค่ะ
คำมั่นสัญญาที่มีให้กันต่อจากนี้?แองจี้: ตอนนี้เราเป็นหนึ่งแล้วนะ เราจะเจออุปสรรคอะไรก็จะอยู่เคียงข้างกันและกัน รักกันถึงวันตาย อยู่เป็นเพื่อนกัน ดูแลกันให้ถึงที่สุด เขาสัญญาจะให้จี้อยู่แบบสบายและรักตลอดไปค่ะ
อ่านข่าวที่เกี่ยวข้อง :  งานหมั้นอลังการ แองจี้ เฮสติ้ง สวยหวานมาก 