เป็นคลิปวานนี้(26 ธ.ค.) บริเวณสามเหลี่ยมดินแดง หลังป้อมตำรวจ สน.ดินแดง ที่ตั้งอยู่ตรงกลางแยกดินแดง ที่กำลังเผยแพร่กันอย่างแพร่หลายในโลกออนไลน์ เนื่องจากเป็นการกระทำที่รุนแรงต่อคนไทยด้วยกัน คลิปดังกล่าวถูกบันทึกไว้ ขณะมีกลุ่มผู้ชุมนุมของ คปท.ปักหลักปิดแยกอยู่ ซึ่งทำให้การจราจรทั้งฝั่งขาเข้าและขาออกอนุสาวรีย์ชัยสมรภูมิติดขัดเป็นอย่างมาก จังหวะนั้นได้มีรถแท็กซี่ยี่ห้อโตโยต้า สีชมพู หมายเลขทะเบียน ทษ-82 กรุงเทพมหานคร จอดติดอยู่บริเวณสามเหลี่ยมดินแดง จากนั้นคนขับ ทราบชื่อคือ นายเพชร ชูศรีขวัญ อายุ 45 ปี ออกมาแสดงความไม่พอใจที่ม็อบทำให้รถติด หลังจากนั้นก็ขว้างวัตถุบางอย่างใส่กลุ่มผู้ชุมนุม ทำให้กลุ่มผู้ชุมนุมเกิดความไม่พอใจ กลุ่มชายฉกรรจ์ดังกล่าวจึงพากันเข้ารุมทำร้ายนายเพชร จนบาดเจ็บสาหัส ไม่ได้สติ ก่อนจะมีคนมาห้าม และแยกย้ายกันไป หลังจากนั้นเจ้าหน้าที่มูลนิธิร่วมกตัญญูที่เฝ้ารักษาการอยู่บริเวณใกล้เคียงก็ได้รีบนำตัว นายเพชร ส่งโรงพยาบาลพระมงกุฏฯ ขณะที่รถแท็กซี่คันดังกล่าวก็ถูกทุบตีได้รับความเสียหายอย่างมาก ซึ่งในคลิปจะเห็นว่าผู้ชายที่รุมตีรถแท็กซี่ หยิบท่อนเหล็กออกมาจากเสื้อแจ็กเก็ตก่อนจะระดมทุบตีไม่ยั้ง
ล่าสุด พ.อ.พีระพล ปกป้อง ผู้อำนวยการกองอุบัติเหตุและเวชศาสตร์ฉุกเฉิน รพ.พระมงกุฏ เปิดเผยว่า นายเพชร ชูศรีขวัญ คนขับรถแท็กซี่ที่โดนตีที่ศรีษะ ขณะนี้ทีมแพทย์ได้ทำการเอกซ์เรย์คอมพิวเตอร์สมองแล้วพบว่าสมองไม่มีปัญหาอะไร มีแผลฟกซ้ำ ตอนนี้อาการดีขึ้น แต่ยังต้องรับการรักษาที่โรงพยาบาลต่อไป
เฟซบุ๊กของผู้ใช้ชื่อ Nithiwat Wannasiri ได้เปิดเผยอาการของแท็กซีที่ถูกม็อบรุมทำร้ายเมื่อวันที่ 26 ธ.ค. ล่าสุดเมื่อเวลา 11.00น. วันที่ 27 ธ.ค.ว่า ขณะนี้อาการพ้นขีดอันตรายแล้ว ลุกขึ้นนั่ง พูดคุยได้บ้างนิดหน่อยน้องเบียร์ ลูกสาววัย16ปีโทรมาแจ้งข่าวกับทางทีมงานว่าคุณหมอแจ้งว่าคุณพ่อมีอาการฟกช้ำตามลำตัวและแขนขา และแผลศรีษะแตกที่บริเวณท้ายทอย จากการถูกทุบด้วยของแข็ง
จุดที่น่าเป็นห่วงที่สุดคือแผลบริเวณขมับซ้าย ข้างเบ้าตา ซึ่งหมอเพิ่งคีบตะปูออกมา ซึ่งเป็นตะปูที่เป็นสนิมเขรอะ หักคาอยู่ในขมับซ้าย จากการถูกของแข็งที่ฝังตะปูฟาดเข้าที่ขมับ แพทย์จึงต้องรอดูอาการต่ออีกระยะ เนื่องจากแผลอาจติดเชื้อในกระแสเลือดและเป็นบาดทะยัก
น้องเบียร์เป็นห่วงเรื่องค่ารักษาพยาบาลคุณพ่อ เนื่องจากครอบครัวมีฐานะยากจน ต้องหาเช้ากินค่ำ เกรงจะไม่มีสตางค์จ่ายค่ารักษา ล่าสุดมีผู้ช่วยเหลือค่ารักษาพยาบาลเบื้องต้นทั้งหมดแล้ว แต่ยังมีปัญหาเรื่องคุณพ่อยังออกมาขับแท็กซี่หาเลี้ยงครอบครัวเหมือนปกติไม่ได้ โดยคนแท็กซี่เคราะห์ร้ายรายนี้ มีลูก 3 คน น้องเบียร์ออกมาช่วยพ่อทำงาน ไม่มีโอกาสได้เรียนหนังสือต่อ
