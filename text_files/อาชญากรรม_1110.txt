(21 มี.ค.) หลังจากมีภาพภ่ายที่อ้างว่าเป็นภาพวิญญาณของเจ้าของรถตุ๊กตุ๊กรับจ้างที่ถ่ายไว้หลังจากเกิดอุบัติเหตุสยอง ส่งผลให้เจ้าของรถตุ๊กตุ๊กเสียชีวิต เมื่อวันที่ 13 มีนาคมที่ผ่านมา ที่ ต.แหลมฟ้าฝ่า อ.พระสมุทรเจดีย์ จ.สมุทรปราการ
ล่าสุดเมื่อคืนที่ผ่านมา ผู้สื่อข่าวรายงานว่า ชาวบ้านตำบลแหลมฟ้าผ่าได้พาไปพบกับ นายสำรวย ประกอบสุข อายุ 55 ปี ชาวบ้านในพื้นที่ที่ออกมาแย้งว่า ภาพถ่ายที่ปรากฏออกมาตามสื่อคือภาพของตนเองเอง ไม่ใช่ภาพวิญญาณแต่อย่างใด พร้อมกับนำเครื่องแต่งกายที่ใส่ในภาพให้สื่อมวลชนดูอีกด้วย
โดย นายสำรวย เปิดเผยว่า ตนคือบุคคลที่ปรากฏในภาพเอง เพราะตนก็เป็นหนึ่งในไทยมุงที่ดูอุบัติเหตุดังกล่าว เนื่องจากเกิดขึ้นห่างจากบ้านไม่ไกลนัก จึงรีบออกไปดูทั้งที่สวมใส่เพียงกางเกงสีดำและไม่สวมใส่เสื้อ เมื่อไปถึงที่เกิดเหตุ เจ้าหน้าที่นำร่างผู้เสียชีวิตและผู้ได้รับบาดเจ็บส่งโรงพยาบาลไปแล้ว เหลือเพียงปลาเค็มที่หล่นกระจายทั่วพื้นถนน ตนจึงได้ช่วยเก็บปลาเค็มไว้คืนให้เจ้าของ หลังจากนั้นจึงยืนดูซากรถตุ๊กตุ๊กคันดังกล่าวต่อ
ต่อมาปรากฏว่าภาพจากอุบัติเหตุดังกล่าว กลายเป็นกระแสที่กล่าวถึงตามสื่อมวลชน นายปิยพันธ์ เต่าทอง สมาชิกสภาเทศบาลตำบลแหลมฟ้าผ่า ซึ่งเป็นเพื่อนสนิท ได้มาบอกเล่าให้ฟัง ก็รู้สึกตกใจ เพราะไม่ทราบว่ามีคนถ่ายภาพตัวเองและอ้างว่าเป็นภาพถ่ายติดวิญญาณ เพราะคนในภาพถ่ายจริงๆ แล้วยังคงมีชีวิตอยู่
อย่างไรก็ตาม สื่อมวลชนได้ลองเปรียบเทียบภาพถ่ายกับนายสำรวย ซึ่งมีลักษณะที่คล้ายคลึงกันเป็นอย่างมาก อาจจะไม่ใช่ภาพวิญญาณตามที่เกิดกระแสกล่าวอ้างดังกล่าว
ขณะที่ด้าน นายกรกฎ พริ้งชัยภูมิ อายุ 27 ปี ลูกชายของคนขับรถตุ๊กตุ๊กที่เสียชีวิต ยังคงยืนยันว่า ภาพดังกล่าวเป็นภาพวิญญาณของพ่อตัวเองแน่นอน เช่นเดียวกับ นางลาณี พริ้งชัยภูมิ อายุ 49 ปี ภรรยาของผู้เสียชีวิต ที่เชื่อว่าเป็นภาพของสามีตัวเองจริงๆ อีกทั้งคืนหลังจากที่สามีเสียชีวิต น้องสาวตนเองได้ฝันเห็นผู้ตาย โดยเข้าฝันมาสั่งเสียว่า อยากเกาะผ้าเหลืองลูกชาย ยังไม่อยากตาย ซึ่งทางครอบครัวได้เตรียมจะจัดพิธีบวช นายกรกฏ ในวันที่ 2 เมษายนนี้ ที่ จ.ชัยภูมิ