ความคืบหน้ากรณี นายกฤติเดช ผู้ใหญ่บ้านสีถาน หมู่ที่ 15 ตำบลดงลิง อำเภอกมลาไสย ถูกเจ้าหน้าที่ตำรวจจับกุมในข้อหาข่มขืน อนาจารและทำร้ายร่างกาย น้องสโนว์ นักเรียนชั้น ม.6 โรงเรียนร่องคำ จนเสียชีวิต ซึ่งถูกฝากขังที่เรือนจำจังหวัดกาฬสินธุ์เพื่อรอการดำเนินคดี
ล่าสุด ผู้สื่อข่าวรายงานวว่า (20 เม.ย.) ที่สำนักงานตำรวจภูธรจังหวัดกาฬสินธุ์ พ.ต.อ.วิเชียร พินดวง รองผู้บังคับการตำรวจภูธรจังหวัดกาฬสินธุ์ พ.ต.อ.วันชัย รณชาติชัย ผกก.สภ.กมลาไสย พ.ต.ท.ประพนธ์ ภูจอมนิล พนักงานสอบสวนผู้รับผิดชอบคดี ได้นำสำนวนการสอบสวนมาตรวจสอบก่อนส่งให้ พล.ต.ต.ขจรศักดิ์ ปานสาคร รองผู้บัญชาการตำรวจภูธรภาค 4 ตรวจสำนวนก่อนส่งอัยการ
ขณะนี้สำนวนการสอบสวน ตำรวจได้สอบพยานเพิ่มอีกสองปาก ซึ่งตำรวจไม่ระบุว่าเป็นผู้ใด แต่พยานดังกล่าวถือว่าเป็นพยานสำคัญ ที่จะทำให้คดีฆาตกรรมน้องสโนว์มีความรัดกุมมากยิ่งขึ้น ซึ่งล่าสุดชุดสืบสวนจังหวัดกาฬสินธุ์ ยังได้เข้าสอบสวนผลทางนิติวิทยาศาสตร์ที่กรุงเทพฯ เพื่อทำสำนวนต่อไป
ด้าน พล.ต.ต.อภิชิต เทียนเพิ่มพูล ผู้บังคับการตำรวจภูธรจังหวัดกาฬสินธุ์ กล่าวว่า เนื่องจากคดีนี้ผู้ต้องหาถือเป็นผู้มีอิทธิพลในพื้นที่ และล่าสุดได้รับแจ้งจาก สภ.กมลาไสย ว่ามีโทรศัพท์ลึกลับข่มขู่หมายจะเอาชีวิตพนักงานสอบสวนผู้รับผิดชอบคดี
กรณีนี้ไม่ได้ตกใจเพราะตำรวจย่อมระวังตัวเป็นปกติ จึงขอให้ผู้ที่คิดไม่ดีได้หยุดที่จะคุกคามการทำงานของตำรวจ แต่ให้กลับมาให้ความร่วมมือจะดีกว่า เนื่องจากขณะนี้ได้เข้าสู่กระบวนการยุติธรรม
สำหรับ นายกฤติเดช ผู้ต้องหานั้น ล่าสุด พนักงานสอบสวนผู้รับผิดชอบคดีสถานีตำรวจภูธรอำเภอกมลาไสย ได้ทำการฝากขังเป็นผัดที่ 2 อีก 12 วัน และยังคงยืนค้านประกันตัวเนื่องจากเป็นคดีสะเทือนขวัญและอุกฉกรรจ์
และเพื่อความปลอดภัยของพ่อแม่ผู้ตาย รวมถึงพยาน ส่วนผู้ต้องหาซึ่งต้องกลับเข้าห้องขังยังคงอยู่ในท่าทีสงบเรียบเฉย และญาติของผู้ต้องหาได้เตรียมทำเรื่องของประกันตัวเพื่อที่จะออกมาต่อสู้คดีต่อไป