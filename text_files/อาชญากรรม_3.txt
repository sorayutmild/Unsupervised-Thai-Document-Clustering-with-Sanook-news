รวบคาลานจอดรถห้างดัง อดีตพิธีกรรายการทีวี "ลูกน้ำ อิสราลักษณ์" คดีฉ้อโกงออนไลน์ เสียหายกว่า 100 ล้าน
(27 ธ.ค.64) ผู้สื่อข่าวรายงานข่าว พ.ต.อ.นิภพล สุขนิย ผกก.กก.สส.บก.น.8,พ.ต.ท.ธวัชชัย อินทะเสย์ รอง ผกก.กก.สส. บก.น.8 ,พ.ต.ท.ทีปกร หลาบหนองแสง รอง ผกก.กก.สส.บก.น.8,พ.ต.ท.ชินวัฒน์ แก้วพันธุ์พงศ์ รอง ผกก.กก.สส.บก.น.8 พ.ต.ท.วิทยา สมการ สว.กก.สส.บก.8 พร้อมพวก จับกุม นางสาว อิสราลักษณ์ บุรารักษ์ หรือ ลูกน้ำ อายุ 29 ปี อดีตพิธีกรรายการโทรทัศน์ ข้อหา “ฉ้อโกงประชาชนและโดยทุจริต หรือโดยหลอกลวง นำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วนหรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน”

ส่องประวัติ "ลูกน้ำ อิสราลักษณ์" อดีตพิธีกรรายการดัง สตอเบอร์รี่ชีสเค้ก

พ.ต.อ.นิภพล กล่าวว่า พล.ต.อ.สุวัฒน์ แจ้งยอดสุข ผบ.ตร. พล.ต.อ.ดำรงศักดิ์ กิตติประภัสร์ รองผบ.ตร. พล.ต.ท.สำราญ นวลมา ผบช.น. พล.ต.ต.โชคชัย งามวงศ์ รองผบช.น. พล.ต.ต.มานพ สุคนธ์ธนพัฒน ผบก.น.8 สั่งการให้สืบสวนจับกุมคดีที่มีความสร้างความร้อนของประชาชน ต่อมาทาง กก.สส.บก.น.8 จึงสืบสวนจนทราบว่านางสาวอิสราลักษณ์ ผู้ต้องหาซึ่งกระทำความผิดหลบหนีมาอยู่ที่คอนโดย่าน บางเสาธง จ.สมุทรปราการ จึงวางแผนจับกุม และติดตามตัวมาดำเนินคดี เมื่อวันที่ 26 ธ.ค. เวลาประมาณ 21.30 น. บริเวณลานจอดรถห้างแม็คโคร ต.ราชเทวะ อ.บางพลี จ.สมุทรปราการ สอบสวน ผู้ต้องหาให้การรับสารภาพตลอดข้อกล่าวหา
พ.ต.อ.นิภพล กล่าวว่าสำหรับผู้ต้องหามีพฤติกรรมชักชวนหลอกลงทุน โดยให้ผลกำไร 10 เปอร์เซ็นต์ขึ้นไปทำให้มีคนหลงเชื่อจำนวนมากกว่า 100 ราย กลุ่มผู้เสียหายตั้งกลุ่มไลน์ติดตามทวงผู้ก่อเหตุสมาชิกนับร้อย มูลค่าความเสียหายกว่า 100 ล้าน โดยมีลักษณะให้ร่วมลงทุนโดยผู้ต้องหาอ้างว่านำเงินไปเป็นทุนในธุรกิจขายของออนไลน์เกี่ยวกับของแบรนด์เนม อาทิ กระเป๋า รองเท้า เสื้อผ้า และเครื่องประดับของผู้หญิง โดยจะแบ่งกำไรให้ตามเปอร์เซ็นต์ที่ตกลงกันไว้ โดยหลอกให้ลงทุน ลักษณะคล้ายแชร์ลูกโซ่ มีผู้เสียหายจำนวนมาก และผู้เสียหายเข้าแจ้งความร้องทุกข์ไว้ที่ สน.ราษฎร์บูรณะ พนักงานสอบสวนรวบรวมพยานหลักฐานและขออนุมัติหมายจับนางสาวอิสราลักษณ์ ดังกล่าว
 
