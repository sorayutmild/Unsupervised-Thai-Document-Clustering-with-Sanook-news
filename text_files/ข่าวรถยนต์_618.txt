     หากพูดถึงรถเกียร์ธรรมดา หลายคนคงร้องยี๋พร้อมกับส่ายหน้าให้กับความโบราณของเทคโนโลยีที่ใช้มาตั้งแต่รุ่นคุณปู่ เพราะแม้แต่ตลาดรถกระบะเองก็เริ่มหันมานิยมเกียร์อัตโนมัติมากขึ้น แต่รู้หรือไม่ว่าเกียร์ธรรมดาก็มีข้อดีในแบบที่เกียร์ออโต้ให้ไม่ได้เช่นกัน ลองไปดูว่ามีอะไรบ้าง?
1.หายห่วงเรื่องความทนทาน
     ข้อดีข้อเกียร์ธรรมดาที่เห็นได้ชัด คือ ความทนทาน เนื่องจากชุดเกียร์ธรรมดาไม่ซับซ้อนเท่ากับเกียร์อัตโนมัติ จึงมีจุดเสีย-จุดซ่อมน้อยกว่ามาก แถมยังเป็นเทคโนโลยีที่พัฒนามาอย่างยาวนาน จะมีก็เพียงปัญหาคลัทช์หมดซึ่งพบเจอได้ในรถที่วิ่งมาหลักแสนกิโลเมตร แต่หากยอมกัดฟันเปลี่ยนคลัทช์ใหม่ยกชุดแล้วล่ะก็ คุณก็หมดห่วงไปอีกนับแสนกิโลเมตรเช่นกัน จนมีคำพูดที่ว่ารถเกียร์ธรรมดานั้น เครื่องยนต์มักพังก่อนเกียร์เสียอีก
2.ประหยัดน้ำมันเกินคาด
     ชุดเกียร์ธรรมดามีชิ้นส่วนน้อยกว่าเกียร์อัตโนมัติ จึงสามารถถ่ายทอดพละกำลังจากเครื่องยนต์ไปสู่ล้อได้ดีกว่า ส่งผลให้มีอัตราสิ้นเปลืองที่ต่ำกว่า ยิ่งถ้าเป็นรถเก่าที่มีอายุการใช้งานมานาน จะยิ่งเห็นความแตกต่างได้อย่างชัดเจน เพราะหากเครื่องยนต์ยังสามารถทำงานได้อย่างสมบูรณ์แล้วล่ะก็ อัตราสิ้นเปลืองจะยังคงใกล้เคียงกับสมัยป้ายแดงเลยทีเดียว
     อย่างไรก็ดี เทคโนโลยีเกียร์อัตโนมัติในปัจจุบันมีการพัฒนาไปมาก ทำให้เกียร์ทั้งรถเกียร์อัตโนมัติและเกียร์ธรรมดามีสมรรถนะและอัตราสิ้นเปลืองใกล้เคียงกันแล้ว

3.ค่าบำรุงรักษาต่ำกว่า
     แม้ว่าเกียร์ธรรมดาจะต้องมีการเปลี่ยนถ่ายน้ำมันเกียร์ไม่ต่างจากเกียร์ออโต้ แต่ค่าใช้จ่ายในการเปลี่ยนน้ำมันเกียร์ธรรมดาต่อครั้งจะถูกกว่าอย่างเห็นได้ชัด จึงทำให้ค่าใช้จ่ายในระยะยาวของเกียร์ธรรมดาต่ำกว่าเกียร์ออโต้
4.ราคาป้ายแดงถูกกว่า
     รถเกียร์ธรรมดาส่วนมากมักถูกวางให้เป็นรุ่นเริ่มต้น-รุ่นกลาง ส่งผลให้สามารถหาซื้อได้ในราคาย่อมเยากว่า (แต่ก็แลกมาด้วยอุปกรณ์มาตรฐานที่ด้อยกว่ารุ่นท็อป-รองท็อป) ยิ่งถ้าเป็นรถยนต์มือสองด้วยแล้วนั้น รถที่ติดตั้งเกียร์ธรรมดามักได้รับความนิยมน้อยกว่า จึงมีราคามือสองเข้าถึงได้ง่ายกว่าเมื่อเทียบกับรถรุ่น-ปีเดียวกัน
5.ควบคุมได้ตามใจสั่ง
     ในเมื่อคุณเป็นผู้ควบคุมอัตราทดเกียร์ด้วยตัวเอง จึงสามารถเลือกเปลี่ยนเกียร์ได้ตามต้องการ ไม่ต้องมาคอยเดาจังหวะสมองกลของเกียร์อัตโนมัติ หลายคนจึงชื่นชอบเกียร์ธรรมดาด้วยเหตุผลว่าขับสนุกกว่านั่นเอง
     แม้ว่าเกียร์ธรรมดาจะดูไม่เหมาะสำหรับการใช้งานในเมืองเท่าไหร่นัก ด้วยเหตุผลเรื่องความสะดวกสบายสู้เกียร์ออโต้ไม่ได้ แต่หากคุณรับข้อเสียของมันได้แล้วล่ะก็ คุณจะต้องรักรถเกียร์ธรรมดาอย่างแน่นอนครับ
 