(8 ก.ค.) นายแทน เทือกสุบรรณ ลูกชายของ นายสุเทพ เทือกสุบรรณ โพสต์บทความใหม่"7 เรื่องที่ท่านนายกรัฐมนตรีคนใหม่ ควรจะทำเพื่อการปรองดอง"ลงในเฟซบุ๊กของตนเอง หลังจากที่ก่อนหน้านี้ได้เคยโพสต์บทความเรื่อง "10 เหตุผลที่ชาวประชาธิปัตย์ไม่ควรเสียใจ" มาแล้ว 
"7 เรื่องที่ท่านนายกรัฐมนตรีคนใหม่ ควรจะทำเพื่อการปรองดอง"
ระหว่างการเลือกตั้งที่ผ่านมา ผมได้ยินคุณยิ่งลักษณ์ ชินวัตร พูดแต่คำว่าปรองดอง ๆ สื่อมวลชนทุกแขนง ก็แทบจะกรอกหูประชาชนด้วยคำ ๆ นี้ ผมเลยลองมานั่งคิด ๆ ดูว่าประเทศเราแตกแยกจริงหรือ แตกแยกเพราะอะไร ควรจะปรองดองอย่างไร เลยเขียนบทความเล็ก ๆ นี้ขึ้นมาครับ เพื่อหวังจะเป็นเสียงเล็ก ๆ ที่มีส่วนช่วยสร้างความปรองดองให้ประเทศไทย ผมว่าคิดว่าสิ่งที่คุณยิ่งลักษณ์ ว่าที่นายกรัฐมนตรีคนใหม่ ควรจะทำเพื่อการปรองดองก็น่าจะมีประมาณนี้ครับ  1. เป็นตัวของตัวเอง ตัดสินใจด้วยตัวเอง ทำงานเพื่อประชาชน
ประชาชนกว่า 15 ล้านคน เลือกคุณยิ่งลักษณ์มาเป็นนายกรัฐมนตรี เขาฝากความหวังของเขาไว้กับคุณยิ่งลักษณ์นะครับ คุณยิ่งลักษณ์เคยเป็นนักบริหาร ควรใช้โอกาสนี้แสดงความสามารถในการบริหารให้เต็มที่ เป็นตัวของตัวเองให้เต็มที่ ทำงานเพื่อประชาชนทั้งประเทศ ไม่ใช่เพื่อพี่ชายแต่เพียงคนเดียว คุณยิ่งลักษณ์ใหม่ต่อการเมือง ควรจะใช้จุดนี้เป็นจุดแข็ง อย่าไปเชื่อนักการเมืองหัวโบราณ  กล้าคิดเรื่องใหม่ ๆ เรื่องนอกกรอบเดิม ๆ แต่อยู่ในกรอบแห่งความถูกต้อง อย่าปล่อยให้โอกาสดี ๆ ที่จะจารึกชื่อตนเองในประวัติศาสตร์อย่างนี้หลุดลอย เพราะไปเดินตามรอยคุณสมัครและคุณสมชายนะครับ  2. จัดการกับขบวนการหมิ่นพระบรมเดชานุภาพ
การที่ประชาชนเลือกพรรคการเมืองคนละพรรค ไม่ได้แสดงว่าประชาชนแตกแยก เพียงแต่มีความคิดเห็นไม่เหมือนกันเท่านั้นเอง แต่สิ่งที่ประชาชนไทยส่วนใหญ่เห็นตรงกันคือ เรารักพระเจ้าอยู่หัวเหมือนกัน และไม่พร้อมจะปรองดองกับกลุ่มคนที่ทำร้ายสถาบันอันเป็นที่รักของเรา ต้องยอมรับว่าตั้งแต่ผมเกิดมาไม่เคยเห็นยุคไหนมีการให้ร้ายสถาบันมากเท่ายุคนี้ ถ้าคุณยิ่งลักษณ์ไปจัดการกับคนพวกนี้อย่างจริงจังโดยไม่ไว้หน้า แยกกลุ่มคนเหล่านี้ออกจากกลุ่มคนเสื้อแดง ดำเนินคดีกับคนกลุ่มนี้ตามกฎหมาย การปรองดองเริ่มได้แน่นอนครับ  3. อย่าก้าวล่วงกระบวนการยุติธรรม
เกมการเมืองก็เหมือนเกมฟุตบอลครับ อาจจะมีการเล่นแรงกันบ้าง แต่ตราบใดที่กรรมการยังตัดสินด้วยความยุติธรรม เฉียบขาด ไม่ลำเอียง อย่าไปเล่นกันนอกเกม ไม่มีตีกันหรอกครับ ประเทศไทยวันนี้แทบจะเหลือองค์การศาลเพียงองค์การเดียว ที่ประชาชนยังให้ความเชื่อถือ ไม่เป็นไรหรอกครับ ถ้ากลุ่มคนเสื้อแดงจะตามเช็คบิล ดำเนินคดีกับคุณพ่อผม กับท่านนายกอภิสิทธิ์ ก็ไม่มีปัญหาครับ ท่านเหล่านั้นพร้อมสู้ตามกระบวนการยุติธรรมอยู่แล้ว ไม่ต้องนิรโทษกรรมหรอกครับ ถ้าหากต้องทำลายกระบวนการยุติธรรมของศาล เพียงเพื่อแก้ไขความผิด คืนเงินให้คุณทักษิณ ผมว่าการปรองดองก็คงไม่เกิด คุณทักษิณเหลือเงินอีกมาก เอามาเผาเล่นจนตายก็ไม่หมดหรอกครับ อย่ามาเอาเงินภาษีของประชาชนไปอีกเลยครับ
4. อย่าแบ่งแยกชนชั้นของคนไทย อย่าแบ่งแยกประเทศ
ประเทศเราเลิกทาสมานานแล้วครับ ไม่มีหรอกครับ ชนชั้นไพร่ ชนชั้นอำมาตย์ มีแต่ประชาชนกับข้าราชการในพระบาทสมเด็จพระเจ้าอยู่หัว ผมหวังเป็นอย่างยิ่งว่าคุณยิ่งลักษณ์ ในฐานะนายกรัฐมนตรี จะให้กลุ่มสนับสนุนหยุดแบ่งชนชั้นของคนไทย หยุดทำหมู่บ้านเสื้อแดง อย่าให้พวกคอมมูนิสต์ตกยุค มาขี่คอนายกรัฐมนตรีของประเทศไทยเลยครับ  5. ตั้งคณะทำงาน-รัฐมนตรีที่ประชาชนยอมรับได้
สิ่งที่คุณยิ่งลักษณ์ได้เปรียบในวันนี้ คือคุณยิ่งลักษณ์ไม่ต้องง้อใคร มุ้งไหน หรือกลุ่มการเมืองใด ๆ รัฐบาลของคุณยิ่งลักษณ์มีเสถียรภาพ คุณยิ่งลักษณ์สามารถตั้งรัฐมนตรีได้ตามชอบใจ ผมว่าควรจะใช้โอกาสนี้ให้เป็นประโยชน์ครับ อย่าไปเอาพวกกุ๊ยมาเป็นรัฐมนตรีเลยครับ พวกนี้ไม่ได้มีบุญคุณอะไรกับคุณยิ่งลักษณ์ เป็นแค่ลูกจ้างของบริษัทเพื่อไทย จ่ายเงินโบนัสให้เขาแล้วให้ไปทำอย่างอื่นเถอะครับ คนเก่ง ๆ ในพรรคเพื่อไทยมีเยอะครับ เอามาใช้เถอะครับ ก้าวแรกเป็นก้าวที่สำคัญนะครับ  6. บริหารประเทศโดยไม่ยอมให้มีทุจริต-คอร์รัปชั่น
ผมเชื่อว่าครอบครัวคุณยิ่งลักษณ์มีฐานะเรียกว่ารวยมากแล้ว ใช้ยังไงก็ไม่น่าจะหมดหรอกครับ จะเอาชื่อเสียงเกียรติภูมิของตัวเองมาทิ้งเพียงเพราะว่าต้องการรวยเพิ่มขึ้นจากแสนล้าน เป็นสองแสนล้านเหรอครับ ไม่คุ้มกันหรอกครับ อย่าทำเลยครับ อย่าให้ความโลภครอบนำจิตใจ ใช้ธรรมะให้เยอะ ๆ นอกจากไม่ทำเองแล้ว ผมว่าคุณยิ่งลักษณ์ควร ห้ามเด็ดขาดไม่ให้ทีมงานทำ บอกไปเลยครับห้ามไปโกง ใครไม่มีตังค์ใช้ ให้มาเอาที่คุณยิ่งลักษณ์ มันจะเอาซักกี่บาทกันครับ ถือว่าทำบุญให้ประเทศไปเถอะครับ ถ้าทำเรื่องนี้ได้ผมว่าเป็นนายกฯ ได้นานแน่ครับ  7. ชนะใจคนที่เขาไม่ได้เลือกพรรคเพื่อไทย
ถ้าคุณยิ่งลักษณ์ทำได้อย่างที่ผมว่ามาทั้งหมด ผมว่าข้อนี้ ก็เกือบจะได้แล้วล่ะครับ คนที่เขาไม่ได้เลือกพรรคเพื่อไทย ผมว่าเขาเป็นคนมีเหตุผลนะครับ ไม่ได้มีอคติ เหลือเพียงแค่ดูแลเอาใจใส่เขาให้เท่าเทียบกันคนที่เลือกคุณยิ่งลักษณ์ เขาพร้อมที่จะใส่คะแนนให้พรรคเพื่อไทยแน่นอนครับ แต่ถ้าคุณยิ่งลักษณ์เดินตามรอยคุณทักษิณ ที่จะให้งบประมาณเฉพาะในเขตที่เลือกตัวเองเท่านั้น ก็เลิกพูดคำว่าปรองดองเถอะครับ ผมเชื่อว่าถ้าคุณยิ่งลักษณ์ทำได้หมดนี้ การปรองดองเกิดขึ้นแน่นอนครับ ผมหวังให้เป็นอย่างนั้นจริง ๆ ครับ และผมเชื่อว่าพรรคประชาธิปัตย์ยินดีเป็นฝ่ายค้านจนตายครับ  สุดท้ายขอทำความเข้าใจกับผู้อ่านว่าทั้งหมดนี้ เป็นเพียงความคิดของผมเอง ผมเขียนขึ้นเพื่อหวังว่าอาจจะเป็นเสียงหนึ่งที่อาจจะทำให้ประเทศไทยก้าวไปข้างหน้า ไม่ใช่เขียนเพราะอยากทำเป็นเก่ง อยากเป็นนักการเมือง หรืออยากดัง เพราะไม่อยากทั้งสองอย่าง ผมเชื่อเหมือนที่พ่อสอนมาโดยตลอดว่าทุกคนมีความดีอยู่ในตัวเอง เพียงแต่ว่าจะนำมันออกมาใช้หรือไม่เท่านั้น ผมหวังว่าพรรคเพื่อไทย โดยเฉพาะคุณยิ่งลักษณ์ ชินวัตร จะใช้ความดีนำพาประเทศให้ก้าวไปข้างหน้าครับ  แทน เทือกสุบรรณ 6 ก.ค. 2554
