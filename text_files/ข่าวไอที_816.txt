วิธีการรับชมทีวีดิจิตอล ง่ายๆด้วยตัวคุณเอง
สนับสนุนเนื้อหา: www.it24hrs.com
ตั้งแต่วันที่ 1 เมษายนที่ผ่านมาก็เป็นการเริ่มต้นการเปลี่ยนแปลงครั้งใหญ่ของวงการโทรทัศน์ ไทย ซึ่งประเทศของเรากำลังอยู่ในช่วงทดลองอากาศโทรทัศน์ในระบบดิจิตอล หลายบ้านก็คงจะเห็นความเปลี่ยนแปลงที่เกิดขึ้นกับทีวีของคุณแล้ว แต่ก็ยังมีหลายคนที่ไม่รู้ว่าจะสามารถรับชมทีวีดิจิตอลได้อย่างไร
การรับชมทีวีดิจิตอลนั้นไม่จำเป็นต้องซื้อทีวีเครื่องใหม่ ทีวีทุกเครื่องในบ้านของคุณไม่ว่าจะใหม่หรือเก่าก็สามารถรับชมได้ เพียงแค่มีอุปกรณ์เสริม โดยสามารถแบ่งวีธีการรับชมทีวีดิจิตอลออกเป็นดังนี้
วิธีการรับชมวิธีดิจิตอล
1. รับชมผ่านดาวเทียม / เคเบิลทีวี
หากบ้านของคุณติดจานดาวเทียมหรือเคเบิลทีวี ซึ่งปกติรับชมฟรีทีวีทั้ง 6 ช่องผ่านทางจานดาวเทียมและเคเบิลทีวี ให้ถอดปลั๊กเสียบใหม่แล้วรับชมได้เลย โดยหมายเลขของช่องดิจิตอลจะอยู่ที่ลำดับ 11- 46 เช่น หมายของช่อง 3 ประมูลได้เลข 33 ก็จะเป็นช่อง 43

2. รับชมผ่านเสาหนวดกุ้ง – ก้างปลา (UHF) เดิมที่มีอยู่
เสาอากาศแบบเดิมที่คุณใช้อยู่ทั้งหนวดกุ้งและก้างปลาก็สามารถรับชมทีวีดิจิตอลได้ โดย ต้องสามารถรับสัญญาณ UHF ซึ่งให้สังเกตว่าหากสามารถรับชมช่อง ThaiPBS ได้ ก็จะสามารถนำมาใช้รับชมทีวีดิจิตอลได้ ทั้งนี้ขึ้นอยู่กับทีวีที่คุณใช้

กรณีเป็นทีวีที่ไม่รองรับระบบดิจิตอลแบบ DVB-T2 ต้องมีอุปกรณ์เสริมคือกล่องรับสัญญาณ set top box โดยให้เสียบสายรับสัญญาณที่มาจากเสาหนวดกุ้งหรือก้างปลาเข้ากับ set top box แล้วนำสาย AV หรือสาย HDMI เสียบเชื่อมต่อระหว่างทีวีกับ Set top box จากนั้นกดค้นหาช่องรายการ ก็จะสามารถรับชมทีวีดิจิตอลได้แล้ว



กรณีเป็นทีวีที่รอบรับระบบดิจิตอลแบบ DVB-T2 ก็ให้เสียบสายรับสัญญาณที่มาจากเสาหนวดกุ้งหรือก้างปลาเข้ากับทีวีเพื่อรับชมได้เลย


3. รับชมผ่านเสาทีวีดิจิตอลใหม่
ในปัจจุบันมีเสาทีวีดิจิตอลแบบใหม่หลายรูปแบบ ทั้งแบบภายในและภายนอกให้เลือกใช้ สามารถนำมาใช้รับชมทีวีดิจิตอลแบบเสาหนวดกุ้งหรือก้างปลาได้เลย


กรณีเป็นทีวีที่ไม่รองรับระบบดิจิตอลแบบ DVB-T2 ต้องมีอุปกรณ์เสริมคือกล่องรับสัญญาณ set top box โดยให้เสียบเสาอากาศเข้ากับ set top box แล้วนำสาย AV หรือสาย HDMI เสียบเชื่อมต่อระหว่างทีวีกับ Set top box จากนั้นกดค้นหาช่องรายการ ก็จะสามารถรับชมทีวีดิจิตอลได้ทันที



กรณีเป็นทีวีที่รองรับระบบดิจิตอลแบบ DVB-T2 ก็ให้เสียบเสาอากาศเข้ากับทีวีเพื่อรับชมได้เลย


ทั้งนี้การเลือกซื้อเลือกใช้อุปกรณ์เพื่อนำมารับชมทีวีดิจิตอลให้สังเกตสัญลักษณ์จากกสทช.หรือสติ๊กเกอร์น้องดูดีที่กล่อง ซึ่งจะเป็นการรับรองว่าสินค้าสามารถรับชมทีวีดิจิตอลได้

ส่วนผู้ชมที่ต้องการรับชมเพียงแค่ฟรีทีวี 6 ช่องเหมือนเดิม โดยไม่ต้องการชมช่องรายการจากทีวีดิจิตอล ก็ยังสามารถรับชมได้เช่นเดิมอย่างต่อเนื่องไปอีก 5 ปี หากมีปัญหาหรือข้อสงสัย สามารถสอบถามเพิ่มเติมได้ที่ กสทช. หมายเลขโทรศัพท์ 1200 