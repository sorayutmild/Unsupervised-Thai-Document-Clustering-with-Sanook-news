เว็บอย่างเป็นทางการสหพันธ์แบดมินตันนานาชาติ (BWF) ได้เผยบทสัมภาษณ์ของ "น้องเมย์" รัชนก อินทนนท์ หลังคว้าแชมป์ ประเภทหญิงเดี่ยว รายการแบดมินตัน ซุปเปอร์ซีรีส์ พรีเมียร์ "เซลคอม อเซียตา มาเลเซีย โอเพ่น 2016" เมื่อวันอาทิตย์ที่ 10 เมษายน ที่ผ่านมา โดยเกมในรอบชิงชนะเลิศ "น้องเมย์" ในวัย 21 ปี จัดการปราบ "ไท่ ซื่อ ยิง" นักแบดฝีมือดีจากไต้หวัน มืออันดับ 9 ของโลก ไปได้แบบไม่ยากเย็น 2-0 เกม 21-14 21-15 โดยใช้เวลาแค่ 35 นาทีเท่านั้น ซึ่ง รัชนก อินทนนท์ ได้ให้สัมภาษณ์กับ เว็บไซต์ http://bwfworldsuperseries.com/   ว่า "จริงๆแล้ว การเล่นวันนี้รู้สึกผ่อนคลายมากๆ เนื่องจากในรอบรองชนะเลิศ การเอาชนะ "หวัง ยี่ ฮาน" มาได้ ทำให้ไม่มีความกดดันใดๆเหลืออยู่เลย" "รอบชิงฯที่ผ่านมา ตนพยายามเล่นให้ดีตามจังหวะของตัวเอง และต้องลดข้อผิดพลาดให้มากที่สุด และตนก็ทำได้สำเร็จและดีใจมากกับแชมป์ที่ 2 ในรอบ 2 สัปดาห์" นอกจากนี้ สาวน้อยขวัญใจแฟนแบดมินตันชาวไทยยังได้ปล่อยประโยคเด็ดเป็นการทิ้งท้ายว่า "เวลานี้รู้สึกว่า ตนพร้อมจะขึ้นไปยึดบัลลังก์มือ 1 ของโลกแล้ว" 