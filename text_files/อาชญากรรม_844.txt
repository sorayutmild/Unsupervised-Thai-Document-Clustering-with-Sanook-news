จากกรณีเมื่อเวลาประมาณ 11.30 น.วานนี้ (20 ส.ค.) เจ้าหน้าที่ตำรวจ สภ.เมืองพัทยา จ.ชลบุรี ได้รับแจ้งพบศพสาวประเภทสอง ทราบชื่อภายหลังคือนายอำพล อายุ 28 ปี ถูกฆาตกรรมแล้วหมกศพไว้ใต้เตียงภายในห้องหมายเลข 666 ภายในโรงแรมแห่งหนึ่ง ซอยบัวขาว พัทยาใต้ หมู่ 9 ต.หนองปรือ อ.บางละมุง จ.ชลบุรี
กระทั่งศพขึ้นอืดส่งกลิ่นเหม็นเน่าฟ้องประจานจนแม่บ้านมาพบ และแจ้งให้ตำรวจรุดมาตรวจสอบ เบื้องต้น คาดเป็นฝีมือ 2 ชายไทยที่มาเปิดห้องพักก่อนหน้านี้ แล้วหายตัวไปอย่างไร้ร่องรอยตามที่รายงานไปแล้วนั้น
อ่านข่าวที่เกี่ยวข้อง : แม่บ้านโรงแรมช็อก เจอศพกะเทยถูกฆ่าหมกซุกใต้เตียง
ล่าสุด (21 ส.ค.) เมื่อเวลา 12.00 น. เจ้าหน้าที่ตำรวจชุดสืบสวนติดตามจับกุมตัว นายเอ (นามสมมุติ) อายุ 17 ปี กับ ด.ช.บี (นามสมมุติ) อายุ 14 ปี สองผู้ต้องหาในคดีนี้ที่บริเวณท่ารถโดยสาร ในพื้นที่ อ.เมือง จ.ชลบุรี ก่อนคุมตัวทั้ง 2 คนกลับมาสอบปากคำอย่างเคร่งเครียดที่ สภ.เมืองพัทยา นานนับชั่วโมง
ในเวลาต่อมา พ.ต.อ.อภิชัย กรอบเพชร ผกก.สภ.เมืองพัทยา เปิดเผยว่า สำหรับคดีนี้ผู้ต้องหายังเป็นเยาวชน จึงไม่สามารถนำตัวมาแถลงข่าวต่อสื่อมวลชนได้ แต่จากการสอบปากคำนายเอ เยาวชนอายุ 17 ปี ให้การว่า ตนเองรู้จักกับนายอำพล ผู้ตาย ผ่านทาง "เฟซบุ๊ก" พอพูดคุยกันจนสนิทสนม นายอำพล จึงชักชวนให้มาทำงานที่พัทยา เพราะรู้ว่ากำลังตกงาน
ตนจึงชักชวน ด.ช.บี เพื่อนรุ่นน้อง เดินทางจากบ้านเกิดใน จ.นครราชสีมา มาที่เมืองพัทยา และเปิดห้องพักที่โรงแรมดังกล่าวเมื่อวันที่ 16 ส.ค. โดยมีนายอำพล ซึ่งมีอาชีพเป็นพนักงานบาร์เบียร์แห่งหนึ่ง คอยซื้อข้าวซื้อน้ำให้กิน และนอนอยู่ด้วยกัน 1 วัน 1 คืน โดยที่ไม่มีอะไรเกิดขึ้น
นายเอ (นามสมมุติ) ให้การอีกว่า กระทั่งกลางดึกวันที่ 18 ส.ค. นายอำพล ขอมีเพศสัมพันธ์กับตน แต่ตนไม่ยอมเพราะไม่มีรสนิยมชื่นชอบไม้ป่าเดียวกัน ประกอบกับคิดว่านายอำพล ช่วยเหลือตนด้วยความจริงใจโดยไม่หวังสิ่งตอบแทน
ต่อมาพอตนไม่ยอมจึงเกิดการโต้เถียงกันจนถึงขั้นลงไม้ลงมือ ด้วยความโมโหตนจึงใช้มือบีบคอนายอำพล โดยมี ด.ช.บี เป็นคนจับขาไว้ ทำให้นายอำพล ขาดอากาศหายใจและเสียชีวิตดังกล่าว ภายหลังเกิดกลัวความผิดจึงช่วยกันยัดศพไว้ใต้เตียงเพื่ออำพรางคดี ก่อนหลบหนีไปที่ จ.ชลบุรี เพราะไม่มีที่ไป จนมาถูกตำรวจจับกุมดังกล่าว
พ.ต.อ.อภิชัย เผยอีกว่า หลังเกิดเหตุทางตำรวจได้หลักฐานเด็ดคือภาพจากกล้องวงจรปิด และชื่อของผู้ที่เปิดห้องพัก จึงได้สั่งการให้ชุดสืบสวนออกหาข่าวจนไปพบตัวทั้งคู่อยู่ที่ท่ารถโดยสารในตัวเมืองชลบุรี จากการตรวจสอบประวัติพบว่าเคยต้องคดีร่วมกันทำร้ายร่างกาย แต่ศาลยังไม่ตัดสิน อย่างไรก็ตาม
เบื้องต้น ได้ตั้งข้อกล่าวหาร่วมกันฆ่าผู้อื่นโดยเจตนา และซ่อนเร้นอำพรางศพฯ ส่วนจะเข้าข่ายชิงทรัพย์ด้วยหรือไม่นั้น คงต้องสอบปากคำอย่างละเอียดอีกครั้ง