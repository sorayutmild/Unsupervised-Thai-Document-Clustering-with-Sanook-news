iPhone 6 ถูกสั่งผลิตแล้ว 90 ล้านเครื่อง เปิดตัวกลางปี 2014
น่าจะเป็นข่าวดีของผู้อ่านหลายๆท่านที่ต้องการเปลี่ยนมือถือเป็นเครื่องใหม่, สาวก iPhone และผู้ใช้มือถือทั่วไป เพราะรายงานจาก The Commercial Times เปิดเผยว่า Foxconn โรงงานผลิตอุปกรณ์ให้กับ Apple ได้รับคำสั่งการผลิต iPhone 6 แล้วจำนวน 90 ล้านเครื่อง พร้อมมีการคาดการณ์เรื่องการเปิดตัวในช่วงกลางปี 2014

การเปิดตัว iPhone รุ่นใหม่ในช่วงกลางปีเคยเกิดมาแล้วในงาน WWDC ปี 2010 ซึ่งครั้งนั้นเป็นการเปิดตัว iPhone 4 และในปี 2014 อาจเป็นอีกครั้งที่ Apple ใช้งาน WWDC เดือนมิถุนายนนี้เปิดตัวอุปกรณ์ใหม่หรือ iPhone 6 เพราะจากรายงานของ The Commercial Times ระบุว่า Foxconn โรงงานผลิตอุปกรณ์ให้กับ Apple ได้รับคำสั่งการผลิต iPhone 6 แล้วถึง 90 ล้านเครื่อง ซึ่งเป็นไปได้ว่ากระบวนการผลิตจะเริ่มต้นอย่างเป็นทางการในเดือนเมษายนนี้
หากกำหนดการเปิดตัวเป็นไปตามข่าวที่ออกมาก็แปลว่า Apple ได้ตัดสินใจลดวงจรชีวิตของอุปกรณ์ลงจากเดิมที่อย่างน้อยมีอายุในตลาดเกือบ 1 ปี เหลือเพียงแค่ 7-8 เดือน และสอดคล้องกับข่าวลือที่ผ่านมาว่า Apple จะหันมาเปิดตัว iPhone รุ่นใหม่ปีละ 2 รุ่น
ข่าวการเร่งเปิดตัว iPhone 6 นับว่าสอดคล้องกับข้อมูลตามเว็บไซต์ในต่างประเทศก่อนหน้านี้ (อ่านได้จากข่าวเก่าครับ) ที่ระบุว่า Apple ได้จ้างบุคคลากรและโรงงานในแทบเอเชียเพิ่มมากขึ้น เพื่อรองรับกับการพัฒนาอุปกรณ์รุ่นใหม่ที่จะมีจำนวนมากขึ้น รวมไปถึงเป็นการเร่งรัดให้การเปิดตัวเร็วขึ้นอีกด้วยนั่นเอง
สำหรับ iPhone 6 นี้มีการวิเคราะห์ว่าอาจเป็นรุ่นต่อยอดของ iPhone 5c เน้นเจาะตลาดระดับกลางและล่าง ส่วน iPhone อีกหนึ่งรุ่นซึ่งเป็นรุ่นไฮเอนด์อาจใช้ชื่อว่า iPhone Air ต่อยอดจาก iPhone 5s และจะเปิดตัวในช่วงเดือนกันยายนเหมือนหลายปีที่ผ่านมา
ส่วนสเปคที่แท้จริงของ iPhone 6 หรือแม้กระทั่ง iPhone Air ยังไม่มีรายละเอียดที่นิ่งและชัดเจน แต่ที่ดูจะมีน้ำหนักมากที่สุดเห็นจะเป็นเรื่องการขยายหน้าจอนั่นเองครับ
ที่มา pocketnow
สนับสนุนเนื้อหา: Arip