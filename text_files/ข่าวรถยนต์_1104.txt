     เปิดตารางผ่อน ORA Good Cat ภายใต้แคมเปญ Ultra Deal ที่มีโปรโมชันผ่อน 0% นานสูงสุด 48 เดือน เริ่มต้นเดือนละ 14,423 บาท หรือผ่อนแบบมีดอกเบี้ยนาน 84 เดือน เริ่มต้นเดือนละ 9,003 บาท

     ภายหลังจากที่มีการประกาศราคาจำหน่ายรถยนต์ไฟฟ้า ORA Good Cat ไปตั้งแต่วันที่ 29 ตุลาคมที่ผ่านมา ล่าสุดมีผู้แชร์ตารางผ่อนรถยนต์ไฟฟ้ารุ่นดังกล่าวภายใต้แคมเปญ Ultra Deal ดอกเบี้ย 0% นานสูงสุด 48 เดือน โดยผ่อนเริ่มต้นที่ 14,423 บาทต่อเดือน ในรุ่น 400 TECH เมื่อวางเงินดาวน์ 30% (296,700 บาท) ขณะที่รุ่น 500 ULTRA ผ่อนเริ่มต้นที่ 17,486 บาทต่อเดือน เมื่อวางเงินดาวน์ 30% (359,700 บาท)
     กรณีผ่อนแบบมีดอกเบี้ยจะเริ่มต้นที่ 0.28% โดยเป็นการเลือกดาวน์ที่ 30% นาน 60 เดือน โดยจ่ายเริ่มต้น 11,700 บาทต่อเดือนในรุ่น 400 TECH ขณะที่รุ่น 500 ULTRA จ่ายเริ่มต้นอยู่ที่ 14,184 บาทต่อเดือน

     ส่วนกรณีต้องการผ่อนน้อยสามารถเลือกผ่อนนานสูงสุด 84 เดือน (7 ปี) จะมีดอกเบี้ยเริ่มต้นที่ 1.32% โดยเป็นการเลือกดาวน์ที่ 30% จะมีค่างวดต่อเดือนเริ่มต้น 9,003 บาท ในรุ่น 400 TECH และเริ่มต้น 10,915 บาท ในรุ่น 500 ULTRA (เฉพาะบางธนาคารเท่านั้น)
     ขณะที่แคมเปญ Premiere Deal สำหรับลูกค้าที่สั่งจองภายหลังจากการเปิดตัววันที่ 29 ตุลาคม จะได้รับดอกเบี้ยพิเศษ 1.79% นาน 48 เดือน โดยจะมีค่างวดเริ่มต้นที่ 16,560 บาท นาน 48 เดือน ในรุ่น 400 TECH (เมื่อดาวน์ 30%) ส่วนรุ่น 500 ULTRA เริ่มต้น 20,076 บาทในระยะเวลาผ่อนเท่ากัน

     ทั้งนี้ ราคาจำหน่าย ORA Good Cat ใหม่ รุ่น 400 TECH อยู่ที่ 989,000 บาท รุ่น 400 PRO อยู่ที่ 1,059,000 บาท และรุ่น 500 ULTRA อยู่ที่ 1,199,000 บาท
 