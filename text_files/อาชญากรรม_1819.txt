นนทบุรี 13 พ.ค.- นายตำรวจยศพันตำรวจโทปลอมตัวเป็นพนักงานรักษาความปลอดภัยแคมป์คนงานก่อสร้างรถไฟฟ้าที่ จ.นนทบุรี เพื่อหาข่าวยาเสพติด แต่ถูกคนงานทำร้ายบาดเจ็บสาหัส
พ.ต.ท.สมบูรณ์ กล่อมไธสง สารวัตรฝ่ายอำนวยการข่าว ตำรวจภูธรจังหวัดนนทบุรี อยู่ในสภาพใบหน้าฟกช้ำดำเขียว ไม่สามารถลืมตาได้ และตามร่างกายมีรอยฟกช้ำหลายแห่ง พักรักษาตัวอยู่โรงพยาบาลพระนั่งเกล้า หลังเมื่อคืนที่ผ่านมาถูกคนงานภายในแคมป์คนงานก่อสร้างสถานีรถไฟฟ้า ตรงข้ามห้างบิ๊กซี สาขาบางใหญ่ ทำร้ายบาดเจ็บสาหัส
พ.ต.ท.สมบูรณ์ บอกว่า ผู้บังคับบัญชามีคำสั่งให้แฝงตัว เข้าไปหาข่าวยาเสพติดภายในแคมป์คนงาน จึงไปสมัครเป็นพนักงานรักษาความปลอดภัย ขณะเดินตรวจตราภายในแคมป์ พบคนงานเล่นการพนัน จึงว่ากล่าวตักเตือน แต่ทั้งหมดไม่เชื่อฟัง จึงแจ้งตำรวจเข้าจับกุม นำไปเปรียบเทียบปรับที่สถานีตำรวจภูธรบางบัวทอง จ.นนทบุรี เมื่อคนงานทั้งหมดกลับมาที่แคมป์ จึงเข้าทำร้ายตนจนหมดสติ ล่าสุด ตำรวจสามารถติดตามจับกุมผู้ก่อเหตุได้แล้ว 3 คน และยังหลบหนีไปได้อีกจำนวนหนึ่ง