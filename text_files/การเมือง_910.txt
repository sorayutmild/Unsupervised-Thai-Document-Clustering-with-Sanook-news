"กล้านรงค์" เผย ป.ป.ช. เริ่มตรวจสอบ ปลัดคมนาคม ร่ำรวยผิดปกติแล้ว วันนี้ ส่ง จนท. ขอข้อมูล การสอบสวน ยึด 3 แนวทาง ยื่นบัญชีทรัพย์สินหรือไม่ , เงินมาจากไหน , เกี่ยวข้อทุจริตในหน้าที่หรือไม่
นายกล้านรงค์ จันทิก คณะกรรมการป้องกันและปราบปรามการทุจริตแห่งชาติ (ป.ป.ช.) เปิดเผยกับ สำนักข่าว INN เกี่ยวกับกรณีที่ สื่อมวลชน รายงานว่า จากการสอบสวนผู้ต้องหาปล้นบ้าน นายสุพจน์ ทรัพย์ล้อม ปลัดกระทรวงคมนาคม ของเจ้าหน้าที่ตำรวจว่า ได้ทรัพย์สินเป็นเงินสดไปร่วม 200 ล้านบาท และยังมีเงินเหลืออีกร่วมพันล้านบาทนั้น เกี่ยวกับเรื่องดังกล่าว ป.ป.ช. จะมีการดำเนินการตรวจสอบเรื่องดังกล่าว โดยในวันนี้จะให้เจ้าหน้าที่เดินทางไปขอเอกสารการสอบสวน ยืนยันว่าเป็นความจริงหรือไม่ ต่อไป เพื่อดำเนินการตรวจสอบกับการยื่นบัญชีทรัพย์สิน ใน 3 ประเด็นว่า ได้ยื่นแสดงบัญชีทรัพย์สินไว้หรือไม่ หากไม่ ก็จะเป็นการปกปิดทรัพย์สิน , ที่มาของเงิน ว่าร่ำรวยผิดปกติ หรือไม่ และ เงินจำนวนดังกล่าว มีความเกี่ยวพันกับการทุจริตในตำแหน่งหน้าที่การงานหรือไม่
ทั้งนี้ นายกล้านรงค์ ยังกล่าวทิ้งท้ายด้วยว่า กรณีดังกล่าว ป.ป.ช. สามารถตรวจสอบได้ทันที โดยไม่ต้องมีใครร้องเรียนก็ได้ โดยอ้างอิงจากการรายงานของสื่อมวลชน เป็นหลักฐานในการทำหน้าที่ตรวจสอบข้อเท็จจริง
 