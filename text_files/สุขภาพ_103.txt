“หุ่นดีได้ เพราะทานผักผลไม้” เรื่องนี้เราไม่เถียง เพราะจะลดน้ำหนักได้ ก็ต้องทานผักผลไม้ให้มาก ทานแป้งและน้ำตาลให้น้อย แต่ก็ใช่ว่าผลไม้ที่ทานเข้าไปจะไม่มีน้ำตาลเสียเมื่อไร ผลไม้บางชนิดน้ำตาลสูง หากทานมากก็ได้พลังงานเท่าข้าว 1 จานเลยทีเดียว ผลไม้อะไรที่คนที่กำลังควบคุมอาหารควรหลีกห่างให้ไว้ มาดูกันค่ะ
 
1. ทุเรียน
เราให้ทุเรียนลอยลำมาเป็นอันดับ 1 เลย เพียงแต่ 2 พูใหญ่ๆ เท่านั้น ก็ให้แคลอรี่ 323 กิโลแคลอรี่ ซึ่งเท่ากับข้าวหอมมะลิ 1 จานเต็มๆ แล้ว ทานเพลินเมื่อไร ก็เหมือนทานข้าวเข้าไปอีกมื้อหนึ่งนั่นแหละ แถมสารอาหารไม่ครบอีกต่างหาก
 
2. เสาวรส
รสชาติหวานเปรี้ยวจัดจ้านแบบนี้นี่แหละ ที่แคลอรี่สูงลิ่วจนน่าตกใจ เพราะเสาวรสอร่อยๆ โดยเฉพาะส่วนของเมล็ดนั้น ให้พลังงานถึง 294 กิโลแคลอรี่ หากทาน 2-3 ลูกก็เท่ากับข้าว 1 จานพอดี
 
3. มะขามหวาน
ซื้อกันมาเป็นโลๆ นั่งกินไปเม้าท์ไป พ่นเม็ดออกมาเป็นถุงๆ แต่ถ้าเผลอทานกันเพลินจนเกินไปเมื่อไร แค่มะขามหวาน 1 ขีด ก็เท่ากับ 333 กิโลแคลอรี่แล้ว เท่ากับข้าวจานหนึ่งจนได้ ถึงจะบอกว่ามะขามช่วยเรื่องขับถ่ายก็เถอะ แต่น้ำตาลไม่ได้ออกไปด้วยนะจ๊ะ อยู่ในร่างกายของเราเต็มๆ
 
4. ลูกจัน
ชื่อนี้เด็กๆ อาจไม่ค่อยคุ้น แต่หากได้ลิ้มลองรสชาติแล้วจะติดใจสุดๆ ทั้งหอม ทั้งหวาน ผู้หลักผู้ใหญ่ทานกันจนลืมนับไปเลย รู้ตัวอีกที หมดถุง หรือรู้ตัวอีกทีก็ทานข้าวเข้าไปอีกหนึ่งจานแล้ว เพราะลูกจันเพียง 1 ขีด หรือลูกเล็กๆ 4-6 ลูก ให้แคลอรี่ 325 กิโลแคลอรี่เข้าไปแล้ว
 
5. ลำไย
เห็นลูกเล็กๆ แบบนี้ เคยเห็นคนกินลำไยจนเจ็บคอกันมาบ้างหรือเปล่าล่ะ คือหวานกันจนแสบคอเลยทีเดียว หากเผลอทานลำไยไป  3 ขีด ก็เท่ากับทานข้าวเข้าไปจานหนึ่งแล้วเรียบร้อย เผลอๆ ใครแพ้ลำไยอย่างเรา ทานแล้วตาแฉะเยิ้มเข้าไปอีก
 
6. มะม่วง
ปิดท้ายด้วยของชอบของใครหลายๆ คน ไม่ว่าจะดิบ หรือสุก ก็แคลอรี่โหดเหมือนกัน แต่มะม่วงสุกมาพร้อมความหวาน มะม่วงดิบมาพร้อมกับแป้งก็เท่านั้นเอง มะม่วง 3 ขีด หรือราวๆ 4-5 ลูกโตๆ แน่นๆ ก็เท่ากับข้าวทั้งจานแล้ว นี่ยังไม่รวมข้าวเหนียวที่ทานกับมะม่วงสุก หรือน้ำปลาหวานที่ทานคู่กับมะม่วงดิบอีกนะ เครื่องเคียงเสริมนี่ก็ตัวดีเลย
 
เห็นแบบนี้แล้ว ก็บังคับใจ บังคับปากกันบ้างนะคะ ทานได้ แต่ต้องทานในปริมาณที่จำกัด และออกกำลังกายอย่างสม่ำเสมอด้วย เบาหวานจะได้ไม่ถามหาเนอะ