แม่ยายวัย 35 ปี ขอเผยความช้ำใจ ถูกลูกเขยวัย 24 ปี ลวนลามหวังข่มขืนถึง 3 ครั้ง ลูกสาววัย 17 ก็เห็น แต่ไม่เชื่อแม่ ส่วนผัวก็ระแวง ไปแจ้งความแล้วแต่คดีไม่คืบ 
ผู้สื่อข่าวรายงานว่า วันนี้ (29 พ.ค.) เมื่อเวลา 10.00 น. มีชาวบ้านในพื้นที่ ม.6 ต.หนองกระพ้อ อ.แกลง จ.ระยอง มาขอร้องสื่อให้ช่วยติดตามคดีลวนลาม หลังได้เข้าแจ้งความกับเจ้าหน้าที่ตำรวจ สภ.แกลง จ.ระยอง ไว้เมื่อวันที่ 5 พ.ย. 2563 ตอนนี้ผ่านมา 6 เดือนคดีไม่คืบหน้า โดยขอให้ช่วยตีแผ่ความเดือดร้อนด้วย
น.ส.เอ (นามสมมุติ) อายุ 35ปี ผู้เสียหาย เล่าว่า นายบอล (นามสมมุติ) อายุ 24 ปี ซึ่งเป็นสามีของลูกสาว วัย 17 ปี ได้ก่อเหตุลวนลามหวังข่มขืนตนเอง เมื่อวันที่ 2 พ.ย. 2563 โดยได้ถูกนายบอล ลูกเขย ลวนลามตามร่างกายและพยายามที่จะยัดอวัยวะเพศเข้าปากของตน แต่ยังไม่ทันสำเร็จความใคร่ ลูกสาวเข้ามาเห็นพอดี จนเกิดมีปากเสียงกันรวม 3 คน อยู่พักหนึ่ง 
ต่อมาตนเองรู้สึกเหลืออดและช้ำใจต่อการกระทำของลูกเขย จึงได้เล่าเรื่องที่เกิดขึ้นให้กับสามี วัย 45 ปี ฟังทั้งหมดว่าถูกลวนลามในลักษณะนี้ รวมครั้งนี้เป็นครั้งที่ 3 จึงพากันไปแจ้งความดำเนินคดีกับนายบอล ที่ สภ.แกลง จ.ระยอง และตำรวจได้ให้ไปตรวจร่างกายที่โรงพยาบาลแกลง ซึ่งผ่านมา 6 เดือน ยังไม่มีอะไรคืบหน้าในทางคดี
น.ส.เอ (นามสมมุติ) ผู้เสียหาย และสามี
น.ส.เอ เล่าว่า ครั้งแรกที่ถูกกระทำประมาณเดือน ส.ค. 2563 ครั้งนั้นลูกสาวพาลูกเขยมานอนที่บ้าน และพอช่วงเช้ามืด สามีของตนได้ออกไปละหมาดตามพิธีกรรมของศาสนาอิสลาม นายบอล ลูกเขย ได้มุดมุ้งเข้ามานอนในมุ้งเดียวกันกับตนเอง แล้วเข้ามาสวมกอด พอตนรู้สึกตัวก็หันไปมอง นายบอลได้ใช้มือมาปิดปากพร้อมกับชูนิ้วชี้ขึ้นมาบอก จุ๊ๆ อย่าส่งเสียงดัง
ตนเองจึงใช้เท้าถีบนายบอลให้ออกห่างจากตัว แล้วมุดมุ้งหนีออกมารอสามีกลับบ้าน ความรู้สึกในตอนนั้นตกใจมากทำอะไรไม่ถูก ไหนจะลูก ไหนจะสามี ต้องเก็บความลับไว้ตามลำพัง จนทนไม่ไหวจึงเล่าเรื่องทั้งหมดให้สามีฟัง
จากนั้นนายบอลได้พาลูกสาว วัย 17 ปี กลับไปบ้านของนายบอลที่ตำบลวังหว้า อำเภอแกลง จังหวัดระยอง และหลังจากไปบ้าน นายบอล ก็ข้อความแชทมาขอขมาลาโทษตนเอง ว่าที่ทำไปทำโดยไม่รู้ตัว หน้ามืดตามัวจึงทำลงไป 
ครั้งที่ 2 ประมาณเดือน ต.ค. 2563 นายบอลได้หลอกให้ไปช่วยถือต้นไม้เพราะถือไม่หมด ในขณะนั้นลูกสาววัย 17 ปี ได้นั่งทำเล็บอยู่ที่ร้านเสริมสวยใกล้กับตน นายบอลรีบเข้ามากระชากมือแล้วดึงตัวออกมาในทันที พร้อมบอกกับลูกสาวว่าเดี๋ยวจะเอาแม่ไปช่วยขนของ และจะรีบเอาแม่มาส่ง
จากนั้นตนก็ได้นั่งรถจยย.ไปพร้อมกับนายบอล แล้วนายบอลได้พาเข้าไปในวัดแห่งหนึ่ง อ.แกลง จ.ระยอง โดยบอกปวดปัสสาวะ หลังจากนั้นก็เดินเข้าห้องน้ำไป หลังปัสสาวะเสร็จ นายบอลได้เดินออกมาบอกกับตนว่า มีตัวอะไรไม่รู้สวยมากจึงพาตนไปดู หลังจากนั้นนายบอลได้พาตนเข้าห้องน้ำ ตนจึงบอกไปว่าถ้าทำอะไรไม่ดีจะบอกสามี จนนายบอลเกิดความกลัวจึงลงคุกเข่ากราบขอโทษตนเอง แล้วพากลับมาส่งบ้าน
พอมาครั้งที่ 3 ครั้งสุดท้าย เหตุการณ์เกิดที่บ้านของนายบอล ในตำบลวังหว้า อำเภอแกลง จังหวัดระยอง เมื่อวันที่ 2 พ.ค. 2563 ขณะนั้นนายบอลอาศัยจังหวะเผลอของลูกสาว ได้มาดึงมือตนไปหลังตู้แช่น้ำแข็งหลอดที่วางอยู่ในบ้านของเขา ที่เปิดเป็นร้านขายก๋วยเตี๋ยวเป็ดและขายของชำ โดยได้บังคับให้ตนเองนั่งลงกับพื้นและพยายามสอดใส่อวัยวะเพศเข้าปาก
แต่ยังไม่ทันสำเร็จความใคร่ ลูกสาวของตนได้เห็นภาพจากกล้องวงจรปิดจึงรีบเข้ามาในจุดเกิดเหตุ หลังจากนั้นได้มีปากเสียงกันสักพัก ลูกสาวจึงตัดสินใจพาตนกลับมาส่งที่บ้าน แล้วลูกสาวก็กลับไปอยู่กับนายบอล
ตนจึงนำเรื่องมาเล่าให้กับสามีฟังก่อนเข้าแจ้งความกับเจ้าหน้าที่ตำรวจ สภ.แกลง จ.ระยอง เมื่อวันที่ 5 พ.ย. 2563 ซึ่งระยะเวลาล่วงเลยมาประมาณ 6 เดือน ยังไม่มีความคืบหน้าทางคดีจึงตัดสินใจขอวอนให้สื่อตีแผ่ความเดือดร้อน และขอให้ตำรวจนำตัวนายหื่นมาดำเนินคดีให้ได้โดยไว ไม่ใช่บอกให้รอเพราะยังไม่ว่าง
ส่วนลูกสาวที่ไปอยู่กับนายบอล ตนเองก็มีความเป็นห่วงมาก ไม่รู้จะเป็นอย่างไรบ้างในตอนนี้ จนปัจจุบันตนเองต้องป่วยเป็นโรคซึมเศร้าอีกด้วย
ด้าน สามีวัย 45 ปี ของ น.ส.เอ ได้เผยถึงความรู้สึกว่า ขณะนี้เกิดความไม่สบายใจในสิ่งที่เกิดขึ้น ทุกครั้งที่ทะเลาะกันก็จะเอาเรื่องนี้มาทะเลาะกันตลอด ด้วยในใจเหมือนมีตราบาป คิดแต่จะกลัวว่าเรื่องที่เกิดขึ้นนี้ ภรรยาจะรู้เห็นเป็นใจ และไม่อยากจะเครียดต่อไป จึงอยากจะให้ตำรวจจับกุมตัวนายบอลมาสอบสวนดำเนินคดีเพื่อให้รู้ความจริง พร้อมขอวอนเจ้าหน้าที่ตำรวจช่วยคลี่คลายคดีนี้ด้วย