
     หน้าฝนปีที่แล้วนำข้อมูลเกี่ยวกับการกำจัดกลิ่นอับในรถมานำเสนอไปแล้ว ปีนี้มาทบทวนความจำเพื่อนำไปใช้ในช่วงหน้าฝนปีนี้อีกครั้ง เพราะหลายคนเจอปัญหากลิ่นอับในรถจากความชื้นบ่อย เป็นได้ทั้งรถใหม่และรถเก่า ส่วนวิธีแก้ไขมีหลายตำรา ล้วนแล้วแต่เป็นวิธีง่ายๆ เช่น1.ให้กำจัดน้ำหอมทุกประเภท จากรถ 2.ให้ซื้อใบชาจีนแห้งที่ใช้ชงกิน ประมาณ 1-2 กล่อง แล้วแต่ปริมาณความเหม็น เทใส่ห่อผ้า ความสวยงามของห่อผ้าแล้วแต่ดีไซน์ วางเอาไว้หน้ารถ3.ให้กด A/C เพื่อปิดการทำงานของคอมเพรสเซอร์ และเปิดพัดลมให้แรงสุด ก่อนดับเครื่องประมาณ 2-3 นาที4.วันหยุดให้นำรถตากแดด เปิดประตูรถทั้ง 4 บาน ทิ้งไว้ประมาณ 6 ชั่วโมง อย่างน้อยเดือนละ 2 ครั้ง นำแผ่นยางและพรมปูพื้นออกมาตากแดดนอกตัวรถหากทำได้ดังนี้เดือนละ 2-3 ครั้ง ปัญหากลิ่นอับต่างๆ ก็จะหายไปได้      ส่วนใครอยากจะใช้วิธีธรรมชาติ ขจัดกลิ่นไม่พึงประสงค์ ก็จะประหยัดและเป็นผลดีต่อสุขภาพ เช่น เทน้ำส้มสายชู 2-4 ช้อนโต๊ะใส่ถ้วยเล็กๆ นำไปตั้งทิ้งไว้ในรถประมาณ 1-2 ชั่วโมง ความเปรี้ยวของน้ำส้มสายชูจะช่วยดูดกลิ่นอับชื้นในรถให้หายไป     สำหรับถ่านไม้ ก็เป็นวิธีแก้ปัญหาขจัดกลิ่นไม่พึงประสงค์ยอดนิยมเช่นกัน นำถ่านไม้ 1-2 ก้อนใส่ในถุงผ้าแล้วห้อยไว้ในรถ ช่วยดับกลิ่นได้ การทำความสะอาดเบาะรถ แค่นำรถไปจอดกลางแดด จากนั้นเปิดประตูทุกบาน แล้วใช้ไม้ตีที่นอนทำจากหวายตีที่เบาะและพนักพิงให้ทั่ว จะทำให้ฝุ่นละอองและคราบสกปรกที่สะสมอยู่ในเบาะผ้าหลุดออก หรือใครจะใช้ ดอกไม้สมุนไพร เช่น ใบเตย ใบมะกรูด ดอกมะลิ ใส่ไว้ในรถ สมุนไพรเหล่านี้นอกจากจะมีน้ำมันหอมระเหยตามธรรมชาติที่ช่วยผ่อนคลายแล้ว ยังปลอดภัยต่อสุขภาพด้วย
 