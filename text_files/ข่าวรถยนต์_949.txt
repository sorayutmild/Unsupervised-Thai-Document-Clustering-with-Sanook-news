     ปัจจุบันมีโปรโมชั่นรถยนต์ให้เลือกมากมาย ช่วยอำนวยความสะดวกให้กับผู้ซื้อได้จับจองเป็นเจ้าของได้ง่ายขึ้น ซึ่งหนึ่งในกลยุทธ์ของเต๊นท์รถ (รวมถึงรถใหม่บางรุ่น) ที่มักใช้กัน ก็คือ "ฟรีดาวน์" ซึ่งมีข้อควรระวังก่อนตัดสินใจเลือก
     ก่อนอื่นเรามาทำความเข้าใจว่า "ฟรีดาวน์" คืออะไร
     ในกรณีรถมือสอง การซื้อรถฟรีดาวน์ หมายถึง การซื้อรถยนต์ที่มีราคาซื้อขายเท่ากับ หรือต่ำกว่าราคาประเมินของไฟแนนซ์/ธนาคาร จึงสามารถจัดไฟแนนซ์ได้เต็มราคารถโดยไม่จำเป็นต้องวางเงินดาวน์แต่อย่างใด แต่ใช่ว่าทุกคนจะสามารถซื้อรถแบบฟรีดาวน์ได้ เนื่องจากเงื่อนไขของผู้เช่าซื้อถูกกำหนดไว้รัดกุมมากกว่าปกติ เช่น
- มีฐานเงินเดือนสูง- ไม่เป็นผู้มีประวัติชำระล่าช้ากับสถาบันเครดิตบูโร- มีรายได้และที่อยู่อาศัยมั่นคงชัดเจน
     อย่างไรก็ดี การซื้อรถยนต์ด้วยวิธีฟรีดาวน์มีข้อควรระวังก่อนตัดสินใจ ดังนี้
1.ดอกเบี้ยสูงมาก
     โดยปกติหากซื้อรถยนต์มือสองด้วยวิธีไม่ต้องจ่ายเงินดาวน์ ผู้เช่าซื้อจะต้องรับเงื่อนไขดอกเบี้ยสูงกว่าปกติ รวมไปถึงดอกเบี้ยที่เพิ่มขึ้นจากการคำนวณเงินต้นที่มากกว่าปกติด้วย (เนื่องจากไม่มีก้อนดาวน์มาช่วยหักเงินต้นแต่แรก)
2.ค่างวดต่อเดือนสูง
     ค่างวดต่อเดือนของการเช่าซื้อแบบฟรีดาวน์จะสูงกว่าการเช่าซื้อแบบปกติ เนื่องจากเงินบางส่วนที่ควรจะเป็นเงินดาวน์ในตอนแรก ถูกนำมาคิดดอกเบี้ยและหารเฉลี่ยต่อเดือนไปเรียบร้อยแล้ว ในระยะยาวหากไม่สามารถนำเงินมาชำระหนี้ได้ทัน ค่างวดแต่ละเดือนก็จะถูกนำมาทบกันกลายเป็นเงินก้อนโตทีเดียว
3.สภาพรถอาจไม่ดีนัก
     อย่างที่กล่าวไปข้างต้นแล้วว่า รถยนต์ที่สามารถฟรีดาวน์ได้นั้น มักมีราคาขายต่ำกว่าราคาประเมิน นั่นหมายความว่า รถยนต์คันนั้นอาจมีสภาพไม่ดีนัก เคยถูกชนหนักมา หรือเจ้าของเก่าดูแลไม่ดีพอ ในระยะยาวผู้ซื้ออาจต้องปวดหัวกับการซ่อมได้
     ทางที่ดี การซื้อรถยนต์ควรมีเงินก้อนหนึ่งเพื่อใช้ในการดาวน์ ยิ่งดาวน์มากเท่าไหร่ ยิ่งเสียดอกเบี้ยน้อยลงเท่านั้น หากซื้อรถยนต์ในขณะที่สภาพการเงินไม่พร้อม อาจสร้างปัญหาปวดหัวให้คุณในอนาคตได้ครับ