เมื่อเข้าสู่วัยเลยกลางคน สิ่งที่ต้องระวังคือการไม่รับประทานอาหารที่มีแป้งหรือน้ำตาลมากเกินไป เพราะอาจก่อให้ระดับน้ำตาลในเลือดสูง ส่งผลให้เกิดโรคเบาหวานหรืออาการไม่สบายตัวต่างๆ เช่น เหนื่อยหรืออ่อนล้าผิดปกติ ปัสสาวะบ่อย หิวน้ำบ่อย เป็นแผลเรื้อรังหายช้า ปวดศีรษะและปวดเมื่อยตัว ตาพร่ามัวและตาลายจนถึงอาจนำไปสู่การหมดสติได้ มารู้จักอาหารที่คนญี่ปุ่นแนะนำให้คนเป็นโรคเบาหวานรับประทานเพื่อช่วยป้องกันไม่ให้ระดับน้ำตาลในเลือดสูงกัน
อาหารที่คนญี่ปุ่นแนะนำให้คนเป็นเบาหวานรับประทาน
ผู้ป่วยโรคเบาหวานร้อยละ 90 ในญี่ปุ่นเป็นโรคเบาหวานชนิดที่ 2 ซึ่งมีสาเหตุมาจากการรับประทานอาหารมากเกินไปและขาดการออกกำลังกาย การป้องกันไม่ให้น้ำตาลในเลือดสูงเกินไปนั้นจำเป็นต้องคำนึงถึงสารอาหารที่รับประทานเข้าไป อาหารที่ดีสำหรับผู้ป่วยเบาหวานคือ อาหารที่มีแร่ธาตุต่างๆ เช่น แมงกานีส โครเมียม ฟอสฟอรัส โพแทสเซียมและสังกะสี ซึ่งมีบทบาทสำคัญในการส่งเสริมการผลิตฮอร์โมนอินซูลินที่มีหน้าที่สำคัญคือการนำน้ำตาลในเลือดไปยังเนื้อเยื่อต่างๆ ของร่างกายเพื่อสร้างเป็นพลังงาน และลดการสะสมอยู่ในกระแสเลือด โดยอาหารที่ดีต่อผู้ป่วยโรคเบาหวานมีดังนี้ คือ

หอมใหญ่

หอมใหญ่อุดมไปด้วยแร่ธาตุที่ช่วยเสริมการสร้างอินซูลินในร่างกาย การรับประทานหอมใหญ่วันละ ¼ หัว จะช่วยลดระดับน้ำตาลในเลือดได้ แต่หากรับประทานแล้วปริมาณน้ำตาลยังไม่ลดก็สามารถเพิ่มเป็นวันละ ½ หัวได้ โดยวิธีรับประทานนั้นสามารถรับประทานได้ทั้งแบบดิบหรือปรุงเป็นอาหาร อย่างไรก็ตามไม่ควรนำหอมใหญ่หั่นแช่น้ำเพราะวิตามินในหอมใหญ่จะละลายและสูญเสียไปกับน้ำ

กระเจี๊ยบเขียว

สารเมือกในกระเจี๊ยบเขียวเป็นเส้นใยอาหารจำพวกมิวซิน (Mucin) และเพกติน (Pectin) ซึ่งมีประสิทธิภาพในการลดความดันโลหิต และช่วยลดการดูดซึมของน้ำตาลเข้าสู่กระแสเลือดโดยการเข้าไปห่อหุ้มน้ำตาลที่ลำไส้เล็กไว้ อีกทั้งกระเจี๊ยบเขียวยังอุดมไปด้วยแร่ธาตุ ได้แก่ แมกนีเซียมและสังกะสี ซึ่งช่วยส่งเสริมการทำงานที่ดีของอินซูลินด้วย

ข้าวกล้อง ข้าวสาลี และธัญพืชต่างๆ

ข้าวกล้อง ข้าวสาลี และธัญพืชต่างๆ อุดมไปด้วยเส้นใยอาหาร เมื่อรับประทานทำให้ต้องเคี้ยวอย่างละเอียดซึ่งจะทำให้รู้สึกอิ่มเร็วและพึงใจ นอกจากนี้วิตามินและแร่ธาตุที่มีมากในธัญพืชเหล่านี้จะไปช่วยส่งเสริมการทำงานที่ดีของอินซูลิน

ว่านหางจระเข้

ว่านหางจระเข้อุดมไปด้วยโพลีแซคคาไรด์ ซึ่งช่วยกระตุ้นการหลั่งของฮอร์โมนอินซูลินและช่วยลดระดับน้ำตาลในเลือด สำหรับวิธีการนำมารับประทานนั้นทำได้โดยการปอกเอาเฉพาะส่วนที่เป็นวุ้นใสมารับประทานเป็นน้ำว่านหางจระเข้ หรือรับประทานกับโยเกิร์ต เป็นต้น

กล้วย

กล้วยอุดมไปด้วยวิตามินและแร่ธาตุ โดยเฉพาะโพแทสเซียมซึ่งมีบทบาทสำคัญในการช่วยลดน้ำตาลในกระแสเลือด กล้วยเป็นของว่างที่ดีสำหรับผู้ที่ต้องการควบคุมน้ำหนัก อย่างไรก็ตาม ปริมาณที่รับประทานกล้วยให้ดีต่อสุขภาพคือวันละ 1 ผล
เบาหวานเป็นโรคที่รักษาให้หายได้จากการปรับพฤติกรรมทั้งการรับประทานอาหารและการใช้ชีวิตประจำวัน เช่น การไม่เครียดและออกกำลังกายอย่างสม่ำเสมอ หากผู้สูงอายุในบ้านมีอาการน้ำตาลในเลือดสูงจากเบาหวานก็ลองดูแลท่านด้วยอาหารข้างต้น หากได้ผลดีก็จะช่วยลดการรับประทานยา ซึ่งเมื่อใช้ไปนานๆ นั้นจะก่อให้เกิดผลข้างเคียงแก่ร่างกายได้