ทำความรู้จักบริษัทผู้ผลิตและจำหน่ายเครื่องใช้ไฟฟ้าชื่อดัง หลังในโลกออนไลน์แห่แชร์กันสนั่นว่าบริษัทดังกล่าว แจกโบนัส 5 เดือน ขึ้นเงินเดือน 5% แถมให้เงินฟรีอีก 28,000 บาท ไม่แคร์วิกฤตโควิด-19
เพจเฟซบุ๊ก สังคมโรงงาน V2 โพสต์ข้อความระบุ บริษัท กันยงอิเลคทริก KYE จังหวัดสมุทรปราการ ผู้ผลิตเครื่องใช้ไฟฟ้า แจกโบนัสให้พนักงานจำนวน 5 เดือน เงินบวกอีก 28,000 บาท พร้อมกับขึ้นเงินเดือนให้พนักงานอีก 5% สร้างความฮือฮาให้กับโลกออนไลน์เป็นอย่างมาก เพราะเป็นบริษัทฯ แห่งหนึ่งที่จัดหนักทั้งโบนัสและเงินเดือนให้กับพนักงานสวนวิกฤตโควิด-19 และเศรษฐกิจด้วย
บริษัท กันยงอิเลคทริก จำกัด (มหาชน) ได้จดทะเบียนกับกรมพัฒนาธุรกิจการค้า กระทรวงพาณิชย์ เมื่อวันที่ 21 ต.ค. 2536 โดยมีคณะกรรมการบริษัททั้งคนไทยและคนญี่ปุ่นรวมอยู่ด้วย ต่อมาได้เริ่มต้นซื้อขายในตลาดหลักทรัพย์เมื่อวันที่ 11 พ.ค. 2537 ดำเนินธุรกิจผู้ผลิตและจำหน่ายเครื่องใช้ไฟฟ้า ปัจจุบันทุนจดทะเบียน 198 ล้านบาท และมีมูลค่าหลักทรัพย์ตามราคา 7,464.6 ล้านบาท โดยมีผลประกอบการย้อนหลังดังนี้

ปี 2561 รายได้ 9,214 ล้านบาท กำไร 719.26 ล้านบาท
ปี 2562 รายได้ 8,004 ล้านบาท กำไร 180.15 ล้านบาท
ปี 2563 รายได้ 7,743 ล้านบาท กำไร 621.29 ล้านบาท

