ศาลสั่งจำคุก 3 ปี 4 เดือน ปรับ 2 แสนเศษ "เก่ง ลายพราง" ซุกไอซ์ ในขอบกางเกง ระหว่างถูกขังในคลองเปรม รอคำสั่งศาลอุทธรณ์ ให้ประกันหรือไม่ - ก้มหน้านอนเรือนจำ
ศาลอาญา รัชดา นัดสืบพยานจำเลยคดีที่พนักงานอัยการคดียาเสพติด 1 เป็นโจทก์ยื่นฟ้องนายปัญญา ยิ้มอำไพ หรือเก่ง ลายพราง อายุ 34 ปี นักแสดง และเน็ต ไอดอล ชื่อดังเป็นจำเลยในความผิด มีเมทแอมเฟตามีน หรือยาไอซ์ อันเป็นยาเสพติดประเภท1 ไว้ในครอบครองเพื่อจำหน่าย
กรณีเมื่อวันที่ 11 ต.ค. 2559 เจ้าหน้าที่ราชทัณฑ์ได้ จู่โจมตรวจค้นห้องควบคุมผู้ต้องขังที่จำเลยถูกควบคุมอยู่ภายในเรือนจำคลองเปรม พบยาไอซ์ 1 ถุง กับอีก 3 หลอด น้ำหนัก 0.543 กรัม พันม้วนในขอบกางเกงที่จำเลยสวมใส่อยู่ จึงแจ้งข้อหาดำเนินคดี จำเลยให้การปฏิเสธโดยตลอด
และวันนี้ก่อนการสืบพยาน จำเลยกลับคำให้การ เป็นยอมรับสารภาพ ไม่ต่อสู้คดี ศาล เห็นว่า จำเลยกระทำผิดตามฟ้องจริง พิพากษา จำคุก 6 ปี 8 เดือน ปรับ 560,000 บาท คำรับสารภาพจำเลยเป็นประโยชน์แก่การพิจารณา ลดโทษกึ่งหนึ่ง คงจำคุก 3 ปี 4 เดือน ปรับ 280,000 บาท ต่อมามารดาของเก่ง ลายพราง ยื่นคำร้องพร้อมหลักทรัพย์ เป็นเงินสดจำนวน 550,000 บาท ขอปล่อยชั่วคราวระหว่างอุทธรณ์
อย่างไรก็ตาม ศาลอาญาพิจารณาแล้ว เห็นควรส่งสำนวนให้ศาลอุทธรณ์ เป็นผู้พิจารณาสั่งประกันต่อไป ทำให้เก่ง ลายพรางต้องถูกนำตัวไปควบคุมไว้ในเรือนจำก่อน เพื่อรอคำสั่งศาลอุทธรณ์ว่าจะอนุญาตให้ประกันหรือไม่ ซึ่งใช้เวลาราว 2 - 3 วัน จึงจะทราบผล