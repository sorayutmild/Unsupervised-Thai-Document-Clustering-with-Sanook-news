     กุญแจรีโมทรถยนต์นอกเหนือจะใช้เพื่อล็อค-ปลดล็อคประตูตามปกติแล้ว รถบางรุ่นยังมีฟีเจอร์ลับอื่นๆ ที่ช่วยให้คุณสามารถใช้งานรถยนต์ได้อย่างสะดวกขึ้นด้วย จะมีอะไรบ้าง?

ใช้เปิด-ปิดกระจกหน้าต่าง/ซันรูฟ
     ในรถยุโรปแทบทุกรุ่น (รวมถึง Ford และ Chevrolet) สามารถสั่งเปิด-ปิดกระจกหน้าต่างจากรีโมทได้ หากต้องการเปิดกระจกลงทุกบาน ก็เพียงแค่กดปุ่มปลดล็อคค้างไว้ หน้าต่างจะเลื่อนลงเองโดยอัตโนมัติ โดยไม่จำเป็นต้องติดเครื่องยนต์ ในทางกลับกัน เมื่อต้องการปิดกระจก ก็สามารถกดปุ่มล็อครถจากรีโมทค้างไว้ หน้าต่างทุกบานจะถูกปิดพร้อมกับล็อคประตูให้เรียบร้อย
     นอกจากนี้ ในรถที่ติดตั้งหลังคาซันรูฟ ชุดซันรูฟก็จะทำงานไปพร้อมกับกระจกหน้าต่างด้วยเช่นกัน ซึ่งประโยชน์ของฟีเจอร์ดังกล่าวนี้ สามารถประยุกต์ใช้ได้หลากหลายกรณี เช่น ต้องการระบายอากาศร้อนก่อนขึ้นรถ หรือลืมปิดกระจกขึ้นหลังดับเครื่องยนต์ เป็นต้น
 
ใช้พับกระจกข้างได้
     ฟีเจอร์นี้ส่วนมากจะมีในรถยุโรปแทบทุกรุ่นเช่นกัน หากผู้ขับขี่ลืมพับกระจกจากภายในรถ ก็สามารถกดปุ่มล็อคประตูค้างไว้ กระจกมองข้างจะพับเก็บให้อัตโนมัติ กรณีที่รถมีระบบ Keyless entry ก็สามารถแตะหรือกดปุ่มบริเวณที่เปิดประตูค้างไว้ได้เช่นกัน

ใช้เพื่อป้องกันผู้ไม่หวังดี
     กุญแจรถยนต์บางรุ่นจะมีปุ่มสัญลักษณ์รูปแตร พื้นหลังสีแดง ใช้ในกรณีมีผู้ไม่หวังดีเข้ามาทำลับๆ ล่อๆ บริเวณใกล้กับตัวรถ สามารถกดปุ่มดังกล่าวค้างไว้ สัญญาณแตรจะดังขึ้นทันที
 
ใช้ล็อคของมีค่าเมื่อใช้บริการ Valet Parking
     กุญแจรีโมทแบบ Keyless entry จะมีลูกกุญแจดอกเล็กๆ ซ่อนอยู่ ซึ่งกุญแจดังกล่าวสามารถใช้เพื่อล็อคกล่องเก็บของบริเวณคอนโซลหน้า หรือล็อคฝากระโปรงท้ายสำหรับเก็บของมีค่าต่างๆ แล้วจึงเก็บลูกกุญแจไว้กับตัว เหมาะสำหรับบริการรับฝากรถ (Velet parking) ที่ต้องทิ้งกุญแจไว้กับพนักงาน

ใช้สตาร์ทเครื่องยนต์เมื่อแบตเตอรี่กุญแจหมด
     กรณีแบตเตอรี่ของกุญแจ Keyless entry เกิดหมด จะต้องนำกุญแจไปแตะหรือเสียบยังตำแหน่งที่กำหนดของรถแต่ละรุ่น เพื่อให้รถสามารถสตาร์ทเครื่องยนต์ได้ ส่วนกรณีที่รถล็อคอยู่ สามารถนำลูกกุญแจที่อยู่ในรีโมทไขประตูเพื่อเปิดได้ตามปกติ แต่จะทำให้สัญญาณกันขโมยดังขึ้นด้วยเช่นกัน
     เห็นไหมครับว่ากุญแจรีโมทไม่ได้มีประโยชน์เพียงแค่ล็อคและปลดล็อครถเท่านั้น
 