เป็นที่พูดถึงกันมานานแล้วว่า “อาหารเช้า” เป็นมื้ออาหารที่สำคัญที่สุดของวัน แต่อาจไม่เสมอไปนัก ถ้าเป็นอาหารเช้าที่ไม่ดีต่อร่างกาย เมื่อ นพ.นันทพล พงศ์รัตนามาน อาจารย์ที่ปรึกษา แผนกศัลยศาสตร์หลอดเลือด ร.พ.พระมงกุฎเกล้า หรือ หมอท็อป ให้ข้อมูลเกี่ยวกับการงดอาหารเช้าแย่ๆ 14 วัน อาจส่งผลดีต่อร่างกายอย่างคาดไม่ถึง
ก่อนอื่นมีการท้าวความว่า ในต่างประเทศมีการรณรงค์ให้รับประทานอาหารเช้า โดยได้รับการสนับสนุนจากนายทุนใหญ่ที่เป็นผู้ผลิตอาหารเช้า (ฝั่งตะวันตก) อย่าง ซีเรียล คอนเฟล็ก และขนมเคลือบน้ำตาลต่างๆ จึงทำให้เกิดกระแสตื่นตัวว่าเราต้องกิน “อาหารเช้า” กันไปทั่วโลก แต่อาหารเช้าที่แนะนำช่วงนั้นกลับเป็นอาหารที่มีแต่คาร์โบไฮเดรตจำพวกแป้ง และน้ำตาล ที่มาจากอาหารเช้าสำเร็จรูป ซึ่งอาจไม่ใช่ทางเลือกที่ดีนัก
อย่างไรก็ตาม ไม่ได้หมายความว่า “ห้ามกินอาหารเช้า” แต่หมายถึงให้งดกินมื้อเช้าที่มีแต่แป้งและน้ำตาลจะดีกว่า
ข้อดีของการอดอาหารเช้าที่ไม่ดีต่อร่างกาย


น้ำหนักลดลง


มีความเชื่อผิดๆ ที่บอกว่า การอดอาหารเช้าจะทำให้อ้วน เพราะจะไปกินเยอะขึ้นในมื้อเย็นแทน แต่จริงๆ แล้ว เมื่อเรางดมื้อเช้า จะเป็นเหมือนการยืดเวลาในการทำ IF ให้ยาวมากขึ้น อย่างน้อย 12-16 ชั่วโมง ในช่วงนี้ร่างกายจะดึงพลังงานจากไขมันมาเผาผลาญ ระบบเผาผลาญจะทำงานเป็นระบบไฮบริด เผาผลาญน้ำตาลเสร็จ ก็จะเผาผลาญพลังงานจากไขมันต่อ ทำให้ผอมลงได้นั่นเอง ระดับอินซูลินจะต่ำลง ไม่เปลี่ยนแปลงขึ้นลงมากจนเกินไป ไม่ค่อยหิว ทำให้น้ำหนักลดลงได้


ไม่หิวบ่อย


การบริโภคน้ำตาลบ่อยๆ จะทำให้รู้สึกเหมือนติดยาเสพติด มีความอยากกินของหวานๆ อยู่เรื่อยๆ เมื่องดมื้อเช้าที่เต็มไปด้วยแป้งและน้ำตาลราว 2 สัปดาห์ เราจะเริ่ม “ไม่อยากน้ำตาล” เพราะฮอร์โมนเกรลิน (ฮอร์โมนความหิว) จะหลั่งลดลงมากๆ


สมองตื่นตัว ทำงานได้อย่างมีประสิทธิภาพ


อาจมีคนเชื่อว่า การงดอาหารเช้าทำให้ไม่มีแรงทำงาน สมองไม่สดชื่น หรือไม่มีแรงคิด ซึ่งจริงๆ แล้วการงดอาหารเช้า ทำให้สมองจะเฉียบคม ตื่นตัว เพราะร่างกายจะเผาผลาญไขมันที่ตับ จนเกิดเป็น “สารคีโตน” ซึ่งเป็นพลังงานบริสุทธิ์ไปเลี้ยงสมองตลอดเวลา โดยพลังงานนี้จะไม่มีสิ่งตกค้างใดๆ ในร่างกาย ไม่เหมือนกับการเผาผลาญน้ำตาล ที่เป็นเหมือนกับการเผาผลาญถ่านหิน โดยมีสิ่งตกค้างหลงเหลืออยู่ คือโรคภัยไข้เจ็บต่างๆ
ดังนั้นการอดอาหารที่เหมือนกับการทำ IF ในช่วงมื้อเช้า จะทำให้สมองมีพลังงานจากการเผาผลาญไขมันไปเลี้ยงตลอดเวลา ทำให้สมองตื่นตัวอยู่ตลอดนั่นเอง นอกจากนี้ยังช่วยลดภาวะอัลไซเมอร์ได้อีกด้วย


ลดเสี่ยงโรคเบาหวาน ความดันสูง ไขมันสูง


การงดการรับประทานอาหารเช้าที่มีแต่แป้งและน้ำตาล จะช่วยลดโรคภัยไข้เจ็บต่างๆ ที่รวมถึงลดความเสี่ยงโรคอ้วน เบาหวาน ความดันสูง และไขมันสูงได้ เพราะทำให้ระดับของอินซูลินในร่างกายอยู่ในระดับที่เหมาะสมอยู่ตลอดนั่นเอง
สรุป การกินอาหารเช้ายังสามารถทำได้อยู่หากเป็นการเลือกกินอาหารที่มีประโยชน์ เน้นครบ 5 หมู่ ไม่ควรเลือกกินอาหารเช้าสำเร็จรูปที่มีแต่แป้งและน้ำตาลในปริมาณสูง นอกจากนี้อย่าลืมหมั่นออกกำลังกายเป็นประจำ และนอนหลับพักผ่อนให้เพียงพอด้วย