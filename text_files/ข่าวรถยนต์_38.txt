หลังจากเมื่อไม่นานมานี้ค่ายมอเตอร์ไซค์ฮอนด้าหันมารุกตลาดรถมอเตอร์ไซค์สปอร์ต ด้วยการเปิดตัวรถมอเตอร์ไซค์รุ่นใหม่ Honda CBR 150R โฉมใหม่ ที่คงถูกใจหลายคนกันไปแล้วพอตัว
แม้ว่าจะเพิ่งเปิดตัวรถรุ่นใหม่ไปไม่นาน แต่จากกระแสเรียกร้องของคอคนรักรถมอเตอร์ไซค์ใหญ่หรือ Big Bike วันนี้ฮอนด้าจึงกลับมาอีกครั้งพร้อมกับแนะนำ 2 ล้อรุ่นใหม่ ที่จะมาครองใจสิงห์นักบิดหัวใจสปอร์ตกับขุมพลังความแรงระดับ 250 ซีซี ที่จะทะยานด้วยความสปอร์ตแบบรถใหญ่
Honda CBR 250
นี่เป็นครั้งแรกที่ฮอนด้ากระโดดขึ้นมาจับรถในตระกูลใหญ่กับ Honda CBR 250 ที่เพิ่งมีการเปิดตัวไปเมื่อวานนี้ (28/10/2553) ด้วยจุดมุ่งหมายของเหล่าวิศวกรฮอนด้าที่ต้องการสร้างสรรค์รถมอเตอร์ไซค์ที่ขับสนุก และเหมาะกับผู้ขับขี่หลายระดับตั้งแต่ผู้เริ่มหัดขี่ จนถึงผู้ที่มากประสบการณ์
รูปลักษณ์ภายนอกโดดเด่นมาก เพราะใน CBR 250 ใหม่นี้ แม้ลักษณะรูปทรงหลายๆอย่างจะมีความคล้ายคลึงกับรุ่นน้องในตัว 150 CC ที่ลอกแบบมาจากรุ่นใหญ่เช่นกัน แต่ว่ามีโครงสร้างที่ใหญ่ขึ้นตามขนาดของเครื่องยนต์ที่ทรงพลังมากยิ่งขึ้น ด้วยดีไซน์ล้ำสมัยฟูลคาวลิ่งบอดี้ (FullCrowl Body) ที่ตัวถังได้รับการออกแบบให้กระทัดรัด แข็งแกร่ง โฉบเฉี่ยว และปราดเปรียว ตามฉบับสปอร์ตไบค์ ถือว่าให้อารมณ์ที่สมจริงสมจังกับความเป็นรถใหญ่มากยิ่งขึ้นกว่ารุ่นอื่นๆ
Honda CBR 250
Honda CBR 250
แน่นอนจุดเด่นใน 2 ล้อ รุ่นนี้ไม่เพียง แต่อยู่ที่รูปทรงที่บึกบึนมากยิ่งขึ้นกว่าแต่ก่อน ทว่าหลายคนกลับจับตาการมาของเครื่องยนต์บล็อกใหญ่กว่าเดิมขนาด 250 ซีซี ที่จะใหญ่และทรงพลังมากยิ่งขึ้น โดยเครื่องยนต์หัวฉีด 250 ซีซี 4 จังหวะ แคมคู่  4 วาล์ว จะเป็นต้นกำลังใหม่ให้ความสะใจในการบิดทะลวงทุกเส้นทาง
ทั้งนี้ระบบจ่ายน้ำมันแบบใหม่ภายใต้เครื่องยนต์หัวฉีดระบบ PGM-FI นอกจากจะให้การขับขี่ที่สะดวกและควบคุมได้ง่ายแล้ว ยังมีจุดเด่นในด้านการรักษาสิ่งแวดล้อมที่ผ่านมาตรฐานยูโร 3 และมาตรฐานการควบคุมไอเสีนระดับ 6 ที่มีการตรวจวัดปริมาณออกซิเจนผ่านชุด เซนเซอร์และยังได้รับการติดตั้งตัวกรองไอเสียในระบบระบายไอเสียด้วย
Honda CBR 250
เบื้องต้นฮอนด้ากล่าวว่า Honda CBR 250 ใหม่ จะมาให้เลือก 2 รุ่นย่อย คือ “แสตนดาร์ด” ที่จะมีราคาอยู่ที่ 100,000 บาท และรุ่นคอมบายเบรค ABS ที่ยังไม่แจ้งราคาอย่างเป็นทางการ ส่วนรถตัวจริงจะส่งลงตลาดในเดือนหน้าสนใจก็เตรียมรอกันได้เลย
 
คุยหลังแป้นกับนายช่าง
Sanook Auto Comment 

  ราคาค่าตัวที่เริ่มต้นที่ 1 แสนบาทถ้วน ถือว่าคงถูกใจใครหลายๆ คนไม่น้อย โดยเฉพาะคอ 2 ล้อใจนักแข่ง ที่คงจะหันมามองรถที่เปี่ยมสมรรถนะ และมีความเป้นสปอร์ตมากขึ้น ด้วยราคาที่ไม่แพง เมื่อเทียบกับรุ่นอื่นๆ ซึ่งมีความใกล้เคียงกับ PCX
อย่างไรก้ดี 250 ซีซี ใต้เบาะนั่งอาจฟังดูฝันหวาน แต่จากที่คุยกับกูรูเรื่อง 2 ล้อ หลายท่านก็ลงความเห้นว่าอาจจะบิดมันส์กับเครื่อง 250 ซีซี 1 สูบ แต่ยังไงถ้าคุณหวังว่าจะให้อารมณ์แบบบิ๊กไบค์คงจะยากสักนิดล่ะ