รวบทายาทนักธุรกิจไฮโซชื่อดัง ขับเก๋งBMWตระเวน ส่งยาบ้า-ยาไอซ์ ให้ลูกค้าย่านลาดพร้าว-วังหิน ค้นบ้านเจอปืนไรเฟิลอีก1กระบอก
(8 ก.พ.) เมื่อเวลา 10.00 น. ที่กองบัญชาการตำรวจนครบาล  พล.ต.ท.วินัย ทองสอง ผู้บัญชาการตำรวจนครบาล(ผบช.น.) แถลงข่าวการจับกุมตัวนายจารุกิตติ์ หรือตู่ เรืองรองหิรัญญา อายุ 32 ปี ซึ่งเป็นทายาทของนักธุรกิจไฮโซชื่อดัง พร้อมของกลางยาบ้าจำนวน 2 หมื่นเม็ด ยาไอซ์ จำนวน 100 กรัม รถยนต์ยี่ห้อบีเอ็มดับบลิว หมายเลขทะเบียน ญก - 1024 กทม. โทรศัพท์มือถือ 1 เครื่อง และอาวุธปืน 2 กระบอก โดยสามารถจับกุมได้ที่บริเวณซอยลาดพร้าว - วังหิน 22 แขวงและเขตลาดพร้าว กทม.
พล.ต.ท.วินัย กล่าวว่า เจ้าหน้าที่ตำรวจได้รับแจ้งจากสายลับว่านายจารุกิตติ์ มีพฤติกรรมลักลอบจำหน่ายยาบ้า และยาไอซ์ในเขตกรุงเทพมหานครและปริมณฑล ซึ่งจะใช้รถยนต์บีเอ็มดับบลิว เป็นพาหนะในการส่งของให้แก่ลูกค้า ต่อมาเมื่อวันที่ 6 ก.พ.เจ้าหน้าที่ตำรวจสืบทราบว่านายจารุกิตติ์ จะนำยาบ้ามาส่งให้แก่ลูกค้าบริเวณปากซอยลาดพร้าว-วังหิน 26 แขวงลาดพร้าว เขตลาดพร้าว กรุงเทพมหานคร จึงได้วางแผนเข้าจับกุมตัวผู้ต้องหารายนี้ พร้อมด้วยของกลางส่วนหนึ่ง จากนั้นได้ทำการขยายผลตรวจค้นห้องพักบ้านเลขที่ 11/386 ซอยลาดพร้าว-วังหิน 22 แขวงลาดพร้าว เขตลาดพร้าว กทม. พบของกลางเป็นยาบ้าและอาวุธปืนไรเฟิลอีกจำนวนหนึ่ง
ทั้งนี้เจ้าหน้าที่ตำรวจได้แจ้งในข้อหา มียาเสพติดให้โทษประเภท 1 (ยาบ้าและยาไอซ์) ไว้ในความครอบครองเพื่อจำหน่าย โดยผิดกฎหมาย และมีอาวุธปืน พร้อมเครื่องกระสุนปืนไว้ในความครอบครองโดยไม่ได้รับอนุญาต นำตัวผู้ต้องหาส่งพนักงานสอบสวนดำเนินคดีตามกฏหมายต่อไป