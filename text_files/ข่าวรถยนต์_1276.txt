      All-new Toyota Commuter 2019 และ All-new Toyota Hiace 2019 (หลังคาเตี้ย) เริ่มวางจำหน่ายอย่างเป็นทางการแล้วในไทย เคาะราคาจำหน่ายเริ่มต้น 999,000 บาท ในรุ่น Hiace และ 1,269,000 บาท ในรุ่น Commuter

      หลังจากที่ All-new Toyota Commuter 2019 ใหม่ ถูกนำมาจัดแสดงในงานบางกอกมอเตอร์โชว์เมื่อเดือนมีนาคมที่ผ่านมา ล่าสุด โตโยต้าประเทศไทยประกาศเปิดตัวพร้อมวางจำหน่าย Toyota Commuter 2019 และ Toyota Hiace 2019 ใหม่ เป็นที่เรียบร้อยแล้ว ชูจุดเด่นด้วยการเปลี่ยนตำแหน่งเครื่องยนต์มาไว้ด้านหน้า (Semi-Bonnet) ช่วยเพิ่มความเงียบภายในห้องโดยสาร ช่วงล่างถูกพัฒนาเพื่อเน้นความนุ่มนวลกว่ารุ่นก่อนหน้า ติดตั้งเครื่องยนต์ดีเซล GD ความจุ 2.8 ลิตร สามารถเลือกได้ทั้งเกียร์ธรรมดา 6 สปีด และเกียร์อัตโนมัติ 6 สปีด

      อุปกรณ์มาตรฐานภายนอกของ All-new Toyota Commuter 2019 ใหม่ ประกอบด้วย ไฟหน้ามัลติรีเฟล็กเตอร์, กระจังหน้าโครเมียม, กระจกมองข้างและกระจกมองล้อด้านหลัง, กระจกมองหลังสำหรับถอย, ไฟเบรกแบบ 3 ดวง และล้อขนาด 16 นิ้วใหม่

      ภายในห้องโดยสารติดตั้งเบาะนั่งจำนวน 15 ที่นั่ง (รุ่น Commuter) พร้อมทางออกฉุกเฉิน บันไดถูกออกแบบให้กว้างขึ้นเพื่อความสะดวกสบายในการขึ้น-ลง พร้อมไฟส่องสว่างที่บันไดด้านข้าง ติดตั้งช่องลมแอร์ทุกที่นั่ง ที่จับสำหรับก้าวขึ้น-ลงรถ มาพร้อมพื้นที่เก็บของเหนือศีรษะสำหรับผู้ขับขี่และผู้โดยสารด้านหน้า ที่วางแก้วน้ำและพื้นที่เก็บของใต้เบาะนั่งด้านหน้า มาตรวัดพร้อมจอแสดงข้อมูลการขับขี่ MID และกุญแจรีโมท
      ด้านระบบความปลอดภัยถูกติดตั้งถุงลมเสริมความปลอดภัย 3 ตำแหน่ง (ถุงลมด้านคนขับ 2 ตำแหน่ง และผู้โดยสารด้านหน้า 1 ตำแหน่ง), โครงสร้างตัวถัง Annular Frame Structure ป้องกันการยุบตัวของห้องโดยสารเมื่อเกิดอุบัติเหตุ, ระบบควบคุมการทรงตัว VSC, ระบบป้องกันล้อหมุนฟรี TRC, ระบบป้องกันล้อล็อก ABS, ระบบช่วยออกตัวบนทางลาดชัน HAC, ระบบป้องกันการโจรกรรม (Immobilizer Alarm) และไฟกระพริบเมื่อเบรกกะทันหัน ESS

      All-new Toyota Commuter 2019 และ Hiace 2019 ติดตั้งเครื่องยนต์ดีเซล GD ความจุ 2.8 ลิตร ให้กำลังสูงสุด 163 แรงม้า ที่ 3,600 รอบต่อนาที แรงบิดสูงสุด 420 นิวตัน-เมตร ที่ 1,600-2,200 รอบต่อนาที ส่งกำลังด้วยเกียร์อัตโนมัติ 6 สปีด และเกียร์ธรรมดา 6 สปีด
      ระบบช่วงล่างด้านหน้าเป็นแบบแม็คเฟอร์สันสตรัท ด้านหลังแบบ Leaf Spring ติดตั้งระบบดิสก์เบรกทั้ง 4 ล้อ พร้อมรัศมีวงเลี้ยวแคบ 45 องศา

      ตัวถังของ All-new Toyota Commuter 2019 และ Hiace 2019 มีให้เลือกทั้งหมด 2 สี ได้แก่ สีขาว White และสีเงิน Silver Mica Metallic
 
ราคาจำหน่ายมีดังนี้

Toyota Commuter A/T ราคา 1,299,000 บาท
Toyota Commuter M/T ราคา 1,269,000 บาท
Hiace GL หลังคาเตี้ย M/T ราคา 1,079,000 บาท
Hiace Eco ตู้ทึบ M/T ราคา 999,000 บาท (มีเฉพาะสีขาว)

 