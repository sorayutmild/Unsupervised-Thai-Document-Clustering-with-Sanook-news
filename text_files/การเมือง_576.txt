การ์ด กปปส.ปทุมวัน คุมตัว ''หมวดเจี๊ยบ' หลังไปสถานเสริมความงาม ย่านสยาม ไร้ แกนนำดูแล - ห้ามสื่อจุ้น
เมื่อวันที่ 25 ก.พ. ผู้สื่อข่าวรายงานจากเวที กปปส.ปทุมวันว่า เมื่อเวลาประมาณ 19.30 น. บรรยากาศการชุมนุมเกิดความวุ่นวาย เมื่อผู้ชุมนุมพากันลุกฮือพร้อมเป่านกหวีด เพราะพบ ร.ท.หญิง สุณิสา เลิศภควัต รองโฆษกประจำสำนักนายกรัฐมนตรี นั่งอยู่ที่หน้านิติพล คลินิค สาขาสยามสแควร์ การ์ดจึงเข้าล็อกแขนและรวบตัวให้ออกมาจากพื้นที่การชุมนุม
โดยการ์ดนำตัวร.ท. หญิง สุณิสา เดินฝ่าผู้ชุมนุมไปด้านหลังหอศิลปวัฒนธรรม แยกปทุมวัน และมีนักข่าววิ่งตามไปทำข่าว แต่ถูกการ์ดสั่งห้ามไม่ให้ถ่ายภาพและรายงาน  ทั้งนี้ ภายหลังเกิดเหตุดังกล่าว นายสุเทพ เทือกสุบรรณ เลขาธิการ กปปส. ที่กำลังเตรียมขึ้นปราศรัยประจำวัน มีท่าทางเคร่งเครียดพร้อมกำชับว่าอย่าทำอะไรกับ ร.ท.หญิง สุณิสา อย่างเด็ดขาด
อย่างไรก็ตาม การ์ดคุมตัวหมวดเจี๊ยบอยู่ประมาณ 45 นาที ก่อนที่จะปล่อยตัวออกมา 
ภาพจาก ทวิตฯ SpringNewsTV