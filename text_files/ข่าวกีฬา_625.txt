ยังคงเป็นประเด็นที่ทำให้หลายชาติแปลกใจกับผลการตัดสินในการแข่งขันกีฬามวยสากลสมัครเล่น ในโอลิมปิกเกมส์ 2020 ที่กรุงโตเกียว ประเทศญี่ปุ่น ซึ่งแม้หนนี้ทาง คณะกรรมการโอลิมปิกสากล จะยุติบทบาทของ สหพันธ์มวยสากลสมัครเล่นนานาชาติ (ไอบ้า) ในการเข้าร่วมจัดการแข่งขันแล้วก็ตามแต่ล่าสุด ในการแข่งขัน มวยสากลสมัครเล่นชาย รุ่นฟลายเวต (พิกัด 48 - 52 กก.) รอบ 8 คนสุดท้าย ระหว่าง ยูเบอร์เยน มาร์ติเนซ กำปั้นชาวโคลอมเบีย ดีกรีเหรียญเงิน ริโอ 2016 กับ เรียวเมะ ทานากะ นักชกเจ้าถิ่น ก็เกิดเรื่องที่ทำให้แฟนมวยต้องแปลกใจอีกครั้งโดยเกมการชกต้องบอกว่าเดือดตั้งแต่ระฆังดัง กำปั้นทั้งคู่ออกมาเปิดฉากแลกหมัดกันไม่มีพัก ก่อนที่จบยกแรก ยูเบอร์เยน มาร์ติเนซ จะเป็นฝ่ายเอาชนะ 4-1 เสียง ส่วนในยกที่ 2 นักชกจากญี่ปุ่น เป็นฝ่ายเอาชนะไปได้ 3-2 ทำให้ต้องไปวัดกันในยกสุดท้าย ซึ่งกรรมการต่างพร้อมใจเทคะแนนให้ กำปั้นเจ้าภาพ เอาชนะไปได้ 5-0 เสียงครบ 3 ยก กรรมการ 5 ท่าน รวมคะแนนก่อนชูมือให้ เรียวเมะ ทานากะ พลิกเอาชนะไปด้วยคะแนน 4-1 เสียง ผ่านเข้าสู่รอบรองชนะเลิศ พร้อมการันตีเหรียญทองแดง สร้างความแปลกใจให้กับแฟนกำปั้นเพราะรูปเกมนั้น นักชกโคลอมเบีย ต่อยเข้าเป้าได้มากกว่า ในขณะที่ ทานากะ เน้นปล่อยหมัดชุดแต่เข้าเป้าน้อยกว่านอกจากนี้หลังเกมการชกจบลง เรียวเมะ ทานากะ นักชกเจ้าถิ่นที่เป็นฝ่ายคว้าชัย ได้รับความบอบช้ำอย่างหนัก ถึงขั้นลุกเดินกลับเข้าห้องพักนักกีฬาเองไม่ได้ ต้องให้ทีมงานใช้รถเข็นมารับที่ข้างสังเวียน ก่อนนำตัวส่งโรงพยาบาลเพื่อตรวจดูอาการเป็นการด่วนด้าน ยูเบอร์เยน มาร์ติเนซ กำปั้นชาวโคลอมเบีย ให้สัมภาษณ์กับ คาราโคล สถานีโทรทัศน์ในบ้านเกิดว่า "ผมไม่รู้ว่าผู้ตัดสินเห็นอะไรในการต่อสู้ แต่วันนี้ผมต้องพ่ายแพ้ ผมต้องการความยุติธรรม หลายครั้งการให้คะแนนของกรรมการดูจะไม่ถูกต้อง เราต้องการเข้าร่วมการแข่งขัน แต่ทางฝ่ายจัดกลับปล่อยให้มีการตัดสินที่ไม่ยุติธรรมเกิดขึ้นได้อย่างไร"สำหรับชัยชนะในครั้งนี้ของ เรียวเมะ ทานากะ กำปั้นจากจังหวัดกิฟุ ทำให้ประเทศญี่ปุ่น สามารถคว้าเหรียญรางวัล ในกีฬามวยสากลสมัครเล่น รุ่นฟลายเวต ได้เป็นครั้งแรกในรอบ 61 ปี ซึ่งเจ้าตัวเป็นพี่ชายแท้ๆ ของ โคเซะ ทานากะ นักชกแชมป์โลก 3 รุ่นของ องค์กรมวยโลก (WBO) นั่นเอง
