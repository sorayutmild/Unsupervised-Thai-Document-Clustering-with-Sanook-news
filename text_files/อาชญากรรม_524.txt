(4 ก.ย.) เจ้าหน้าที่ตำรวจ สภ.พระนครศรีอยุธยา ได้รับแจ้งว่า พบผู้เสียชีวิตอยู่ภายในรถ บริเวณถนนสายโรจนะ ฝั่งขาเข้าเกาะเมืองอยุธยา จึงได้เดินทางไปตรวจสอบ
เมื่อถึงที่เกิดเหตุ พบรถยนต์โตโยต้า โซลูน่า สีบรอนซ์เทา จอดอยู่ข้างทาง ตรงข้ามกับที่ว่าการอำเภอพระนครศรีอยุธยา ตรวจสอบภายในรถ พบศพชาย สภาพนอนหงายราบกับเบาะด้านหลังของรถยนต์ ภายในรถพบอุปกรณ์สำหรับซ่อมแอร์อยู่ด้านเบาะหลังคนขับ ตรวจสอบร่างกายไม่พบร่องรอยการถูกทำร้าย ทราบชื่อในเวลาต่อมาคือ นายวีรยุทธ พูดเพราะ อายุ 19 ปี มีภูมิลำเนาอยู่ จ.มุกดาหาร คาดว่าน่าจะเสียชีวิตมาแล้วไม่ต่ำกว่า 7 ชั่วโมง
นายณรงค์ศักดิ์ ดำนุ่น อายุ 34 ปี เจ้าของรถยนต์คันดังกล่าว ให้การกับเจ้าหน้าที่ตำรวจด้วยสีหน้าตื่นตกใจว่า ตนประกอบอาชีพเป็นช่างแอร์ เมื่อวันที่ 2 ก.ย. ที่ผ่านมา ตนกับเพื่อนช่างแอร์ได้ตั้งวงนั่งดื่มสุราด้วยกันที่บ้าน โดย นายวีรยุทธ เป็นผู้ติดตามของเพื่อน ที่เข้ามาร่วมวงด้วยจนกระทั่งถึงเช้า ต่อมาช่วงเย็นวันที่ 3 ก.ย. ตนกับเพื่อนต้องเข้ากรุงเทพฯ เพื่อไปล้างแอร์ให้ลูกค้า จึงได้ให้ผู้ตายซึ่งยังอยู่ในสภาพมึนเมา โดยสารไปด้วยที่เบาะหลัง ซึ่งตนสังเกตว่า ผู้ตายยังคงนอนหลับอยู่ตลอดทาง และเมื่อขับรถกลับถึงบ้าน ตนได้ลดกระจกลง เพื่อให้ผู้ตายได้นอนต่ออยู่ในรถ เพราะเห็นว่าผู้ตายยังคงหลับอยู่
จนกระทั่งเช้าวันนี้ (4 ก.ย.) ขณะที่ตนกับลูกน้องกำลังจะขับรถออกไปทำงานตามปกติ ก็ยังเห็นผู้ตายนอนหลับอยู่สภาพเดิม จึงจอดรถและปลุกให้ตื่น แต่ต้องตกใจเมื่อพบว่าผู้ตายนอนตัวแข็งเสียชีวิตไปแล้ว ตนจึงโทรศัพท์แจ้งเจ้าหน้าที่ตำรวจมาตรวจสอบ
เบื้องต้นเจ้าหน้าที่ตำรวจสันนิษฐานว่า ผู้ตายน่าจะเกิดอาการหัวใจวายอย่างเฉียบพลัน เนื่องจากดื่มสุราเป็นจำนวนมาก หรืออาจจะสูดดมควันหรือแก๊ส ซึ่งขณะนี้ได้ส่งศพชันสูตร เพื่อหาสาเหตุการตายที่แท้จริงแล้ว