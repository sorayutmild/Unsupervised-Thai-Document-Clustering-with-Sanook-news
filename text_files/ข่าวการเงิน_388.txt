เงียบหายไปสักพักเกี่ยวกับการเผลอใจไปทำประกันชีวิต ประกันสุขภาพ ประกันอุบัติเหตุ ที่ไม่ว่าขายผ่านทางโทรศัพท์ หรือจะเผลอใจไปทำกับพนักงานที่ขายเวลาไปธนาคาร หรือคนรู้จัก ทำประกันไปเพราะเกรงใจ ทำไปเพราะตัดความรำคาญ หรือจะทำไปเพราะความสงสาร แต่พอกลับมาบ้านหรือวางหูโทรศัพท์กลับคิดได้ว่า เป็นภาระที่หนักอยู่เหมือนกัน ถ้าต้องมาจ่ายค่าประกันในแต่ละเดือน เรามาดูทางออกกันดีกว่าว่าเมื่อทำประกันไปแล้ว อยากจะยกเลิกแล้วได้เงินค่าเบี้ยคืนทั้งหมดต้องทำยังไง
ก่อนอื่นต้องทำความเข้าใจกันก่อนว่า เงื่อนไขในการยกเลิกค่าเบี้ยประกันระหว่างการทำประกันผ่านทางโทรศัพท์กับการทำประกันผ่านตัวแทนขายแบบเห็นหน้าที่สาขาธนาคารหรือที่ไหนก็ตามจะมีเงื่อนไขไม่เหมือนกัน ด้วยเหตุผลที่ว่าการตกลงทำประกันแบบเห็นหน้ากันนั้นเราสามารถสอบถามหรือให้ตัวแทนสามารถอธิบายเงื่อนไขต่างๆ ได้มากกว่าการทำประกันผ่านโทรศัพท์
ดังนั้นเรามาเริ่มที่การยกเลิกประกันเมื่อทำผ่านตัวแทนไม่ว่าจะที่สาขาของธนาคาร หรือผ่านตัวแทนที่เป็นคนรู้จักกัน หากเราตัดสินใจทำประกันไปแล้ว จ่ายค่าเบี้ยประกันไปแล้ว เกิดเปลี่ยนใจขึ้นมาจะทำยังไง คือ เราก็ติดต่อกลับไปที่ตัวแทนหรือนายหน้าที่ขายประกันให้กับเราว่าเราขอยกเลิก หรือถ้าไม่อยากติดต่อกับตัวแทนหรือนายหน้าขายประกันอีกแล้ว เราก็เพียงแต่รอให้ได้รับกรมธรรม์ประกันชีวิตเสียก่อน แล้วก็ทำเรื่องยกเลิกกรมธรรม์ได้ภายใน 15 วัน นับจากวันที่เราได้รับกรมธรรม์ประกันชีวิต
โดยเราจะต้องทำหนังสือแจ้งการยกเลิกทำประกันภัยซึ่งสามารถเข้าไปดาวน์โหลดได้จากเว็บไซต์ของบริษัทประกัน ต่อจากนั้นเราก็ส่งหนังสือแจ้งการยกเลิกนี้พร้อมกับกรมธรรม์ที่เราได้รับมาให้กับบริษัทประกัน ทางไปรษณีย์ลงทะเบียนหรือ EMS ก็ได้ ซึ่งถ้าเราทำอย่างนี้ภายใน 15 วันนับจากวันที่ได้รับกรมธรรม์ เราก็จะได้รับค่าเบี้ยประกันคืนทั้งหมด แต่จะต้องถูกหักค่าใช้จ่ายกรมธรรม์ละ 500 บาท และอาจจะถูกหักค่าตรวจสุขภาพด้วยหากประกันชีวิตที่เราเลือกทำไว้นั้น มีการตรวจสุขภาพและบริษัทประกันเป็นผู้จ่ายค่าตรวจสุขภาพนั้นให้กับเรา
สำหรับการทำประกันผ่านโทรศัพท์แล้วอยากจะยกเลิกนั้น ก็สามารถแจ้งยกเลิกได้เหมือนกัน คือ เมื่อได้รับกรมธรรม์ประกันชีวิตแล้ว ศึกษารายละเอียดแล้วรู้สึกว่าเงื่อนไขต่างๆ ไม่ได้เป็นอย่างที่คุยกันทางโทรศัพท์ หรือคิดว่าถ้าต้องจ่ายค่าเบี้ยเป็นระยะเวลานานๆ เราอาจจะไม่สามารถจ่ายได้ เราก็สามารถแจ้งยกเลิกได้เหมือนกับการทำประกันผ่านตัวแทนหรือนายหน้า คือ ส่งหนังสือแจ้งยกเลิกพร้อมทั้งกรมธรรม์ประกันชีวิตที่เราต้องการยกเลิกส่งแบบลงทะเบียนหรือ EMS ไปที่บริษัทประกัน
 โดยการทำประกันผ่านทางโทรศัพท์นั้น ให้เราสามารถแจ้งยกเลิกได้ภายใน 30 วันนับจากวันที่เราได้รับกรมธรรม์ และการทำประกันผ่านทางโทรศัพท์นี้หากเรายกเลิกเราจะได้รับเงินค่าเบี้ยประกันคืนทั้งจำนวน และจะไม่ถูกหักค่าใช้จ่าย 500 บาทต่อกรมธรรม์เหมือนกับการทำประกันผ่านนายหน้าและตัวแทน
เพราะฉะนั้นเวลาเราทำประกันแล้วอยากยกเลิก เพราะเกิดความเข้าใจผิดหรือเงื่อนไขไม่เป็นไปตามที่ตกลงกัน ก็อย่าเพิ่งรู้สึกเสียดายว่าทำไปแล้วเสียเงินค่าเบี้ยประกันไปแล้วจะเอาคืนไม่ได้ โดยเฉพาะอย่างยิ่งเวลาที่ผู้สูงอายุภายในบ้านของเราหลวมตัวไปทำประกันกับสาขาต่างๆ ของธนาคาร เพราะเข้าใจว่าเป็นการออมเงิน เราเพียงแต่ทำใจเย็นๆ แล้วคอยให้มีกรมธรรม์ประกันชีวิตส่งมาถึงที่บ้านก่อน และก็ทำเรื่องยกเลิกส่งเอกสารต่างๆ ให้กับบริษัทประกัน
และจำไว้ให้ดีว่ายกเลิกประกันและให้ได้ค่าเบี้ยประกันคืนทั้งจำนวน โดยการทำผ่านตัวแทนหรือนายหน้าสามารถยกเลิกได้ภายใน 15 วันนับจากวันที่เราได้รับกรมธรรม์ แต่อาจจะต้องเสียค่าใช้จ่ายนิดหน่อยในการยกเลิก และ ภายใน 30 สำหรับการทำประกันผ่านโทรศัพท์ และต้องส่งทางไปรษณีย์ลงทะเบียนหรือ EMS เท่านั้น ไม่สามารถแจ้งยกเลิกทางโทรศัพท์ได้ เพียงเท่านี้เราก็ได้รับเงินค่าเบี้ยประกันคืนแล้ว และจะได้ไม่ต้องเครียดกันอีกต่อไป

สนับสนุนเนื้อหาโดย MoneyHub