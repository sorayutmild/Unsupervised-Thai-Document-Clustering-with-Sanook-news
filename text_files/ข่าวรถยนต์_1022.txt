     แม้ว่าราคาน้ำมันในช่วงนี้จะค่อนข้างถูก   สามารถเติมเต็มถังได้อย่างสบายใจ แต่จะดีแค่ไหนถ้าสามารถขจัดความเชื่อผิดๆ   ที่ทำให้รถกินน้ำมันมากขึ้นโดยไม่รู้ตัว ลองไปดูกันว่ามีอะไรบ้าง
1.ปล่อยไหลเกียร์ว่าง กินน้ำมันมากกว่า!
       หลายคนเข้าใจผิดว่าการปลดเกียร์ว่างแล้วปล่อยไหลให้รถเคลื่อนที่ไปข้างหน้า  ด้วยแรงเฉื่อย จะช่วยเซฟน้ำมันได้ ซึ่งเป็นความเชื่อที่ผิด   เนื่องจากการขับขี่ในตำแหน่งเกียร์ D ตามปกตินั้น หากมีการปล่อยคันเร่ง   หัวฉีดจะตัดการจ่ายน้ำมันทันที
     แต่หากผลักคันเกียร์ไปตำแหน่ง N แล้วปล่อยไหลล่ะก็   หัวฉีดจะมีการจ่ายน้ำมันในปริมาณเทียบเท่ากับการจอดรถสตาร์ทเครื่องยนต์ทิ้ง  ไว้เฉยๆ ซึ่งแน่นอนว่ากินน้ำมันมากกว่า   แถมยังจะทำให้ชุดเกียร์ออโต้เกิดความเสียหายอีกด้วย
 
2.น้ำมันเครื่องน้อย เครื่องยนต์แรงกว่า
     ทางที่ดีน้ำมันหล่อลื่นในเครื่องยนต์ควรอยู่ในระดับปกติ   ไม่ควรต่ำเกินไปหรือสูงเกินไป หากน้ำมันเครื่องในระบบมีมากเกิน   ก็จะทำให้ลูกสูบเคลื่อนที่ได้ช้าลง ทำให้เครื่องอืดแถมกินน้ำมัน   แต่หากมีน้ำมันในปริมาณน้อยเกิน ก็ส่งผลต่อประสิทธิภาพการหล่อลื่น   ซึ่งในระยะยาวอาจทำให้เกิดความเสียหายได้
 
3.ยิ่งขับช้ายิ่งประหยัด
     หลายคนเข้าใจผิดว่ายิ่งขับรถช้าลงเท่าไหร่   ก็จะยิ่งประหยัดน้ำมันมากขึ้นเท่านั้น แต่ในความเป็นจริง   หากขับรถทางไกลด้วยความเร็วช้าจนเกินไป (เช่น 50-60 กม./ชม.)   กลับจะทำให้กินน้ำมันมากขึ้น   เพราะเครื่องยนต์ไม่ได้ใช้เกียร์สูงสุดในการขับเคลื่อน   รวมถึงอาจยังมีการเปลี่ยนเกียร์ไปมาในจังหวะเหยียบคันเร่ง   ซึ่งยิ่งทำให้กินน้ำมันเพิ่มขึ้นไปอีก   ทางที่ดีควรใช้ความเร็วที่เหมาะสมประมาณ 90-100 กม./ชม.   จะได้ความประหยัดมากกว่า
 
4.ใส่สารแต่งเติมลงในเครื่องยนต์
     สารแต่งเติมประเภท Fuel Additive หรือที่เรียกกันติดปากว่า   'หัวเชื้อ' นั้น แทบไม่มีความจำเป็นต้องใช้เลย   เนื่องจากยังไม่มีผลการทดสอบยืนยันจากหน่วยงานมาตรฐานที่ระบุว่าช่วยลดอัตรา  สิ้นเปลืองได้จริง แถมหากเป็นสารหล่อลื่นสำหรับเติมในเครื่องยนต์   (Lubricant Additive) เหล่านี้มักก่อให้เกิดคราบเหนียว (Tar)   ที่ทำให้กินน้ำมันเพิ่มขึ้นไปอีก   แถมยังลดประสิทธิภาพการทำงานของเครื่องยนต์ด้วย   เสียเงินเพิ่มขึ้นโดยเปล่าประโยชน์
 
5.เติมลมยางมาก/น้อยกว่ามาตรฐาน
     การเติมลมยางมากเกินไป จะทำให้หน้าสัมผัสยางกับถนนลดน้อยลง   แม้จะได้ความประหยัดเพิ่มขึ้น (จิ๊ดเดียว)   แต่ก็ต้องแลกกับการยึดเกาะถนนที่น้อยลงด้วย แต่หากลมยางอ่อนเกินไป   ก็จะทำให้เกิดแรงเสียดทานกับพื้นถนนมากขึ้น ทำให้เปลืองน้ำมันมากขึ้น   ทางที่ดีควรเติมลมยางตามมาตรฐานก็พอ
 
 