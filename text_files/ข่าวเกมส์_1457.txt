PlayStation 4 จะเป็นอย่างไรหากสิ้นสุดอารยธรรมโซนี่
PlayStation 4
ไม่เพียงแต่นินเทนโดเท่านั้นที่ปีที่ผ่านมาผลประกอบการลดต่ำลงกว่ามาตรฐาน แต่บริษัทอื่นๆก็ต่ำลงเช่นกัน โดยเฉพาะ Sony ที่ตอนนี้เกมเมอร์ทั้งหลายอาจมองว่า PlayStation 4 (PS4) กำลังไปได้สวย มียอดขายมากสุดในบรรดาเครื่องเกมใหม่ทั้งหมด แต่อย่าลืมครับว่า Sony เขาไม่ได้ทำธุรกิจเกม PlayStation 4 เพียงอย่างเดียว ยังมีเครื่องใช้ไฟฟ้า คอมพิวเตอร์ บลูเรย์ดิสค์ ไหนจะภาพยนตร์และเพลงอีก ซึ่งการที่ PS4 ตัวเดียวขายดีนั้น ไม่ได้ช่วยให้โซนี่รอดพ้นจากสภาวะกำไรหดหายได้ เพราะสินค้าอื่นกำลังอยู่ในสภาพย่ำแย่ถึงขีดสุด โดยเฉพาะแผ่นบลูเรย์ และ Vaio รวมแล้วกำไรโซนี่หดหายไปถึง 130,000 ล้านเยน หรือ 753 ล้านยูโร (ประมาณ 30,000 ล้านกว่าบาท)
โดยล่าสุดทางโซนี่ได้ประกาศยกเลิกสินค้า VAIO อุปกรณ์คอมพิวเตอร์ที่ทำร่วมกับ Japan Industrial Partners, Inc มายาวนานลงแล้ว โดยทำการขายหุ้นและกิจการคืนให้กับทาง บริษัทนิฮงซังเกียวพาร์ทเนอร์ (Japan Industrial Partners, Inc.) เกือบหมด เหลือหุ้นที่ทางโซนี่ถือไว้เพียง 5% เท่านั้น หลังจากธุรกิจทางด้านนี้ชะลอตัวมาโดยตลอด เป็นการลดต้นทุนการตลาดในส่วนนี้ออกไป แต่ยังคงให้บริการสินค้าที่วางขายไปแล้ว และสินค้าที่ยังคงเหลืออยู่
PlayStation 4
ลาก่อน VAIO
ส่วนแผ่นบลูเรย์ก็ย่ำแย่ไม่แพ้กัน ทำยอดขายได้น้อยมาก อันเนื่องมาจากพฤติกรรมผู้บริโภคสนใจใช้น้อยลง หลังจากมีการให้บริการดูหนังออนไลน์กันมากขึ้น ทำให้ผู้ใช้สามารถโหลดหนังดูได้คมชัดในราคาถูก ต่างกับแผ่นบลูเรย์ที่ยังคงราคาแพง เมื่อเทียบกับ DVD
ทีนี้ก็เลยมีข่าวลือและข้อสงสัยเข้ามาว่า เครื่อง PlayStation 4 ที่เหมือนจะเป็นหนึ่งในกำไรเพียงไม่กี่อย่างของ Sony ขณะนี้จะเป็นอย่างไรต่อไป หาก Sony ขาดทุนจนอยู่ต่อไปไม่ได้ แล้วใครจะเป็นจะมาสืบทอดเครื่องเกมที่ชื่อ PlayStation ต่อไป ตอนนี้ก็ได้แต่หวังว่าโซนี่คงไม่ขาดทุนถึงกับต้องปิดบริษัทเหมือนกับสินค้าอย่างอื่น และจะมีเครื่อง PlayStation รุ่นใหม่ๆออกมาให้เล่นต่อไป เพราะเราเชื่อว่าโซนี่ยังคงปรับตัวเข้ากับสถานการณ์การเปลี่ยนแปลงของตลาดและพฤติกรรมผู้บริโภคได้ดี แม้อาจจะสูญเสียไปบ้างก็ตาม
ตอนนี้กำไรจากการขาย PS4 อยู่ที่ประมาณ 172 ล้าน USD ซึ่งยังไม่ได้เอาไปรวมกับรายได้ในปีที่ผ่านมาของโซนี่ แต่จะรวมกับรายได้ในปีนี้แทน ก็หวังว่ารายได้ของ PS4 จะช่วยให้โซนี่อยู่รอดได้ในการแถลงผลประกอบการปีหน้านะ
ก่อนหน้านี้เราเห็นข่าวว่าโซนี่ขายอาคารสำนักงานในอเมริกา แถมยังขายหุ้นที่มีอยู่ใน Square-Enix จนเกลี้ยงด้วย คาดว่าน่าจะเกี่ยวข้องกับผลประกอบการที่กำลังขาดทุนอยู่ของโซนี่นั่นเอง