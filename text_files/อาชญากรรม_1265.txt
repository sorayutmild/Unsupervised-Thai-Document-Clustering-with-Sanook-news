ความคืบหน้าคดีคนร้ายยิงนายธีศิษฎ์ ถาวระ หรือ โอม อายุ 27 ปี นักเรียนนอกจบจากออสเตรเลีย และเป็นนักธุรกิจหนุ่มเจ้าของรีสอร์ตชื่อดัง ที่ ต.กรุงชิง อ.นบพิตำ เสียชีวิต เหตุเกิดที่ตลาดคูขวาง ต.ท่าวัง อ.เมือง จ.นครศรีธรรมราช เหตุเกิดเมื่อเวลา 03.30 น. ของวันที่ 12 ม.ค.ที่ผ่านมา
ล่าสุด ผู้สื่อข่าวรายงานว่า (12 ม.ค.) เจ้าหน้าที่ตำรวจรู้ตัวคนร้ายแล้ว แต่อยู่ระหว่างหาตัวคนยิงที่แน่ชัดเพื่อออกหมายจับ โดยกลุ่มผู้ก่อเหตุเป็นคนในพื้นที่นครศรีฯ มีพยานที่อยู่ในเหตุการณ์ และคนเจ็บเพื่อนของผู้เสียชีวิต จ.ส.อ.ภาณุวัฒน์ คงมีศรี อายุ 27 ปี ที่สามารถให้การณ์ได้ คาดว่าหลังจากรวบรวมหลักฐานเสร็จ ก็จะจับทันที
ด้าน นางอำไพ ถาวระ มารดาของนายธีศิษฎ์ ผู้เสียชีวิต กล่าวว่า ข่าวที่ออกไปไม่เป็นความจริง คนในนครศรีฯซึ่งรู้จักครอบครัวตนเองทราบดีว่า น้องโอมเป็นเด็กดีเรียบร้อยพูดจามีสัมมาคารวะขยันทำงาน วันเกิดเหตุก็ไปซื้อของเพื่อเตรียมนำขึ้นรีสอร์ตกรุงชิง ลูกเป็นเด็กดีมาตลอด ช่วยทำงานครอบครัว ไม่เคยเป็นเด็กนอกลู่นอกทาง
"วันนี้ครอบครัวเราบอบช้ำมากแล้ว กับเหตุการณ์ที่เกิดขึ้น เพราะลูกกำลังมีอนาคตที่สดใส พ่อเพิ่งไปซื้อรีสอร์ตเก่าที่ จ.สตูล เพื่อให้ลูกไปปรับปรุงและเปิดตลาดการท่องเที่ยวที่สตูล ลูกชายทำมหกรรมดนตรีบนหุบเขา ก็ได้รับการตอบรับจากนักท่องเที่ยวทั่วประเทศ ชีวิตลูกชายกำลังเดินไปอย่างสวยงาม ก็ต้องมาพังพินาศหมด
ครอบครัวเรามีลูกคนเดียว การสูญเสียครั้งนี้มันมหาศาลจนบอกไม่ถูก จึงอยากวิงวอนสื่อ ว่าอย่านำเสนอข่าวที่บิดเบือน ให้ความเป็นธรรมกับครอบครัวเราด้วย เราเจ็บปวดมากกับเหตุการณ์นี้" นางอำไพ กล่าว