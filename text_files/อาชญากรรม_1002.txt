ชาวบ้านแจ้งจับเจ้าอาวาส-พระลูกวัด มั่วสุมเสพยาบ้า เปิดกุฏิเจอกองขยะ ขวดฉี่เต็มห้อง จับสึกยกวัดไม่เหลือพระสักรูป
(11 พ.ย.64) เมื่อเวลา 18.00 น. พ.ต.อ.ธานี นาคหกวิค ผกก.สืบสวน ภ.จว.ชุมพร ได้รับแจ้งจากพลเมืองดี ว่า เจ้าอาวาสวัดเขาแก้ว และพระลูกวัด มีพฤติกรรมเกี่ยวข้องกับยาเสพติด จึงรุดไปตรวจสอบพร้อมด้วย พ.ต.ท.ณัฐชัย พิณวานิช หันหน้าชุดปราบปรามยาเสพติด กองบังคับการตำรวจภูธร จ.ชุมพร นำกำลังตำรวจ ปปส.และตำรวจ นปพ. กำนันตำบลนากระตาม และผู้ใหญ่บ้าน หมู่ที่ 5 บ้านเขาแก้ว ต.นากระตาม อ.ท่าแซะ จ.ชุมพร  
โดยวัดดังกล่าว เป็นวัดสังกัดมหานิกายตั้งอยู่หมู่ 5 บ้านเขาแก้ว ต.นากระตาม อ.ท่าแซะ จ.ชุมพร ห่างจากถนนเพชรเกษม ขาขึ้นกรุงเทพฯ เข้าไปประมาณ 1 กม.พบกุฏิพระ ลักษณะห้องแถวติดกัน ใกล้กับศาลาการเปรียญ โดยห้องแรก เป็นกุฏิของเจ้าอาวาส ทราบชื่อคือ พระนันทศักดิ์กำลังจำวัดอยู่ด้านใน เจ้าหน้าที่ได้แสดงตัวพร้อมแจ้งให้ทราบ ก่อนขอเข้าตรวจค้น จนพบยาบ้าบรรจุอยู่ในถุงพลาสติก จำนวน 10 เม็ด และอุปกรณ์เสพยาเสพติด อีกจำนวนหนึ่ง ซุกอยู่ใต้ที่นอน
โดยทางพระนันทศักดิ์ ให้การรับสารภาพว่า ยาบ้าดังกล่าวเป็นของตนเอง ที่ได้ซื้อมาจาก นายต้น (นามสมมุติ)  ในราคาเม็ดละ 80 บาท เจ้าหน้าที่จึงได้ควบคุมตัวพร้อมยึดยาบ้า และอุปกรณ์การเสพ ไว้เป็นหลักฐาน

นอกจากนี้ ยังกระจายเข้าตรวจค้นภายในกุฏิของ พระกฤษฎา อายุ 29 ปี  กุฏิของพระธีระพัฒน์ อายุ 21 ปี และกุฏิของพระจีรศักดิ์ อายุ 28 ปี พบในแต่ละกุฏิสกปรกระเกะระกะ บางกุฏิเต็มไปด้วยขวดปัสสาวะวางกองพะเนินเต็มห้อง เหลือเพียงที่นอนแคบๆ เท่านั้น และทุกกุฏิ ไม่พบยาเสพติดใดๆ พบเพียงอุปกรณ์การเสพยาเสพติด เท่านั้น จึงได้ยึดไว้เป็นหลักฐาน ก่อนนำตัวทั้งเจ้าอาวาส และพระลูกวัดทั้งสามรูป รวมทั้งตัวนายวัชรินทร์ อายุ 43 ปี ซึ่งเดินอยู่หน้ากุฏิของพระกฤษฎา มาตรวจปัสสาวะ ซึ่งปรากฏว่าผลออกมาเป็นสีม่วงทุกคน 
โดยทั้งหมดยอมรับสารภาพว่า ได้ซื้อยาบ้ามาเสพกันจริง เจ้าหน้าที่จึงได้นำตัวของเจ้าอาวาส และพระลูกวัดทั้งสาม มาให้เจ้าอาวาสวัดเทพประดิษฐารามหรือวัดหนองเรือ ทำการสึก ก่อนนำตัวส่งพนักงานสอบสวน สภ.ท่าแซะ ดำเนินคดีกับ นายนันทศักดิ์ อดีตเจ้าอาวาส ฐานความผิด มียาเสพติด(ยาบ้า)ไว้ในครอบครอง ส่วนอดีตพระลูกวัด รวมถึงนายวัชรินทร์ ทางเจ้าหน้าที่รอผลตรวจปัสสาวะจาก รพ.ท่าแซะ ยืนยันผลอีกครั้งหากผลเป็นบวก ถือเป็นผู้ป่วย ก็จะส่งตัวเข้าบำบัดต่อไป
ผู้สื่อข่าวรายงานว่า หลังจากที่เจ้าหน้าที่ตำรวจเข้าตรวจค้น ชาวบ้านในละแวกใกล้เคียงที่ทราบข่าว ต่างเดินทางมาดูกันเป็นจำนวนมาก ต่างวิพากษ์วิจารณ์ กันไปต่างๆนาๆ เพราะการจับกุมกวาดล้างยาเสพติดในครั้งนี้ ทำให้วัดเขาแก้วไม่หลงเหลือพระอยู่เลยสักองค์