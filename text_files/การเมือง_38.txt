แทน-ธารณ ลิปตพัลลภ สมาชิกวงลิปตา โพสต์ถึงพ่อของตัวเอง นายเทวัญ ลิปตพัลลภ สมาชิกสภาผู้แทนราษฎร (ส.ส.) แบบบัญชีรายชื่อ พรรคชาติพัฒนา เมื่อวันจันทร์ (13 ธ.ค.) ว่าอย่าลงเลือกตั้งอีกในสมัยต่อไป และไม่ควรให้สัญญาใดๆ กับผู้มีสิทธิเลือกตั้ง เพราะแค่สัญญากับคนในครอบครัวยังทำไม่ได้ ซึ่งนักดนตรีรายนี้กล่าวถึงความสัมพันธ์นอกสมรสของนายเทวัญ
"จะซ่อนอะไรไว้ จะมีเมียน้อยกี่คน ยื้อแม่มาจนแม่ป่วย แม่ร้องไห้มาไม่รู้นานแค่ไหน... แต่ไม่เป็นไร เพราะยังไงแทนกับแม่ก็ไหว จะหนีก็หนีให้ได้เรื่อยๆ นะ และสมัยหน้าไม่ต้องไปอาสาลงสมัครเลือกตั้งอะไรแล้วนะ แค่คนในครอบครัวยังรักษาสัญญาอะไรไว้ไม่ได้เลย อย่าคิดไปให้สัญญากับใครคนอื่น" แทน ลิปตา โพสต์
ท้ายโพสต์ดังกล่าว แทน ลิปตา ยังติดแท็กแฟนเพจของนายเทวัญ พร้อมแท็กสถานที่ว่าเขียนขึ้นที่ศาลเยาวชนและครอบครัวกลาง ในกรุงเทพมหานคร
Lauren DeCicca/Getty Imagesแทน-ธารณ ลิปตพัลลภ สมาชิกวงลิปตา ขึ้นแสดงที่เทศกาลดนตรีพัทยาเมื่อวันที่ 11 ธ.ค. 2564
โพสต์นี้มีผู้เข้ามาให้กำลังใจจำนวนมาก ทั้งผู้ใช้อินเทอร์เน็ตทั่วไป แฟนคลับ และคนดัง อาทิ คัดโตะ-อารมณ์ โพธิ์หาญรัตนกุล สมาชิกร่วมวง, ลูกหว้า-พิจิกา จิตตะปุตตะ และ ปาล์ม-อาทิชา สว่างไสว
การเคลื่อนไหวนี้มีขึ้นเพียงไม่กี่วันหลังจากนายเทวัญกล่าวกับสื่อมวลชนว่าจะนำพรรคชาติพัฒนากลับมาได้รับความนิยมอีกครั้ง โดยเฉพาะในพื้นที่ จ.นครราชสีมา และกำลังนำคนรุ่นใหม่มาเสริมทัพของพรรคในการเลือกตั้งทั่วไปครั้งหน้าด้วย
พรรคชาติพัฒนาในการเลือกตั้งทั่วไปเมื่อปี 2562 ได้รับ ส.ส. แบบแบ่งเขตเพียง 1 คน และ ส.ส. แบบบัญชีรายชื่อ 2 คน รวมทั้งหมด 3 คนเท่านั้น จากจำนวนเก้าอี้ ส.ส. ทั้งหมดในสภาผู้แทนราษฎร 500 คน
โพสต์นี้ไม่ใช่ครั้งแรกที่ แทน ลิปตา ระบุถึงนายเทวัญเกี่ยวกับปัญหาความสัมพันธ์นอกสมรส เมื่อเดือน ม.ค. 2562 นักดนตรีรายนี้เคยอวยพรวันเกิดนายเทวัญมาแล้ว โดยระบุว่าตนจะดูแลแม่เอง เพราะนายเทวัญมีครอบครัวใหม่แล้ว

"แทน ลิปตา" อวยพรวันเกิดหัวหน้าพรรคชาติพัฒนา พ่อมีครอบครัวใหม่แล้ว "ผมจะดูแลแม่เอง"
"เทวัญ ลิปตพัลลภ" อดีตรัฐมนตรีประจำสำนักนายกรัฐมนตรี กับทรัพย์สินที่รวยได้อีก

