เกมส์ Candy Crush Saga
ปัญหาเด็กเล่นเกมส์ Candy Crush Saga แล้วไปติดเล่นการพนัน กลายเป็นประเด็นที่อเมริกาต้องระวังไปแล้วในขณะนี้ครับ เพราะมีการสำรวจพบว่ามีเด็กบางส่วนนั้นไปติดเล่นเว็บการพนันแบบ "free" gambling games กันซะเยอะ เพราะไม่มีการควบคุมอายุของเด็กที่จะเข้าไปเล่นเกมส์การพนันพวกนี้ไว้ได้ และเนื่องจากเด็กมีความอยากรู้อยากเห็น จึงทำให้ติดเกมส์การพนันพวกนี้ง่ายตามไปด้วย ซึ่งส่วนหนึ่งก็มาจากการที่ไม่สามารถควบคุมเนื้อหาในอินเตอร์เน็ตได้เต็มที่นั่นเอง
พ่อแม่ผู้ปกครองในยุคปัจจุบันนี้ มีเวลาดูแลลูกตัวเองน้อยลงทุกทีๆ เมื่อเทียบกับสมัยก่อน การซื้อสมาร์ทโฟนหรือแท็บเล็ตให้ลูกเล่นสักเครื่อง เป็นตัวช่วยที่ทำให้ตนเองเสียเวลาดูแลลูกน้อยลง เพราะเด็กจะได้มัวแต่นั่งเล่นเกมส์ ไม่ต้องไปซุกซนที่อื่นๆ ทว่าเกมส์ในมือถือที่พ่อแม่คิดว่าไม่มีพิษภัยเหล่านี้ จริงๆแล้วมันมีพิษภัยซ่อนอยู่ ซึ่งเราอาจไม่ทันสังเกต นั่นก็คือพวกโฆษณาภัยร้ายทั้งหลาย ที่มากับเกมส์โหลดฟรีนั่นเอง Candy Crush Saga ก็เป็นเกมส์โหลดฟรี จึงไม่แปลกที่จะมีโฆษณาแฝงมาบ้างบางครั้ง ซึ่งทุกๆเกมส์ฟรีก็มีโฆษณา แต่เกมส์ Candy Crush Saga กลายเป็นประเด็น เพราะมันเป็นเกมส์ยอดฮิตในช่วงนี้ และเป็นเกมส์ที่พ่อแม่นิยมให้ลูกเล่น เพราะคิดว่าไม่มีพิษภัย จนสุดท้ายเด็กๆเห็นโฆษณาเว็บเกมส์การพนันแล้ว ก็ลองกดไปเล่นกันดู และก็ติดเกมส์การพนันกันซะส่วนมาก โดยเว็บเกมส์การพนันที่เด็กคลิกไปเล่น ก็มีทั้งเกมส์คาสิโน เกมส์ไพ่ Poker ที่แม้ว่ามันจะไม่ได้กินเงินจริงๆ เหมือนพวกเว็บการพนันโดยตรง แต่ทางการอเมริกา ก็กลัวว่ามันจะส่งผลต่อจิตสำนึกในเด็กและเยาวชน
จากการลองสุ่มสำรวจเด็กที่เล่นเกมส์ Candy Crush Saga ประมาณ 2,700 คนพบว่ากว่าร้อยละ 15 เป็นเด็กที่ติดเล่นเกมส์การพนันด้วย และมีเด็กบางส่วนที่ไม่หยุดแค่เกมส์การพนันแบบ Free แต่ไปเล่นเกมส์การพนันที่เสียเงินด้วย จนทางบ้านเดือดร้อนกับพฤติกรรมที่เปลี่ยนไปของเด็ก โดยมีรายหนึ่งถึงกับเสียรถยนต์ เพราะหนี้สินที่เด็กไปเล่นการพนันเอาไว้เลยทีเดียว เพื่อป้องกันปัญหานี้ มีการวางแผนไว้ว่าจะป้องกันไม่ให้เด็กอายุต่ำกว่า 15 ปีไปเล่นเกมส์ที่เกี่ยวกับการพนัน โดยเริ่มจากการควบคุม Ads โฆษณาที่ไม่เหมาะสมก่อน
 