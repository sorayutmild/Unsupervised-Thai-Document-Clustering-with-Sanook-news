ปัญหา โน๊ตบุ๊ค ใช้สักพัก เครื่องดับเอง
อาการที่โน๊ตบุ๊คใช้งานแล้วดับเองเป็นเรื่องที่อาจเกิดขึ้นได้ ในช่วงระยะเวลาการใช้งานโน๊ตบุ๊คของหลายๆ คน โดยเฉพาะ ผู้ที่ใช้งานโน๊ตบุ๊คเป็นประจำในทุกวัน โดยอาจเกิดขึ้นได้ทั้งในส่วนของความร้อนภายใน พัดลม รวมถึงไประบบการจ่ายไฟก็เป็นได้

1. ประเด็นเบื้องต้นที่อาจจะต้องเข้าไปแก้ไขเลยก็คือ เรื่องของความร้อนที่เกิดขึ้นภายในตัวเครื่อง จนเป็นสาเหตุที่ทำให้โน๊ตบุ๊คร้อนผิดปกติและเกิดอาการเครื่องดับขณะทำงาน เป็นอาการสามัญที่เกิดขึ้นได้กับโน๊ตบุ๊คเกือบทุกเครื่อง โดยเฉพาะในกลุ่มที่ต้องทำงานอยู่ในพื้นที่มีฝุ่นละอองมาก ตรวจเช็คได้ง่ายๆ จากการฟังเสียงของพัดลม ซึ่งอาจจะมีเสียงที่ดังหรือหมุนไม่เป็นจังหวะ รวมถึงบางครั้งอาจจะเสียหรือหมุนไม่ได้ เพราะมีสิ่งสกปรกมากเกินไปนั่นเอง

2. ส่วนวิธีการแก้ไข ในกรณีที่หมดประกันแล้ว อาจจะลองแกะออกมาดูก่อนว่าเกิดปัญหาในจุดใด สิ่งที่ต้องดูมี 2 จุดหลักก็คือ ในส่วนของพัดลม หากพัดลมไม่สามารถทำงานได้ตามปกติ ไม่ว่าจะเกิดจากฝุ่นผงเข้าไปหยุดการทำงานหรือเกิดจากความเสียหายด้วยอายุการทำงานของพัดลม ก็คงต้องเปลี่ยนใบพัดหรือชุดพัดลมใหม่ ขึ้นอยู่กับว่าโน๊ตบุ๊ครุ่นนั้นๆ มีการดีไซน์แบบใด สนนราคาก็หลักร้อยไปจนถึงหลักพันบาท

3. แต่ถ้าในกรณีที่พัดลมยังใช้งานได้ ก็คงต้องทำความสะอาดใบพัดให้กลับมาทำงานได้ตามปกติ และสิ่งที่ต้องทำก็คือ แกะดูหน้าสัมผัสของฮีตซิงก์พัดลมและหน้าสัมผัสซีพียู ว่าซิลิโคนที่ช่วยในการระบายความร้อน ยังคงมีสถานะอยู่ตามปกติหรือไม่ หากแห้งหรือหายไป ก็ควรจะนำมาเติมเสียให้เรียบร้อย เพื่อช่วยในการระบายความร้อนได้ดียิ่งขึ้นนั่นเอง ส่วนนี้นับว่าสำคัญมากทีเดียว

4. อาการจากแบตฯ ไม่เก็บประจุ ก็เป็นอีกสาเหตุหนึ่งที่ทำให้เครื่องดับขณะใช้งานได้ ในกรณีที่ใช้งานแบบไม่ได้ต่อสายชาร์จไฟเอาไว้ เนื่องจากแบตเตอรี่นั้น หากไม่ได้ใช้งานอย่างถูกวิธี อย่างเช่น ปล่อยให้แบตฯ หมดบ่อยเกินไป จนลดประสิทธิภาพการเก็บประจุหรือจัดเก็บไม่ดี เช่นอยู่ในที่อุณหภูมิสูง ก็อาจทำให้แบตฯ นั้นเสื่อมไปได้ตามสภาพ ซึ่งหากเกิดอาการเช่นนี้ ก็มีวิธีแก้ไขเพียง การใช้งานแบบต่อสายไฟตลอดเวลาหรือจะเลือกซื้อแบตฯ ลูกใหม่มาใช้น่าจะเป็นทางออกที่ดีที่สุด

5. อีกวิธีหนึ่งในการแก้ปัญหาใช้งานโน๊ตบุ๊คแล้วเครื่องดับ อันเนื่องมาจากความร้อน ก็คือ การเลือกอุปกรณ์มาช่วยในการระบายความร้อน อย่างเช่น Cooling Pad ที่เอาไว้รองข้างใต้โน๊ตบุ๊คขณะที่ใช้งาน ซึ่งอุปกรณ์ในรูปแบบนี้จะมีข้อดีก็คือ นอกจากจะยกโน๊ตบุ๊คให้สูงขึ้น เพื่อมีการไหลเวียนอากาศที่ดีแล้ว ยังมีพัดลมในการเป่าให้โดนตัวเครื่องในจุดที่เกิดความร้อนโดยตรง ก็จะช่วยลดอุณหภูมิที่เกิดขึ้นได้มากทีเดียว

ขอบคุณเนื้อหา และภาพประกอบ
