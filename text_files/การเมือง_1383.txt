รองนายกฯ เฉลิม อำลาสื่อประจำทำเนียบรัฐบาล ยันทำใจได้ อยู่การเมืองมานาน จากนี้ไปของดพูดการเมือง
ร.ต.อ.เฉลิม อยู่บำรุง รองนายกรัฐมนตรี ได้เดินทางออกจากทำเนียบรัฐบาลด้วยสีหน้าที่ยิ้มแย้ม เป็นคนสุดท้ายของคณะรัฐมนตรีที่ถูกปรับออก และได้อำลาพร้อมพูดคุยเปิดใจกับสื่อมวลชนประจำทำเนียบรัฐบาล ว่าไม่ทราบล่วงหน้าว่าจะถูกปรับออกจากตำแหน่งรองนายกรัฐมนตรี ยืนยันไม่รู้สึกตกใจ หรือช็อค เพราะมีสติ โดยส่วนตัวเข้าใจการเมือง เพราะอยู่กับการเมืองมานาน แต่พูดไม่ได้ เหมือนกับเรื่องของศาลปกครองกลาง ที่ไม่มีใครคาดคิดมาก่อนว่า จะมีคำสั่งว่าการบริหารจัดการน้ำขัดรัฐธรรมนูญ และยืนยันการแสดงความเห็นที่ผ่านมา เป็นการทำตามหน้าที่ ตามที่ได้รับมอบหมาย แต่จากนี้ไป เมื่อไปประจำกระทรวงแรงงาน ก็จะงดให้สัมภาษณ์เรื่องการเมือง และจะแสดงความเห็นในที่ประชุมคณะรัฐมนตรี เท่านั้น ทั้งนี้ หากนายกรัฐมนตรี จะขอให้มาช่วยเกี่ยวกับการรับมือสถานการณ์ทางการเมืองที่เริ่มมีการเคลื่อนไหวของกลุ่มต่างๆ นั้น ร.ต.อ.เฉลิม เห็นว่า ไม่น่าจะทำได้ เพราะไม่มีอำนาจกำกับดูแลสำนักงานตำรวจแห่งชาติ
นอกจากนี้ ร.ต.อ.เฉลิม ยังกล่าวว่า ตนเองมีข้อมูลอีกหลายอย่างของบริษัทซีพี และบริษัทน้ำเมา ว่าอยู่เบื้องหลังความวุ่นวายของสังคม ซึ่งเชื่อว่า ตนเองเป็นคนเดียวที่จะกล้าเปิดเผย