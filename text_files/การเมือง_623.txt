นาวาอากาศเอกอนุดิษฐ์ นาครทรรพ สมาชิกสภาผู้แทนราษฎร (ส.ส.) กรุงเทพมหานคร พรรคเพื่อไทย และ ส.ส. พรรคฝ่ายค้านจำนวนมาก ชูโทรศัพท์มือถือพร้อมเปิดไฟฉายขณะอภิปรายไม่ไว้วางใจรัฐบาลในวันนี้ (26 ก.พ.) โดยอ้างว่าเพื่อแสดงสัญลักษณ์ให้แสงสว่างแก่สถานการณ์ของประเทศ ที่พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม นำพาประเทศสู่ยุคมืดมน
นอกจากนี้ นาวาอากาศเอกอนุดิษฐ์ ยังกล่าวเรียกร้องให้ พล.อ.ประยุทธ์ ประกาศยุบสภาเพื่อเลือกตั้งใหม่ ให้ประชาชนตัดสินใจว่า ยังต้องการให้รัฐบาลที่พรรคพลังประชารัฐเป็นแกนนำและที่มี พล.อ.ประยุทธ์ เป็นนายกรัฐมนตรี บริหารประเทศต่อไปหรือไม่
"ยกโทรศัพท์นี้ ชูขึ้น แล้วขอให้ท่านนายกฯ ครับ ท่านนายกฯ ลุกขึ้นยืนยืดอกเปล่งเสียงอย่างงี้ครับท่านนายกฯ ครับ 'ข้าพเจ้าขอยุบสภาฯ ครับ'" นาวาเอกอนุดิษฐ์ กล่าว "แล้วลองกลับไปเลืองตั้งกันใหม่ครับ ไปดูซิครับว่าพี่น้องประชาชนเขาจะให้โอกาสท่านกลับมาบริหารประเทศหรือเปล่า"
ส.ส. กรุงเทพมหานคร รายนี้ ยังอภิปรายโจมตี พล.อ.ประยุทธ์ ในหลายประเด็น ตั้งแต่ การอนุมัติก่อสร้างรถไฟฟ้าหลายสายพร้อมกัน จนทำให้พื้นผิวถนนในกรุงเทพมหานครไม่เพียงพอต่อปริมาณรถที่เพิ่มขึ้น กลายเป็นปัญหารถติดและเป็นสาเหตุหนึ่งที่ทำให้ฝุ่น PM 2.5 ในอากาศสูง เรื่อยไปจนถึงประเด็นการใช้อำนาจในฐานะรัฐบาลเผด็จการ แม้หลังเลือกตั้งแล้ว เพื่อปิดกั้นการแสดงความคิดเห็นและเพื่อจำกัดสิทธิเสรีภาพของประชาชน